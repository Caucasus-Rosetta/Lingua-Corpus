«Аԥсуа жәлар рҿаԥыцтә беиареи, рсахьаркыратә литературеи, ркультуреи ирызҿлымҳау ауаа Сергеи Лад-иԥа Зыхә­
ба дырдыруеижьҭеи акрааҵуеит. Уи даара аџьабаа ибахьеит
аԥсуа фольклортә баҟақәа рҭаҩра, реиқәырхара, ркьыԥхьра,
рыҭҵаара реиԥш иҟоу амилаҭ рзын ишьаҭамырӡгоу
аҵара­дырратә усура ду амҩаԥгараҿы. Илиршахьоу ра­
цәоуп литературадырҩык, критикк иаҳасабалагьы, ҳаԥсуа
шәҟәыҩҩцәа рырҿиаратә мҩақәа, рлитературатә ҭынхақәа
рыхә ашьараҿы, хаз ҷыдала рҭҵаараҿы, рӡыргараҿы. Хаз
ҷыдала аҭҵаара зықәнагоу акоуп Аԥсни аԥсуа жәлари рдоуҳа
иаҵанакуа азҵаарақәа ирызкны шәҩыла асовет шәҟәыҩҩ­
цәеи С. Л. Зыхәбеи ирыбжьаз асалам шәҟәқәа, ирымаз адоу­
ҳатә еимадарақәа, урҭ рылҵшәақәа…» – иҩуеит афилологиатә
ҭҵаарадыррақәа ркандидат, апрофессор, апоет Борис
Гәыр­гәлиа Сергеи Зыхәба изикыз «Аҵара уаҩи уи иусумҭа
хатәреи» ҳәа хыс измоу астатиаҿы. Иара убас ирацәаҩуп
ари аԥсуа ҵарауаҩ ду изкны аҭҵааратә статиақәа зыҩхьоу
авторцәа. Уаҟа инаҵшьны ирзааҭгылоуп уи аԥсуаҭҵаараҿы
илиршахьоу, илагала аӡәы итәы иаламҩашьауа ишыҟоу. Иахьа маҷк аҟара агәамбзиара шицәыласуагьы, Сергеи Зыхәба
ихы дымҩахаӡакәа аус иуеит имоу алҵшәагьы ҳмилаҭ аҭ­
ҵаарадырраҿы иааннакылахьоу аҭыԥ шьардаӡоуп. Уи, академик Хәыхәыт Бӷажәба ишиҳәоз еиԥш «икалам цҳафыруа 50
шықәса инарықәгәыӷуа рымаҵ иуеит, аԥсуаҭҵаараҿы акырӡа
зҵазкуа апроблемақәа.». Урҭ араҟа, уажәазы реиқәыԥхьаӡара
салагом, аԥхьаҩ сара саҵкысгьы иудыруеит. Амала, ус акыкҩбак ҿырԥштәқәак раҳасабала, насгьы реиҳа ихатәроу
ишәҟәқәа, иҭҵаамҭақәа ҳгәалаҳаршәап: урысшәала иҩу
«Аԥсуа жәлар рлакә» (1970 ш.), иреиҳаӡоу аҵараиурҭақәа

–3–

рзын иаԥиҵаз арҵага шәҟәы «Аԥсуа литература арҵага
шәҟәы», «Аԥсуа фольклор аматериалқәа» зыхьӡу, С. Петербург, академик Н. И. Марри архив аҟны Сергеи Зыхәба
ииԥшааз, заԥхьажәа иҩыз, зызгәаҭақәа ҟаҵаны, акьыԥхь
иазырхианы иҭижьыз ашәҟәы «Аԥсуа лакәқәа» (1976 ш.),
«Аԥсуа жәлар рҭоурыхтә фырхаҵаратә ҳәамҭақәа» (1978 ш.),
«Илакәым аԥсуа проза атипологиа» (урысшәала, Маиҟәап,
1995 ш.), «Насквозняке времен» (урысшәала, Аҟәа, 2006 ш.),
«Ахаҳә еиҩсамхарц» (1984 ш.), «Ажәа сахьарк аԥшааразы»
(1987 ш.) уҳәа* убас иҵегьы ирацәаны.
Абраҟа еиқәаҳаԥхьаӡаз рымацарагьы имҩашьо иаҳ­
дыр­боит Сергеи Зыхәба аԥсуа ҭҵаарадырраҿы ишьҭамҭа
ӷәӷәалаӡа ишалаирсхьоу, иаԥиҵахьоу зегьы рыгыдра ҳаракны
ҳдоуҳатә культура ишалагалоу. «Ахәышҭаара амца мыцәарц»
атәы ҳҳәозар, иҵабыргыҵәҟьаны, аԥхьаҩ дзеигәырӷьараны
иҟоу акоуп. Избанзар, акы, иубоит уи автор итематика амҽхак
аҭбаара, глобалтәла дышхәыцуа. Ҩбагьы, ара иҟоуп Дырмит
Гәлиа инаиркны аӡәырҩы аԥсуа шәҟәыҩҩцәа ирызку, афольклор еиуеиԥшым азҵаарақәа ирызку, насгьы азҿлымҳара
ззууша арецензиақәа, апублицистикатә статиақәа, ҳкультура,
ҳҭоурых атәы зҳәо аҭҵаамҭақәа, ажәакала, аԥсуа жәлар
рдоуҳатә культура интересс измоу, игәцаразкуа аԥхьаҩцәа
зегьы абри ашәҟәы ирнаҭоу рацәоуп.
Ҳазну ашықәс ииуль 10 рзы академик Сергеи Лад-иԥа
Зыхәба ихыҵит 70 шықәса. Ари, аԥсуала, ҳабацәа ршәагазагала уахәаԥшуазар, уеизгьы-уеизгьы иқәра дуум, ауаҩы
игәы бзиазар, иқәыӷәӷәартә иҟам, иӷәӷәамҭа дҭагылоуп
ҳәа уҳәар алшоит. Ус анакәха, ҳҵарауаҩ ду, академик Сергеи Зыхәба аханатә ишицәаҩоу еиԥш, дызнысхьоу амҩа
уаҳа агәхьаа мкыкәа, анцәа имҭаны, ирҿиаратә-ҭҵааратә
усураҿ алҵшәа бзиақәа раарԥшра иасакьаҳәымҭан дыҟоуп.
Ус шакәу шаҳаҭра руеит, аҩада зыӡбахә ҳәаз ишәҟәқәа,
иусумҭақәа ҳарҟәаҵыргьы, аҵыхәтәантәи аамҭазы уи инапы
иҵыҵыз афольклортә, алитературатә-критикатә статиақәа,
апублицистикатә ԥҵамҭақәа, XI акласс азы (академикцәа
М. Лашәриеи, Ш. Салаҟаиеи, С. Зыхәбеи еицырҩуа) арҵага
шәҟәы иара ихәҭак ииҩыз уҳәа убас иҵегьы.

*

Усҟан иҭымҵыцызт «Баграт Шьынқәба иԥсҭазаареи ирҿиамҭеи» (2009) ҳәа
хыс измоу Сергеи Зыхәба ишәҟәы.

–4–

Академик Сергеи Зыхәба диижьҭеи 70 шықәса аҵра
иадҳәаланы аиубилеитә статиа аҩра мариаӡам. Избан акә­
зар, аҩада ишазгәасҭахьоу еиԥш, уи зымҽхак ҭбаау, аԥсуа­
ҭҵаараҿы глобалтәла ихәыцуа, здунеихәаԥшра ҵаулоу,
здунеихәаԥшышьала инаӡааӡоу ҵарауаҩуп, философуп. Убри
аҟнытә урҭ, зегьы ишрыхәҭоу статиак зыԥсаҭа шкәакәахаша,
ҳашәҟәыҩҩы ҟаимаҭ Анатоли Возба иажәала иуҳәозар, иага
ижыцәзаргьы, иузалагӡом, уимоу, ихадарақәоуҵәҟьагьы аганахь иануцәавахо, улаԥшҳәаа ианыҵамӡоугьы ҟалоит, избанзар, иҟоуп уи иҟаиҵахьоу арымӡаа, ус аламала зыхцәажәара
мариам. Хаҭала сара сзы исҳәозар, иҵабыргхаҭаны, исзымариам Сергеи Зыхәба изкны, диижьҭеи 70-шықәса аҵра
иадҳәаланы астатиа аҩра. Изысзымариамгьы убри ауп: акы,
иареи сареи ҳанхәыҷыз, ҳанқәыԥшӡаз инаркны ҳаибадыр­
уеит, ҳаизаагәоуп, еишьцәак реиԥш еибаҭаху ҳауп. Ҳара ҳаб­
зиабара, ҳаизааигәахара ҳабацәа рҟынтә иаауеит, даргьы
еибаҭахыз, пату еиқәызҵоз уаан. Ус еиԥш иҟаз аизыҟазаашьа
ҳаргьы анырра ҳнаҭон, еиҳа-еиҳа ҳаизааигәанатәуан, насгьы
Гәыԥи Арасаӡыхьи 1931 шықәсанӡа усҳәарҭак акәын ирымаз, қыҭак иатәны рхы рыԥхьаӡон аԥсуамзар даҽа милаҭк
зыланымхоз ауааԥсыра. Абарҭ харантә иаауа адацқәа рнаҩ­
сангьы, иареи сареи егьырҭ ҳҩызцәа зегьы рыҟны еиԥш,
аԥсуа сахьаркыратә литература абзиабара ҳаизааигәанатәит,
ҳаиднакылеит, уиалагьы нахьхьынтә иаауа адацқәа аҿатәцәа
рханаҵеит, иарӷәӷәеит, ҳарҿиаратә-ҭҵааратә усураҿы
аԥсымчхара анаҭартә еиԥш.
Сыззааиуа, сара иахьа сҩыза гәакьа, Аԥсны аҭҵаара­
дыррақәа ракадемиа академик Сергеи Зыхәба иқәҿиарақәа
среигәырӷьоит, срызгәдууеит. Ус еиԥш иҟоу аԥсихологиатә
ҭагылазаашьа зсымоу иареи сареи ҷыдала ҳахьеизааигәоу
мацаразгьы акәӡам. Ҳәарада, уи ауаҩытәыҩсатә факторгьы
иҟанаҵо аныррагьы аумаҷху, ухаҿы иааугаша ируакуп. Аха
сара сзеигәырӷьо сҩыза гәакьа Сергеи Лад-иԥа Зыхәба инапы иаҩыз, ихшыҩ иарҿиаз, дацклаԥшны иҭиҵааз, Аԥсны
ахы-аҵыхәа еимаданы, далсны, Ҭырқәтәыланӡагьы днаӡаны
еизигаз адоуҳатә баҟақәа иахьагьы ушьҭангьы ҳмилаҭ культуразы аҵак ду рыманы, ихьӡырҳәаганы иахьыҟоу азоуп. Насгьы, изысымҳәарызеи, ахарԥ егьырҭ амаҭәақәа раасҭа ацәа
иазааигәоуп ҳәа шырҳәо еиԥш, агәаҳәара снаҭоит жәынгьы-

–5–

ҿангьы ауаа нагақәа ахьиуа, иахьааӡахьоу, аԥсуа қыҭа ду Гәыԥ
Сергеи Зыхәба «иԥсадгьыл хәыҷы» ахьакәу! Аригь машәырла
иҟалаз акы акәӡам, ашәҟәыҩҩцәеи, аҵарауаа дуқәеи реимадара, ртрадициа амырӡра иазҳәоуп Сергеи Зыхәба
ҵарауаҩык, патриотк иаҳасабала ицәырҵрагьы.
Сыззааиуа, абарҭ еиқәысыԥхьаӡаз афакторқәа, хыхь
ишысҳәахьоу еиԥш, идыруадаҩуеит, маҷк аҟара сҿарҳәоит
иааинырсланы сҩыза, зымшира ҳаигәырӷьо Сергеи Зыхәба
изкны иаҭәоу, ихаҿра аазырԥшуа астатиа аҩра. Аха,
насыԥны, исыԥшааит сҿызхуа, исыцхраауа акы. Убри аидеиагьы Сергеи Зыхәба ихаҭа итәуп, акырынтә иқәгыларақәеи
илитературатә-критикатә статиақәеи рҿы иҳәахьеит. Уи
убри ауп: аԥсуа шәҟәыҩҩцәеи ҳҵарауааи иахьа иӷәӷәаӡа
иҳалагылоугьы, зынарцә мҩа иқәлахьоугьы рбиографиақәа
(рнысмҩақәа), инагӡаны иҭҵааны ишьақәыргыланы иҳа­
маӡам. Уи аганахь даараӡа иааҳаҭәаумшьартә ҳӷаруп, ҳхьыс­
ҳауп ус шакәу афактқәа раагара аҭахӡам, илабҿабоуп…
Изхысҳәаауа, убарҭ збиографиақәа ҭҵаам, ишьақәыр­
гылам рыгәҭа далызбаауеит ҳҵарауаҩ ду Сергеи Зыхәба.
Ага бӷьыци ашьха бӷьыци џьара еиқәшәоит ҳәа шырҳәо
еиԥш, зны сиҳәо-сичо, мчылаҵәҟьа (абри сацәшәом схы
иасырхәар) исырҩит иавтобиографиа – аԥсуа литературатә
критика иазкны ҳуниверситет афилологиатә факультет аҿы
сзыԥхьо алекциақәа рҿы схы иасырхәарц. Уи идагьы ԥыҭҩык
ирымсххьеит «рҿахәқәа», аха иџьоушьаша, дара ирцәымӷуп
инарҭбааны рбиографиақәа, рырҿиаратә, рҭҵааратә усу­
рақәа ирыдҳәаланы аҩра. Иахьагьы исыздыруам ус изы­ҟоу,
ахӡырымгара акәзаргьы ҟалоит, аха сеидроу… Досу ихигаз,
дызнысыз иԥсҭазааратә мҩа иара иаҟара издыруада? Абри
аганахь ахшыҩзцара азырурц рыхәҭоуп, избанзар, урҭ рхазы
ирҩуа рбиографиа, рырҿиаратә мҩа ҭызҵаауа изы ииашоу
документуп, хыҵхырҭоуп, иҭоурыхуп.
Абарҭ ахшыҩзышьҭрақәа рыпринцип сықәныҟәаны ав­
тортә хьаҵрак аҳасабала иагәыласыргылоит хыхь зыӡ­бахә
сҳәахьоу Сергеи Зыхәба иавтобиографиа, инапала ииҩыз.
Сгәы иаанагоит сызҿу сыстатиагьы ханарҭәаауеит, аԥхьаҩ­
гьы хшыҩзцара ззиуаша афактқәа ҟалап ҳәа. Абар ииҩыз
ахаҭагьы: «Сара Зыхәба Сергеи Лад-иԥа сиит 1936 шықәса
ииуль 10 аҽны Очамчыра араион Гәыԥ ақыҭан. Сқыҭаҿы

–6–

ашкол сҭалеит 1943 шықәса сентиабр 1 азы, уаҟа аа-класск
срылгеит 1951 шықәсазы. (Уаҟа усҟан аа-класск ракәын
иҟаз). IX, X аклассқәа срылгеит Тҟәарчалтәи актәи абжьаратә
школ аҿы. Нас 1953–1954 аҵара ашықәсазы Очамчыра араион Ԥақәашь ақыҭантәи абжьаратәи ашкол ахь сиасны,
уа шықәсык аҵара сҵон, XI аклассгьы сахьалгаз уаҟоуп.
Тҟәарчалнтәи Ԥақәашьҟа аиасра зыхҟьаз ажәеизатәи акласс
ахьадыркыз ауп. Гәыԥ аа-класск срылган Тҟәарчалнтәи актәи
абжьаратә школ IX акласс аҿы саннеи 39-ҩык аҵаҩцәа ҳаҟан
класск аҿы, Тҟәарчал акәша-мыкәша иҟоу ақыҭақәа рҟынтәи
инеиқәаз. Аха аӡәык-ҩыџьак агырқәа ракәымзар егьырҭ зегьы ҳаԥсацәан. Сара Гәыԥ актәи аҩбатәи аклассқәа аԥсышәа­
ла срылгеит. Ахԥатәи акласс аҿы саннеи, 1945 шықәса сентиабр инаркны, қырҭшәала иаҳдырҵо иалагеит. Ҳқыҭан
жәынгьы-ҿангьы ақырҭшәа здыруаз ҳәа аӡәы дыҟамызт,
ажәак иадамзаргьы уи абызшәала ак ҳаздыруамызт. Ҳара
ҳқырҭқәахарц иаарышьҭуаз арҵаҩцәа дара рхаҭақәагьы
аҵара ҽеины ирымамызт. Насгьы ҳабзазара ҽеимызт, аӷарра
ҳхьынҳалан.
Саби сани уаа қьиақәан, хҩаха ҟамҵакәа ихандеиуан, аха
лыҵшәа рымамызт. Аколнхараҿы иқәцаланы аус ддыруан,
арахь ирауаз ҳәа акгьы ыҟамызт. Убас шакәугьы, акәтаӷьцәа
ҳалхны ԥшьҩык рыхшара ҳрааӡеит: ҩыџьа аиҳәшьцәеи
ҩыџьа аишьцәеи ҳаҟоуп. Ҳара ҳхаҭақәагьы ҳшыхәыҷқәаз
аколнхараҿы ҳақәцаланы аус ҳдыруан ашкол аҿы аурокқәа
ҳанаарылагалак, насгьы аԥхын аканикулқәа раан. Мышкы
иадамзаргьы аколнхарахь аусура умнеир руамызт. Ҩыжәк
инареиҳаны арахә ануҵар руамызт, арахь ауалқәа ҵыхәа
ԥҵәада иҳақәырҵон: аналог, облигациа, ахш, акәац, акәтаӷь.
Уимоу, исгәалашәоит ахәша рҭәа (тапленное масло ҳәа
изышьҭоу) уалс ианҳақәырҵазгьы. Ҳара ахаангьы ахәшарҭәа
ҟаҳамҵацызт, ҳара ҳадагьы аԥсыуак иҟаиҵахьаны иахьагьы
исыздыруам.
Арҭқәа зегьы зхысҳәаауа Тҟәарчал X акласс аҿы 39-ҩык
ахәыҷқәа еизаз қырҭшәала аҵара даара иаҳцәыуадаҩхеит,
арҵаҩцәа ракәзар, усҟан цқьа ишсзеилымкаауазгьы, уажә
сызларызхәыцуала, рметодика зынӡа ииашамызт. Ақырҭуара
бзиа иаҳбо ҳҟарҵарц, ҳрааӡарц ацымхәрас иаҳцәымӷыртә­
уан. Ахәыҷқәа ианырзымҵа, шықәсык, ҩы-шықәса рыла аш-

–7–

кол иҭыҵын, еимбӷьыжәаа досу акака рҽазыркит. XI класс
ахь инеиз хҩызаҵәык ҳауп: Аргәын Георги, Қорсаиа Зоиа,
сара. Хҩык рзыҳәа акласс рзаартуамызт аҟнытә, ианадыркы сара Ԥақәашьҟа сиасит. Усҟан Аԥснытәи АССР аҵара министрс иҟаз Сигуа иҿы сааны, арзаҳал ҩны, азин имсхит, XIтәи акласс аҿы уштәоу школк аҟнытә даҽа школк ахь аиасра
аминистр изин умамкәа ируамызт.
1953 шықәса март азы Сталин даныԥсы, уи инақәырццак­
ны Бериа данықәырга ашьҭахь аԥсуаа маҷк аԥсгара роуит.
Уаанӡа аҵара (1938 шықәса инаркны) аԥсуа нбан ақырҭуа
алфавит шьаҭас измаз ала акәын ишыҟаз. 1954 шықәса инаркны аурыс алфавит шьаҭас измоу ахь ииасит. Ԥақәашь ашкол аҿгьы қырҭшәалакәын ишаҳдырҵоз, аха аԥсуа рҵаҩцәа
бзиақәагьы ыҟан (Енвер Иван-иԥа Ԥачлиа аурыс литература
ҳирҵон, иара убри ашықәс азы уаанӡа директорс иҟаз Шенгелиа дамхны Е. И. Ԥачлиа директорс дҟарҵеит Алексеи Бегәаиԥа Аџьынџьал, Оҭар Џьоџьа-иԥа Ачба уҳәа).
Ԥақәашьтәи абжьаратә школ 1954 шықәсазы саналга, Аҟәа саан, Аҟәатәи аҳәынҭқарратә арҵаҩратә институт М. Горки ихьӡ зхыз афилологиатә факультет сҭалеит.
(Уи асектор аԥхьаӡакәны ианаадыртызгьы убри ашықәсазы
акәын). Уа иҭаларц иааз 150-ҩык инареиҳаны иҟан, 50-ҩык
ҳрыдыркылт. Аинститут салгеит 1959 шықәсазы ибзиаӡаны,
адиплом ҟаԥшь сырҭеит. Иара убри ашықәс август 1 аҽны аусура срыдыркылт Қырҭтәылатәи ССР Анаукақәа р-Академиа
Аԥсуа бызшәеи алитературеи аҭоурыхи ринститут (иахьа уи
Д. И. Гәлиа ихьӡ зху Аԥсуаҭҵааратә институт ахьӡуп) аҿы наука усзуҩы еиҵбыс.
Ҩышықәса ааҵхьан, 1961 шықәса октиабр мзазы, аԥы­
шәа­рақәа ҭины Қырҭтәылатәи ССР Анаукақәа р-Академиа
иатәыз Ақырҭуа литература аҭоурых аинститут аҿы аспирантура сҭалеит. Уи 1964 шықәса октиабр мзазы салган Аҟәа
санааи инаркны, иахьа уажәраанӡагьы ари Аԥсуаҭҵааратә
институт аҿы аус зуеит (зны анаука усзуҩ еиҵбыс сыҟан, нас
анаука усзуҩы еиҳабыс сыҟан, 1988 шықәса апрель аахыс
абри аинститут аҿы афольклор аҟәша анапхгаҩыс сыҟоуп).
Афилологиатә наукақәа ркандидатра астепен аиуразы адиссертациа сыхьчеит 1967 шықәсазы Қарҭ, Ақырҭуа литература аҭоурых аинститут аҿы. Темас исыман «Аԥсуа жәлар

–8–

рлакәқәа». Уи сдиссертациа хазы монографианы Қарҭ иҭы­
ҵит 1970 шықәсазы. Адоктортә диссертациа «Илакәым аԥсуа
проза атипологиа» атемала исыхьчеит 1999 шықәса март 31
аҽны Москва Адунеитә литература аинститут М. Горки ихьӡ
зху аҿы. Ари сусумҭа хазы шәҟәны Маиҟәаԥ, ашәҟәҭыжьыр­ҭа
«Меоты» аҿы иҭыҵит 1995 шықәсазы.
Раԥхьаӡа алитература агьама скит сахьиз, сахьааӡаз Гәыԥ
ашкол санҭаз, афбатәи акласс аҿы сантәаз. Ибзиаӡаны, иахьа
еиԥш исгәалашәоит уи шыҟалаз. Усҟан аҵара злаҳдырҵоз
ашәҟәқәа ауаа ишырҩуаз, ишыркьыԥхьуаз еилкааны исымамызт. Ашәҟәы, акьыԥхь ажәа нцәастәуан акәымзар, ус аламала уаҩы илшоит, уанӡа уаҩы инапы наӡоит ҳәа схахьгьы
исзаагомызт. Ашәҟәы зыҩуа, изкьыԥхьуа, иҭзыжьуа иҷы­
доу абаҩхатәра рымазаргьы инцәақәаӡам, иуаауп ҳәа ари
азҵаара снагәыларԥшны исазҳәашаз ҳәа сыкәша-мыкәша
аӡәы дыҟамызт. Саби сани (сан д-Адлеиԥҳан, Адлеиба Кадыр
диԥҳан, Ҷлоутәын, Мыкыҷ лыхьӡын, са санлыхьӡаз ианагь
ашәы лшәын, илзааигәаз лҭынхацәа нҵәахьан) рышьҭрахь
аҵара змаз, анапынҵараҵәҟьа здыруаз ҳәа аӡәгьы дрымамызт. Аԥхьаӡа ҳаҩны ашәҟәы ҩназгалаз саҳәшьа еиҳабы лоуп.
Аха саҳәшьцәа аҩыџьагьы, сашьагьы быжь-класск инареиҳа­
ны аҵара рзымҵеит изыхҟьазаалак: аӷарра, аҭын­хадара уҳәа…
Асахьаркыратә ажәа агьама зласкыз ашәҟәқәа рымацара
ракәӡам. Еиҳарак ажәлар рҿаԥыцтә ҳәамҭақәа роуп. Уи аахыс уеизгьы-уеизгьы аамҭа дук мцац, шәышықәса абжа маҷк
иацноуп иҵуа. Аха усҟантәи ҳабзазашьеи уажәтәии зынӡакыс
излеиԥшқәам рацәоуп. 1941 шықәсазы аибашьра ианалагаз
цқьа исгәалашәом, усҟан ԥшьышықәса ракәын исхыҵуаз.
Хәба-фба шықәса анысхыҵуаз аахыс сыкәша-мыкәша избоз,
исаҳауаз акыр ибзианы исгәалашәоит. Исгәалашәоит маи
мза инаркны октиабрынӡагьы (аҷыхьқәа, аҵаа ҟалаанӡа) аимаа ҳашьаӡамкәа ҳшьапқәа хырҟьаҟьа ашкол ахьгьы ҳашцоз,
исгәалашәоит иахьеиԥш актәи акласс аҿы сантәаз анбанқәа
сҵоит, аха ашәҟәы сымам анысҳәа ҳарҵаҩы Зина Хыԥ-иԥҳа
Ԥлиа анбан шәҟәы шсылҭаз. Даара исыхәеит ашкол сҭалаанӡа
саҳәшьцәеи сашьеи (урҭ зегьы сара среиҵбуп) шәкы рҟынӡа
аԥхьаӡара ахьысдырҵахьаз. Исыцҭалаз ракәым, ҩышықәса
иахаханы уа актәи акласс аҿы итәақәаз аӡәырҩы шәкы
рҟынӡа изымԥхьаӡақәоз ыҟан.

–9–

Ҳӷарны ҳанхон сҳәеит, аха ҳаҩны анеи-ааи дагӡамызт.
Насгьы абригада аизарақәа лассы-лассы ҳара ҳаҩны имҩа­
ԥыргон. Аиҳабацәа ирҳәоз зегьы аусзеилкаахуаз, аха
игәныскылозгьы ыҟан. Изыргәамҵуаз (ауалқәа, аколнхараҿы
хацәнамырха аусура, аибашьра аӡбахә…) збон. Аҳаблаҿы
аӡә дычмазаҩхар, уахынла ауацәа, агәылацәа еизаны
дырҷаԥшьон. Усҟан ҳқыҭаҿы афымца лашара абаҟаз, агазгьы аиура цәгьан. Аӡын ҵхы дуқәа рзы ҳгәылацәа абыргцәа,
саб иқәлацәа, еиҳабацәазгьы, аӡәымкәа ҩыџьамкәа иааны
ҵхагәы еиҩнашаанӡа амца еиқәҵаны иакәшан иахьтәаз
ажәытә, аҿатә иалацәажәон.
Убасҟан ауп ҳәоуп ишысдыруа, асахьаркыратә ажәа агьама аныскыз.
Убри анаҩсгьы хҭыс хәыҷык ҟалеит. Ҳара ҳахьынхоз
абас ҩбаҟа километр инацәыхараны, Ҭхьынеи Арасаӡыхьи
ақыҭақәа рҳәааҿы дынхон саб иаҳәшьа. Уи дызмаз д-Чха­
малиан, Ҭамшь ихьӡын, лара Бабила лыхьӡын, уажәы
ааигәоуп (1993 ш.) лыԥсҭазаара даналҵыз. Сашьеи сареи
лассы-лассы ҳаб иаҳәшьа лахь ҳцалон. Лԥа аиҳабы Хәыхәыт
усҟан Аҟәа арҵаҩратә училишьча дҭан. Амҽышақәа рзы
даннеилоз, аԥхын аканикулқәа рзы уҳәа аҵара иадҳәалоу
ажәабжьқәа ҳаиҳәалон. Ҽнак урҭ рҿы сахьнеиз, ркәаскьа
азал агәҭаны игылаз астол иқәны избеит А. С. Пушкин
иҩымҭа «Акапитан иԥҳаи» Ш. Русҭавели ипоема «Абжьас
цәа зшәуи» аԥсышәала еиҭаганы. Руак абӷьыцқәа аартны
аԥхьара сналаган, сагәыланахалеит. Амаҵурҭахь акрыфара уааи анырҳәагьы аԥхьара сзаҟәымҵит. Хәыхәыт днеин, «уи ушьҭангьы уаԥхьап, уажәы уаала акраҳфоит, ухәы
хьшәашәоит. Усҟак аԥхьара бзиа иубо уҟазар аҩныҟа ига,
исцәумырӡын, исцәумҟьашьын. Аҵара бзианы иуҵалар, арҭ
реиԥш ашәҟәқәа уҩуа уаргьы уҟалоит» иҳәеит.
Аԥсҭазаара ҟадыџь шәкы-зқьы рыла еилышьуп, еибаркуп. Аԥсҭазаараҿы ауаҩы дшьақәызҵо, дшьақәзыргыло,
ма дҭазырхо иарбану седру. Уаанӡагьы, уи аахысгьы заҟа
ажәа бзиақәа саҳахьоузеи. Аха, абанҭ, саб иаҳәшьаԥа Хәы­
хәыт Чхамалиа убасҟантәи иажәақәа реиԥш сгәы аҵанӡа
даҽакы мнеицзар ҟалап. «Аҵара бзианы иуҵалар, арҭ (А.
С. Пушкин, Ш. Русҭавели) реиԥш уаргьы ашәҟәқәа уҩуа
уҟалоит» ҳәа, – уи ииҳәаз иажәақәа уажәгьы ианысгәалашәо
сыҽсызнымкылакәа самхаччоит.

– 10 –

Убри инаҿасыршәын, сгәанала, схазы, сҿы ааихыхны
аӡәгьы иамҳәаӡакәа, мышкы ахы мышкы аҵыхәа сышә­
ҟәыҩҩхароуп ҳәа исыӡбеит. Зназы ажәеинраалақәа зыҩ­
уан, цәгьарак ҟасҵаз џьушьап, сыԥсы иахырӡааны аӡәы
иасымҳәацызт, аҵыхәтәан ауп ианеилыскааз интуициала усҟан иҟасҵаз змааназ, ҵабыр­гыҵәҟьаны, сара сакәым
арҿиаҩцәа дуӡӡақәа рзыҳәангьы арҿиаратә процесс ин­тим­
тәызаап.
Тҟәарчал ашкол санҭаз, ақырҭқәа ҳхабабаны, ҳрымҽ­
хакӡаны ҳаныҟазгьы, иарбану лымкаала иахьагьы исыздырам, аха мчык сыхон аԥсуарахь. Усҟан уа исыц­ҭаз (класск
аҿы ҳаидтәаламызт, аха) сҩызцәа Ермалаи Аџьынџьали
Павел Логәуеи, сареи ҳҩымҭақәа аӡәи-аӡәи еибаҳарбо
ҳалагеит, аԥсуа литературатә кружоки адраматә кружоки еиҿаҳкаауеит ҳәа ҳаналага директорс иҟаз Феофан
Иван-иԥа Шелиа акакеиҳәа дҳаҵаҟьеит иабатәи аԥсуа
литературатә кружоку, иабатәи драматә кружоку ҳәа. Ашкол
зынӡа ҳҭырцар аҵкыс ҳҳәан ҳаҟәыҵыр акәхеит. Уажәгьы урҭ
сҩызцәеи сареи ҳанеиқәшәало лассы-лассы уи ахҭыс ирониала иаҳгәалаҳаршәоит.
Ажәеизатәи акласс аҿы сантәаз (Ԥақәашь ашкол аҿы) ауп
маҷк аԥсеивгара анҳауз. Усҟан уа алитературатә кружокгьы адраматә кружокгьы еиҿаҳкааит. Зны сара напхгаҩыс
сыҟан, зныхгьы Валико Ҭаниа дыҟан. (Валико Ҭаниа уажәы
еицырдыруа журналиступ, акыр шықәсқәа раахыс агазеҭ
«Аԥсны» аредакциаҿы аус иухьеит). Исгәалашәоит ҿыц
аҩра иалагаз аҵаҩцәа рҩымҭақәа рнаҩсгьы акык, ҩбак
усҟан иҭыҵуаз аԥсуа шәҟәқәа реилыргарақәа шеиҿаҳкаауаз.
Убас исгәалашәоит, Гь. Гәлиа иповест «Сакьан ааԥынра»
шеилҳаргоз. Ҳаилацәажәарақәа рҿы ҩынтә, хынтә апоет
Кь. Чачхалиа днеины дҳалатәахьан, иажәеинраалақәа дҳаз­
рыԥхьахьан, абжьгарақәа ҳаиҭахьан.
Ҳдрамкружок аҿы иқәҳаргылахьан Н. В. Гоголь икомедиа
«Ревизор». (Сара ақалақьхы ироль сыхәмаруан, Валикәа Ҭаниа
Хлестаков ироль дыхәмаруан!!!). Ҳлитературатәи ҳадраматәи
кружокқәа аус бзианы ишыруаз атәы аинформациақәа
аобласттә газеҭ «Аԥсны ҟаԥшьи» араионтә газеҭ «Акоммунизм ахьи» ирнылақәахьан.
Аԥхьаӡатәи сара слитературатә-критикатә статиа акьыԥхь
абеит санстудентыз, V акурс аҿы сантәаз, ажурнал «Алаша-

– 11 –

ра» адаҟьаҿы. Уи аахыс изыҩхьеит аԥсуа фольклори алитературеи еиуеиԥшым рзҵаарақәа ирызкны хәыҷи-дуи хәышә
рҟынӡа статиа. Аԥсны ақыҭақәа шамахамзар зегьы еимаданы (қыҭақәак рҿы ԥшьынтә, хәынтәгьы снеиқәахьеит),
ажәабжьҳәацәа срыҿцәажәаны ианысҵахьеит хыԥхьаӡара
рацәала аҿаԥыцтә ԥҵамҭақәа, иара убас ианысҵахьеит
Аҷара инхо аԥсуаа рҳәамҭақәа ԥыҭк. 1990 шықәсазы хатәы
визала (частная визаҳәа изышьҭоу), нанҳәа мзазы 15 мшы
Ҭырқәтәыла (ақалақьқәа Адаԥазар, Ҳандек, Диузча, Сҭампыл,
ақыҭақәа Сазқыҭ (Кузлук), Каилар уҳәа сыҟан. Уатәи аԥсуаа
аӡәырҩы срыҿцәажәаны афольклортә материалқәа акыр
анысҵеит.
Иҩны иҭсыжьхьеит (аԥсышәала, урысшәала, қырҭшәала)
хәыҷи-дуи ҩажәа шәҟәы инареиҳаны (арҵага шәҟәқәа, амо­
нографиақәа, алитературатә-критикатә статиақәа реиз­гақәа,
санҵамҭа афольклортә ԥҵамҭақәа реизгақәа). Еи­уеиԥшым
анаукатә сессиақәеи, аконференциақәеи, аконг­рессқәеи,
аколлоквиумқәеи рҿы аԥсуа фольклори алитературеи
рызҵаарақәа ирызкны ажәахәқәа ҟасҵахьеит (Аҟәа, Баҭым,
Қарҭ, Владикавказ, Грозны, Черкесск, Нальчик, Маиҟәаԥ,
Минск, Москва, Красноиарск, Иакертск, Загреб (Иугославиа)
уҳәа рҟны.
1981 шықәсазы аиҳабыратә ҵараиурҭақәа рзы иҩны иҭ­
сыжьыз арҵага шәҟәы «Аԥсуа жәлар рҿаԥыц рҿиамҭақәа»
азы 1984 шықәсазы исанашьахеит Д. И. Гәлиа ихьӡ зху Аԥсны
аҳәынҭқарратә премиа.
Рыцҳарас иҟалаз Аԥсны Аџьынџьтәылатә еибашьраан (1992–1993 шш.) ақырҭуа оккупантцәа Аҟәа сахьынхоз санхдырҵәа снапылаҩырақәа рӷьырак еиҳараӡакгьы
сфольклортә нҵамҭақәа (10.000) жәанызқь даҟьа рҟынӡа
сцәырблит: 1999 ш.»
Аԥхьаҩ, араҟа узыԥхьаз ҳҵарауаҩ ду Сергеи Зыхәба иавтобиографиа хаҭала иара ишиҵанакуазгьы, инысымҩа
шакәугьы, уи иабиԥара ирхыргаз, ирыхҭынхьааз аамҭа уа­
даҩгьы иккаӡа иаанарԥшуеит шықәсынҵарак еиԥш. Ааи,
бзиа иаабо ҳаззыгәдууа Сергеи Зыхәба дызнысыз ирҿиаратә,
иҭҵааратә мҩа ҵкар рацәала иаларсуп аԥсуаҭҵаара ахкқәа
зегьы рҿы. Иахьагьы уи, ишырҳәо еиԥш, ихы дымҩахаӡакәа
ламысла, ҭакԥхықәрала, дырра ҵаулала аԥсуа жәлар рдоу­

– 12 –

ҳатә культура ҿиаларц, ибеиахаларц азы дшыҷкәынӡаз
инапы злеикыз изанааҭ ԥшьа анагӡара даҿуп. Уи ҳҵарауаҩ
ду иԥсҭазаара ауп! Нас ҳаргьы, гәык-ԥсыкала дызҭаху, уи
иҵоуроу иԥсҭазаара ҳазшаз иҵегьы ироурц, илаԥшхаа еснагь игимыжьырц ҳиашьапклап диижьҭеи 70 шықәса аҵра
иадҳәалан.
Аҵыхәтәан исҳәарц сҭахуп, арҿиаҩы, аҵарауаҩ иԥсҭа­
заараҿы ихадароу азгьы ажәақәак. Уи азгәамҭакәа сцар,
акы сиашахом, ҩбагьы, сыстатиагьы зхаҭәаауам. Сергеи
Зыхәба аныҳәаҩ ихы здиныҳәалаша аҭаацәа бзиа, Аԥсны
анҭыҵгьы ирдыруа, ҳаҭыр зқәу аԥҵаны имоуп. Уи иԥшәма
ԥҳәыс Елена Михаил-иԥҳа Малиа еицырдыруа ҵарауаҩуп,
етнографуп, лҩымҭақәа аԥсуа жәлар ретнографиа ҭызҵаауа
Аԥсны анҭыҵгьы ирдыруеит, аҵарауаа рхы иадырхәоит.
Елена Михаил-иԥҳа Малиа акыр шықәса Аԥсуаҭҵааратә
институт аҿы аетнографиа аҟәша еиҳабыс аус луан, уажәы
ихадаратәу ҭҵаарадырратә усзуҩуп. Урҭ рыҷкәын, Даур
Зыхәба аекономикатә ҭҵаарадыррақәа ркандидат, аус иуеит
Донецктәи аполитехникатә институт аҿы. Уи иԥшәмаԥҳәыс
Лена Зыхәба иара убри аполитехникатә институт аекономика акафедра деиҳабуп, аекономикатә ҭҵаарадыррақәа дыркандидатуп. Урҭ рԥа Расим Зыхәба аҵара иҵоит Москватәи
афизика-техникатә институт ахԥатәи акурс аҿы, рԥа еиҵбы
Дмитри Зыхәба аҵара иҵоит Донецктәи аполитехникатә институт аекономика афакультет аҩбатәи акурс аҿы. Иԥеиҵбы
Зураб Зыхәба далгахьеит Аԥснытәи аҳәынҭқарратә университет аҭоурых афакультет, Аԥсны дыҟоуп. Ишаабо еиԥш,
Сергеи Лад-иԥа Зыхәба насыԥ змоу, зҭаацәа рыла зхы-згәы
алаҟаны, арҿиареи аҭҵаареи згәы аҳәо, аԥсуа ҵарауаҩ дууп.
Уи ааскьаӡа иԥа еиҵбы Зураб аҭаацәара дахьалалаз, Мадинеи иареи рынасыԥ ахьеиларҵаз игәалаҟара шьҭнахит,
амҵәыжәҩақәа инаҭеит. Нагӡара рықәзааит, ҳазшаз илԥха
рыгымзааит Сергеи Зыхәба иҭаацәеи иареи!
Руслан Қапба
2007 ш.

Сергеи Зыхәба диижьҭеи 75 шықәса аҵра
иазкны Аԥсуа­ҭҵааратә институт аҟны имҩа­
ԥысыз аиубилеитә еила­тәараҿы академик
Шоҭа Салаҟаиа иҟаиҵаз ажәахә
Иахьа зиубилеи азгәаҳҭо ҳҵарауаҩ ду, ҳколлега, академик
Сергеи Лад-иԥа Зыхәба иаҳхысыз ашәышықәсазы асовет
аамҭа иалиааз, уи иацыз абзиарақәагь, ауадаҩрақәагь иккаӡа
зыԥсҭазаара ианыԥшыз, аԥсуа ҭҵаарадырратәи арҿиаратәи
интеллигенциа дырхаҭарнакуп.
Сергеи Лад-иԥа Зыхәба диит иаабац-иҳаҳац аԥсуа тра­
дициатә нхаҩы иҭаацәараҿы 1936 шықәса, ԥхынгәы (аҽа­
кала иаҳҳәозар, ииуль мза) 10 рзы, Очамчыра араион, Гәыԥ
ақыҭан.
Гәыԥ ақыҭа жәынгьы-ҿангьы зыхьӡ нагоу аԥсуа қыҭа
дууп. Ари ақыҭоуп дызлиааз афырхаҵара ашәахә иахьа уажәраанӡагьы инкамыршәкәа ирҳәо Бӷажә Салуман,
ари ақыҭа ауп излыҵыз ҳҵарауаа дуқәа Шалуа Инал-ипа,
Хәыхәыт Бӷажәба, Алеко Гәарамиа, Аԥсны жәлар рышә­
ҟәыҩҩы Алықьса Гогәуа. Убарҭ адуқәу дрышьашәаланы,
драҟараны дрывагылоуп академик Сергеи Зыхәба ҳҳәар,
сгәы иаанагоит, агха ҟаҳҵом ҳәа.
Ишшәырӡа, ԥықәсыла амамкәа ицомызт Сергеи Зыхәба
иԥсҭазааратә мҩа: 30-тәи ашықәсқәа ирыцыз азалымдарақәа,
Аџьынџьтәылатә еибашьра дуи уи ашьҭахьтәии аамҭа
хьамҭақәа: амлакра, ахьҭакра, амилаҭтә политика аилахәара,
ақырҭуа шовенизм иҟанаҵаз ақәыӷәӷәара, ҳажәлар зегьы рзеиԥш, ӷәӷәала ирнырит Сергеи Зыхәбагь ихәыҷреи
иқәыԥшреи шықәсқәа.
Раԥхьа иқыҭа гәакьаҿ, ашьҭахь Тҟәарчал ашколқәа рҿы
аҵара иҵон, нас абжьаратәи ашкол далгоит Ԥақәашь ақыҭан
1954 шықәсазы.
Иара убри ашықәс азы Аҟәатәи арҵаҩратә институт аҿы
иаадыртит аԥсуа филологиатә факультет. Абраҟа 5 шықәса
аҵара иҵон С. Зыхәба, дагьалгеит 1959 шықәсазы диплом
ҟаԥшьыла.

– 14 –

Аҵараҿы аҟыбаҩ бзиа аазырԥшыз аинститут аушьҭымҭа
рылаԥш дыҵашәеит Д. Гәлиа ихьӡ зху Аԥсуаҭҵааратә институт анапхгара, дагьаарыԥхьеит аспециалист қәыԥш аусуразы абызшәеи алитературеи рыҟәша ашҟа. Шықәсқәак
рышьҭахь иҵара ацҵаразы уи дцоит Қарҭҟа, дагьалгоит
аҭҵаарадыррақәа Ракадемиа иатәу Алитературатә институт аҿы аспирантура «афольклористика» азаанаҭ ала, напх­
га­ҩысгьы диман ззаанаҭаҿы еицырдыруаз аҵарауаҩ нага,
апрофессор Елена Баграт-иԥҳа Вирсалаӡе.
Қәҿиарала аспирантура далганы даныхынҳә, С. Л. Зыхәба
иусура иациҵоит Д. Гәлиа ихьӡ зху Аԥсуаҭҵааратә институт аҿы, аԥхьа ҭҵаарадырратә усзуҩ еиҵбыс, ашьҭахь усзуҩ
еиҳабыс, 1987–2005 шықәсқәа рзы афольклор аҟәша аиҳабыс,
уи аахыс – ҭҵаарадырратә усзуҩ хадас.
1967 шықәсазы С. Л. Зыхәба қәҿиарала ихьчеит Қарҭ,
икандидаттә диссертациа «Аԥсуа жәлар рлакә» атемала, 1999
шықәсазы – идоктортә диссертациа Москва, Адунеитә литература аинститут аҿы, темасгьы иман «Илакәтәым аԥсуа
жәлартә проза атипологиа». Уи амонографиа хаз шәҟәны
иҭыҵхьан Маиҟәаԥ 1995 шықәсазы.
Абасала, аҵарауаҩ иквалификациатә усумҭақәа рыҩба­гьы
ирыбзоураны монографиала иҭҵаахеит аԥсуа жәлартә проза ажанр хадақәа: алакә, амиф, алегенда, аҳәамҭа, аҿаԥыцтә
жәабжь уҳәа убас егьырҭгьы.
Уажә араҟа акакала сааҭгыланы урҭ зегьы рыхцәажәара салагом, избанзар ус еиԥш иҟоу ажәахә ҷыдақәа ҳарзыӡыҩраны
ҳаҟоуп араҟа, иахьатәи ҳконференциаҿы.
С. Зыхәба ифольклористикатә ҭҵаамҭақәа рыҩнуҵҟа
иалкаау аҭыԥ ааннакылоит ҩынтә иҭыҵхьоу иусумҭа ду
«Аԥсуа жәлар рҿаԥыцтә рҿиамҭа. Еиҳау аҵараиурҭақәа рзы
арҵагатә шәҟәы» (аԥхьа 1983 шықәсазы, аҩынтә раан – 2009
шықәсазы). Абри аусумҭазы ауп 1984 шықәсазы автор изианашьаз Дырмит Гәлиа ихьӡ зху Аԥсны Аҳәынҭқарратә
премиа. Ганкахьала, аԥхьаӡагьы инаргыланы, ари аусумҭа,
ҳәарада, рҵага шәҟәуп, Аԥсуа ҳәынҭқарратә университет иҭоу астудентцәа ирҵо аԥсуа фольклор апрограмма
инақәыршәаны иҟаҵоуп. Аха ииашахом ари арҵага шәҟәуп
мацара ҳәа инармарианы ахәаԥшра. Ишдыру еиԥш, арҵага
шәҟәы автор, шамахамзар, аҵарауаа аус здырулахьоу, иҭыр­

– 15 –

ҵаахьоу, ишьақәдырӷәӷәахьоу азҵаатәқәа роуп иусумҭа
шьаҭас иеиҭо. Зыӡбахә ҳамоу аусумҭа акәзар, араҟагь иҟоуп,
ҳәарада, автор ихы иаирхәаз аҭҵаамҭақәа (аепос, аҭоурыхтәфырхаҵаратә ҳәамҭақәа, амифологиатәи абзазаратәи поезиа
уҳәа), аха уаҟа ирацәоуп ажанрқәа ма зынӡаск уаҩ дызкьымсцыз, мамзаргьы даара икәаданы иҭҵаақәаз, раԥхьаӡа акәны
иара ибзоураны аԥсуа ҭҵаарадырра иаланагалақәаз. Уаанӡа
иҭырҵаахьаз ажанрқәагьы меицакрада ишиашоу акәымкәа,
иара илаԥшҳәаа иҵганы, арҵагатә шәҟәы ианаалартә еиԥш
ахархәара риҭеит. Убри азоуп ииашаҵәҟьангьы, аҵарауаҩ
ихатәы ҭҵаамҭак аҳасабала изрыдыркылаз ари ашәҟәы,
иреиҳаӡоу ахәшьарагь зарҭаз. Ари азҵаара аӡбахәгьы еиҳа
инарҭбааны иахьцәыргоу ажәахә ҳазыӡырҩраны ҳаҟоуп
араҟа, убри аҟнытә уаҳа сҽалазгалом.
Ҩбаҟа ажәа Сергеи Зыхәба аԥсуа фольклор аматериалқәа
реизгареи ркьыԥхьреи аганахьала имҩаԥигахьоу иусуразы.
Уи дҵарауаҩ қәыԥшны Аԥсуа институт аҿы аусура даналага инаркны иахьа уажәраанӡагьы иааиԥмырҟьаӡакәа инапы алакуп аԥсуа фольклортә материалқәа ажәабжьҳәацәа
рҿынтә ақьаад ранҵареи архивқәа рҿы рыԥшаареи, нас урҭ
иахәҭоу аҭҵаарадырратә паспортқәа рыцҵаны ркьыԥхьра,
аԥхьаҩ иҟынӡа рнагара. Уи данспирантыз ашықәсқәа рзы
СССР Аҭҵаарадыррақәа Ракадемиа иатәу Архив Ленинг­
радтәи аҟәшаҿы, академик Н.И. Марр ифонд аҿы иԥшааит
уаҟа иҵәахыз ареволиуциа ҟалаанӡа 1913–1916 шықәсқәа
рзы аҵарауаҩ ду идҵала, насгьы иҭҵаарадырратә напхгарала ақьаад ианҵаз аԥсуа фольклортә материалқәа,
аԥхьаӡа инаргыланы аԥсуа лакәқәа. Арҭ аџьабаа ду рыдбаланы, иахьатәи алфавит ахь ииаганы, иахәҭоу аԥхьажәеи
аҭҵаарадырратә паспортқәеи рыцҵаны, хаз шәҟәны
иҭижьит С. Зыхәба 1967 шықәсазы Аҟәа, «Аԥсуа фольклор
материалқәа» (академик Н. И. Марр иархив аҟынтә) ҳәа
хыс иаҭаны. Иҵабыргыҵәҟьангьы, ари акьыԥхьымҭа иахьа уажәраанӡагьы ҳаԥсуа фольклористикаҿы иреиӷьӡоу
аҭҵаарадырратә кьыԥхьымҭақәа ируакуп.
Убри ашьҭахь акымкәа-ҩбамкәа аҵарауаҩ икьыԥхьхьеит
жанрлеи шәагаалеи еиуеиԥшым афольклортә еизгақәа, еиҳа­
раӡакгьы алакәқәеи аҭоурыхтә ҳәамҭақәеи, анектодқәеи.
Урҭ реиҳараӡак иара хаҭала Аԥсны еиуеиԥшым араионқәеи

– 16 –

ақыҭақәеи рҿы ақьаад ианиҵаз текстқәоуп. Аха ихатәы
нҵамҭақәа рҿы мацара даанымгылакәа, уи еиқәиршәоит
шәҟәыкны, иагьҭижьуеит 1986 шықәсазы, иара иаԥхьа Арсен
Ҳашбеи, Виктор Кәыкәбеи, Хәыхәыт Бӷажәбеи, Константин
Шьаҟрыли иҭрыжьхьаз реизгақәа, иара илакәқәагь убрахь
инарыцҵаны. Ари ашәҟәы, уажә ааскьа аҭырқәшәахьгьы
еиҭаганы хаз шәҟәны Ҭырқәтәыла иҭлыжьит Маҳинур Папԥҳа.
Афольклортә текстқәа ркьыԥхьраҿ аҵарауаҩ иеихьӡарақәа
рыӡбахә ҳаналацәажәо, ҳәарас иаҭахузеи, зегьы ирылкааны иазгәаҭатәуп Аԥсуа институт аҿы уажәы зҭыжьра иаҿу,
зеиԥш уажәраанӡа иаҳмоуцыз, 12 томкны иҟоу аԥсуа жәлар
рҿаԥыцтә рҿиамҭа асериазы уи иеиқәиршәаз алакә жанр
иазку х-томк (ф-шәҟәык). Ҩ-томк (4-шәҟәыкны) ҭыҵхьеит,
ахԥатәи атомгьы (уигь ҩ-шәҟәыкны) акьыԥхьырҭаҿ ирымоуп, дук хара имгакәангьы иҭыҵраны иҟоуп.
Афольклор инаваргыланы С. Зыхәба иааиԥмырҟьаӡакәа
икьыԥхьуеит аԥсуа сахьаркыратә литература аҭоурыхи
иахьатәи алитературатә процесси ирызку амонографиақәа,
алитературатә-критикатә статиақәа, аочеркқәа, арецен­
зиақәа. Урҭ рхыԥхьаӡара шьарда ирацәоуп, реиқәыԥхьа­
ӡара мацарагьы аамҭа маҷымкәа иаҭаххоит. Убри аҟнытә уи
саламгакәа иазгәасҭоит ихадароу акык-ҩбак. Аԥхьаӡа инаргыланы рыӡбахә ҳәатәуп Аԥсны жәлар рпоетцәа Дырмит
Гәлиеи Баграт Шьынқәбеи ирызку амонографиақәа, Алықьса
Гогәуа, Мушьни Лашәриа, Нели Ҭарԥҳа уҳәа убас егьырҭгьы
иахьатәи ҳаԥсуа шәҟәыҩҩцәа хатәрақәа ирыхьӡынҩылоу
астатиақәа, аочеркқәа, арецензиақәа.
С. Зыхәба дрылахәуп иара убасгьы ахыркәшаратә ҟазшьа
змоу аколлективтә литератураҭҵааратә усумҭақәа. Убарҭ
иреиуоуп иаҳҳәап, «Аԥсуа литература аҭоурых аочеркқәа»
(1974 ш., Аҟәа), «Амилаҭрацәатә совет литература аҭоурых»
(ф-томкны, иҭыҵит Москва, 60–70-тәи ашықәсқәа),
«Адунеитәи ажәларқәа рмифқәа» (ҩ-томкны, Москва, 197080-тәи ашықәсқәа) уҳәа убас егьырҭгьы.
Иҭҵаарадырратә усура инаваргыланы, Сергеи Зыхәба
иџьа­баа рацәаны иадуп арҵаҩратә-ааӡаратә усхкгьы.
1960-тәи ашықәсқәа инадыркны уи иааиԥмырҟьаӡакәа
алекциақәа дрыԥхьон раԥхьа Аҟәатәи арҵаҩратә институт
аҿы, ашьҭахь Аԥснытәи аҳәынҭқарратә университет аҿы,

– 17 –

аамҭала Москвагьы, Алитературатә институт аҿы аҵара зҵоз
аԥсуа студентцәа-аиҭагаҩцәа ргәыԥ азы. С. Зыхәба Аԥсуа
ҳәынҭқарратә университет аԥсуа литература акафедра дапрофессоруп. Араҟа уи дрыԥхьоит аԥсуа фольклори аԥсуа литературеи ирызку азеиԥш кәырсқәеи акәырс ҷыдақәеи, анапхгара рзиуеит адипломтә, акурстә усумҭақәа, агәырҵҟәыл
змоу аҿар аҭҵаарадырра иадиԥхьалоит, уи амаӡақәа реилиркаауеит. Убарҭ зегьы инарҷыданы, уи кыр шықәса напхгара
азиуан астудентцәа аԥхынтәи рфольклортә практика, аҿар
идирҵон ажәабжьҳәаҩ аус идулашьа, аиҿцәажәара алҵшәа
бзиа узҭо амаӡақәа рыҵхшьа. С. Зыхәба иоуп раԥхьаӡа акәны
инарҭбааны иаԥызҵазгьы «Афольклортә материалқәа реизгаразы амҩақәҵага». Уи кьыԥхьуп, хыхь зыӡбахә ҳҳәахьоу
аԥсуа фольклор иазку арҵага-шәҟәы анҵәамҭаҿы.
С. Зыхәба дыруаӡәкуп абжьаратәи ашкол азы «Аԥсуа литература апрограммеи», еиуеиԥшым аклассқәа рзы ахрес­
томатиақәеи, 10-тәи акласс азы арҵагашәҟәи реиқәыршәаҩцәа.
С. Зыхәба иҽԥишәахьеит, усеиԥшҵәҟьа мҽхакы ҭбаала
акәымзаргьы, ихатәы алитературатә-сахьаркыратә рҿиам­
ҭақәа (еиҳараӡакгьы аиумортә-сатиратә жәабжьқәа, ано­
веллақәа) раԥҵареи асахьаркыратә еиҭага ажанрқәа рҿгьы
(иаҳҳәап, Андерсен илакәқәа реиҭагара).
Сгәы ианаагоит хазы иналкааны иазгәаҭазарц ахәҭоуп ҳәа
С. Зыхәба аҵыхәтәантәи 5–6 шықәса ирыҵаркуа иԥсҭазаареи
иусуреи. Ишдыру еиԥш, арҭ ашықәсқәа рзы аҵарауаҩ
игәабзиара аҭагылазаашьа иахҟьаны иҩны, Аҟәа, аангылашьа имоуит, уи нхарҭа ҭыԥс иалихыр акәхеит Маиҟәаԥ
ақалақь. Иашоуп, уаҟагь тәымџьарам, ҳашьцәа адыгаа дрылагылоуп, аха зегьы акоуп иҩны даҟәыгоуп.
Абас агәабзиара аганахь ала апроблемақәа маҷымкәа
ишимоугь, иааџьоушьаратә агәамчхара, аӷәӷәара ааирԥшит
ҳҵарауаҩ нага. Изаҟаразаалак акала иԥкым уи ирҿиаратә
усура. Уаҟатәи аҵарауааи иареи еизааигәан еидҳәалоуп,
Адыгеиатәи аҳәынҭқарратә университет аҿы алитературеи афольклори рзы еиҿкаау адиссертациатә хеилак
далахәылоуп, уаҟа адоктортәи акандидаттәи диссертациақәа
рыхьчараан лассы-лассы дықәгылоит официалтә оппонентк
иаҳасабала.

– 18 –

Аха ихадоу арҭ ашықәсқәа рыҩнуҵҟала еиҳагьы аҽарҭ­
бааит, аҽеиҵнахт академик иҭҵаарадырратә усура. 2007
шықәсазы Маиҟәаԥ уи иҭижьит «Аԥсуеи адыгеи жәларқәа
рмифологиа» захьӡу амонографиа ҿыц. Абарҭ ашықәсқәа
рыҩнуҵҟа зныкымкәа-ҩынтәымкәа уи дықәгылахьеит
Маиҟәаԥ имҩаԥысуа жәларбжьаратәи аҭҵаарадырратә
форумқәа рҿы аԥсуааи адыгааи рфольклори рлитературеи
ирызкны аинтерес зҵоу ажәахәқәа рыла.
Абарҭ ашықәсқәа ирылагӡаны уи иҩны далгеит, иа­
гьааиҭиит Аԥсныҟа акьыԥхьразы «Аԥсуа мифологиа» захьӡу
амонографиа ду (анапылаҩыраҿы уи 1000 даҟьа инарыцны
иҟоуп). Ари аусумҭа араҟа уажәы Аԥсуа инстиут акьыԥхь иазнархиеит, иаарласнгьы иҭыҵран иҟоуп.
С. Зыхәба иԥсҭазаареи ирҿиаратә усуреи уанрылацәажәо,
ажәак мҳәаӡакәа узрывсуам уи иуаҩытәыҩсатә, играждантә
цәаҩақәа.
Аԥхьаӡа инаргыланы иазгәаҭатәу: Сергеи Лад-иԥа уаҩы
гәыразуп, уаҩы гәы-ҭбаауп, аиаша азыҳәан хацәнамырха
дықәԥаҩуп, ахәахәеи иареи еинышәашьа, ааибышьа рыма­
ӡам. Ари – ихатәы ԥсҭазаараҿгьы, ари – ауаажәлар рзеиԥш
ус аҿгьы. Аԥсны иааиқәымтәаӡакәа имҩаԥысуаз амилаҭтәхақәиҭратә қәԥара С. Зыхәба ахы инаркынгьы активла далахәын. Уи зынӡа дқәыԥшӡан, дыстудентын 50-тәи
ашықәсқәа рҽеиҩшамҭазы Мықә ақыҭаҿ имҩаԥысуаз жәлар
реизараҿы дықәгыланы ақырҭуа ҵарауаҩ ԥаршеи Павле Ингороҟва аԥсуаа рхылҵшьҭра зырхәанчоз имцтеориа
данақәыӡбоз. Убри ашьҭахьгьы еихсыӷьра змаӡамкәа ицоз
ақәԥара дшалагылац далагылаӡан: еиуеиԥшым аизарақәа
рҿы ақәгыларақәа, Москваҟа, ацентр ахь, аиҳабыра рышҟа
ицоз аԥсуа жәлар рхеиҭаҳәагатә шәҟәқәа рнапаҵаҩра аума,
иарбан милаҭтә усзалаакгьы уи дрылахәын, дрылахәын мацара акәым, ихы-игәы аҵанӡа иалихуан.
Зны ҭаацәашәатә-еиҩызаратә еицәажәарак аан (са сҿы
уи иҳәар ҟалон, избанзар ҳарҭ маӡа ҳабжьам, ҳанқәыԥшӡаз
аахыс еизааигәаӡоу еиҩызцәоуп) ус иҳәеит: «Уара, Салаҟаиа,
иҟоу уасҳәап, иҳәан (ус сыжәлала дсыԥхьалоит иара лаф
ҳасабла, игәы алаҟаны дансацәажәо): Дарбан аԥсыуазаалак,
дхәыҷума, ддуума, даасҿагылан: «Дад, сара уара уеиҳа
сҟәышуп, уара уеиҳа сылшоит, уара уеиҳа сыӷәӷәоуп», иҳәар,

– 19 –

ажәак иасҳәом, «уиашоуп, дад, уххь згеит», сҳәоит, аха дарбанзаалак аԥсыуак: «дад, сара уара уеиҳа спатриотуп, уара
уеиҳа Аԥсны сҭахуп, уара уеиҳа Аԥсны бзиа избоит», иҳәар,
схы идысшьылоит. Избан сара сеиҳа иара бзиа изибари, сра
сеиҳа изиҭаххари Аԥсны?!»
Сгәы иаанагоит, абарҭ ажәақәа иккаӡа иаадырԥшуеит ҳәа
Сергеи Зыхәба иуаҩытәыҩсатә цәаҩа, ихаҿра.
Сергеи Зыхәба ихатә ԥсҭазаараҿгьы даара дманшәалоуп.
Уи иаԥиҵеит аҭаацәара ԥшӡа, аҭаацәара еиҿкаа. Ихатә
ҩыза, еицырдыруа аԥсуа ҵарауаҩ-аетнолог, Гь. Ӡиӡариа
ихьӡ зху Аԥсны Аҳәынҭқарратә премиа алауреат Елена Малиеи иареи ирхылҵит ҩыџьа ахацәарԥар – Даури Зураби.
Аҩыџьагьы еиҳау аҵараиурҭақәа ирылгахьеит, рхаҭақәагьы
аҭаацәарақәа аԥырҵахьеит, Анцәа дрықәгәырӷьартә иҟоуп.
Сергеи Лад-иԥа Зыхәба иџьабаа ахә ҳаракны ишьоуп
ҳара ҳажәлари ҳаиҳабыреи рганахьала. Уи ианашьоуп «Ахьӡаԥша» аорден II аҩаӡареи Дырмит Гәлиа ихьӡ зху Аԥсны
аҳәынҭқарратә премиеи, Аԥсны Аҭҵаарадыррақәа Ракадемиеи Адыгатәи жәларбжьаратәи академиеи дырлахәыла иашоуп (дракадемикуп), Аԥснытәи аҳәынҭқарратә университет
дапрофессоруп, СССР-и Аԥсны Ашәҟәыҩҩцәа Реидгылақәа
дрылахәын, иахьа Урыстәыла Ашәҟәыҩҩцәа реидгылеи
Аԥсны Ашәҟәыҩҩцәа Рассоциациеи дрылахәылоуп.
75 шықәса қәра маҷӡам, аха аԥсуа хаҵа иқәра наӡахь уи макьана ус имаӡам. Гәык-ԥсыкала изеиӷьаҳшьап ҳҩыза гәакьа,
ҳҵарауаҩ нага Сергеи Зыхәба аԥсуаа ақәра наӡа ззырҳәоз
лахьынҵас Анцәа ду иаҭәаишьарц. Ирҿиаратә усумҭа
ҿыцқәа рыла ҳажәлар ҩаԥхьа зныкымкәа-ҩынтәымкәа
иргәырӷьалааит!
Агазеҭ «Аԥсны»
2011 ш., август 30, № 74–75

Афольклори аҩыратә литературеи
реизыҟазаашьа
Азежәтәи ашәышықәса аҩбатәи азбжа инаркноуп
аԥсуаа аҩыра анроуз. Аха аҩыра ахы аныҵнахыз инаркны иаразнак амилаҭтә сахьаркыратә литература аҿиара
изаламгаӡеит. Шамахамзар егьырҭ ажәларқәа рҿгьы усоуп ишыҟоу: зназы, аԥхьа аҩыра анцәырҵлак ашьҭахь
аамҭақәа бжьысуеит, насоуп алитература аҿиара ианалаго. Аԥсуаа ҳҿы асахьаркыратә литература аҿиара ианалагаз аамҭа ҳәа иԥхьаӡоуп 1912 шықәса. Даҽакала иаҳҳәозар,
аԥсуа ҩыра анцәырҵ ашьҭахь иаацқьаны ҩынҩажәижәаба
шықәса ҵхьаноуп асахьаркыратә литература аҿиара ианалагаз, ианииз. 1912 шықәсазы аԥсуа литература ашьаҭаркҩы
Д.И. Гәлиа Қарҭ иҭижьит раԥхьаӡакәны «Ажәеинраалақәеи
ахьӡыртәрақәеи» ҳәа, хьӡыс измаз заанаҵтәи ирҿиамҭақәа
реизга. Уаанӡа аԥсуак ииҩыз асахьаркыратә рҿиамҭак хазы
шәҟәны акьыԥхь амбацызт.
Аха уи иаанагаӡом аԥсуа жәлар уаанӡа ажәалатәи асахьар­
кыратә рҿиара рыцәтәымын, ирымаӡамызт, рлитературагьы ицәҳәӡаны иҟаз адәышкәаӷьаз иқәиааит ҳәа. Ҳәарас
иаҭахузеи, мап. Аԥсуа жәлар жәытәнатә аахысгьы ирыман
асахьаркыратә ажәала ахәыцра, аԥышәа, аҟыбаҩ бзиа, атрадициа. Нхашәала акыр еиҵаханы ишыҟазгьы, асоциалтә
ҭагылазаашьа уадаҩқәа шрымазгьы, аԥсуа џьанхаҩыжәлар
жәытәнатә аахысгьы асахьаркыратә ажәа ҳаҭыр ақәырҵон,
идырҿион.
Шәышықәсала, зқьышықәсала аԥсуа жәлар иаԥырҵеит
сахьаркыратә ҟазарылеи, ҵакылеи, тематикалеи, формалеи еиуеиԥшым ажәалатәи арҿиамҭақәа. Урҭ рахьынтәи
иҟоуп акырӡа зхыҵуа, раԥхьаӡатәи шьҭралатәи ауаажәлар
реиҿкаара ашьҭамҭақәа зныԥшуа, Нарҭаа ирызку афыр­
хаҵаратә епикатә ҳәамҭа ссирқәа, Абрыскьыл изку афыр­
хаҵаратә ҳәамҭа, хыԥхьаӡара рацәала алакәқәа, аџьа
ашәақәа, аҭәҳәақәа, ажәаԥҟақәа, ажәарццакқәа, алегендақәа,
аҭоурыхтәи абзазаратәи ашәақәеи ажәабжьқәеи. Ара зыӡбахә
ҳҳәақәаз рҟынтә сахьаркыратә хаҭабзиаралеи идеиатә

– 21 –

ҵакылеи имаҷӡам адунеи аҿы еицырдыруа иҟоу егьырҭ
ажәларқәа рфольклортә баҟа дуқәа инарывагылаша.
Аха арҭ арҿиамҭақәа џьара хаҳәык, ҵәаҟьак, қьаадк
ианҵаны ирымамызт. Абиԥара-абиԥарала, традициала еимырдон ҿаԥыцла. Убри аҟнытә, урҭ зегьы ааидкыланы ажәлар
рҿаԥыцтә рҿиамҭақәа ҳәа ҳрышьҭоуп. Анаукаҿы аҿаԥыцтә
рҿиамҭа азыҳәа аҵарауаа лассы-лассы рхы иадырхәоит атермин «афольклор». Ари атермин раԥхьаӡакәны анаука иалеигалеит англыз ҵарауаҩ Уилиам Томс 1846 шықәсазы. Ажәа
«афольклор» англыз бызшәа аҟнытә иаагоуп, иаанагогьы
«ажәлар рдырра», «ажәлар рҟәышра» ауп.
Аҿаԥыцтә рҿиамҭа, мамзаргьы афольклор ҳәа изышьҭоу
аԥызымҵаз адунеи аҿы жәларыкгьы ыҟаӡам. Еиуеиԥшым
афольклортә рҿиамҭақәа аԥырҵеит культурала илаҟәугьы,
ацивилизациа ҳаракы, акультура ҳаракы аҟынӡа ихалазгьы
ажәларқәа зегьы.
Аԥсуаа ҳҟны мацара акәым, адунеи аҿы иахьабалак,
акыр зықәра дуу аҩыратә литература змоу ажәларқәа рҿгьы
алитература аҵкыс афольклор акырӡа еиҳабуп. Ажәларқәа
зегьы рҿы афольклор аҿиара иалашеит ауаҩытәыҩса
иҭоурых заанаҵтәи астадиақәа рхы, ауаажәларра зинлеи ҭагылазаашьалеи еиҟарам асоциалтә классқәа рыла
еизшахаанӡа. Еиҳа ииашаны иаҳҳәозар, афольклор аҿиара
иалагеит ауаҩытәыҩса аԥстәқәа рдунеи далҵны ацәажәара
даналага ашьҭахь рацәаӡак мырҵыкәа. Иаҳҳәар ҟалоит,
афольклор қәрала ауаҩытәыҩса ибызшәа иаадҩыло иҟоуп
ҳәа. Ус анакәха, адунеи иаздырӡом афольклор змамкәа алитература зырҿиаз ҳәа жәларык.
Аҿаԥыцтә рҿиамҭа иалкаау аӡәы иакәӡам изтәу, аколлектив, жәлар зегьы иртәуп, еицдырҿиеит.
Ажәлар рдоуҳатә культураҿы афольклор аҭыԥ ду ааннакылоит жәынгьы-ҿангьы. Иара ӷәӷәала, ахатә ҷыдарақәа
аманы ианыԥшит дасу иара ныҟәызго рмилаҭтә ҷыдарақәа,
рҭоурых, рҵасқәа, рқьабзқәа, еиуеиԥшым аамҭақәа рзтәи
рдунеихәаԥшышьақәа, ргәыӷрақәа, рыгәҭыхақәа, ргәа­
зыҳәарақәа. Афольклор цқьа иаҳзымдыруаны, уи зырҿиаз
ажәлар рҭоурыхгьы ҽеины иаҳзеилкаауам. Иаҳҳәар ҟалоит,
ажәлар аҩыра роуаанӡа алитература афункциа афольклор
инанагӡон ҳәа.

– 22 –

Аха аҩыратә сахьаркыратә литература ашәҟәыҩҩцәа
дасу хаз-хазы аҩымҭақәа аԥырҵо ианалагалак ашьҭахьгьы,
ажәлар афольклор зынӡа икарыжьӡомызт. Иныҟәызго ажәлар
ыҟанаҵы ԥсра ақәӡам, иҿыцәааӡом. Инеихшьыланы ажәлар
зегьы аҩреи аԥхьареи анырҵалак ашьҭахгьы, ажәытәтәи
рҳәамҭақәа акыр ргәалашәоит, аҿатә аамҭа зныԥшуагьы
аԥырҵоит.
Анс акәу, арс акәу, ажәлар аҩыра анроулак ашьҭахьгьы,
алитературеи афольклори еивагыланы иҿиаларц рылшоит.
Уимоу, жәларқәак рҿы дара рыҩбагьы (афольклори алитературеи) еиныруа, ихеибарҭәаауа, еибарбеио иаабоит. Убас
иҟоуп иахьа аԥсуаа ҳҿгьы.
Ажәлар аҩыратә сахьаркыратә литература анроулак ашь­
ҭахьгьы, афольклор зкармыжьуа, изымԥсуа амзыз хада­қәа
иреиуоуп алитературеи иареи злеиԥшу, иага ирацәазаргьы,
дасу рхатә ҷыдарақәа ахьрымоу. Дара злеиԥшқәоу иреиуоуп,
иаҳҳәап, аҩбагьы адоуҳатә культура иаҵанакуеит, аҩбагьы
ажәалатәи асахьаркыратә ҟазара иаҵанакуеит, аҩбагьы ԥсыс
ирхоу, абџьар хадас ирымоу абызшәа (ажәа) ауп.
Аха афольклори алитературеи злеиԥшқәамгьы маҷӡам.
Зегь раԥхьа иргыланы иаҳҳәозар, афольклор зырҿио иалкаау ахаҭарақәа, аиндивидқәа ракәӡам, аколлектив, ажәлар
роуп. Ҳара иҳаздырӡом конкретла, иаҳҳәап, Нарҭааи Абрыскьыли ирызку аҳәамҭақәа, ҵҩа змам алакәқәа, ажәаԥҟақәа,
алегендақәа, ажәытәтәи ажәлар еиуеиԥшым рашәақәа
аԥызҵаз ҳәа џьоукы алкааны рыхьыӡқәа.
Алитература акәзар, уи зырҿио иалкаау ахаҭарақәа,
аиндивидқәа роуп.
Иара убас афольклори алитературеи злеиԥшым ируакуп авариантра. Иарбанзаалак афольклортә рҿиамҭа
ҩба иреиҵамкәа авариантқәа амоуп. Иарбан фольклортә
рҿиамҭа­заалакгьы еиуеиԥшым авариантқәа ҵыхәаԥҵәарада
иԥса­ҟьа­ны, ана-ара ажәлар ирылаԥсоуп.
Алитературатә рҿиамҭа, шамахаӡак акәымзар, ҩ-вариантк
аманы иаабаӡом, акоуп иамоу. Иалшоит абри иоума, абни иоума ашәҟәыҩҩы азныказы иҩны иҭижьыз ирҿиамҭа ԥсахны,
еиҭакны даҽа вариантк аԥхьаҩцәа ирыдигалар. Аха усеиԥш
иҟоу афактқәа адунеитә литератураҿы уарла-шәарлоуп
ишаҳԥыло. Афольклортә рҿиамҭа иамазарц алшоит жәаба,

– 23 –

ҩажәа, шәкы, зқьы… вариант. Алитературатә рҿиамҭа акә­
зар, ҩба-хԥа иреиҳаны вариант аманы, шамахаӡак акәымзар,
иҟамлацт.
Ус анакәха, авариантра афольклор азоуп акәымзар, алитературазы иҟазшьарбагаӡам. Алитературатә рҿиамҭа
акык-ҩбак авариантқәа уарла-шәарла акәзар ишаҳԥыло,
афольк­лортә рҿиамҭа иарбанзаалакгьы ҩба ирыдамзаргьы
авариантқәа амоуп.
Насгьы, наџьнатә аахыс афольклор ихадароу ԥсҭазаа­
шьас иамоу ҿаԥыцлоуп, ауаа рыхшыҩи ргәалашәареи роуп.
Афольклортә рҿиамҭа ақьаад (ашәҟәы) анҵара иалагаз
аҵарауааи ашәҟәыҩҩцәеи роуп, ҭоурыхла ақьаад анҵара
иалагеижьҭеи митәӡак ҵуам.
Алитературатә сахьаркыратә рҿиамҭа акәзар, уи иахьабалакгьы, ахантәгьы ианаацәырҵлак нахыс, ахадаратә
ԥсҭазаара ахьамоу аҩыраҿы (ақьаад аҿы, ашәҟәаҿы) ауп.
Ари иаҳарбақәаз рнаҩсгьы иҵегьы имаҷымкәа уаҩы
иԥшаар ҟалоит, аха зыӡбахә ҳҳәақәазгьы хьаҳәаԥаҳәада
агәра ҳдыргоит афольклори алитературеи излеиԥшуи, дасу
аҷыдарақәа шрымоуи. Дара дасу иага рхатә ҷыдарақәа рымазаргьы, аҩбагьы еизааигәоу маҭәарқәоуп. Убри аҟнытә,
дара аки-аки ахьхеибарҭәаауа, иахьеиныруа, иахьеиныԥшуа
ԥсабаратәуп.
Шамахаӡак акәымзар, аҩыра змоу ажәларқәа зегьы
рҿы алитература аԥхьа иины аҿиара ианалагаз, ашьапы
ианықәгылаз аамҭазы афольклор ароль дуӡӡа нанагӡеит.
Хәыц-хәыц инҭырҷҷааны иҭиҵааргьы, иахьа адунеи аҿы
уаҩы изыԥшаауам анс акәу, арс акәу, афольклор знымԥшыз
милаҭтә литературак. Ҳәарас иаҭахузеи, еиуеиԥшым ажә­
ларқәа рҿы еиуеиԥшым аҷыдарақәа аманоуп афольклор алитература ишанырыз, ишаныԥшыз.
Ҷыдала иаҳҳәозар, аԥсуа сахьаркыратә литература
раԥхьаӡа ахы анааҵнах инаркны, афольклор даара ихәар­
ҭаны, иҵоураны ианыԥшит. Аԥсуа литература аиреи
ашьақәгылареи апериод азы афольклор зегь раԥхьа игылоу,
ихадароу ахыҵхырҭақәа ируакны иазыҟалеит.
Аԥсуа литература иины ашьапы ианықәгылоз апериод
азы, иара ашьаҭаркҩы Д. И. Гәлиа дназлаз аԥсуа шәҟәыҩҩцәа,
рыжәлар гәакьа рҿаԥыцтә рҿиамҭақәа инарываргыланы,

– 24 –

инарҭбааны рхы иадырхәон аурыси ақырҭуа литературеи ртрадициа дуқәагьы. Даҽакала иаҳҳәозар, лымкаала уи
апериод азы аурыси ақырҭуеи литературақәа рԥышәа ду
иқәыԥшыз аԥсуа литература уасхыр ӷәӷәаны иазыҟалеит.
Аха, иага ус акәзаргьы, аԥсуа шәҟәыҩҩцәа аурыси ақырҭуеи
литературақәа иага иаҿыԥшызаргьы, иага ирнырзаргьы,
рыжәлар гәакьа рыԥсҭазаара, рыбзазара, сахьаркыратә ажәа­
ла раарԥшразы афольклор ароль аԥызара аман.
Аԥсуаа рмилаҭтә ҷыдарақәа иԥшаауазаргьы, рҭоурых
да­лацәажәарц иҭахызаргьы, аԥсҭазаара еиуеиԥшым
аганқәа исахьаркны иааирԥшырц азы ибызшәа гәакьа
мчхарас иамоу ԥишәарц акәын. Афольклортә рҿиамҭақәа
ахы иахьанархәоз иабзоураны, алитература ажәлар еиҳа
ирзааигәахон, еиҳа ирылаҵәон, еиҳа ирызгәакьаны ирыԥ­
хьаӡартә иҟанаҵон.
Ҳлитература иины ашьапы ианықәгылоз апериод азы
афольк­лори иареи реизыҟазаашьа зеиԥшраз еилыкка улаԥш
иҵашәартә иҟан, еиҳа имариан, еизадан. Дара риндивиду­
алтә рҿиамҭақәа раԥҵаразы ашәҟәыҩҩцәа имыркәараҵа­кәа
ишиашаз, ишеибгаз иааргон афольклортә сиужетқәа, ате­
мақәа, ахаҿсахьақәа. Афольклортә сиужетқәеи, атемақәеи,
ахаҿсахьақәеи инарҭбааны ахархәара ахьрымаз мацарагьы
акәым аус злоу. Бжеиҳан алитературатә рҿиамҭақәа иааидкыланы афольклортә сахьаркыратә хәыцра, афольклортә
рҿиамҭа аиҿартәышьа, апоетика ирзааигәан.
Ҿырԥштәыс иаагозар, Д. Гәлиа 1912 шықәсазы Қарҭ
иҭижьыз раԥхьаӡатәи ишәҟәы «Ажәеинраалақәеи ахьӡыртә­
рақәеи» иагәылоу афольклор шьаҭас измоу маҷӡам. Ари аизга иану ажәеинраалақәа «Амаҭи, ажәҵыси, абжи», «Ҩыџьа
зцомызт, аӡәк дрыхьӡомызт», «Абрыскьыл» шьаҭас ирымоуп аԥсуа жәлар еиуеиԥшым рфольклортә сиужетқәа.
Иааидкыланы Д. Гәлиа ирҿиамҭақәа раԥхьаӡатәи аизга
«Ажәеинраалақәеи ахьӡыртәрақәеи» епиграфс иеиҭеит иҵа­
улоу ахшыҩҵак ду змоу, иӡрыжәны еиҿартәу аԥсуа жәлар
ражәаԥҟа ссир: «Аҽы ԥсыр, адәы аҭынхоит, ауаҩы дыԥсыр,
ажәа иҭынхоит».
Аха арҭқәа зегьы рымацарагьы ракәым аус злоу. Афольк­
лортә сиужетқәа шьаҭас измамгьы, апоет ирҿиаратә хыҭҳәаа
иалҵшәоу иажәеинраалақәагьы аҿаԥыцтә рҿиамҭақәа рцәа

– 25 –

рыҟәнуп. Апоет исахьаркыратә хәыцреи ижәлар рфольклортә
хәыцреи рсистемақәа еизааигәоуп. Автор иӡаӡомызт афольклор ихы ишаирхәоз, уимоу, иаахтынгьы иҳәон. Ҿырԥштәыс
иаагозар, ахьӡыртәра ҟазшьа змоу иажәеинраала «Ҩыџьа
зцомызт, аӡәк дрыхьӡомызт» (апоет ари ажәеинраала иҩит
1906 шықәсазы) ахадаратә гәыцә иазҳәаз ауаҩы конкретла ихьӡи ижәлеи арбоуп. Ажәеинраала хыркәшоуп абарҭ
ацәаҳәақәа рыла:
Мыса Барганџьиа иҳәамҭоуп,
Дырмит Гәлиа ианҵамҭоуп.

Д. Гәлиа анаҩстәи иҩымҭақәа рҿгьы акырџьара афольклор ихы иаирхәоит.
Д. Гәлиа идагьы, иара инаиркны, анс акәу, арс акәу,
аҿаԥыцтә рҿиамҭақәа ирызхьамԥшӡо, рыгәхьаа зкӡам, зхы
иазмырхәаӡо ԥсуа шәҟәыҩҩы дыҟаӡам иахьагьы.
Афольклор инарҭбааны ахархәара аиуит С. И. Ҷанба
иҩымҭақәа рҿы. И. А. Коӷониа иакәзар, уи иҭынханы иҳа­
моу апоемақәа зегьы (ааба ыҟоуп дара) шьаҭас ирымоу
афольклортә сиужетқәеи, атемақәеи, ахаҿсахьақәеи роуп.
Афольклортә сиужетқәеи амотивқәеи хыԥхьаӡара рацәала
иаҳԥылоит Ӡаӡ Дарсалиа, Миха Лакрба, Баграт Шьынқәба,
Иван Папасқьыр, Ҷыҷыкәа Џьонуа уҳәа реиԥш иҟоу, иналукааша аԥсуа шәҟәыҩҩцәа дуқәа акыр рҩымҭақәа рҿы.
Аҩыратә литература иины, ашьапы ианықәгыло апериод
азыҳәа мацара акәӡам афольклори иареи анеидҳәалоу, ианеимадоу. Алитература аҿиара наҟ-наҟтәи аетапқәа рзгьы
дара аки-аки еицрымшәо еицуп, еилышьуп. Аха алитература ӷәӷәахацыԥхьаӡа афольклори иареи реизыҟазаашьақәа
еиҳа иуадаҩу аформақәа роуеит. Афольклортә сиужетқәеи,
атемақәеи, ахаҿсахьақәеи, амотивқәеи ишиашоу ахархәара
зынӡа иаҟәыҵӡом ашәҟәыҩҩцәа. Аха уи инаваргыланы, али­
тература афольклор иазхьаԥшуа иалагоит асиужетқәеи, ате­
мақәеи ахаҿсахьақәеи, амотивқәеи ишиашоу ахархәаразы
мацара акәымкәа, ассоциативтәра, асимволтәра азыҳәангьы.
Афольклор ас ала ахархәара ҷыдала аҟазара аҭахуп, алитература аизҳароуп изызҳәоу.

– 26 –

Ашәҟәыҩҩы иҿыцу, акрызҵазкуа, иактуалтәу ҳәа
ииԥхьа­ӡо хшыҩҵак дук ааирԥшырц аниҭаху, афольклортә
сиужетк, мотивк дазхьаԥшны, ассоциативтәла аҵакы
еиҭарсны, уаанӡа иамаз анаҩсгьы, даҽа идеиак иазырханы,
даҽа ҭагылазаашьак иадҳәаланы ихы иаирхәар ҟалоит. Иаагап ҿырԥштәы заҵәык иадамзаргьы: еицырдыруа аԥсуа
шәҟәыҩҩы А. Гогәуа иповест «Ашәуа иеҵәа» аҿы акыр
инарҭбааны ахархәара аиуит асиужет кьаҿ змоу легендак.
Уи алегенда аҵакы абас иҟоуп.
Аамҭала ажәытә зны ашәуа хаҵак Нхыҵынтәи Аԥсныҟа
аатәыс иауит. Ԥыҭк данааскьа, џьара дыԥхьеит, избанзар, уи
аахыс арахь амҩа цәгьан, уахынла ианылашьцалак амҩасра
шәарҭан. Иӡбеит шарԥыеҵәа дацгыланы ддәықәларц ашам­
ҭаз, амҩа цәгьа, абӷаларҭа аҟынӡа днеиртә. Аҵхыбжьон
данааԥш, ажәҩан акалҭахь ашарԥыеҵәа еиԥшны еҵәа дук
шапшапуа ибеит. Имҩа дықәлеит. Аха ашара акрагхзаарын, иибаз ҵхыбжьон ицәырҵуа даҽа еҵәазаап, дажьеит.
Иара ашарԥыеҵәа акәыз џьишьеит, абӷаларҭаҿы днеиаанӡа
уеизгьы-уеизгьы ишоит ҳәа агәра ганы дыҟан. Аха имшеит, изгәамҭаӡакәа амҩа цәгьаҿы дыбӷалан, дыцҟьашәҟьа,
дылҭахәаша дцеит. Убри нахыс уи аеҵәа «ашәуа иеҵәа» ҳәа
иашьҭоуп.
Абри ауп алегенда иаҳәо. Аха ари алегенда асиужет ашәҟәыҩҩы зыӡбахә ҳамоу иповест аҿы ус баша ихы
иааҭашәаны иааимгеит. Аповест аҿы ахҭыс мҩаԥысуеит
иахьатәи ҳаамҭазы. Ахадаратә хаҿы, аҷкәын хәыҷы Хәыхәын,
алагаҩага иашьҭоу, аус мыцқьақәа знапы рылаку ауаа ҽеиу
џьшьа дрыланагаларц аҷык-аҷык ауп игу. Ашәҟәыҩҩы
ара иалеигалаз алегендатә сиужет иперсонаж хада изкуп.
Алегендаҿы ашәуа хаҵа ашарԥыеҵәа акәу џьшьа ҵхыбжьон
ицәырҵуа аеҵәа дшажьаз еиԥш, ашәҟәыҩҩы ифырхаҵагьы
ауаа ԥаршеиқәа бзиоу џьшьа дрыланамгаларц иҭахуп.
Ари иаагаз еиԥшу, афольклори алитературеи реизы­ҟа­
заашьа форма уадаҩқәа зныԥшуа иахьатәи ҳашәҟәыҩҩцәа
аӡәырҩы рырҿиамҭақәа рҿы изныкымкәа иаҳԥылоит.
Алитература анҿио раԥхьатәи аетапқәа рзы афольклор
аныԥшуазар, нас ишнеишнеиуа ианыӷәӷәахалак, иаргьы
афольклор ианыԥшырц алшоит. Алитература аныԥшра
апроцесс аԥсуаа ҳҿгьы аҭыԥ амоуп. Д. Гәлиеи, И. Коӷониеи,

– 27 –

Б. Шьынқәбеи уҳәа реиԥш иҟоу аԥсуа шәҟәыҩҩцәа дуқәа
рырҿиамҭақәа лыԥшаахқәа убысҟак ажәлар ирылаҵәахьеит,
убысҟак бзиа ибаны ажәлар ирыдыркылахьеит, дара
ажәлар рхаҭа иаԥырҵаз реиԥш иҟалеит. Иаҳҳәап, Д. Гәлиа
афольклортә мотивқәа (ахьӡыртәрақәа) шьаҭас изманы, 1913
шықәсазы иҩны иҭижьыз апоема «Арԥызбеи аԥҳәызбеи
рышәҟәы», И. Коӷониа ипоема «Абаҭаа Беслан», Б. Шьынқәба
иажәеинраалақәа: «Кофҭа шкәакәа, «Ахьӡыртәра», апоема
«Иаирума» уҳәа убас егьырҭгьы, имаҷымкәа ажәлар иахьа
дара идырҿиаз ракәушәаҵәҟьа, рхы-ргәы аҟынӡа инаганы,
ирылаҵәаны, ирзааигәатәӡаны ирҳәоит.

Аԥсуа шәҟәҩыра аҭоурых иаазыркьаҿны
I. Зеиԥш згәаҭақәак
Ауаҩытәыҩса дызнысхьоу зқьышықәсалатәи аҭоурых
дуӡӡаҿы хыԥхьаӡара рацәала еиуеиԥшым аартрақәа ҟаи­
ҵа­хьеит. Аԥсабара акыр амаӡақәа аҵиххьеит, иҵахьеит
хырԥашьа змам акыр ԥҟарақәа. Убарҭ иҟаиҵаз аартрақәа
ирыбзоураны, аԥсабара акыр импыҵеихалахьеит, иара ауа­
ҩы иԥсҭазаара, ибзазара иахәартә иҟаиҵахьеит.
Ауаҩытәыҩса иҭоурых аҿы иааирԥшхьоу, иҭиҵаахьоу аартра дуӡӡақәа ируакуп аҩреи аԥхьареи. Аҩра, абызшәа еиԥш­
ны, ауаа аӡәи-аӡәи рыбжьара еимадагоуп, еибардыргоуп.
Иарбанзаалак ажәлар рдоуҳатә культураҿы зегь реиҳа
зҵазкуа ахәҭақәа ируакуп ашәҟәҩыра. Аха ажәлар аҩра,
аԥхьара роуртә, ирҵартә иҟаларц азы ирҭахуп уи азы зда
ԥсыхәа ыҟам аҭагылазаашьақәа: рмилаҭтә хдырра акыр
ишьҭыҵхьазароуп, ирымазароуп ахьыԥшымра, насгьы
рзеиԥш культура акыр иҳаракызароуп, економикалагьы
(нхашәала, малла) еиҵахаӡаны иҟамзаароуп.
Еиуеиԥшым ашьҭыбжьқәа рыла ишьақәгылоуп ауаҩы­
тәыҩса ицәажәара. Ацәажәара иреиҵаӡоу ахәҭа ашьҭыбжь
ҳәа иашьҭоуп. Ацәажәараан ауаҩытәыҩса ихылҵуа
ашьҭыбжьқәа дасу рыцыԥхьаӡа адырга ҷыдақәа рыла ахаҳә
аҿы, анышәаԥшьлых ма амҿлых ҵәаҟьаҿы, акәалааҿы, ақьаад
аҿы рышьақәырӷәӷәароуп аҩра ҳәа ҳазҿу. Аҩразы иахьа адунеи аҿы зегь реиҳа рхы иадырхәо ақьаад ауп. Аха ауаҩы
ақьаад аҟаҵашьа иҵаанӡа ихы иаирхәон ахаҳә ҟьаԥсқәа,
анышәаԥшьлых ма амҿлых ҵәаҟьақәа, еиуеиԥшым аԥстәқәа
рцәа (акәалаа) уҳәа убас иҵегьы.
Адунеи аҭоурых иадыруеит аҩыратә культуратә мҩа
еиҳа заанаҵ ианылаз ажәларқәа аӡәырҩы, џьоукгьы уажәы
ааигәоуп рхатәы бызшәала аҩыра рыманы ианыҟалаз, иҟоуп
иахьагьы измаӡам. Ажәытәӡатәи шумераа х-нызқь шықәса
инареиҳаны уажәаԥхьа аҩыра рыман, иара убас аҩыратә культура акыр ирылаҵәаны иҟан ажәытә араԥцәа, аџьамцәа, рим-

– 29 –

лианаа, абырзенцәа, мысраа (египтаа) уҳәа даҽа ԥыҭҩыкгьы.
Ашәамахьцәеи (аерманқәа) ақырҭқәеи рҩыратә баҟақәа зқьи
хәышә шықәса инареиҳаны ирхыҵуеит, аурысқәа аҩыра
рымоуижьҭеи зқьышықәса инареиҳаны иҵуеит.
Аԥсуаа ракәзар, иахьа Асовет Еидгыла иқәынхо егьырҭ
ажәларқәа аӡәырҩы иреиԥшны, аҩыратә культура амҩа
иқәлеижьҭеи рацәаӡак ҵуам, шәи ҩажәа шықәса маҷк
инеиҳаноуп иахыҵуа.
Аҩыратә культура заанаҵ идырҿиартә аҭагылазаашьақәа
рмоузаргьы, аԥсуаа ижәытәӡоу ажәларқәа иреиуоуп. Аԥсуа
бызшәа акәзар, маҷӡак иадамзаргьы, наукала иара ҭызҵаа­
хьоу аҵарауаа зегьы еицҿакны иазгәарҭахьеит аҭоурых
дуи, ақәра дуи змоу абызшәақәа ишыруаку. Хылҵшьҭрала
иара зегь реиҳа аедыг бызшәа иазааигәоуп. Аԥсуа-адыга
бызшәақәа ажәытәӡатәи хаттаа рбызшәа иазааигәоуп
зҳәақәо аҵарауаагьы ыҟоуп. Хаттаа рбызшәа иԥсхьоу, адунеи
ианыӡаахьоу жәытә бызшәоуп. Хаттаа, мамзаргьы протохетаа
ҳәа изышьҭоу, бызшәала адагьы, Кавказ изладаҳәалаз рацәан.
Урҭ ирхылҵшьҭран хеттаа. Хаттаа рышьҭахь ауп хеттаа хаз
жәларны ианышьақәгылаз. Арҭ аҵыхәтәантәиқәа Азиа маҷ
аганахь инхон, адгьыл рацәа рымҽхакны ирыман, ирыман
раамҭала иӷәӷәаз, анырра змаз аҳәынҭқарра ду. Еиуеиԥшым
аҭоурыхтә хҭысқәа ирыхҟьаны хеттаа рҳәынҭқарра еилаҳаит
ҳара ҳера ҟалаанӡа XII ашәышықәсазы, дара ажәлар
ԥсаҟьахан, егьырҭ ажәларқәа ирылаӡит, ирылаӡҩеит. Хеттаа ирыман рхатә ҩыра, ирҭынхаз рҩыратә баҟақәа рылоуп
иахьатәи аҵарауаа урҭ рыӡбахә рдыруа излаҟалазгьы.
Аиашазы, иахьатәи аԥсуаа зхылҵыз ажәытә племиақәа
рхатә ҩыра рыман зҳәо аҵарауаагьы ыҟоуп. Ҿырԥштәыс иаагозар, аурыс советтә ҵарауаҩ, абызшәадырҩы Г.Ф. Турчанинов еиуеиԥшым ажәытә хаҳәтә нҩыларақәа ҭҵааны, аԥсуаа
ажәытәгьы, ҳара ҳера ҟалаанӡа XII–XIII ашәышықәсақәа рзгьы
аҩыра рыман ҳәа шьақәирӷәӷәоит. Ари еиԥш иҟоу ахшыҩҵак
иадгыло ыҟазаргьы, макьана аҵарауаа зегьы еицҿакны,
еиқәшаҳаҭны, иҭышәынтәаланы ирыдрымкылацт.
Аԥсуаа ажәытәӡа аҩыра рыман ҳәа инагӡаны ашьа­
қәырӷәӷәара ҳалымшозаргьы, аҩыратә культура змаз ажә­
лар­қәеи дареи шеимадаз хьаҳәаԥаҳәада агәра ҳзыргаша
хыԥхьаӡара рацәала афактқәа ҳамоуп. Иахьатәи Аԥсны

– 30 –

иаҵанакуа еиуеиԥшым аҭыԥқәа рҿы археологцәа ирыԥшааит
ажәытә бырзен бызшәала, латин бызшәала, қырҭшәала
анҩыларақәа змоу амҳәырқәеи ахаҳәқәеи маҷымкәа.
Еиуеиԥшым аматериалқәа агәра злаҳдырго ала, ажәытә
бырзенқәа Амшын еиқәа Аԥснытәи аҿықә иаҭаауа иалагеит ҳара ҳера ҟалаанӡа VI–V ашәышықәсақәа инадыркны.
Аҵыхәтәан урҭ ара аҳра руан акыр шәышықәса, идыргылеит ақалақьқәа, абаақәа. Аԥсуа племиақәа рҽеидкыланы
рхатә ҳәынҭқарра («Аԥсуа ҳәынҭқарра») анышьақәдыргыла
ашьҭахьгьы, абырзенцәа рҩыра ахархәара аман. Уи ус
шакәу агәра ҳнаргоит 1955 шықәсазы Лӡаа (Пицунда) игылоу ажәытә баагәара аҩныҵҟа археологцәа ирыԥшааз
амҳәыр гьежь хәыҷы. Уи амҳәыр атса иалхуп, абазк маҷк
инеиҳауп. Аҵарауаа злахәаԥшуала, уи ианаамҭаз ԥарас рхы
иадырхәозаргьы ҟаларын. Иара наҟ-ааҟ аҩганкгьы рҿы
анҩылара ануп ажәытә бырзен нбанла. Азганк иануп «Константинос», егьи аган – «Абазгиас», даҽакала иаҳҳәозар –
«Константин аԥсуа». Аҵарауаа злахәаԥшуала, ҳара ҳерала VIII
ашәышықәсазы Аԥсны аҳцәас иҟаз руаӡәк ихьӡ ауп зыӡбахә
ҳамоу амҳәыр иану. Иара заманалаҵәҟьа агәра ҳнаргоит
усҟан аԥсуаа рхатә ҳәынҭқарреи рхатә аҳи шрымаз, насгьы
абырзен ҩыра ара инарҭбааны ахархәара шамаз.
Асеиԥш иҟоу аҿырԥштәқәа ҳԥылоит иҵагьы имаҷымкәа.
Инықәырԥшшәа акәзаргьы, ҳара ҳера X ашәышықәса
алагамҭа инаркны Аԥсны ахархәара аиуа иалагеит ақырҭуа
ҩыра. Гал араион Ҕәымрышь ақыҭан, Очамчыра араион Ҷлоу
ақыҭан, Гәылрыԥшь арамон Ҵабал ақыҭан, Гәдоуҭа араион Лыхны ақыҭан уҳәа акырџьара аҵарауаа ирыԥшаахьеит
ақырҭуа ҩыра зну ахаҳәқәа.
XVI ашәышықәса инаркны Аԥсны аҭырқәцәа ирымпыҵар­
халеит, аха аҭырқәа ҩыра ара рацәак иалаҵәаны изыҟамлеит,
уи ашьҭамҭақәа хыцҩыцк роуп иаҳԥыло. XIX ашәышықәса
алагамҭа инаркны еиҳа-еиҳа аԥсуаа ирылаҵәо иалагеит аурыс ҩыра.
Излаабо ала, еиуеиԥшым аамҭақәа рзы Аԥсны ҳәынҭқар­
ратә бызшәақәаны ирыман абырзен бызшәа, ақырҭшәа,
аҭырқәшәа, азежәтәи ашәышықәса инаркны – аурысшәа.
Абырзен бызшәеи ақырҭшәеи ахархәара рыман ақьырс­
иантә динхаҵара иаҵанакуаз ақьабзқәа рымҩаԥгараан,

– 31 –

ауахәа­ма­қәа рҿы аҳцәа рофициалтә усқәа рымҩаԥгараан,
аҭырқә­шәагьы рхы иадырхәон аԥсылман динхаҵара иаҵа­
накуаз ақьабзқәа рымҩаԥгараан, аџьаамақәа рҿы уҳәа убас
акырџьара. Аха ажәлар рыҩныҵҟа, есымшатәи рыбзазараҿы,
рҭаацәарақәа рҿы излеицәажәоз аԥсшәа акәын.
Абасала, аҭоурыхтә фактқәа инагӡаны агәра ҳдыргоит,
ажәытәтәи аамҭақәа рзгьы, (ианеиҵаха ҩба-хԥа нызқь шықәса
раахыс) аԥсуаа аҩыра змаз ажәларқәа аӡәырҩи дареи аимадара шрымаз. Насгьы, иара аԥсуа бызшәаҿгьы иаҳԥылоит
аҩыратә акультура иадҳәалоу акымкәа-ҩбамкәа ажәақәа,
атерминқәа. Иаҳҳәап абарҭ: «ашәҟәы», «ақьаад», «аҩыра»,
«анҵара», «анапынҵара», «амҳәыр», «акьыԥхь», «аҵара»,
«аԥхьара». Арҭ ажәақәа даҽа бызшәак аҟнытә иԥсахны иаа­
рым­гаӡеит, жәытәнатә аахыс аԥсшәа иашьагәыҭны иалоуп.
Дара аԥсшәа ианаланагалаз убасҟан ауп ҳәа аамҭак алкааны
аҳәара ҳцәуадаҩуп. Иарбан бызшәазаалакгьы, ажәак иадамзаргьы, машәыршақә иаланагалаӡом. Абызшәа ныҟәызго,
изырҿио аӡәи ҩыџьеи ракәӡам, ажәлар зегьы роуп, ажәа
иаанарԥшуа аҵакы ажәлар ирзымдыруазар, ирҳәаӡом. Аӡәи
ҩыџьеи иргәаԥхеит ҳәа ажәа абызшәа ирзалагалом, иагьырзалхуам. Ус анакәха, хыхь еиқәаҳаԥхьаӡаз ажәақәа агәра
ҳдыргоит аҩреи аԥхьареи аԥсуаа ажәытәгьы ирыцәтәымны
ишыҟамыз. Ҳәарас иаҭахузеи, ажәлар инеиԥынкыланы, инеихшьаланы зегьы аҩреи аԥхьареи рҵартә аҭагылазаашьа рымамызт, усеиԥш иҟаз аҭагылазаашьа заурц зылшоз аҳцәеи
ҭауади-аамсҭеи рхаҭарнакцәа ракәын.
Аԥсуаа аҩыра роуаанӡагьы аԥсшәа интересс измаз
аӡәык-ҩыџьак атәым ҵарауаа ыҟан. Убарҭ дреиуан XVII
ашәышықәсазтәи аҭырқәа ҵарауаҩ, агеоргафиа аҭҵа­
аҩы, аныҟәаҩы Евлиа Челеби. Уи араԥ нбанқәа рыла
ақьаад ианиҵеит ҩынҩыжәа инареиҳаны аԥсуа ажәа. XVIII
ашәышықәсақәа аҩбатәи азбжазы аурыс ҵарауаҩ, академик
И. А. Гиульденштедт еизигеит акыр кавказтәи абызшәақәа
ирызкны аматериалқәа. Алатин нбанқәа рыла иара ианиҵеит
имаҷымкәа аԥсуа жәақәагьы. Иара убас ақырҭуа нбанқәа
ихы иархәаны, имаҷымкәа ажәақәа ақьаад ианиҵеит анемец
ҵарауаҩ Г. Розен.
Еиуеиԥшым аҭоурыхтә хыҵхырҭақәа изларҳәо ала,
наџьнатә аахысгьы Аԥсны иагмызт атәымтәылантәи ақәы­

– 32 –

лацәа, аимҵәацәа. Аратәи аҳауа зҩыда, аԥсабара ԥшӡа,
атәыла барақьаҭ иазыҩуан, иамцкласуан хыԥхьаӡара ра­
цәала амҵарсыҩцәа. Ажәытәтәи римлианаа, абырзенқәа,
араԥцәа, аҭырқәцәа уҳәа рҽеибыҭаны, еиуеиԥшым аам­
ҭақәа рзы арахь иаауан. Аԥсуаа рзы урҭ аӡәгьы бзиара дук ааигаӡомызт. Аԥсны иалганы иргон амал, уимоу, арантәи ауаа ӡаны, имҵарсны иргон, ма хәмариала
ирыхә­ҳауан, дара рҿы иахьнаргоз рымаҵ ддыруан, тәыс
иҟарҵон, еиҭарҭиуан. Еиҳараӡак иӡаны иргон аӡӷабцәа
хәыҷқәеи аҷкәынцәа хәыҷқәеи. Аԥсуа џьанхаҩыжәлар урҭ
аимҵәацәа ирнышәаӡомызт, хамеигӡарада ирҿагыланы,
иааиԥ­мырҟьаӡакәа қәԥатәыс ирауан, дара рыҩныҵҟа иҟаз
асоциалтә еиҟарамрагьы иаҿагыланы шәышықәсала иқә­
ԥон. XVI ашәышықәса инаркны Аԥсны аҳра зуаз аҭырқә
мпыҵахалаҩцәа ирҿагыланы аԥсуаа рықәԥара лымкаала иҵарыз аҟазшьа аиуит XVIII ашәышықәса анҵәамҭазы.
Убри аамҭазы кавказтәи ажәларқәа аӡәырҩы Урыстәыла
иадло иалагеит. Асулҭантә Ҭырқәтәыла иаҵанарӡӡар аҵкыс,
Урыстәыла иадлар еиҳа еиӷьуп ҳәа рыӡбеит Аԥсны аҳ­
цәагьы. Аха асулҭантә Ҭырқәтәыла кавказтәи амшын хықә
ампыҵӡаар аҭахымызт, ирацәахеит аԥсуа феодалцәа рыҩ­
ныҵҟатәи реиҿыхарақәагьы. Аҵыхәтәан Аԥсынтәыла Урыс­
тәыла адҵара еиӷьуп ҳәа зыԥхьаӡоз амчқәа аиааира ргеит.
Хатәгәаԥхарала Аԥсны Урыстәыла иадҵахеит 1810
шықәсазы.
Ҳәарас иаҭахузеи ари ашықәс инаркны аԥсуа џьан­
ха­ҩыжәлар ахақәиҭра иашаҵәҟьа рмоуӡеит, аҭыԥантәи
афеодалцәа рексплуатациа шыҟац иаанхеит, уи инацлеит
аурыс ҳәынҭқар иимпериа иаҵанакуаз егьырҭ ажәларқәа
рзы еиԥш, аԥсуаа рзгьы имҩаԥигоз аколониалтә политика.
Убас шакәугьы, аԥсуа жәлар наҟ-наҟтәи рынасыԥ, аҭоурыхтә
перспектива роуразы хҭыс дуӡӡаны иҟалеит. Уи нахыс-аахыс
аԥсуаа рҭоурыхтә ҿиара иҿыцӡаз ахырхарҭа аиуит, рлахьынҵа
шьаҭанкыла аҽаԥсахит, даҽакӡахеит. Абри аҭоурыхтә хҭыс
иабзоураны наунагӡа аҵыхәа ԥҵәеит асулҭантә Ҭырқәтәыла
ахаҭарнакцәа хышә шықәса инарықәгәыӷуа Аԥсны имҩаԥ­
нагоз аргәаҟра. Аҭырқәцәа абриаҟара аамҭа Аԥсны иахатәан,
аха аԥсуак аҵара иҵартә школгьы аадмыртит.
Аԥсны Урыстәыла ианадҵаха ашьҭахь, аурыс жәлар
рнырра иабзоураны, имаҷымкәа аиҭакрақәа ҟало иалаге-

– 33 –

ит аԥсуаа рекономикаҿы, рдоуҳатә культураҿы. Лассы-лассы арахь иаанаго иалагеит аԥхьагылара змаз ахәыцрақәеи
адунеихәаԥшышьақәеи ныҟәызгоз ауаа. Иаҳҳәап, Аԥсны
иаахьан аишьцәа адекабристцәа А. А. Бестужеви П. А. Бестужеви, хԥаҟа шықәса абра аррамаҵзура ихигеит аурыс поет
дуӡӡа А. С. Пушкин изааигәаз иҩыза, агенерал Н. Н. Раевски,
Аԥсны даанагахьан еицырдыруа аурыс поет А. И. Одоевски
уҳәа убас егьырҭгьы ирацәаҩны.
Хәыҷы-хәыҷла акәзаргьы, иналкҩалкны акәзаргьы,
аԥсуаа аурыс ҵара рауа иалагеит. Афеодалцәа рыҷкәынцәа
ԥыҭҩык Урыстәыла ицаны аҵара рҵартә иҟалеит. Урҭқәа
ирыбзоураны аԥсуаа ирылаҽуа иалагеит аурыс демократиатә
хәыцрақәа. Лымкаалагьы XIX ашәышықәса аҩбатәи азбжа инаркны Аԥсны ана-ара, џьара-ҩыџьара, иналаршәҩаларшәны акәзаргьы, иаадыртуа иалагеит урысшәала аҵара
ахьырҵашаз ашколқәа. Иаҳҳәап, 1851 шықәсазы Оқәым
ақыҭан иаадыртит аиҵбыратәи ашкол, 1863 шықәсазы Аҟәа
иаадыртит ашьхаруаа рышкол ҳәа изышьҭаз.
2. П. К. Услар ииҩыз аԥсуа грамматикеи
еиқәиршәаз алфавити (1862)
XIX ашәышықәса аҩбатәи азбжа инаркны аурысқәа
рахьынтә ицәырҵуа иалагеит кавказтәи ажәларқәа рхатәы
бызшәақәа рыла аҵара дырҵалатәуп ҳәа зҳәақәоз. Убас иҟаз
дреиуан аурыс бызшәадырҩы Пиотр Карл-иԥа Услар.
П. К. Услар аруаҩын, генералын. Иара аурыс ҳәынҭқар
иколониалтә политика амҩаԥгаразоуп Кавказҟа дзаарышь­
ҭыз, иагьымҩаԥигон. Аха акыр хара ихәыцуаз уаҩын. Уи
аҵкыс аурысшәа дырҵаны, аурыс культурахь ихьарԥшны,
бзиа ирбо иҟаҵатәуп ҳәа дахәаԥшуан. Аруаҩны дахьыҟаз
анаҩсгьы, дҵарауаҩын, абызшәақәа ҭиҵаауан, иаамҭала
акыр кавказтәи абызшәақәа наукала реилкаараҿы алагала ду ҟаиҵеит. Иара ииашаны дызлахәаԥшуаз ала, ауаҩы
даҽа бызшәак ҽеины, ибзианы иҵарц азы ихатәы бызшәа
нҭырҳәацааны, инҭкааны идыруазароуп. Кавказтәи ажә­лар­
қәа аурысшәеи аурыс культуреи бзиа ибаны, ҳаҭырқәҵарала
ирҵаларц, ирыдыркыларц азы рхатәы бызшәақәа рыла иҩуа,
иаԥхьо иҟалароуп ҳәа иԥхьаӡон.

– 34 –

Кавказтәи ашьхаруа бызшәақәа дрылацәажәауа, П. К. Услар иҩуан: «Ашьхаруаа иацԥыҳәаны ирҭахуп аурыс бызшәа
аҵара… Аурысшәа аҵараҿы иаурысым ахәыҷқәа еиҳарак
рылшара иазҳауеит, иманшәалахоит хатәы бызшәала аԥхьа­
тәи аҵара ахьрымоу»*.
Анаҩсҟа ашьхаруаа рзы ашәҟәҩыра заԥшьгатәу, хәарҭарас
иалоу иҵегьы инарҭбааны далацәажәауа иазгәеиҭон: «Арҭ
абызшәақәа ҳалаԥш рхызароуп, избан акәзар, урҭ ҳаԥ­
хьаҟагьы кыр шәышықәса аԥсҭазаара рзыԥшуп… Абыз­
шәақәа зегьы ҳҵаргьы, ҳара ҳхы-ҳаԥсы даҽакы уиаҟара
изалаҵәом ҳхатәы бызшәеиԥш, избан акәзар, уи ҷыдала
иаанарԥшуеит иҳазгәакьаӡоу ахәыцрақәа, агәҭыхақәа. Арҭ
ахатәы бызшәақәа иаҳа иԥышәоу хархәагақәоуп ашьхаруаа рыбжьара адырра ҿыцқәа рырҿиаразы. Урҭ абызшәақәа
анапаҿы аагара, насгьы урҭ рыцырхыраара уадаҩуп, аха акыр
иаԥсоу, игәыгәҭамыжьтәу усны иҟоуп»**.
Абарҭ реиԥш иҟаз ахшыҩҵакқәеи агәаанагарақәеи дрықә­
ныҟәауан иара кавказтәи абызшәақәа наукала ианҭиҵаауаз,
аҩыра змамыз ажәларқәа анбанқәа анырзеиқәиршәоз. Аԥсуа
нбан анаҩсгьы, иара еиқәиршәеит ачеченцәеи, алакцәеи
(аказикәмыкаа), алезгинцәеи рзгьы анбанқәа.
П. К. Услар зегь раԥхьатәи иусумҭа неиҵых аԥсуа бызшәа
иазикит, раԥхьатәи аԥсуа грамматика зҩызгьы иара иоуп.
1861 шықәса ииуль мзазы П. К. Услар аԥсшәа иҵарц, аԥс­
шәа иалоу ашьҭыбжьқәа илымҳа иаирҳарц гәҭакыс иманы,
Аҟәа дааны дыҟан. Насгьы аԥсуа нбан шәҟәы аиқәыршәа­
раан изыԥхьан Қарҭҟа инаргаз хҩык аԥсацәа дрыдтәаланы
аԥсшәа рҿиҵаауан. Уи атәы далацәажәауа, иара иҩуан:
«Инеих­мырсыӷьӡакәа фымчыбжьа аԥсшәа аҵара саҿын,
хҩык аԥсацәа сыцырхырааны; урҭ рахьтә ҩыџьа аурысшәа
рдыруан, акыргьы инабзианы ицәажәон. Гәахәас иҟаҵаны
дысгәаласыршәоит Гьаргь Қәурцикиӡе. Рыцҳарас иҟалаз, арҭ
дарбанзаалак аӡәгьы аграмматикатә еилкаара рымамызт, уи
сус акыр иаруадаҩуан»***.
1862 шықәсазы П. К. Услар иҩны иҭижьит «Аԥсуа бызшәа»
ҳәа хыс измоу ашәҟәы, иара убри ашықәс азы аурыс алфавит шьаҭас иҟаҵаны еиқәиршәеит раԥхьаӡатәи аԥсуа нбан.
Аԥсуа ҩыра ахы аныҵнахызгьы убасҟан ауп.
* Хә. С. Бӷажәба. Аԥсуа литературазы. Акритикатә нҵамҭақәак. Аҟәа, 1960, ад. 9.
** Иара уа, ад.9.
*** Иара уа, ад. 9–10.

– 35 –

П.К. Услар еиқәиршәаз аԥсуа алфавит хҭыс дуны иҟалеит
аԥсуа жәлар рҭоурых аҿы. Уи ашьҭахь рацәак мырҵыкәа,
П.К. Услар еиқәиршәаз аԥсуа алфавит аус аднаулеит аурыс генерал И. Бартоломеи хантәаҩыс дызмаз акомиссиа.
Ари акомиссиа лымкаала адҵа аман аԥсуа нбан шәҟәы
еиқәнаршәарц. Ахантәаҩы И. Бартоломеи инаҩсгьы, иара
иалан Д. Ԥурцелаӡеи В. Трирогови. Аус ахьауаз Қарҭ акәын.
Аԥсуа нбан шәҟәы аиқәыршәара дҵас измаз ари акомиссиа
ацхыраара арҭарц азы уахь инарыԥхьеит аҵара змаз хҩык
аԥсацәагьы: Гьаргь Қәурцикиӡе, Иуана Гегиа, Симон Ешба.
Зыӡбахә ҳамоу акомиссиа лыҵшәа бзиала аус ауит. Иара
иалахәыз ауаа, аамҭа кьаҿ иҭагӡаны, акыр идырҽеит 1862
шықәсазы П.К. Услар еиқәиршәаз алфавит. Ирҽеины ирыдыркылаз уи алфавит ала, 1865 шықәсазы Қарҭ иҭрыжьит
аԥсышәала ицәажәоз раԥхьаӡатәи ашәҟәы «Аԥсшәа нбан»
ҳәа хьӡыс измаз. Ари ҿыгҳарала идумыз ашәҟәы ианылаз
аԥсуа текстқәа аурысшәеи ақырҭшәеи рахьгьы аиҭагақәа
рыцын. Абри ашәҟәы анаҩсгьы, П.К. Услар еиқәиршәаз
алфавит ала, 1866 шықәсазы И. Бартоломеи инапхгарала, аԥсшәахь еиҭаганы иҭрыжьит ақьырсиантә динхаҵара
иазкыз шәҟәыкгьы, уи иахьӡын «Аԥшьа аҭоурых историа
иаазыркьаҿны».
Абарҭ аҩшәҟәык рыда уаҳа зҭымҵит П.К. Услар
еиқәиршәаз алфавит ала, иара уаҳагьы рацәак ахархәара
аиуртә изыҟамлеит, изыҟамлеит еиҳараӡакгьы усҟан аԥсуа
школқәа ахьыҟамыз иахҟьаны. Убас шакәугьы, наҟ-наҟ аԥсуа
шәҟәҩыра аҿиаразы, амҩа алхразы ароль дуӡӡа нанагӡеит,
аԥсуаа рмилаҭтә шәҟәҩыра аҭоурых аҟырҟы архәыхәит. Убри
инаркны аԥсышәала аҩреи аԥхьареи рҭоурых убри ала ихацыркхеит. Ҳәарас иаҭахузеи, хыԥхьаӡарала ирацәамзаргьы,
уаанӡагьы иҟан аԥсуаа иреиуаз, аԥсуаа ирхылҵыз рахьтә
аҩреи аԥхьареи здыруаз, аха урҭ аԥсышәала акәымкәа,
даҽа тәым бызшәақәак рыла акәын ишырдыруаз. Иаҳҳәап,
убас урысшәала аҩреи аԥхьареи бзианы издыруаз дреиуан
аҵарауаҩ, раԥхьаӡатәи аԥсуа етнограф Соломон Темрукиԥа Ажәанба. Иҟан қырҭшәала, ҭырқәшәала уҳәа аҵара змаз
аԥсуаа.

К. Д. Маҷавариании Д. И. Гәлиеи
иеиқәдыршәаз «Анбан шәҟәы» (1892)
XIX ашәышықәса анҵәамҭа инаркны аԥсуа қыҭақәа рҿы
ашколқәа рхыԥхьаӡара маҷк иазҳаит. Иара убасҟан ашколқәа
рҿы аԥсышәала аҵарагьы аларгало иалагеит. Ари аус аҿы
раԥхьатәи ашьаҿа ҟазҵаз, еицырдыруа арҵаҩы, «Аԥсуа
ҵара абду» ҳәа изышьҭоу, Фома Христофор-иԥа Ешба иоуп.
Ф. Х. Ешба иҟаиҵаз аинициативала, раԥхьаӡакәны Аԥсны
ашколқәа рҿы аԥсышәала ахәыҷқәа аҵара ддырҵо иалагеит 1883 шықәса инаркны. Ф.Х. Ешба инициатива иаарласны адгылаҩцәа аиуит. Аха ашколқәа рҿы аԥсышәала
аҵаразы иҟамызт арҵага шәҟәқәа, уимоу, уаанӡа П.К. Услар иҟаиҵахьаз алфавит ашколтә практикаҿы ахархәаразы
изламаншәалақәамыз аԥшааит, иаҭаххеит иҵегьы арҽеи­
рақәа. Ари аус ҩнапыкла икны арҽеира далагеит усҟан
иҷкәынӡаз (жәибжь шықәса ракәын ихыҵуаз), аҵыхәтәан
аԥсуа милаҭтә сахьаркыратә литература ашьаҭаркҩыс
иҟалаз, Дырмит Иосиф-иԥа Гәлиа. Аҟәа инхоз, ашьхаруаа рышкол еиҳабыс, напхгаҩыс иамаз (аамҭала Д. Гәлиагьы
уи ашкол аҿы аҵара иҵон) ақырҭуа рҵаҩы, аҵарауаҩ К.Д.
Маҷавариании иареи еицхырааны, 1891 шықәсазы уаанӡа
П. К. Услар еиқәиршәахьаз аԥсуа алфавит дырҽеит, анбан
шәҟәы еиқәыршәаны иҭрыжьит Қарҭ 1892 шықәсазы. Д.
Гәлиеи К. Маҷавариании еиқәдыршәаз аԥсуа алфавит аҿы
анбанқәа рҩышьа акыр идырмариеит, акык-ҩбак адыргақәа
алхны, аҿыцқәа аларгалеит. Иара убриалагьы акыр
идырманшәалеит, апрактикатә хархәараан урҭ анбанқәа
ргәынкылара ахәыҷқәа еиҳа ирзымариахартә иҟарҵеит.
Иара шьаҭас иамаз П.К. Услар иалфавит аасҭа, Д. Гәлиеи К.
Маҷавариании еиқәдыршәаз алфавит еиҳа ахархәара аиуит.
Абри алфавит далацәажәауа, акыр шықәса уи ашьҭахь Д. Гәлиа
иавтобиографиаҿы иҩуан: «К. Маҷавариани исабжьеигеит
аԥсуа нбан аиқәыршәара атәы. Ари ҟалеит 1890 шықәсазы.
Сара сыхәҭаахь, аметодика аганахьала иаҭаххоны иҟало азы
суцхраауеит ҳәа сақәиргәыӷт (уи аԥсшәа издырӡомызт). Ан-

– 37 –

бан аиқәыршәара нап асыркаанӡа, зны алфавит иаԥсыхәоу
ӡбатәын, избан акәзар, Услари Бартоломеии ралфавитқәа
митәык уаҩы ихы изархәо иҟамызт.
1891 шықәсазы анбан шьақәыргыланы ҳалгеит, даҽа
шықәсык ааҵхьаны ишәҟәны иҭҳажьит. Абар, абринахыс
аԥсуаа рхатәы бызшәала ашәҟәқәа рыҩуа, ашәҟәқәа ирыԥхьо
иалагеит»*.
Аамҭа кьаҿк иалагӡаны, еиҳараӡакгьы XX ашәышықәса
алагамҭа инаркны, Д. Гәлиеи К. Маҷавариании еиқәдыршәаз
аԥсуа алфавит ала иҭыҵит акымкәа-ҩбамкәа адинхаҵаратә
(ауахәаматә) шәҟәқәа, иара убас ашколқәа рзы акык-ҩбак
арҵага шәҟәқәеи ахархәагақәеи. Иаҳҳәап, 1907 шықәсазы
иҭыҵит «Аԥсуа нбан». Астатиақәа аԥхьареи аҩреи рзы»,
иара убри ашьҭахь 1907 шықәсазы иҭыҵит Д. Гәлиа еизигаз, еиқәиршәаз «Аҳасаб шәҟәы Аԥсны ашколқәа рзы» (Қарҭ,
1907 ш.) «Ашәҟәы аԥхьаразы аԥсышәала, аԥсацәа рышколқәа
рзы» (Қарҭ, 1908 ш.). Ари аҵыхәтәантәи ашәҟәы ирҽеины,
ихарҭәааны еиҭаҭыҵит 1911 шықәсазы, А. М. Ҷоҷуа 1808
шықәсазы иҟаиҵаз анбан ҿыц ала. Еиқәдыршәеит усҟан
аҵара ҵаны иааиҵагылаз аԥсуа рҵаҩцәа, аԥсуа интеллигенциа ахаҭарнакцәа: Д. Гәлиа, И. Гәлиа, Д. Ладариа, А. Чукбар, Н.
Патеиԥа, Д. Маан.
Ари ашәҟәы ҿыгҳарыла идуӡамызт, ҩынҩажәи ааба даҟьа
ракәын иҟан, аха еиднакылеит еиуеиԥшым астатиақәа, урҭ
рахьтә акыр аурысшәахьтә аԥсшәахь еиҭагоуп. Иара убас
ианылеит акык-ҩбак алакәқәа, ажәамаанақәа, Д. Гәлиа
иажәеинраалақәа: «Ҩыџьа зцомызт, аӡәк дрыхьӡомызт»,
«Шаҟа дыԥстәы цәыбзахәузеи». Ашәҟәы иагқәаз шыҟазгьы,
адинхаҵаратә ҵакы змоу статиақәак шанылазгьы, аԥсуаа
рхәыҷқәа ирыланааӡон иреиӷьу аҟазшьақәа, аҵара рҵаларц
ирыԥхьон. Ҿырԥштәыс иаагозар, «Аҵара лашароуп, аҵа­
ра­дара лашьцароуп» ҳәа хыс измоу Дырмит Маан истатиа
неиҵых аҿы, акыр дагәылаланы, аԥхьаҩцәа еилыркааратә,
рыхшыҩ азцартә иҳәеит аҵара зыԥсоу, аԥсуаа аҵара ахьрымамыз заҟа ирыцҳараз, заҟа еиҵанархоз. Аԥсуаа рхәыҷқәа
аҵара ддырҵаларц азы ааԥхьара ҟаҵауа, Д. Маан уи астатиаҿы
иазгәеиҭон: «…Иамҩоуп ҳҿыхарцы, ҳазну аамҭа ҳасаб азуны уи ҳацныҟәарцы, мамзар, ихашәҵ, ҳшыцәоу ҳаиасуеит.
* Д. Гәлиа. Иалкаау. Аҟәа, 1973, ад. 7.

– 38 –

Ҵареи, дырреи, ҽышәареи роуп шьаҟас уаҩы иҵагылоу,
урҭ роуп уаҩ дзырӷьацо, дзырбзазо; урҭ ҳрышьҭаланы
ҳнапаҿы иааҳгаанӡа ԥхьа ҳазцом, егьаҳзырҽеиуам. Ажәлар
ҳрылмыԥсаанда, хьӡыда-ԥшада ҳҵыхәтәы миасында ҳәа
згәахәуа аӡәыр ҳаҟазар, гәык-ԥсыкала, акы ҳацәымаашьакәа,
ҳамеигӡакәа аҵареи адырра хәарҭеи ҳрышьҭалароуп, урҭ роуп
ҳҿызхша, амҩа иаша ҳақәызҵаша. Хшыҩлеи гәеилыххарылеи
егьырҭ ажәлар раҵкыс ҳаиӷьымзар ҳаицәам.
Ҽышәароуп иҳагу. Ишақәнагоу ҳҽаҳшәар, ҳнапаҿы имааиуа егьыҟам, аҽышәара анасыԥ иабжоуп рҳәоит».* Уи
аамҭазы, ҵабыргынгьы, аҵарахьы еихоз аԥсуаа еиҳа-еиҳа
ирацәахо иалагеит. Аԥсуаа рхатәы бызшәала аҵара роуртә
рааӡаразы, ԥхьаҟа рцаразы Д. Гәлиеи К. Маҷавариании аус
зыдуланы еиқәдыршәаз анбан шәҟәы шьаҿа дуны, шьаҿа
бзианы иҟалеит.

* Аԥсуа шәҟәы аԥсуаа рышколқәа рзы. Қарҭ, 1911, ад. 29.

А. М. Ҷоҷуа иеиқәиршәаз «Анбан шәҟәы»
(1908 )
Аԥсуаа аҵаралашарахь ркылгаразы аџьабаа збахьаз, уи
иазықәԥоз иаарылукааша дыруаӡәкнкын Андреи Мақсимиԥа Ҷоҷуа. Иара дырҵаҩ дуун, дуаажәларратә усзуҩын.
А. М. Ҷоҷуа диит 1879 шықәсазы Аӡҩыбжьа ақыҭан. Дан­
қәыԥшыз инаркны аҵареи аџьауси еидбалатәыс иауит. Акыр
аџьа баны Аҟәатәи ашьхаруаа рышкол далгеит, нас Баҭыми
Қарҭи аҵара иҵон. Иара арҿиара мҩа данылеит дшыҷкәыназ.
Арҵаҩратәии ауаажәларратәии усурақәа инарываргыланы,
арҵага шәҟәқәеи ахархәагақәеи реиқәыршәаразы аус ду
мҩаԥигон.
1908 шықәсазы А. М. Ҷоҷуа аԥсуа хәыҷқәа рзы иҩит анбан шәҟәы, икьыԥхьит 1909 шықәсазы. А.М. Ҷоҷуа ииҩыз
анбан шәҟәы аԥхьажәаҿы иазгәеиҭон: «Абри нахыс исылшо
акы агмырхакәа, абри анбан шәҟәы арҽеира сҽазыскуеит,
ҳамчқәа зегьы еилаҵаны, абри аус уадаҩӡа – аԥсуа жәлар
рзыҳәан амбатәӡа злоу аус – аиҵбыраҵара аус ԥхьаҟа аҿиара
аиуп ҳәа сақәгәыӷны».
А. М. Ҷоҷуа ишәҟәы «Аԥсуа нбан» раԥхьаӡа ианҭижьыз
шьаҭас иаиуит Д. Гәлиеи К. Маҷавариании ранбан шәҟәы,
аха акыр ирҽеит, акыр аматериалқәа ирҿыцит, алфавитгьы
дацхрааит, анбанқәа реишьҭагылашьа иԥсахит, џьоукгьы
рҩышьа еиӷьитәит.
А. М. Ҷоҷуа ишәҟәы «Аԥсуа нбан» харҭәааны, ирҽеины
еиҭаҭижьит 1914 шықәсазы. Убри инаркны иԥсы ахьын­
ӡаҭаз (А.М. Ҷоҷуа иԥсҭазаара далҵит 1965 шықәсазы)
иҭыҵцыԥхьаӡа ирҽеиуан, еиӷьитәуан ианбан шәҟәы. Иара
акырынтә иҭыҵхьеит, акыр абиԥарақәа ааӡахьеит, аԥсуаа
ирылаҵәахьеит.
Уаанӡатәиқәа раасҭа, А.М. Ҷоҷуа еиқәиршәаз ашәҟәы
«Аԥсуа нбан» еиҳа амҽхак аиуит, аҿар еиҳа иаднаԥ­хьа­
леит, инарҭбааны ашколқәа рҿы ахархәара аиуртә аҭагы­
ла­заашьақәагьы ҟалеит, еиҳараӡакгьы Аԥсны Асовет мчра
анышьақәгыла нахыс. Насгьы, ари анбан ала икьыԥхьын

– 40 –

Д. И. Гәлиа 1912 шықәсазы Қарҭ иҭижьыз раԥхьаӡатәи
исахьаркыратә ҩымҭақәа реизга «Ажәеинраалақәеи ахь­
ӡыртә­рақәе», ипоема «Атәым жәҩан аҵаҟа» (1919 ш.), раԥ­
хьа­ӡатәи аԥсуа газеҭ «Аԥсны» абри анбан алоуп аҭыҵра
ишалагаз (1919 ш.). Иара убас А. М. Ҷоҷуа иалфавит ала
кьыԥхь рбеит акымкәа-ҩбамкәа анцәа имаҵура иазкыз
адинхаҵаратә шәҟәқәагьы. Урҭ реиҳараӡак аурысшәахьтә
еиҭеигақәаз ракәын: «Иҳақәиҭу Иисус Христос Евангелие цқьа», «Апостолцәа рышәҟәы» (1913ш.), «Алитургиаан
ашәаны ирҳәақәо» (1912 ш.), насгьы еиуеиԥшым анхашәа
формақәа ирызкны акык-ҩбак ашәҟәқәа.
Аԥсны Асовет мчра шьақәгылаанӡа, уи аахысгьы, А.
М. Ҷоҷуа арҵаҩратәии ауаажәларратәии ус дуқәа инапы шрылакызгьы, зыӡбахә ҳҳәаз рнаҩсгьы, акыр хәарҭара
злоу ашәҟә­қәа ҩны иҭижьит. 1920-1922 шықәсқәа рзы иара
еиқәыршәаны иҭижьит аҩбатәии ахԥатәии ашықәсқәа
раан аҵаҩы ииҵаша азы ацхыраагӡа «Аԥсуа бызшәа» ҳәа
хыс иаманы. А. М. Ҷоҷуа ахәыҷқәа рзы асахьаркыратә
жәабжь ҟаимаҭқәагьы иҩуан. 1962 шықәсазы иара иҭижьит
инеиԥынкыланы акыр шықәса аџьабаа здибалахьаз ашәҟәы
ду «Ахәыҷқәа рзы ажәабжьқәа».
***
Излаабо ала, XIX ашәышықәса аҩбатәи азбжа инаркны
аԥсуа шәҟәҩыра аҿиара иалагеит. Аха аҳәынҭқар ихаан уи
ирласны иазҳартә, неиҩымсрада ажәлар зегьы ирылаҵәартә
изыҟамлеит. Аԥсуа шәҟәҩыра, иааидкыланы акультура аҿ­
иара иаԥырхагаз рацәан. Аурыс ҳәынҭқар иколониалтә политика амҩаԥгаҩцәа ҳара ҳмилаҭтә культура иаԥықәсылон,
еиҵарҟьон акәымзар, уеизгьы-уеизгьы рҽаҿшьаауа аршәҭка­
каҷра иашьҭамызт. Иара убас аԥсуа шәҟәҩыра аизҳара
ӷәӷәала иаԥырхаган економикала аиҵахара, социалтә классла аиҟарамра уҳәа, убас ирацәаны амзызқәа.
Аԥсны Асвоет мчра шьақәгылеит 1921 шықәса март
4 аҽны. Абри амш инаркны аԥсуа жәлар рҭоурых аҿы
иҿыцӡоу абӷьыцқәа аатуа иалагеит. Наунагӡа еилаҳаит, ҿаа­
ҳәыра рымамкәа ажәытәра иагеит апатриархал-феодалтә
еизыҟазаашьа џьбарақәа. Аԥсуаа рекономикеи ркультуреи рҿы имҩаԥысуа иалагеит шьаҭанкылатәи аиҭакрақәа,

– 41 –

ирызҵысит аҭахра ҿыцқәагьы. Уаанӡа ҳмилаҭ культура
иашьҭаз иналкҩалкны, аӡәык-ҩыџьак ракәызҭгьы, дара
урҭгьы русураҿы ирԥықәсылоз рацәазҭгьы, Аԥсны Асовет
мчра анышьақәгылаз аахыс аԥсуа шәҟәҩыра ҳәынҭқарратә
масштабла иҿио иалагеит. Аԥсуа бызшәа ахаҭагьы ҳәынҭ­
қарратә бызшәаны иԥхьаӡахеит. Есааира ирызҳауа иалагеит амилаҭ школқәа рхыԥхьаӡара. Ана-ара, иналкҩалкны
акәымкәа, иахьабалак ақыҭақәа, араионқәа, ақалақьқәа рҿы
аԥсуа ҿар аҵара рҵартә аҭагылазаашьақәа шьақәгылт. Иааидкыланы, аԥсуа милаҭ культура шьаҿа ҭбаала ирласны иҿио
иалагеит.
Аԥсҭазаара ҿыц аҭахра ҿыцқәагьы ықәнаргылон. Аԥсуа алфавит акәзар, уи иаразнак иҭышәынтәаланы, ишьақәгыланы
изыҟамлеит. Еиуеиԥшым амзызқәа ирыхҟьаны зныкымкәаҩынтәымкәа иԥсахтәхеит, аӡәырҩы аҵарауаагьы уи аҿыц
ҭахрақәа рҭак ҟанаҵартә иаҳзыҟаҵозар ҳәа рҽаныршәеит.
Аха ари аус анагӡара аламала имариамхеит.
Асовет мчра Аԥсны ианышьақәгыла ашьҭахь, хԥаҟа шықә­
са ааҵхьан, аԥсуа алфавит арҿыцра азҵаара иҵарны иқә­гылт.
Уи шьаҭанкыла иԥсахтәуп ҳәа изыԥхьаӡоз дреиуан аԥсшәеи
аԥсуаа рҭоурыхи наукала иҭызҵаауаз, акыргьы иазааԥсаз
академик Н. И. Марр.
1924 шықәсазы Н.И. Марр иҽазҵәылхны еиқәиршәеит
«Аԥсуа аналитикатә алфавит». Аԥснытәи аиҳабыра иалырхит Н.И. Марр еиқәиршәаз алфавит ҿыц иахәаԥшышаз,
игәазҭашаз акомиссиа. Акомиссиа иалахәыз уи алфавит
зеиԥшраз гәарҭан, ирыдыркылт. Иагьырыӡбеит уаанӡатәи
алфавит мап ацәыркырц. 1926 шықәсазы Н.И. Марр иалфавит ахархәара азин ҟалеит. Аха ирацәаҩхеит уи злауадаҩыз,
изламаншәаламыз гәазҭаз, изҭахымыз аԥсуа интеллигентцәа.
Аиашазы, иара злауадаҩыз, агәынкыларазгьы изламчымхазгьы ыҟан. Аналитикатә аԥсуа алфавит иалаз анбанқәа
рхыԥхьаӡара рацәацәахеит. А.М. Ҷоҷуа еиқәиршәаз аҿы
56 нбан ыҟазҭгьы, Н.И. Марр еиқәиршәаз аҿы 62 нбан
ыҟан. Аҩраҿы, аԥхьараҿы, акьыԥхьраҿы аналитикатә алфавит излауадаҩхаз, излахьанҭахаз маҷмызт. Анбанқәа
рхыԥхьаӡара ахьырацәаз анаҩсгьы, рҩышьа уадаҩын,
ахәыҷ­қәа рзы агәынкылареи аҩреи мариамызт. Убри
аҟнытә, уи алфавит ажәлар ирылаҵәаанӡа, еиҭах аиҭакра

– 42 –

азҵаара ықәгылеит. Ари азҵаара акыр еимактәы-еиҿактә­
хеит, зныкымкәа-ҩынтәымкәа аизарақәа мҩаԥганы иала­
цәажәеит. 1928 ш. Н.И. Марр иаԥсуа аналитикатә алфавит
мап ацәкӡаны, еиқәдыршәеит алатинтә шрифт шьаҭас измаз аԥсуа алфавит. Аӡәык-ҩыџьак аԥсуа интеллигентцәеи
ашәҟәыҩҩцәеи (М. Аҳашба уҳәа уб. егь.) ицырхырааны уи
еиқәиршәеит абызшәадырҩы, апрофессор Н. Ф. Иаковлев.
Алатинтә шрифт шьаҭас измаз Н. Ф. Иаковлев иаԥсуа алфавит ала аусура иалагеит 1928 шықәса инаркны. Иара убри
ашықәсазы, аԥсуаа рыдагьы, алатинтә алфавит шьаҭас измаз
алафивтқәа рыдыркылеит егьырҭ кавказтәи ажәларқәагьы
ԥыҭҩык (аедыгьаа, ҟабардаа уҳәа).
1924 шықәсазы академик Н. И. Марр еиқәиршәаз
аналитикатә аԥсуа алфавит аасҭа, 1928 шықәсазы апрофессор Н. Ф. Иаковлев инапхгарала еиқәыршәаз аԥсуа алфавит
злеиӷьыз рацәан, анбанқәа рхыԥхьаӡара 51 рҟынӡа илаган.
Аха аиара уигьы аԥсыҽрақәа аман, жәбаҟа шықәса роуп аус
ахьынӡаларуз. Нас уигьы ԥсахтәхеит.
1938 шықәсазы алатинтә алфавит шьаҭас измаз мап
ацәкны, ирыдыркылеит ақырҭуа алфавит шьаҭас измаз аԥсуа
алфавит ҿыц. Уи апроект академикцәа А. Ҭ. Шьаниӡеи, С. Н.
Џьанашьиеи, Д. И. Гәлиеи еицыҟарҵеит. Ари алфавит аԥсуа
шәҟәҩыраҿы апрактикатә хархәара аман 1954 шықәсанӡа.
Аха уигьы злауадаҩхаз рацәахеит. Егьырҭ еиуеиԥшым амзыз­
қәа рыӡбахә ҳамҳәозаргьы, зегь раԥхьа иргыланы, аԥсуа
хәыҷқәа рзы (адуцәа рзгьы) иуадаҩхеит шьаҭанкыла аурыс
алфавит иахьеиԥшмыз. Убри аҟнытә 1954 шықәсазы акомиссиа ҿыц иалырхыз иалахәыз аҵарауаа зегьы еицҿакны
ирыдыркылеит аурыс алфавит шьаҭас измоу аԥсуа алфавит.
Ари аҵыхәтәантәи аиқәыршәараан ахархәара аиуит, шьаҭас
иаиуит раԥхьаӡа 1862 шықәсазы П.К. Услар еиқәиршәаз аԥсуа
алфавит. Убриалоуп иахьагьы аԥсуаа ҳазлаҩуа, ҳазлаԥхьо,
агазеҭқәа, ажурналқәа, ашәҟәқәа злаҭҳажьуа. Иара иахьагьы иагу акык-ҩбак ыҟазаргьы, уаанӡатәиқәа зегь раҵкыс
ихаҭәаауп. Аурыс нбанқәа иреиԥшу ахьырацәоу иабзоураны,
аԥсуаа урысшәала аҩреи аԥхьареи рҵараан акыр иармариоит, ихәарҭоуп аурыс жәлар дуӡӡа ркультура аҽадхаларазы.
Абас, излаабо ала, аԥсуа шәҟәҩра ақәра ду шамамгьы, аҭоурых уадаҩ ианысхьеит, ахынҭаҩынҭарақәа акыр

– 43 –

ирықәшәахьеит, ирнысхьеит. Ҳәарас иаҭахузеи, аҭоу­рыхтә
аамҭа кьаҿла аԥсуа шәҟәҩыра ариаҟара алфавит ԥсах­
рақәа, аиҭакрақәа иахьрықәшәаз, лассы ишьақәгыланы,
иҭышәынтәаланы иахьзыҟамлаз ҳмилаҭ культура аҿиара,
аизҳара акыр иаԥырхагахеит. Аха уеизгьы ишьақәгыланы
иҟоуп, ашьаҭа ӷәӷәаны иаҳахьеит, аринахысгьы аԥеиԥш бзиа
амоуп, еиҳа-еиҳа ԥхьаҟа ицоит.
Иахьа аԥсышәала иҭыҵуеит абаҩхатәра зманы иааиҵа­
гылаз аԥсуа поетцәа, апрозаикцәа, адраматургцәа рҩымҭа­қәа.
Аԥсуа шәҟәыҩҩцәа иреиӷьу рырҿиамҭақәа акыр аиашьаратә
жәларқәа рбызшәақәа рахь еиҭаргахьеит, акык-ҩбак аҳәаа­
нырцәтәи абызшәақәа рахь еиҭаганы иҭрыжьхьоугьы
ыҟоуп. Аиашьаратә, аҳәаанырцәтәи абызшәақәа рахьтә аԥс­
шәахь еиҭаганы иҭыҵуеит адунеи ашәҟәыҩҩцәа дуӡӡақәа
илыԥшааху рҩымҭақәа.
Асахьаркыратә рҿиамҭақәа рнаҩсгьы аԥсышәала иҭыҵ­
уеит анхамҩеи акультуреи еиуеиԥшым рызҵаарақәа ирызкны анаукатәи, аполитикатәи усумҭақәа, еиуеиԥшым арҵага
шәҟәқәа, ажурналқәа, агазеҭқәа. Аԥсышәала имҩа­ԥысуеит
арадиодырраҭарақәа, ателехәаԥшра. Аԥсны Акон­с­ти­туциа
ҿыц излаҳәо ала, иахьа аԥсуа бызшәа ҳәынҭқарратә бызшәоуп,
аԥсуаа азин рымоуп рхатәы бызшәа гәакьала абжьаратәи
аиҳабыратәи ҵараиурҭақәа рҿы аҵара рҵаларц. Атеатртә
сценақәа рҿы аԥсышәала иқәдыргылоит аспектальқәа.

Аԥсуа литература аҿиараҿы иалкаатәу
апериод хадақәа
Алитература аҭоурых аҿы апериод захьӡу
Иарбан милаҭтә литературазаалакгьы, аҭоурых аҵаразы,
џьара ихадароу ҟазшьақәак рыла, системак аҿы иааганы
еилкаатәуп. Аҵарауаа алитература анҭырҵаауа, еиҳараӡак
еиуеиԥшым аамҭатә ҟәыҵәақәа рыла еихшаны ирҵоит. Урҭ,
аҭоурыхтә ҟәыҵәақәа (апериодқәа) ралкааран, еиҳараӡак
изықәныҟәо алитература аҿиареи ауаажәларра аҿиареи
еидкыланы, еиҿырԥшны рыхәаԥшра апринцип ауп. Избан
акәзар, алитературеи ауаажәларреи ринтересқәа еизакуп,
еиҟәыҭхаӡам. Алитература ажәлар рыԥсҭазаара, рҭоурых
ганрацәала ирыларсуп, иузырҟәымҭхо ирыдҳәалоуп.
Алитература аҭоурых иазкны апериод ҳәа ҳазҿу иалкаау аамҭа хҵәахоуп. Иалкаау аамҭа хҵәахак алитературазы
хаз периодны ирыԥхьаӡоит, убри апериод (аамҭа хҵәаха)
иаԥхьанеиуеи ашьҭахь инеиуеи излареиԥшым ауаажәларратә
хҭыс дуӡӡак ҟалазар, ма иналукаартә алитература ахырхарҭа
аҽаԥсахзар, аҽеиҭанакызар, аҷыдара змоу ахырхарҭа ҿыцк
аиузар.
Иалкаау аамҭа ҟәыҵәак хаз периодны иҳаԥхьаӡартә
иҟоуп анаҳҳәо, абри апериод азы алитератураҿы иҟалаз
ахҭыс­қәа џьара ихадароу акала иҟазшьарбагоуп ззуҳәаша,
акрызҵазкуа ҷыдарақәак амазароуп.
Абасала, иарбанзаалак амилаҭтә литература аҭоурых
аҵараан, периодла еихшаны иҳамазар, хымԥада иҳацх­раа­
уеит, иаҳзыманшәалахоит, акыр имариахоит иара агәын­
кыларазы, ииашаны аилкааразы.
Убри аҟнытә, иарбанзаалак амилаҭтә литература аҭоурых
ҳаналацәажәо, зегь раԥхьа, заанаҵы еилкааны иҳамазароуп
уи периодқәас иамоу.
Аха алитература аҭоурых периодла ашара мариаӡам, избан
акәзар, аҷыдарақәа рацәаны иамоуп, хаз ҷыданы иалкааны
аҵара иаԥсоуп ҳәа литератураҭҵааҩык, ҵарауаҩык ииԥхьаӡо
апериод, даҽаӡәы, аԥхьатәи излаликаауа аҷыдарақәа хада­

– 45 –

раӡам ҳәа иԥхьаӡаны, даҽа периодк иалаиӡҩар ҟалоит. Насгьы, апериодқәа рыбжьара абаатәы ҭӡамц жәпа рыбжьагыланы иҟаӡам, аки-аки зынӡа еиҟәыҭхаӡаны, еибатәымкәа,
еихьыр-еивыр иҟаӡам.
Амилаҭтә литература аҭоурых иага аҭагәҭасрақәа: ашь­
ҭыҵ­рақәа, акаҳарақәа амазаргьы, еизаку процессуп, акиаки еихылҿиаауеит, иалкьыкьӡаны иҟоу апериод цқьаҵәҟьа
џьаргьы иуԥылаӡом. Убри аҟнытә бжеиҳан аҵарауаа апериод алыркаауеит инықәырԥшшәа (урысшәала «условно» ҳәа
изышьҭоу).
Ажәакала, алитература аҭоурых апериодизациа азура
азҵаара ласы-лассы еимактәы-еиҿактәны иқәгылоит аҵа­
рауаа рыбжьара.
Аԥсуа литература аҭоурых периодла аихшара азҵаарагьы
аамҭала еимактәы-еиҿактәны иқәгылахьеит. Аӡәырҩы аҭ­
ҵааҩцәа ргәаанагарақәа еиқәшәомызт, еиуеиԥшымызт.
Иҟан аԥсуа литератураҿы хә-периодк алкаатәуп анаҳҳәоз,
даҽазныхгьы ф-периодкны ишатәуп анаҳҳәозгьы. Усҟан
аамҭа даҽакын, ҳзықәныҟәоз апринципқәагьы даҽа ҟазшьан
ирымаз. Уажәшьҭа Асовет Еидгыла анеилаҳа ашьҭахь, аԥс­
ҭазаара шьаҭанкыла аҽанаԥсах, алитературагьы даҽа хыр­
харҭак анаиу ашьҭахь, ҳлитература аҭоурыхгьы даҽакала
ҳахәаԥшуа, даҽа принципқәак, даҽа шәага-загақәак ҳрықә­
ныҟәо ҳалагеит.
Иахьа ҳазлахәаԥшуала, аԥсуа литература аҭоурых
х-периодкны ишазар еиҳа ииашоуп ҳәа иԥхьаӡатәуп:
Актәи апериод иаҵанакуеит аԥсуа милаҭтә ҩыра ан­
цәыр­ҵыз (1862 шықәса) инаркны Аԥсны Асовет мчра шьақә­
гылаанӡа (1921 шықәсанӡа).
Аҩбатәи апериод иаҵанакуеит 1921 шықәса инаркны
Асовет Еидгыла еилаҳаанӡа (1991 шықәсанӡа).
Ахԥатәи апериод иаҵанакуеит 1991 шықәса инаркны
(даҽакала иаҳҳәозар Асовет Еидгыла анеилаҳаз инаркны)
иахьа уажәраанӡа.
Арҭ апериодқәа дасу злалаҳкааша аҷыдарақәа рацәаны
ирымоуп. Зеиԥш хҳәаак аҳасаб ала акәзаргьы, игәаҳҭап аԥсуа
литература аҭоурых апериодқәа аки-аки злеиԥшым, дасу
ҷыдарақәас ирымоу зеиԥшроу.

Аԥсуа литература аҭоурых
актәи апериод (1862–1921)
1862 шықәса инаркны 1921 шықәсанӡа, аԥсуа сахьаркы­
ратә литература аиреи раԥхьатәи ашьаҿақәа аныҟанаҵази
ирпериодуп ҳәа иԥхьаӡоуп. Даҽакалагьы уи Аԥсны Асовет
мчра шьақәгылаанӡатәи апериод азаҳҳәоит.
Ари апериод аҩныҵҟагьы иҵегьы имаҷу ахәҭақәа (апер­
иодқәа) рыла еихаҳшар ҟалоит. 1862 шықәса инаркны
1912 шықәсанӡа имаҷымкәа хазы аҷыдара змоу хәҭоуп ҳәа
иԥхьаӡоуп. Ари аамҭазы, аԥсуа шәҟәҩыра ахы цәырнагеит,
аԥсышәала акык-ҩбак анбан шәҟәқәеи, арҵага шәҟәқәеи,
ахархәагақәеи акьыԥхь рбеит, аԥсшәахь еиҭаганы иҭрыжьит
адинхаҵаратә (ақьырсиантә, ауахәаматә) шәҟәқәа, иҭыҵит
иара убас еиуеиԥшым анхашәатә формақәа шымҩаԥгатәу
иазкны ашәҟәқәагьы. Ана-ара, иналак-ҩалакны ицәырҵуа
иалагеит аԥсышәала иҩуаз аԥсуа рҵаҩцәа ркадрқәа. Аԥсы­
шәала ирыҩуа иалагеит аҿар рааӡареи амилаҭтә культура
еиуеиԥшым рызҵаарақәеи ирызкны астатиақәа.
Аха ари аамҭа кьаҿ азы иоригиналтәу аԥсуа сахьаркыратә
рҿиамҭақәа зцәырымҵит. Абри аганахьала имҩаԥгаз аус
зегьы асахьаркыратә рҿиамҭақәа раԥҵаразы ҽазыҟаҵарак
иаҩызан. 1862–1912 шықәсқәа ирыбжьанакыз ахәҭа кьаҿ,
аԥсуа шәҟәҩыра ашьақәгылареи, арҵагатәи, анхамҩатәи,
ауахәаматәи литература ираамҭоуп.
Актәи апериод аҿы иалаҳкаар ҟалоит анаҩстәи аҩбатәи
ахәҭа кьаҿ. Уи иаҵанакуеит 1912–1917 шықәсқәа ирыбжьанакыз аамҭа. Абри аамҭазоуп аԥсуа оригиналтә сахьаркыратә
литератураҵәҟьа ахы анцәырнагаз. Ара зегь реиҳа иалкааны рыӡбахә ҳәатәуп Д. Гәлиа заанаҵтәи ирҿиамҭақәа. Иара
иқәнагаҵәҟьаны, ииашаны аԥсуа сахьаркыратә литература
ашьаҭаркҩы ҳәа дыԥхьаӡоуп. Д. Гәлиа 1912 шықәсазы Қарҭ
иҭижьыз аԥхьатәи иҩымҭақәа реизга «Ажәеинраалақәеи
ахьӡыртәрақәеи», 1913 шықәсазы хаз шәҟәны иҭижьыз апоема «Арԥызбеи аԥҳәызбеи рышәҟәы» ароль дуӡӡа нарыгӡеит
аԥсуа милаҭтә сахьаркыратә литература ахацыркразы.
Д. Гәлиа раԥхьаӡатәи илитературатә рҿиамҭақәа еидызкыло аизга «Ажәеинраалақәеи ахьӡыртәрақәеи» акьыԥхь
аарханы аҭҵра иаанагоз, аԥсуа сахьаркыратә литература иит

– 47 –

ҳәа акәын. Уи нахыс-аахыс иаатит аԥсуа сахьаркыратә литература аҭоурых адаҟьақәа.
Аԥсуа литература аҭоурых актәи апериод ахԥатәи ахәҭа
кьаҿ иаҵанакуеит 1917 шықәса инаркны 1921 шықәсанӡа.
Ари аамҭа кьаҿ лымкаала излаҟазшьарбақәоу ирхадоуп
ҳмилаҭтә литература ашьаҭаркҩы Д. Гәлиа инаивагыланы,
даҽа аӡәык-ҩыџьак аҿарацәагьы ашәҟәҩыра рнапы ахьаларкыз. Урҭ ашықәсқәа рзы ашәҟәыҩҩра иалагеит аҵыхәтәан еицырдыруа иҟалаз: Самсон Ҷанба, Миха Лакрба, Иуа Коӷониа,
Ӡаӡ Дарсалиа, Мушьни Аҳашба уҳәа убас даҽа ԥыҭҩык.
Абарҭ ашықәсқәа рзы, егьырҭ ажәларқәа аӡәырҩы
иреиԥшны, аԥсуа жәларгьы мыцхәы изырцыхцыхшаз, адунеи зегьы аҭоурых азы идуӡӡаз ахҭысқәа ҟалеит. Урыстәылан
Октиабртәи ареволиуциа дуӡӡа аиааира агеит. Аха, Қырҭ­
тәыла зегьынџьареиԥш, Аԥсынтәыла аменшевикцәа ирым­
пы­ҵахаланы иркын. Аменшевикцәа рхаан, аџьажәлар
рыԥсҭазаара лымкаала ихьанҭахеит. Аменшевикцәа аԥсуа
жәлар рсоциалтәи рмилаҭтәи интересқәа рыгәхьаа ркуа
иҟамызт, иркәаҳауан, ассимилиатортә политика мҩа­
ԥыргон. Ҿыц иины адунеи инықәлоз аԥсуа литература
акәзар, уи иара усгьы иашьклаҳауаз маҷмызт, ахаҭагьы
цқьа аҽамырӷәӷәацызт, цқьа аныҟәара зымҵац аԥшқа
иеиԥш иуашәшәыран. Аменшевикцәа рхаан иара аҟазаареи
аҟамзаареи ҳәа ашәарҭа иҭадыргылеит..
Аԥсны асоциал-политикатә ҭагылазаашьа шыуадаҩыз­
гьы, Д. Гәлиа даԥхьагыланы иааиҵагылаз, усҟантәи аԥсуа
интеллигенциа ахаҭарнакцәа ирылдыршеит, алитературазы
мацара акәым, иааидкыланы ҳкультура аҿиаразы ихәарҭаз
ус дук аиҿкаара: 1919 шықәса 27 февраль инаркны аҭыҵра
иалагеит раԥхьаӡатәи аԥсуа газеҭ «Аԥсны». Аԥхьатәи редакторс иамазгьы Д. Гәлиа иакәын. Иара зларкьыԥхьшаз ашрифт
Қарҭынтәи иааигеит арҵаҩы А. М. Ҷоҷуа.
Ари агазеҭ аҭыҵра иахьалагаз, аԥсуа жәлар рзы изыԥсоу,
иахьынӡахәарҭоу далацәажәауа, актәи аномер злаатуа
астатиаҿы Д. Гәлиа иҩуан: «Аԥсацәа ражәа иалоуп «амш
ҽаԥарак аҟара иазҳаит» ҳәа, убас ҳаргьы «ҽаԥарак» аҟара
ҳаԥхьаҟа ҳнеихьеит иахьа. Шьҭа, аԥсацәа, лада шәыҟа, ҩада
шәыҟа, шәҽеидышәкыл; аҩреи аԥхьареи здыруа аус жәула
шәеиҵамхакәа, аԥхьареи аҩреи ззымдыруа шәырзаԥхьала,

– 48 –

убас аҵара змоугьы, аҵара змамгьы шәымч еилаҵаны
шәхы иашәырхәа, ажәабжь еимыжәда, ауаа аҩреи, аԥхьареи,
аҵареи рахь рхы шәырха, ацәгьарақәа ирыԥшәырҟәҟәала
агазеҭ ажәала, акьыԥхь заархоу ажәала».
Аԥсуа газеҭ «Аԥсны» аҭыҵра иахьалагаз аменшевикцәа
азныказы иацмыҵҟьеит, аҭыжьра ааныркыларц даушла
иажәымлеит. Избан акәзар, ирҭахын дара рполитика амҩаԥ­
гара иацхраауа иҟарҵарц. Аха аредактор Д. Гәлиеи иааивагылаз иҩызцәеи ирыбзоураны, агазеҭ даҽа хырхарҭоуп иаиуз. Еиҳарак алитературеи акультуреи рызҵаарақәа ирызкыз
аматериалқәа ракәын ианылоз. Агазеҭ инарҭбааны еиднакылеит Д. Гәлиа иаԥшьигаз амилаҭтә ус ду гәацԥыҳәарыла иадгылоз, аԥсуа интеллигенциа ахаҭарнакцәа. Агазеҭ «Аԥсны»
аменшевиктә еиҳабыра шақәгәыӷуаз еиԥш рымаҵ ауа
иҟамлеит. Ҵабыргуп, еиҳараӡак алитературатә ҩымҭақәа
ракәын ианылоз, аха ауаажәларра-политикатә зҵаарақәа­
гьы ирылацәажәон. Иаарласынгьы «Аԥсны» абольшевиктә
идеиақәа апропаганда рзуреи аменшевикцәа акритика
рзуреи ашҟа ииасит. Уи, ҳәарас иаҭахузеи, аменшевиктә
еиҳабыра ирычҳауа, ианышәо ҳәа иҟаӡамызт.
Агазеҭ «Аԥсны» ҩбаҟа шықәса ракәын ианҭыҵуаз, нас
аменшевикцәа уи аҭыжьра иаҟәырхит, уаҳа азин ҟарымҵеит.
Аха, убри аамҭа кьаҿ иалагӡаны, иара адаҟьақәа ирнылеит аԥсуа литература аҭоурых азы акрызҵазкуа аҩымҭақәа:
еиуеиԥшым аԥсҭазааратә темақәа ирызку ажәеинраалақәа,
афольклортә материалқәа, аурыси ақырҭуеи литературақәа
рахьтә аиҭагақәа, аетнографиатә нҵамҭақәа, ашколқәеи,
аҵареи, ааӡареи, анхашәеи ирызкны уҳәа убас ирацәаны
еиуеиԥшым аматериалқәа.
Агазеҭ аҭыжьразы аиҿкааратә ус уадаҩқәа иара ижәҩа
ишықәзгьы, Д. Гәлиа уа лассы-лассы икьыԥхьуан ажәеин­
раалақәа, аиҭагақәа, еиуеиԥшым аҵара-рккаратә зҵаарақәа
ирызкны астатиақәа.
1919 шықәса март мзазы иҭыҵыз агазеҭ «Аԥсны» аномерқәа
руак аҿы ианын Д. Гәлиа раԥхьаӡатәи исахьаркыратә жәабжь
«Атәым жәҩан аҵаҟа». Аԥсуа сахьаркыратә проза аҭоурыхгьы
абри ажәабжь акьыԥхь анабаз инаркны иалагеит.
Д. Гәлиа ихаҭа инаҩсгьы, ари агазеҭ абаҩхатәра змаз
аӡәырҩы цәырнагеит, аӡәырҩы еиднакылеит. Дара рзы иара
трибуна бзианы ирзыҟалеит.

– 49 –

Раԥхьаӡакәны «Аԥсны» адаҟьақәа рҿы акьыԥхь рбеит С.
Ҷанба идрама «Амҳаџьыр», ипоема «Цәгьаӡа дыссирын лара»
(аҵыхәтәан «Ашьха ҭыԥҳа» ҳәа хьӡыс изауз), И. Коӷониеи,
М. Аҳшбеи, Ӡ. Дарсалиеи, М. Лакрбеи уҳәа даҽа ԥыҭҩыкгьы
ражәеинраалақәеи еиуеиԥшым рыстатиақәеи. Агазеҭ
«Аԥсны» акәша-мыкәша зҽааидызкылаз авторцәа зегьы Д.
Гәлиа ихациркыз акультуратә, амилаҭтә ус ду ицнарыгӡарц,
ентузиазм дула иҳаҵҳаҵо, икәаҷҷо инаивагылеит.
Излаабо ала, актәи апериод азы аԥсуа литература иины
раԥхьатәи ашьаҿақәа ааихнагеит аҟароуп.
Д. Гәлиа аԥхьа днаргыланы, аҩра знапы налазкыз аԥсуа
шәҟәыҩҩцәа традициа дук рымамызт, рнапы зларкыз ау­
сеиԥш даргьы қәыԥшын, аԥышәа рыцәмаҷын. Урҭқәа рнаҩс­
гьы, аԥсуа литература шьаҿа ҭбаала аизҳара иаԥырхагаз
рацәан. Аҳәынҭқарреи аиҳабыреи рганахь ала, заҵа цхыраара дук рмоурыз, ирԥырхаган, еиҵарҟьон. Мчымхарадоуп
иҟарҵаз ахәыҷгьы зларылдыршаз. Ианагь ирԥырхагахашаз
акы рыцрыхон, еиҵазҟьашаз акы рышьклаҳәуан. Аԥсуа
шәҟәыҩҩцәа зыргәамҵшаз даҽа хьаак рымамкәа, рымчрылша зегьы ӷәатабӷата алитературатә рҿиара мацара иа­
зыр­кыртә, ахаақәиҭреи аҭагылазаашьеи бзанҵгьы ирмоуит,
аурыс ҳәынҭқар ихаангьы, аменшевикцәа рхаангьы. Насгьы,
ихадароу, алитература ззаԥырҵоз аџьажәлар рмилаҭтәи
рсоциалтәи еиҟарамра игәкыдхыган, ихьанҭыџьӡа рыхәда
иқәыӷәӷәон. Аџьажәлар махәҿала аусура ихәылакәаҳаны иаман, иҵарадан.
Абра зыӡбахә ҳҳәази, урҭ иреиԥшқәази аҭагылазаашьа­
қәа ирыхҟьаны усҟан алитература ажәлар ааӡартә, ажәлар
рҿы нырра дуӡӡак аманы, ирылаҵәаны изыҟамлаӡеит. Уимоу, иаҳҳәап, Д. Гәлиа раԥхьаӡатәи ишәҟәы иаԥхьашаз ауаа
рхыԥхьаӡара маҷын.
Убас шакәугьы, усҟантәи аҭагылазаашьа уадаҩқәа зегьы ааидкыланы, цқьа ҳхаҿы иааганы ҳазхәыцуазар, аԥсуа
литература аҭоурых актәи апериод азы иҟаҵаз аус зынӡа
иҟәнаҳшьаратәы иҟам. Уи апериод азы, алитературатә
жанрқәа рахьтә, зегь реиҳа аԥызара аманы иҟан ажәеин­
раала. Иара убасҟан рхы цәырыргеит апоемеи (Д. Гәлиа
1913 шықәсазы иҩны иҭижьыз ипоема «Арԥызбеи аԥҳәыз­
беи рышәҟәы») ажәабжьи (Д. Гәлиа 1919 шықәсазы агазеҭ

– 50 –

«Аԥсны» ианиҵаз иажәабжь «Атәым жәҩан аҵаҟа»)
ржанрқәа. Абри апериод азы иит адрама ажанргьы. Аԥсуа
литератураҿы адраматургиа ашьаҭаркҩыс дыԥхьаӡоуп иналукааша ашәҟәыҩҩы, ауаажәларратә усзуҩы Самсон Иаковиԥа Ҷанба. Уи идрама «Амҳаџьыр» акьыԥхь абеит 1919
шықәсазы агазеҭ «Аԥсны» адаҟьақәа рҿы. Ари раԥхьаӡатәи
драмоуп аԥсуа литератураҿы.
Ҳлитература ари актәи апериод азы изаланамгалеит
аԥсҭазаара иҵегьы мҽхакы ҭбаала иаазырԥшышаз аповести аромани реиԥш иҟоу ажанр неиҵыхқәа. Инеидкыланы ҳахәаԥшуазар, азеиԥш ҟазшьақәа ируакын афольклор
акыр иахьазааигәаз. Насгьы алитература ахадаратә хықәкыс
усҟан иамаз ажәытә ҵас бааԥсқәа рҿаԥҽреи аҵарарккаратә
идеиақәа ажәлар рыларҵәареи ракәын. Ҳәарас иаҭахузеи,
иаахтны аҳәара шыцәгьазгьы, Д. Гәлиеи С. Ҷанбеи уҳәа
аӡәык-ҩыџьак усҟантәи авторцәа рҩымҭақәа рҿы асоциалтә
мотивқәагьы рылыжжуан.

Аԥсуа литература аҭоурых аҩбатәи апериод
(1920–1991)
1921 шықәса алагамҭазы, Аԥсны Асовет мчра ашьақә­
гыларазы аҭагылазаашьа бзиақәа ҟалеит. 1917 шықәсазы
Урыстәылан аиааира згаз Октиабртәи асоциалисттә револиуциа анырра ду иҟанаҵаз иабзоураны, Аԥсынгьы абри
аамҭазы Акоммунисттә партиа аҽеибнаҭеит. Хышықәса
инарықәгәыӷуа ара амчра зымпыҵахаланы иҟаз аменше­
викцәа рполитика шҵоурамыз, ишыргәаҟгаз ажәлар игәар­
ҭа­хьан, еилыркаахьан. Аурыси ақырҭуеи большевикцәа
рыцхыраарала, Аԥснытәи аџьажәлар бџьаршьҭыхрала
аменшевиктә еиҳабыра ахырҳәеит. 1921 шықәса март 4 аҽны
Аԥсны Асовет мчра аиааира агеит. Абри амш инаркны, аԥсуа
жәлар рҭоурых иҿыцӡаз ахырхарҭа аиуит.
Аха Асовет мчра анышьақәгылаз актәи ашықәсқәа рзы,
ажәлар асоциалисттә еизыҟазаашьақәа рыларҵәаразы аџьа­
баа ду аҭахын. Атәыла зегь рыла еиҵаханы иҟан. Ажә­лар
ҵарадан, апатриархал-феодалтә еизыҟазаашьақәа шәы­
шықә­сала ирылаҽны, итҟәаны ирыман рыбзазараҿы, ркуль­

– 51 –

ту­раҿы. Ақыҭанхамҩа ԥсыҽын, еиҵахаӡан, ааглыхра гәыгә­
ҭажьын, амҩақәа ҟаҵамызт.
Иуадаҩын амилаҭтә зҵаарагьы. Уаанӡатәи аҭагылазаа­
шьақәа рҿы ажәларқәа аӡәи-аӡәи рыгәра еибамго иҟан,
бжеиҳангьы иҵкьыҵкьеибашьон. Аексплуататорцәа ажә­лар­
қәа реизааигәатәра иашьҭамызт. Уимоу, аӡәи-аӡәи еиқәызҭ­
ха­шаз, иӷыӷӷибаго иҟазҵашаз аполитика акәын имҩаԥыр­
гоз. Ҳажәларқәа реиҟәыҭхара иазкыз аполитика еиҳагьы
иҵархеит аменшевикцәа рхаан.
Шьаҭанкыла аҽаԥсахит аԥсуа жәлар рҭагылазаашьа. Уаанӡа
изиндаз, гәцаракра змамыз, уажәшьҭа асовет жәларқәа
рҭаацәара дуӡӡаҿы, зинла дара зегьы ираҟараны инарылагылеит. Еиҳа-еиҳа иҭбаахон, иҵаулахон аԥсуа жәлари егьырҭ
асовет жәларқәеи реимадаратә процесс.
Акоммунисттә партиеи Асоветтә еиҳабыреи, аԥсҭазаара
егьырҭ аганқәа зегь реиԥш, дасу ажәларқәа рмилаҭтә куль­
тура аҿиарагьы аханатә игәцараркуан. Асовет мчра аны­
шьақәгыла актәи амшқәа инадыркны еиҳа-еиҳа иҭбаахо иалагеит аԥсуа бызшәа ауаажәларратә функциа, аԥсуаа аҵара
ахьырҵоз Аԥснытәи ашколқәа рҿы ахадаратә маҭәарқәа
ируакны иаларгалеит, аԥсышәала имҩаԥырго иалагеит аофициалтә еизарақәа, иазҳаит аԥсышәала иҭрыжьуа
ашәҟәқәа рхыԥхьаӡара. 1921 шықәса апрель мза 20 инаркны
иҭыҵуа иалагеит аԥсуа советтә газеҭ «Аԥсны ҟаԥшь».
Ҳәарас иаҭахузеи, аԥсҭазаараҿы имҩаԥысуаз шьаҭанкы­
латәи аиҭакрақәа азхарыма ҳәа алитератураҿгьы ӷәӷәала
ианыԥшит. Зегь раԥхьа иргыланы иаҳҳәозар, ари апериод
азы иҟазшьарбагақәоу ируакуп аԥсуа литература арҿиара
знапы алакыз ашәҟәыҩҩцәа рхыԥхьаӡара иахьазҳаз. Асовет
мчра раԥхьатәи ажәашықәсазы рымчқәа ҩбартәыртә, ргәы
азҭаны, рхы иақәгәыӷуа иҟалеит, уаанӡа алитература арҿиара
знапы алазкхьаз: Д. Гәлиа, С. Ҷанба, И. Коӷониа, М. Аҳашба,
Ӡ. Дарсалиа, М. Лакрба. Урҭ инарывагылеит абаҩхатәра змаз
аҿарацәа: Владимир Агрба, Леуарса Кәыҵниа, Иван Папас­
қьыр, Оҭар Демерџь-иԥа, Платон Ҷкадуа. Ари апериод азы
иҿарацәаны аԥсуа литература иналагылаз аӡәырҩы анаҩстәи
ашықәсқәа рзы иналукааша шәҟәыҩҩцәаны ишьақәгылт.
Иара убас, ҳхаҿы иааганы игәнаҳкылароуп акырӡа зҵазк­
уа даҽа хадаратә ҟазшьакгьы. Изакәу уиоуп, неиҩымсрыда

– 52 –

аԥсуа шәҟәыҩҩцәа зегьы хьаҳәаԥаҳәада игәырӷьаны иаԥы­
леит Аԥсны Асовет мчра ашьақәгылара. Уи иацәыхҟьаз ма
сазыразхарыма ҳәа икәанызануаз аӡәызаҵәык идамзаргьы
аԥсуа шәҟәыҩҩык дҟамлеит. Убри аҟнытә, иԥсабаратәуп
урҭ ашықәсқәа рзы Акоммунисттә партиа имҩаԥнагаз
асоциалисттә еиҭакрақәа рҿы аԥсуа литература рӷьажәҩаны
иахьаақәгылаз. Уаанӡа ҳашәҟәыҩҩцәа иахьынӡарылшоз
ала аҳра зуаз, асоциалисттә идеиақәа рзышәаҳәара, ажәлар
рыларҵәара иазыркит.
Ицәырҵит аԥсуа литературазы иҿыцӡаз атемақәа. Аҩа­
жәатәи ашықәсқәа рзы зегь реиҳа аԥызара рыман Асовет
мчра ашьақәырӷәӷәаразы, В.И. Ленини Октиабртәи асоциа­
листтә револиуциеи уҳәа, аҿыц ԥсҭазаара иадҳәалаз ате­
мақәа. Неиҩымсрыда аԥсуа шәҟәыҩҩцәа раԥҵамҭақәа рҿы
анс акәу, арс акәу ареволиуциеи асоциалисттә идеиақәеи
рыбжьы рныҩуеит. Насгьы, ажәытәи-аҿатәи ԥсҭазаарақәа
еиҿаргыланы, еиҿырԥшны, ажәытә ақәыӡбара иадҳәалаз
атемақәа алитература ихҭакны иаман. Абри апериод азгьы
аԥсуа литература иаланагалеит имаҷымкәа афольклортә
темақәеи асиужетқәеи ирылхны арҿиамҭақәа.
Аԥсуа литература ашьаҭаркҩы Д. Гәлиа ирҿиара ари апериод азы иасакьаҳәымҭаҵәҟьаны иҟалеит, аха алитерату­
ратә усура мацарала ихыркәшамызт. Иара истол дадтәаланы
ашәҟәыҩҩра мацара даҿымызт. Ари апериод иаҵанакуа
ашқәсқәа рзы Д. Гәлиа алитературатә рҿиамҭақәа раԥҵара
инаваргыланы, аџьабааи аамҭеи рацәаны ирықәирӡит
аиҿкааратә усқәа рымҩаԥгаразы, ашәҟәыҩҩцәа ҿарацәа рыц­
хыраареи реидкылареи рзы. Насгьы, 1924–1925 шықәсқәа
рзы Қарҭтәи аҳәынҭқарратә университет аҿы аԥсуа бызшәа
иазкны алекциақәа дрыԥхьон, аԥсуа бызшәеи, аԥсуаа рҭоу­
рыхи, реинографиеи, рфольклори наукала иҭиҵаауан.
Абарҭ ашықәсқәа рзы иара иҩны иҭижьит ашәҟәқәа:
«Ажәеинраалақәеи, ахьӡыртәрақәеи, ашәақәеи», «Аԥсны
аҭоу­рых» актәи атом, «Аԥсуа календар», «Ашәарыцара анцәа­
хәи ашәарацыра бызшәеи аԥсуаа рҿы», «Аԥсуа грамматика
иазкны аматериалқәа» уҳәа убас егьырҭгьы.
Асовет мчра Аԥсны ианышьақәгыла ашьҭахь, мызқәак
ааҵуа­ны Д. Гәлиа еиҿикааит еиҭаҵуаз аԥсуа театртә гәыԥ
(атру­ппа). Ари атеатр репертуарлагьы иара еиқәиршәар акә­

– 53 –

хеит. Убри аҟнытә, атеатр иқәнаргыларц азы, аамҭа кьаҿ
иалагӡаны аурысшәахьтә аԥсшәахь еиҭеигеит ҩ-пиесак:
«Хир ақәзааит ахақәиҭра!», «Сара сыԥсит», ақырҭшәахьтәгьы
ҩ-пиесак еиҭеигеит: «Ҩыџьа амлашьцәа», «Мыш мыжда».
Д. Гәлиа инапхгарала еиҿкааз аԥсуа театртә труппа иалаз артистцәа арҭ апиесақәа ықәдыргылеит акыр аԥсуа
қыҭақәа рҿы, 1921 шықәса аԥхын мзақәа рзы, ажәларгьы
дара акраамҭа ирхамышҭыртә иргәаԥханы ирыдыркылеит.
Д. Гәлиа ихаҭа аҵыхәтәан иавтобиографиаҿы излаиҩуаз ала,
усҟан «аԥсуа қыҭақәа рҿы атруппа имҩаԥнагоз ақәгыларақәа
ныҳәак еиԥшын»* .
Абарҭ ашықәсқәа рзы иӷәӷәахеит, ишәит, уаанӡагьы
ҳлитература амаҵ азура иалагахьаз, Самсон Иаков-иԥа
Ҷанба ибаҩ­хатәра.
С. Ҷанба иқәнагаҵәҟьаны аԥсуа литература ашарԥые­
ҵәақәа руаӡәы ҳәа дыԥхьаӡоуп. Иара абаҩхатәра зманы
Д. Гәлиа иааивагылақәаз дреиуоуп. Ҩашьара зқәым, ахатә
ҷыдара змаз, абаҩхатәра ду илан.
С. Ҷанба аус иуан алитература ихадароу ажанрқәа зегьы
рҿы: апоезиаҿы, апрозаҿы, адраматургиаҿы. Иахьабалак
имаҷымкәа иҵоураны аԥсуа литература аҿиара ианыԥшыртә
алагала ҟаиҵеит. Иара ирҿиамҭақәа ирыбзоураны, аԥсуа драматургиа иит, ишьақәырӷәӷәахеит апроза, аҿиара аиуит апоезиа. С. Ҷанба ибзоураны, аҩажәатәи ашықәсқәа рзы, аԥсуа
литература иаланагалеит прозала иҩу ажәеинраала ажанр.
Алитературатә рҿиара анаҩсгьы, С. Ҷанба Аԥсны Асовет
мчра ашьақәыргыларазы ақәԥаҩцәа дыруаӡәкын, дкоммунист иашан, уаажәларратә усзуҩын, акыр аҳәынҭқарратә
усқәа инапы рылакын, напхгара риҭон, Аԥсны асоциалисттә
культура аргылара активла далахәын, амилаҭтә кадрқәа
еиҵаиааӡон.
Ҳзыхцәажәо апериод азы, С. Ҷанба апроза аганахьала
ииҩыз рахьтә, иаарылукаартә иҟоуп ажәабжьқәа: «Агәаҟ
ашәа», «Ыы, алла!, аллаҳ!», «Ашәҭ ҟаԥшь зҿоу аҵла».
С. Ҷанба ииҩыз ажәабжь кьаҿ «Агәаҟ ашәа» амҳаџьырра
атема иазкуп, уи аԥсуа жәлар зҭанаргылаз атрагедиа ила­хьеи­
қәҵагоу гәаларшәарак аҳасабала иаанарԥшуеит. Амцха­ҵара
аҿаԥҽра иазкуп ҟазарыла иҩу асатиратә жәабжь «Ыы, аллаҳ!
* Д. Гәлиа. Иалкаау. Аҟәа, 1973, ад. 9.

– 54 –

Аллаҳ!» Утәы-стәы азы анхаҩы ажәытәтәи иԥсихологиа, адгьыл азы иԥсыцәгьара, икаҷбеира зеиԥшраз исахьаркны
иаҳнарбоит асоциал-ԥсихологиатә новелла ҟаимаҭ «Сабду
ихәышҭаара ахаҳә». Жәеинраала формала иаԥҵоу С. Ҷанба
иҩымҭақәа ируакуп «Ашәҭ ҟаԥшь зҿоу аҵла». Уи Октиабртәи
асоциалисттә револиуциа дуӡӡа хәышықәса ахыҵра иазкны
иҩит 1922 шықәсазы. Адац ӷәӷәақәа рыла иҵауланы адгьыл
иалагылоу ашәҭ ҟаԥшь зҿоу аҵла ду араҟа Октиабртәи ареволиуциа иасимволны иаарԥшуп.
С. Ҷанба иҩуан асахьаркыратә очеркқәагьы. Иара иоуп
раԥхьаӡакәны аԥсуа литератураҿы аиндустриатә Тҟәарчал
иазкны аочерк зҩыз (аочерк «Тҟәарчал», 1930 ш.).
Апроза аганахьала, аҩажәатәи ашықәсқәа рзы, аԥсуа литература акыр ианыԥшыртә алагала ҟаиҵеит М. Аҳашба. М.
Аҳашба иоуп аԥсуа литератураҿы асатиратә проза ашьаҭа
зкыз, ашьапы иқәзыргылаз. 1929 шықәсазы иара иҭижьыз
аизга зеиԥш хьӡыс иаман «Алло!». Аизга еиднакылаз
ажәабжьқәа («Алло!», «Ацуныҳәа акы иаԥсам сҳәон, аха…»,
«Ҳаи, дад, аписар, закәытә кампаниоузеи, ишааҳауҳәара!»)
еиҳараӡак асатиратә ҟазшьа рыман, усҟантәи аамҭазы актуалра змаз атемақәа ирызкын.
Асовет мчра Аԥсны ианышьақәгыла актәи ажәашықәса­
зы, аԥсуа литератураҿы, апроза инаваргыланы, апоезиагьы аҿиара аиуит. Уимоу, апроза аҵкысгьы апоезиа амҽхак
ҭбаахеит ҳҳәартә иҟоуп. Ари апериод азы апоезиаҿы иналукааша аҭыԥ ааникылоит Иуа Абас-иԥа Коӷониа (1904–1928 шш.).
И. Коӷониа аԥсынҵры наӡа шимоузгьы (иара ҩажәи ԥшьба
шықәса роуп иниҵӡаз), аԥсуа литература иины ашьапы
ианықәгылоз аамҭазы, имҩашьахуа алагала ду ҟаиҵеит. Асовет мчра шьақәгылаанӡагьы аҩра далагахьан, аха иҭынханы
иҳамоу еиҳараӡак уи ашьҭахь ииҩқәаз роуп.
И. Клоӷониа алитератураҿы дцәырҵит дпоет-лирикны. Илирикатә жәеинраалақәа рҿы иаарылукаартә иҟоуп
иԥсадгьыл Аԥсны абзиабареи, аҿатә ԥсҭазаареи азышәа­
ҳәа­реи реиԥш иҟоу атемақәа. Абарҭ атемақәа ирызкуп еицырдыруа иажәеинраалақәа: «Ахақәиҭра», «Тәрада анхара», «Жәашықәса ҵуеит илашоижьҭеи Урыстәылан» (ари
аҵыхәтәантәи ажәеинраала Октиабртәи асоциалисттә
рево­лиуциа дуӡӡа жәашықәса ахыҵра иазкуп, иҩуп 1927
шықәсазы), «Аԥсны» уҳәа убас егьырҭгьы.

– 55 –

Арҭ ажәеинраалақәа рҿы И. Коӷониа ҳара даабоит аԥсуа
литператураҿы Октиабртәи асоциалисттә револиуциа дуӡӡеи,
уи иабзоураны ҳажәларқәа рыԥсҭазаараҿы имҩаԥысуаз
асоциалисттә еиҭакрақәеи дрышәаҳәаҩны.
Иара убас, аԥсуа литератураҿы раԥхьаӡа апеизажтә лирика ашьапы ӷәӷәаны изҳаз И. Коӷониа иоуп. Апоет ипеизажтә
лирика аҟнытә иҟазшьарбагоуп иԥсадгьыл гәакьа Аԥсны
ашьхақәеи, акаршәрақәеи, аӡырҩашқәеи, аҳауа зҩыдеи
рсахьақәа убла ихгылартә иҭызхуа иажәеинраалақәа: «Аҵх
ҵәца», «Ааԥын хәылбыҽха», «Кәаначхьыр», «Аӡын ҵых»,
«Аӡын», «Аӡын мшы», «Аҟармаҵыс».
Апоет заҟа баҩхатәрала аҿатә аамҭа дазышәаҳәоз аҟара,
дрықәыӡбон аӷьычра, аҵас бааԥс (ажәеинраала «Аӷьыч мыжда рыцҳа»), абжьагьалдызцәа, абарбарыҩцәа, ацәгьа­ҳәацәа,
аашьацәа, аҩыжәцәа, ахымдыр-бзамыҟәқәа (ажәеин­раа­
лақәа: «Шаҟа деичырчаҩыузеи!», «Шаҟа деиҭаҳәатәузеи!»,
«Шаҟа игәы дажьоузеи!»).
1925 шықәсазы хазы иҭыҵит И. Коӷониа ипоемақәа
еидызкылоз ашәҟәы. Уи ианылаз апоемақәа тематикала
еиуеиԥшым, аха ирзеиԥшу, еидызкыло рахьтә ихадароу уиоуп, дара зегьы афольклортә сиужетқәа рыла ишьақәгылоуп,
аԥсуаа ржәытә бзазараҟынтәи иаагоуп. Апоемақәа «Маршьанаа шықәибахуаз», «Зосҳан Ачбеи Жанаа Беслан иԥацәеи»
рҿы апоет илиршеит ихьшәоу афеодализм ахаан Аԥсны
асоциал-класстә қәԥара, антогонисттә еиҿыхарақәа иҵарны
ишымҩаԥысуаз сахьаркырала раарԥшра. Иара убас ихьшәоу
афеодализм ахаантәи аҭоурых-фырхаҵаратә ҳәамҭақәа
ирылхуп апоемақәа: «Ашәы Данаҟеии Аҟарач Бакәыкәи»,
«Мшәагә кьаҿи Папба Рашьыҭи». Арҭ апоемақәа сахьаркырала ирҵабыргны иаадырԥшуеит афеодалтә епохазы аԥсуаа
ргәылацәа рҟынтә иаауаз аимҵәацәеи дареи (еиҳараӡакгьы
Нхыҵ-Кавказынтәи иаауаз ақәылацәа) ҭаха шрибамҭоз,
ҵыхәаԥҵәара змамыз атәымуаа Аԥсны иахьақәлоз аџьажә­
лар рзы ишгәыԥҵәагаз, ишхырҵәагаз, афеодалцәа ажәларқәа
шеичдырчоз.
И. Коӷониа ибзоураны ҳлитератураҿы ишьақәрӷәӷәахеит,
иара иҟынӡагьы зхы цәырызгахьаз, апоема ажанр.
Иааидкыланы, И. Коӷониа иажәеинраалақәеи ипоемақәеи
ажәлар бзиа ирбеит, ирласынгьы ирылаҵәеит. Ҳлитература

– 56 –

аизҳараҿы етап ҿыцны иҟалеит. Аха И. Коӷониа ирҿиамҭақәа
рҵаки ридеиеи рымацара ракәӡам аус злоу, аԥхьаҩцәа хызхыз, бзиа ирбо иҟазҵаз. Абаҩхатәра змаз апоет иҩымҭақәа
еиҿикаауан ирышьашәалахашаз формалагьы, инарҭбааны
ихы иаирхәон традициала афольклор иамаз асахьаркыратә
хархәагақәа. Апоет ҟазарыла илиршеит дызлацәажәоз
асахьақәа еилыкка уаҩ ила ихгылартә, ргәынкылара мар­
иа­хартә рҭыхра. Апрофессор Ш. Инал-иԥа ииашаны излаз­
гәеиҭо ала, «И. Коӷониа иҩымҭақәа ԥасанатә аахыс иахьа
уажәраанӡагьы аԥхьаҩцәа рыԥсы иалахоит, аестетикатә
гәахәара рнаҭоит, ианагь срыԥхьаландаз уҳәо иҟоуп. Аха
раԥхьаӡа ианҭыҵуаз аамҭазы, ҳлитература анҿаз, акыр
ианмаҷыз, урҭ зыԥсаз, анырра иҟарҵаз, ҳәарас иаҭахузеи,
хараӡа еиҳан. Убриазы, иаҳҳәап, аԥсышәала ашәҟәыԥхьара
абзиабара ауаа рыларҵәара аус ду аҟны урҭ ирылшаз шьарда ирацәоуп. Урҭ, даҽакы еиԥшымкәа, мыцхәы ажәлар
ирылаҵәаны иҟан. Тематикала иахьырзааигәази, аԥхьараҿы
уамкуа-уамышьҭуа, уҿаҿы иааиуа еиқәыршәаны иахьыҟази
рзы зегьы даара бзиа ирбон. Аԥхьара, аҩра ззымдыруаз
ауаа барақәаҵәҟьагьы шьоукы-шьоукы апыҟҟаҳәа ирҳәон
рыбжакы. Ақыҭақәа рҿы уахьнеилакгьы, аԥхьара иазҟазаз
ашколхәыҷқәа ирыдеизаланы, ҿари-бырги иагарааны уҳәар­
гьы, урҭ апоемақәа ргәы иахәаны ирзыӡырҩуан» *.
Иаҳарбақәаз рнаҩсангьы, аҩажәатәи ашықәсқәа рзы
аԥсуа литература, лымкаалагьы, апоезиа аҿиара иацхраашаз аусқәа еиҿкаахеит. 1928 шықәсазы ишьақәгылеит
Аԥснытәи апролетартә шәҟәыҩҩцәа рассоциациа ҳәа хьӡыс
измаз аорганизациеи агазеҭ «Аԥсны ҟаԥшь» аредакциеи
рымчқәа еилаҵаны, иара уи ашықәс азы аҭыжьра иалагеит аизга «Еҵәаџьаа», ианылон еиҳараӡак авторцәа ҿарацәа
ражәеинраалақәа. Раԥхьаӡакәны убра акьыԥхь рбеит Л.
Кәыҵниеи, О. Демерџь-иԥеи, В. Агрбеи заанаҵтәи ражәеин­
раалақәа.
Аҩажәатәи ашықәсқәа рзы аԥсуа литератураҿы лымкаала амҽхак ҭбаа аманы иҿиеит адраматургиа. Ашәҟәыҩҩцәа
ари ажанр лымкаала рҽаныршәеит, ихҭакны ирыман. Апрофессор Ш. Инал-иԥа излаиҩуала, «адраматургиа усҟан абас
иаҳа ҩнапыкла изыркыз, иаҳа ԥхьацара ахьамаз машәырны
* Ш. Инал-иԥа. Аԥсуа литература аҭоурых аҟнытә. Аҟәа, 1961, ад. 223.

– 57 –

иҟамлаӡеит, избан акәзар, убри аамҭазоуп аԥсуа жәлар
рмилаҭтә ҟазара, ртеатр аԥсы аҭалара ианаҿыз. Усҟан
ҿыцбарх ибаны, иҳаҵҳаҵо ашьақәыргылара иаҿын. Д. Гәлиа
еиқәиршәон атеатр репертуарла, аурыс бызшәеи ақырҭ
бызшәеи рҟынтә еиҭеигон апиесақәа. Ишдыру еиԥш, ҿыц
иааидыркылаз атеатр зназы даараӡа иацәмаҷын аԥсуатә репертуар. Убри аҟынтәи, ареспубликаҿы акультуратә ргылара
апрактика рҿаԥхьа иқәнаргылаз акрызҵазкуа ари ауснагӡатә
рхаҿы иааганы, аԥсуа шәҟәыҩҩцәа иаԥырҵеит акымкәаҩбамкәа аоригиналтә драматургиатә рҿиамҭақәа» *.
Ара зегь раԥхьа рыӡбахә ҳәатәуп: С. Ҷанба, Ӡ. Дарсалиа,
насгьы М. Аҳашба, В. Агрба, С. Бжьаниа.
Ҳазлацәажәо аамҭазы, апрозатә рҿиамҭақәа рнаҩсгьы,
С. Ҷанба иҩит имаҷымкәа апиесақәа. Сахьаркыратә
ҟазарылагьы, идеиатә ҵакылагьы урҭ иаарылукаартә иҟоуп
«Аԥсны-Ҳаным», «Иҳаҩсхьоу амшқәа рахьтә акы», «Кьараз»,
«Аҩы иашьыз иԥсцәа иҵәыуон», «Анцәа Саваоф».
«Аԥсны-Ҳаным», аменшевикцәа рхаан, Аԥсни аԥсуа жәлари
зҭагылаз аԥсҭазаара уадаҩ аарԥшра иазкуп. Аԥсны Асовет
мчра ашьақәыргылара иахьӡынҩылоуп «Иҳаҩсхьоу амшқәа
рахьтә акы», ареволиуциатә хҭысқәа аанарԥшуеит апиеса
«Кьараз», ашьцылара бааԥсқәеи амцхаҵарақәеи ҿаԥырҽуеит
«Аҩы иашьыз иԥсцәа иҵәыуон», «Анцәа Саваоф».
Арҭ ашықәсқәа рзы адраматургиаҿы алҵшәа бзиақәа
иманы аус иуит апрозаик, адраматург Ӡ. Дарсалиа. Уи
иҩымҭа «Ажәытәра иагаз» ҭоурых-бзазаратә драмоуп, атеатр
асценаҿы ианықәдыргыла, ақәҿиара бзиа аманы, ахәаԥшцәа
акыраамҭа ргәалашәараҿы иаанхартә иҟалеит.
Иара убас, аԥсуа драматургиа аҿиаразы акыр ихәарҭаны
иҟалеит Ӡ. Дарсалиа ипиеса «Аныхеи агәҭыхеи», М. Аҳашба
икомедиа «Аҷаԥшьара», С. Бжьаниа ипиеса «Зхы иақәиҭхаз
Кәыҷыта», афырхаҵара-револиуциатә ҵакы змоу В. Агрба
ипиеса «Аԥша лауҵар, афырҭын ааурыхуеит» уҳәа убас даҽа
акык-ҩбак.
Излаабо ала, аҩажәатәи ашықәсқәа рзы аԥсуа литература ԥхьаҟа шьаҿа ӷәӷәак ҟанаҵеит. Мҽхакы ҭбаала, ган­
ра­цәала аԥсҭазаара гәылҭәааны иаанарԥшыртә иаразнак
изыҟам­лазаргьы, ахадаратә мҩа илнахыз иашан, еижьага* Ш. Инал-иԥа. Аԥсуа литература аҭоурых аҟнытә. Аҟәа, 1961 ш., ад. 86.

– 58 –

мызт. Ҳәарас иаҭахузеи, алитература қәыԥш макьанагьы
аԥсыҽрақәагьы уаҩы иадибалартә иҟан. Апоемеи адрамеи
алаҳамҵозар, аҩажәатәи ашықәсқәа рзы, еиҳараӡак аҿиара
зауз ажанр ссақәа, ажәеинраалеи ажәабжьи роуп. Аԥсҭазаара
ганрацәала иҭырҭәааны аарԥшразы иаҭахын аповести аромани реиԥш иҟоу аепикатә жанр неиҵыхқәа рымпыҵахалара.
Усеиԥш иҟоу аҩымҭақәа рцәырҵра аԥсуа литератураҿы ианалыршахаз аҩажәижәабатәи ашықәсқәа рзоуп.
Аҩажәижәабатәи ашықәсқәа рылагамҭазы еидкылахеит Асовет еидгылаҿы уаанӡа иԥсаҟьаны иҟаз ашәҟәыҩҩцәа
ргәыԥқәа. Амилаҭтә литературақәа зегьы рзы иҵоуроу анырра дуӡӡа ҟанаҵеит 1932 шықәса апрель 23 рзы «Асахьаркыралитературатә организациақәа реиҭашьақәыргылараза» ҳәа,
ВКП (б) Ацентртә Комитет иаднакылаз ақәҵара. Уи инаркны
еиҿкаахеит харабӷьара акәымкәа, иаку аорганизациа – Асовет шәҟәыҩҩцәа Реидгыла. Ари иаанагоз, милаҭрацәала аилазаашьа змоу асовет литература арҿиаразы аетап ҿыц иалагеит ҳәа акәын.
ВКП (б) Ацентртә Комитет зыӡбахә ҳҳәаз ақәҵара анаднакыла, инақәырццакны, иара убри 1932 шықәсазы, еиҿкаахеит
Аԥснытәи ашәҟәыҩҩцәа еидызкылоз аоргкомитет, 1933
шықәса инаркны еиҿкаахеит Аԥснытәи ашәҟәыҩҩцәа Реидгыла. 1932–1941 шықәсқәа ирыбжьанакыз аамҭазы иҭыҵуан
аԥсуа литературатә журнал «Аԥсны ҟаԥшь» (1939 шықәсазы
уи ахьӡ ԥсахын, нас иахьӡырҵеит «Алитературатә журнал»
ҳәа). Аобласттә газеҭқәа «Аԥсны ҟаԥшь», «Советскаиа Абхазиеи» уаанӡа аасҭа алитературатә зҵаарақәа гәцараркуа
иалагеит. Насгьы, 1932–1935 шықәсқәа рзы иҭыҵуан агазеҭ
«Аԥснытәи асоветтә шәҟәыҩҩы» (аԥсышәалеи, қырҭшәалеи,
урысшәалеи, бырзен бызшәалеи). Арҭ афактқәа хымԥада
алитература аҿиара акыр иацхрааит, иҿыцыз етапны иазы­
ҟалеит.
Аԥсуа литература аҭоурых абри апериод азоуп ҿы-ӷәӷәала
ицәажәо, абжьы егьырҭ ажәларқәа рлитература иналаҩуа
ианыҟалаз. Уаанӡа аԥсшәахь еиҭаргон акәымзар, аԥсшәахьтә
даҽа бызшәақәак рахь еиҭаганы, зегьеидгылоутәи аԥхьаҩцәа
ирдыруаз аԥсуа сахьаркыратә рҿиамҭақәа маҷӡан. Аҩажәи­
жәабатәи ашықәсқәа инадыркны, аԥсуа шәҟәыҩҩцәа рыр­
ҿиамҭа лыԥшаахқәа аурысшәеи ақырҭшәеи уҳәа, егьырҭ

– 59 –

ажәларқәа рбызшәақәа рахьгьы еиҭарго иалагеит. Ари афактгьы хымԥада ҳмилаҭтә литература аизҳазыӷьара иазҳәоу процесс ҿыцын, аҩбатәи апериод иаҟазшьарбагақәоу ируакуп.
Иҳәатәуп иара убас даҽа ҭагылазаашьак аӡбахәгьы. Иага
умҳәан, уаанӡатәи апериод азы ҳлитератураҿы афолькло­
ризм аԥызара аман. Ари апериод азы еиҳа иӷәӷәахеит
егьырҭ алитературақәа рнырра, реигәныҩра апроцесс. Аԥс­уа
шәҟәыҩҩцәа еиҳа-еиҳа рыҽрыдырхалон, рҽырзааигәартә­
уан амш иқәнаргылоз азҵаара уадаҩқәа, ареалтә ԥсҭазаара.
Аԥсҭа­зааратә цәырҵрақәа, азҵаара уадаҩқәа исахьарку
ажәала раарԥшраан, ашәҟәыҩҩцәа асоциалисттә идеиақәеи
адунеи­хәаԥ­шышьақәеи набыцрада ирықәныҟәо иалагеит.
Ақәра ду змоу алитературақәа (аурыс литература, ақырҭуа
литература) рҭоурых аҿы еиуеиԥшымыз аамҭақәа рзы
еиуеиԥшымыз алитературатә хырхарҭақәа ирнысит. Иаҳ­
ҳәап, аромантизм, акритикатә реализм уҳәа. Аԥсуа литература акәзар, урҭ реиԥш алитературатә хырхарҭақәа зегьы
ирнымсыр ада ԥсыхәа амамкәа иҟамлаӡеит. Афольклортә
стадиа ишынҭыҵызҵәҟьа, ишиашаз ареалисттә ԥсҭазаара
агәынкыларахь, ампыҵахаларахь еихеит. Ари аԥсуа литературазы мацара акәым, иара еиԥш иқәыԥшыз асоветтә
литературақәа зегьы рзы иҟазшьарбагоу процессуп. Иан­
ҩыҵхаха инаркны аԥсуа литература агуманисттә ҟазшьа
аманы иҿион. Агуманисттә пафос ианагь иҵаулахон, иаз­
ҳауан. Аҩажәижәабатәи ашықәсқәа рзы ҳашәҟәыҩҩцәа
рҽыршәеит ҳтәылаҿы иҟалоз азеиԥш хҭысқәеи аиҭакрақәеи
рҽырзааигәатәны раарԥшра.
Аҩажәижәабатәи ашықәсқәа рзы, ҳтәыла иахьабалак
еиԥш, Аԥсныгьы ааглыхратә индустриализациеи ақыҭан­
хамҩа аколлективизациеи рымҩа иқәын.
Аԥсуа литератураҿы абри апериод азы аҿиара роуит
уаанӡа зшьапы зкхьаз ажәеинраалеи, апоемеи, ажәабжьи,
адрамеи ржанрқәа, ҿыц иаланагалеит аповести аромани
реиԥш иҟоу аепикатә ҩымҭа неиҵыхқәа. Абри апериод азоуп
аԥсуа литератураҿы акритика ажанргьы иины аҿиара ианалагаз.
Арҭ ашықәсқәа рзы, аԥсҭазаара ахаҭа еиԥш, алитерату­
рагьы акыр илахҿыххеит. Аԥсҭазаара ласны иҿион, аҽеиҭа­
накуан. Алитература қәыԥш иазымариамызт иласны имҩа­

– 60 –

ԥысуаз ареалтә процесс уадаҩ иахьӡаны, ииашаны еилкааны,
сахьаркырала аарԥшра. Аҭагылазаашьақәа неидкыланы цқьа
ҳрызхәыцыр, ҳмилаҭтә литература иалнаршаз маҷӡам.
Ари апериод азы ҳлитература тематикалагьы аҽарҭбааит.
Ихадароу, ирылыҳәҳәо теманы иҟалеит ажәытәи аҿатәи
хацә­нымырха реиқәԥара, аҿатә аиааира, ашьақәырӷәӷәара.
Ари атема ҳашәҟәыҩҩцәа махәҭа рацәала, еиуеиԥшым афор­
мақәа рыла иаадырԥшуан. Акыр иазҳаит, ишьҭыҵит асахьар­
кыратә ҟазарагьы.
Аҩажәижәабатәи ашықәсқәа рзы Д. Гәлиа инаивагыланы апоезиаҿы аԥсҭазаара ҿыц ашьақәырӷәӷәара атема активла аус адырулон иааиҵагылаз егьырҭ апоетцәагьы: Леуарса Кәыҵниа, Қьаазым Агәмаа, Шалуа Ҵәыџьба, Леонти
Лабахәуа, Оҭар Демерџь-иԥа, Баграт Шьынқәба.
Абарҭ ашықәсқәа рзы, лҵшәа бзиала аԥсуа поезиаҿы
анырра ду ҟазҵаз дреиуан абаҩхатәра иаша змаз апоет Леуарса Бида-иԥа Кәыҵниа (1912–1941 шш.).
Л. Кәыҵниа аԥсуа кьыԥхь аҿы дцәырҵит аҩажәатәи
ашықәсқәа рынҵәамҭазы, аха иҭынханы иҳамоу ахадаратә
ҩым­ҭақәа анаԥиҵаз аҩажәижәабатәи ашықәсқәа рзоуп.
Аамҭа кьаҿла иҩит хыԥхьаӡара рацәала ажәеинраалақәеи
апоемақәеи. Иара аԥсуа литератураҿы асоветтә тематика
ҿыц раԥхьаӡа инарҭбааны зҩымҭақәа ирныԥшыз апоетцәа
дыруаӡәкуп. Иҩуан ажәеинраалақа, апоемақәа.
1932 шықәсазы акьыԥхь рбеит Л. Кәыҵниа ипоемақәа:
«Апролетар», «Тҟәарчалргылара», «Ленин», «Миллион бжьы»,
«Акомҿар», «Шәӡырҩы». Арҭ апоемақәа зегьы ҵакылагьы,
тематикалагьы, идеиалагьы аҿыц аамҭа иақәҿызҭуа рҿиам­
ҭақәоуп, насгьы дара рҩышьа аформа аганахьалагьы
акыр иҟазшьарбагоуп. Еиҿартәышьала, ирхылҵуа азеиԥш
шьҭыбжьы зеиԥшроу ала, интонациала, урҭ иугәаладыр­
шәоит аурыс советтә поет дуӡӡа В. Маиаковски иажәеинраала
аиҿартәышьа, уи ипоезиа абжьы. Иҩашьом В. Маиаковски
ипоезиа иҵоураны аԥшаара иаҿыз аԥсуа поет ишиныԥшыз,
ишинырыз.
1933 шықәсазы Л. Кәыҵниа иҭижьит апоема «Шьаризан».
Ари апоемагьы тематикалеи идеиатә ҵакылеи уи аамҭазы
акыр иҟазшьарбаган. Иара ажәытә ҵас бааԥсқәеи аҿатә
ҟазшьақәеи реиҿагылара, насгьы аҿатә аиааира шаго аарԥшра

– 61 –

иазкуп. Иара убас, тематикала аҿатәи ажәытәи реиҿыхара
иазкуп Л. Кәыҵниа 1936 шықәсазы иҭижьыз ипоема «Даур».
1934 шықәсазы иҭыҵит Л. Кәыҵниа иажәеинраалақәа реизга, «Аамҭа бзиа» ҳәа зеиԥш хьӡыс иаманы. Уи аизга еиднакылаз рахьтә идеиатә ҵакылеи, тематикалеи, поезиатә
ҟазарылеи иаарылукаартә иҟоуп ажәеинраалақәа: «Ашәа ҳәа,
Мураҭ», «Акомҿар», «Ахьча», «Кавказа», «Пушкин», «Москва»
уҳәа убас егьырҭгьы.
Дара убарҭ ашықәсқәа рзоуп асовет уаа Тҟарчалтәи
арацәа­ҵхырҭа шахтақәа хтуа, аиндустриатә қалақь дыргыло ианалагаз. Аԥсназы Тҟәарчал аиндустриатә қалақь
аргылара ҿыцбарахы аԥсҭазаараҿгьы, алитератураҿгьы.
Убраҟоуп хыԥхьаӡара рацәала аԥсуа советтә усуҩцәа рыкласс шьақәгыло иахьалагаз. Убри аҟнытә, аҩажәижәабатәи
ашықәсқәа рзы, Тҟәарчал иадҳәалаз аиндустриатә тема
аӡәырҩы аԥсуа поетцәа ихҭакны ирыман. Аха уеизгьы, ари
атема раԥхьаӡа ҳлитератураҿы ицәырызгаз Л. Кәыҵниа иоуп
(апоема «Тҟәарчалргылара», ажәеинраалақәа: «Ацех аҟны»,
«Астанок аҟны», «Тҟәарчал», «Аусуцәа рашәа», «Ауси агәы­
былреи», «Аӷьеҩ усуцәа рахь», «Раԥхьаӡатәи адәыӷба» уҳәа
убас егьырҭгьы). Аԥсуа поезиаҿы раԥхьаӡакәны Л. Кәыҵ­ниа
иоуп аԥсуа жәлар ирылҵыз раԥхьаӡатәи аусуҩы – ашахтиор
ихаҿсахьа аԥызҵарц иақәызкыз (ажәеинраала «Аусуҩ ҿыц»).
Л. Кәыҵниа ипоезиа иагәылганы игоуп аџьа азышәаҳәара
аидеиа. Апоет фырхацәас ииԥхьаӡо, аашьара ззымдырӡо,
аӷьараҳәа аус уадаҩқәа ирыҵагылоу, атәыла ахаҿра еиҭазкуа,
амшхәыбзазарахь икылызго аусуцәеи анхацәеи роуп.
Ҳазлацәажәо апериод азы аԥсуа поезиа аҿара уаҩы
ианибаалартә зышьҭа анызҵақәаз дыруаӡәкуп апоет Шалуа
Ҵәыџьба. Аҩра далагеит аҩажәатәи ашықәсқәа рынҵәамҭа­
зы. Раԥхьатәи иара иажәеинраалақәа акьыԥхь рбеит 1932
шықәсазы «Аԥсуа ҿар шәҟәыҩҩцәа ражәеинраалақәа» ҳәа,
зеиԥш хьӡыс изманы иҭыҵыз аизгаҿы. 1934 шықәсазы
хазы шәҟәны иҭыҵит Шь. Ҵәыџьба заанаҵтәи ипоезиатә
ҩымҭақәа еидызкылаз аизга «Аҟама» ҳәа, зеиԥш хьӡыс иаманы. Ари аизга ианылеит апоемақәа: «Аҟама», «Аҭаца», насгьы
ажәеинраалақәа.
1937 шықәса инаркны 1954 шықәсанӡа Шь. Ҵәыџьба залымдарыла дахганы, алитературатә рҿиарагьы даҟәыҭханы

– 62 –

дыҟан. 1954 шықәсазы, даныхынҳә инаркны ҿыц илитература гәакьа аҿиара напы налеикит.
Уажәы, ара зыӡбахә ҳамоу ашықәсқәа рзы, апоет ҿа икалам иҵихыз иҩымҭақәа рӷьырак аԥсуа қыҭа абзазара ҿыц
ашьақәырӷәӷәара аидеиа рныԥшуеит. Убарҭ иреиуоуп
усҟантәи иажәеинраалақәа: «Адгьыл иқәаарыхуа – адгьыл
итәуп», «Аҭәархыга машьынеи ачаалеи», «Ҭагалан», «Акамбашь», «Закә насыԥузеи иаҳзыԥшыз ҳара», «Адиректор».
Ажәытәан ажәлар рыбзазараҿы ирылаҽны иҟаз, лаарԥшы­
ра рызымҭоз, аҿатә аамҭазгьы иаразнак ирызкамыжьыз
амцхаҵарақәа рҿаԥҽра иазкуп ажәеинраалақәа «Наӡаӡа
иқәаҳхып, инҳарҵәап», «Амула», «Кәана хәыҷи аҟәыдырԥаҩы
Ҟазырхани»» (1932 ш.).
Шь. Ҵәыџьба урҭ заанаҵтәи иажәеинраалақәагьы ибзианы ирныԥшит абаҩхатәра шимаз, изызҳауаз поетны
дшаақәгылаз. Убас шакәугьы, заанаҵтәи иара ипоезиа
ианыԥшит имаз аԥсыҽрақәагьы. Иаҳҳәап: иажәеинраалақәа
«Дырҩегьых бзиа иубаша дҟалеит», «Акомҿар ԥҳәызба»,
«Аԥсуа артистцәа рахь» уҳәа, апоет ицәмаҷын конкретла,
сахьаркырала ахәыцра, дханагалон зеиԥш ажәала, абстракциала ацәажәара, цқьа имшәыцызт иидеиа-сахьаркыратә
ҟазара. Убас шакәугьы, Шь. Ҵәыџьба аҩажәижәабатәи
ашықәсқәа рзы аԥсуа литература наҟ-наҟ изызҳашаз аӡәы
иакәны дааҵагылеит.
Аԥсуа литература аҭоурых ҳазлацәажәо апериод азы
лымкаала аҿиара роуит асатиреи аиумори. Абри аамҭазы
ҳлитература иаланагалеит асовет ԥсҭазаара иацәтәыму,
ажәытә аамҭа ацәынхамынха бааԥсқәа ҿаԥызҽуаз акым­
кәа-ҩбамкәа аҩымҭақәа. Абри аганахьала, лымкаала иаз­
гәаҭатәуп абаҩхатәра ду змаз апоет-сатирик Леонти Лабахәуа
ирҿиамҭа.
Л. Лабахәуа дышқәыԥшыз иԥсҭазаара даԥдырхеит
ҳажәлар раӷацәа 1937 шықәсазы. Убас шакәугьы, иҭынханы
аԥс­уа литература иазынхеит иара ихаантәи аԥсуа ԥсҭазаара
иазку ареалисттә поема ҟаимаҭқәа, зеиӷьаҭам алирикатәи
апуб­лицис­тикатәи жәеинраалақәа. Аха зегь реиҳа Л. Ла­
бахәуа ипоезиаҿы иҟазшьарбагоуп асатиратә цәаҳәа. Иара
ирҿиамҭа ҳаназхәыцуа, зегь раԥхьа иаҳгәалашәоит, ҳхаҿы
иааиуеит исатиратә жәеинраалақәеи ипоемақәеи. Л. Лаба­

– 63 –

хәуа ирҿиамҭа раԥхьа иахцәажәаз, еилзыргаз, ирықәнагоу
ахәшьарагьы рызҭаз ируаӡәку, алитератураҭҵааҩы Ш. Иналиԥа излаиҩуала, «аԥсуа литераторцәа аӡәырҩы раԥхьа, уи
аццышә еиԥш иҵару асатира аус аируа далагеит, иара убриала
шаҭара ҟамҵакәа дабашьуан ацәгьамыцәгьа, иҿаасҭеитәуан,
иҿаԥиҽуан аԥсҭазаара ҿыц иашьклаҳәуаз, ԥхьаҟа ацара аанызкылоз» *.
Л. Лабахәуа ибзианы еилкааны иман апоезиа мчыс иамоу,
апоет ижәлар рҿаԥхьа аҭакԥхықәра ду шимоу, иажәа ианагь
ираӡаны, аиаша иҳәаларц шихәҭоу. Аамҭа кьаҿла иҿахҵәахаз
Л. Лабахәуа ирҿиамҭа зегьы епиграфс иазыҟауҵартә иҟоуп
апрограмматә ҟазшьа змоу иажәеинраала «Аиаша».
Апоезиа цқьа ԥсабарала зцәа-зжьы иалаз апоет абри
иажәеинраалаҿы иаҳԥылоит абас еиԥш иҟоу ацәаҳәақәа:
Сзыргәаҟуа имцабз-қьоуқьадха,
Исыцроуп, ицәарц иҟалом.
Саԥхьа иқәу абарҭ ақьаадқәарҿ,
Аиаша аҳәарцаз скалам!

Арҭ ацәаҳәақәа ирҳәо ахшыҩҵак апоет изы баша ҽхыр­
цәажәарамызт, баша декларациамызт. Иара ихатә ԥсҭа­
зааралагьы, ипоезиаҿгьы ирҵабыргит иажәеинраала «Аиаша» иаанарԥшуа ахшыҩҵакқәа.
Л. Лабахәуа ипоезиа ибзианы ианыԥшит иара иаамҭа
аҷыдарақәа, абжьы. Усҟантәи аԥсуа поетцәа аӡәырҩы
дреиԥ­шны, Аԥсны аиндустриа аҿаиар атема. Л. Лабахәуа
ипоезиаҿы аҭыԥ ӷәӷәа ааннакыло иҟоуп. Иара ирҿиамҭа
ҭызҵаахьоу еиқәышаҳаҭны (Ш. Инал-иԥа, Р. Қаԥба уҳәа)
изларҳәо ала, рацәак инеиҵыхым ипоема «Тҟәарчал абжьы»
(иҩит 1934 шықәсазы) Аԥсны аиндустриатә центр Тҟәарчал
иазкны аԥсуа поетцәеи ашәҟәыҩҩцәеи ирыҩхьоу рахьтә
иреиӷьу акы ҳәа ирыԥхьаӡоит. Апоемаҿы иаарԥшуп Тҟәарчал
ажәытә изеиԥшраз, амал ду аҵаҵәахны ишамаз, аха ажәлар
ирыхәартә ишыҟамыз, абнатоура ахыҵәаны ишыҟаз.
Апоемаҿы иҳәоуп, уа раԥхьаӡа аԥсуа хьшьцәа ахаҳәтә рацәа
шамаз шгәарҭаз, уи асовет уаа ажәлар рымшхәыбзазара
иахәартә ишыҟарҵаз. Ари апоема ианыԥшит иара убас
* Ш. Инал-иԥа. Аԥсуа литература аҭоурых аҟнытә. Аҟәа, 1961 ш., ад. 281.

– 64 –

аинтернационалтә ҟазшьагьы. Апоет деигәырӷьоит, милаҭла
еиуеиԥшым ауаа еилых ҟамҵакәа Тҟәарчал иааны, рҳәатәы
еиқәыршәаны, аӷьеиҩҳәа аус ахьыруа.
Акьыԥхь анырба ашьҭахь, иаарласны аԥхьаҩцәа
ирылаҵәеит ицаҳәцаҳәуа иҟоу, иахьагьы актуалра зцәым­
ӡыц Л. Лабахәуа исатиратә жәеинраалақәа: «Абас иҟоуп
аҩы алеишәа», «Бадра иԥхыӡ», «Нуца»; апоемақәа: «Ацәыш­
лардыгә», «Ацәгьахәыц Шьаҳани Ҭрыс-иԥа Баҩдани».
Арҭ ажәеинраалақәа рҿы апоет сатиратә жәа џьбарала
рцәа ккаӡа ирхихуеит аҩыжәра шьцылара бааԥсы злаҽны
иҟоу, аашьацәа, зажәеи зуси еицнеибамго ауаа ԥаршеиқәа.
Лымкаала иазгәаҭазар ахәҭоуп, иҟазшьарбагоу ажәеин­
раала «Мазлоу зегьы злоу».
Тематикала абри ажәеинраала иақәҿнаҭуа иҟоуп апоема
«Ацәышлардыгә». Изыԥсоу ҳәа рацәак егьыҟамкәа, арахь
ахырҽхәара иахамшәало ауаа, апоет ацәышлардыгәқәа ҳәа
дрышьҭоуп.
Апоема «Ацәгьахәыц Шьаҳани Ҭрыс-иԥа Баҩдани» Аԥсны
аколнхарақәа анеиҿыркаауаз аамҭа аанарԥшуеит.
Аԥҳәыс ус атәамбара аҿаԥызҽуа сатиратә поемоуп «Кәа­
та­шьи аҟәџьали». Апоемаҿы дахьырхәуп аԥҳәыс аҩнус ауп
дзыԥсоу, азеиԥш ус (аколнхараҿы аусура) даԥсам ҳәа зыԥ­
хьаӡо Кәаташь захьӡу иҵоурам аперсонаж.
Абзиабареи ажәытә ҵас бааԥсқәеи реиҿыхара иазкуп апоема «Акашәарах».
Ареволиуциатә қәԥараҿы аџьажәлар рсоциалтә хдырра
ишазҳаз, ишыӡрыжәхаз, милаҭеилыхра ҟамҵакәа еидгыланы амучацәа шырхырҳәоз аарԥшра иазкуп Л. Лабахәуа
ипоезиаҿы ҷыдала аҭыԥ аанызкыло апоема «Адгьыл аимак».
Излаабо ала, Л. Лабахәуа поетк иаҳасабала, цқьа ашәыха,
ашьақәгылаха шимоузгьы, ирҿиаратә мҩа аамҭа кьаҿла
ишҿахҵәазгьы, илиршаз маҷӡам. Ирҿиамҭа иамҽханакит
ҩажәижәабатәи ашықәсқәа рылагамҭазтәи аԥсуа поезиаҿы
ишьақәырӷәӷәахеит асатиратә жанр, дрықәыӡбон иааиуаз
аҿатә ԥсҭазаара иаԥырхагаз акьаҳәрақәа, ажәытә ԥсҭазаара
ҳамҟәыҵҳажьрым ҳәа иахьынԥашало сахьаркыратә ажәа
џьбарала иаҿаԥиххаауан.
Аԥсуа литература ҳзыхцәажәо апериод азы, апоезиаҿы
иаарылыҳәҳәо иҟаз дреиуан Қьаазым Ҟараман-иԥа Агәмаа

– 65 –

(1915–1950 шш.). Иара аҩра далагеит жәаф шықәса анихыҵуаз
инаркны, 1931 шықәсазы. 1934 шықәсазы иҭыҵыз аԥсуа
поетцәа ҿарацәа рҩымҭақәа реизга «Аԥхьатәи ашьаҿақәа»
ианылеит раԥхьаӡатәи иажәеинраалақәа. Убри инаркны
ҽышәала иҽадцаланы аус иуан апоезиаҿгьы апрозаҿгьы. Аибашьра дцаанӡа ииҩыз иажәеинраалақәа тематикала егьырҭ
усҟантәи апоетцәа ртематика иазааигәоуп. Еиҳараӡакгьы
ирацәоуп Аԥсны социалисттәла ахаҿра ахьаԥсахуаз асахьақәа
ртәы зҳәо аҩымҭақәа.
Ара иҟоуп аҿатә ԥсҭазаара иазку (ажәеинраала «Ԥхьаҟа
ҳцоит»), Октиабри, Акоммунисттә партиеи, акоммунизм
аргылаҩцәеи, асовет жәлар риешьаратә еиҩызареи, аԥсад­
гьыл абзиабареи ирызку ажәеинраалақәа. Убарҭ рахьтә
иалукаартә иҟоу иреиуоуп: «Акомҿар рашәа» (1933 ш.), «Асалам сан лахь» (1933 ш.), «Ленин» (1934 ш.), «XVII апартиеизара ду гәамчдула иззеизауа» (1934 ш.), «Акомҿар» (1935 ш.),
«Колхида» (1938 ш.), «Аколнхацәа рашәа» (1939 ш.). Ажәытә
гәаҟрыла инхоз, аҿатә аамҭазы зыҩнаҭа лашаз аԥсуа нхаҩы
иқәгәырӷьара иазкуп ажәеинраала «Гыд иҭаацәа» (1934 ш.).
Иҟазшьарбагоуп Қь. Агәмаа 1934 шықәсазы ииҩыз
«Абыржәоуп ахаҵара» ҳәа хьӡыс измоу иажәеинраала. Ари
аҩымҭаҿы автор илиршеит иаамҭа аритм хада, аҟазшьа
хада анырԥшра, ентузиазм дула уахасахаҳәа аџьажәлар
еидгыланы, рымчқәа еидҵаны, аӷьараҳәа аус ахьеицыруа
агәышьҭыхра ду ирнаҭо дазышәаҳәоит.
Қь. Агәмаа иаԥиҵеит аколнхарақәа анеиҿыркаауаз
ашықәс­қәа рзы аџьажәлар ауадаҩрақәа ирымази акласстә
қәԥара шымҩаԥысуази ирызкны акымкәа-ҩбамкәа аҩымҭа­
қәа. Абри аганахьала иҟазшьарбагоуп, иаҳҳәап, апоема
«Ашьамҩа» (1934 ш.)
Қь. Агәмаа ипоезиаҿы аҭыԥ ӷәӷәа ааннакылоит асатира. Л. Лабахәуа диеиԥшны, Қь. Агәмаагьы асатиратә мцабз
иаиргоит, рцәа иҭицоит аашьацәа (ажәеинраала «Ҩыџьа
аишьцәа» 1934 ш.), амацасыҩцәа, абжьагьалдызцәа, аԥсҭа­
заара шьҭахьҟа ирымгозар, ԥхьаҟа изымго аиҵархацәа. Урҭ
иаарылукаартә иҟоуп ажәеинраалақәа: «Амаца иасуа ауаҩы,
абар Гәыда ныҟәаҩы» (1934 ш.), «Уо рерашьа, Пышә абаша» (1935 ш.); ажәамаанақәа: «Ибадақьуаз амшә» (1938 ш.),
«Илауҵо ауп иааурыхуа» (1938 ш.).

– 66 –

Арҭ ашықәсқәа рзы апоезиахь раԥхьатәи ишьаҿақәа еихигеит, ҳлитератураҿгьы даҽаӡәы иламҩашьо ибжьы налҩит,
анаҩс еиҳа-еиҳа зҟазара аззырҳаз, иналукааша поетны, прозаикны ишьақәгылаз, иахьатәи аԥсуа литература аихьӡарақәа
акыр зыхьӡ иадҳәалоу Аԥсны жәлар рпоет Баграт Шьынқәба.
Б. Шьынқәба аҩра далагеит 1930 шықәсазы. Усҟан иара
жәаха шықәса ракәын ихыҵуаз. Заанаҵтәи иажәеинраала
акьыԥхь абеит 1935 шықәсазы, иажәеинраалақәа раԥхьаӡатәи
реизга «Аԥхьатәи ашәақәа» ҳәа, хыс иаманы иҭыҵит 1937
шықәсазы.
Б. Шьынқәба аханатәгьы егьырҭ аԥсуа поетцәа дызла­
реиԥшымыз, иҷыдаз амҩа ылиԥшааит. Иара иҟынӡа аԥсуа
поезиаҿы аԥызара рыманы иҟан апублицистикатәи, ааԥ­
хьаратәи, адекларативтәи ҟазшьақәа змаз аҩымҭақәа.
Урҭ иреиԥшқәоу ҳԥылоит анаҩстәи аамҭақәа рзгьы. Ауа­
ҩытәыҩса иҩныҵҟатәи иԥсихологиа, игәалаҟарақәа, ицәа­
ныррақәа конкретла раарԥшра апоезиаҿы усҟан акыр
игәыгә­ҭажьын, аԥсуаа ҳҟны мацара акәым, егьырҭ акыр
асоветтә литературақәа рҿгьы. Аиндивид ихатә ҷыдарақәа
азеиԥш ԥсҭазааратә процесс ду иалаӡҩашәа акәын апоезиатә
ҩымҭақәа рӷьырак ишырныԥшуаз. Аԥсуа поезиаҿы Д.
Гәлиеи И. Коӷониеи зхы цәырыргахьаз алирикатә жанр
амҩа ҭбаа азылхра лымкаала зыхьӡ иадҳәалоу Б. Шьынқәба
иоуп. Ҳәарас иаҭахузеи, егьырҭ аԥсуа поетцәа дреиԥшны
Б. Шьынқәба ашәа азиҳәоит аҿатә ԥсҭазаара арыглара,
ашьақәырӷәӷәара, ажәларқәа реиҩызара, риашьара, реидгылара. Аха аԥсҭазааратә цәырҵрақәеи афактқәеи апоет шама­
хаӡак акәымзар, адәахьала, зеиԥшла акәмызт ипоезиа ишан­
ирԥшуаз. Ишьҭихуаз атемақәа ааирԥшуан исубиеқтивтә
цәаныррақәа иргәылганы, иара ихаҭара иузаҟәымҭхо иад­
ҳәа­ланы. Апоет иҩымҭақәа ауаажәларратә ҵакы ҭбаа рыма­
ны излаҟалаз ируакуп, дара ирныԥшуа ихаҭаратә цәанырра­
қәеи асовет уаҩ дарбанзаалак ицәаныррақәеи ахьеиқәшәо,
иахьеи­­цырзеиԥшу. Даҽакала иуҳәозар, апоет илирикатә
фыр­хаҵа ицәаныррақәа, ихәыцрақәа, игәазыҳәарақәа рыла
дарбан совет уаҩызаалакгьы изы иҟазшьарбаган.
Абасала, Б. Шьынқәба ҩажәижәабатәи ашықәсқәа рзы
аԥсуа поезиаҿы дцәырҵит иналуукааша лирикны. Иара ирҿ­
иамҭа анаҩстәи аетапқәа рҿы аепикатә ҩымҭақәа аԥызара

– 67 –

рыманы ишыҟалазгьы, алирикагьы иӷәӷәоу аҭыԥ ааннакылоит.
Б. Шьынқәба аханатә деицгәарҭеит иҩымҭақәа сахьаркыралагьы ҟазарыла ишеиқәиршәоз, ижәлар гәакьа рбызшәа
ҵҩа змам абеиарақәа, асахьаркыратә рҿиамаҭа аԥҵаразы
ҳәаа змам амчхарақәа ганрацәала ахархәашьа дшақәшәоз.
Апоет инарҭбааны, аха аҷыдарақәа аманы, ихы иаирхәоит
афольклортә поетика. Абарҭ реиԥш иҟоу ахаҭабзиарақәа
ирыбзоураны, аԥсуа поезиа иаланагалеит, наунагӡагьы ише­
деврқәаны иазынхеит, акьыԥхь анырба ашьҭахь рацәак
мырҵыкәа ажәлар ирылаҵәаз, иахьагьы ашәаны ирҳәо Б.
Шьынқәба иажәеинраала лыԥшаахқәа: «Кофҭа шкәакәа (1938
ш.), «Амҳаџьыраа ргарашәа» (1940 ш.), «Шьарда аамҭа» (1941
ш.) уҳәа убас егьырҭгьы.
Иара убас, Б. Шьынқәба заанаҵтәи ипоезиаҿы иҟазшьар­
багоуп Октиабри, асоциалисттә џьеи, ажәларқәа реиҩызареи
рзышәаҳәара, Аԥсны аԥсабара асахьа аҭыхра, арԥыси
аԥҳәызбеи рыбзиабаратә цәанырра цқьа аарԥшра иазку ажәеинраалақәа. Абарҭ реиԥш иҟоу атемақәа ирызкуп
аҵыхәтәан еицырдыруа иҟалаз апоет иажәеинраалақәа:
«Март 4» (1936 ш.), «Агара ашәа» (1936 ш.), «Ҭагалантәи абаҳча»
(1936 ш.), «Арацәаҵхҩы» (1937 ш.), «Ԥҳәызбак лахь» (1937 ш.),
«Бтәан ахаҳә еиԥш бҽеидыԥсалан» (1938 ш.), «Бысзымҵаан»
(1938 ш.), «Ашәҭ» (1940 ш.) уҳәа убас егьырҭгьы.
Излаабо ала, ҩажәижәабатәи ашықәсқәа рзы аԥсуа поезиа
акыр ԥхьаҟа ицеит. Убас шакәугьы, апоезиатә жанрқәа раасҭа
акыр иӷәӷәахеит, аԥсҭазаара иҵегьы ганрацәала иаанарԥшит
апроза. Аԥсуа прозазы усҟан еиҳараӡак иҟазшьарбаган аамҭа
ҿыц аарԥшра, ажәытәи аҿатәи реиқәԥара, асоциал-класстә
еиҿыхарақәа, ақыҭаҿы аколнхарақәа реиҿкаара, ауаҩ ҿыц
иира уҳәа реиԥш иҟаз азҵаарақәа исахьаркны раарԥшра.
Урҭ азҵаарақәа, шамахамзар, ақыҭа ԥсҭазаара иадҳәаланы
акәын ишрылацәажәоз ҳашәҟәыҩцәцәа.
Убасҟан ҳлитература иаланагалаз апрозатә рҿиамҭақәа
иаарылукаартә иҟоуп Владимир Агрба иповест «Ҳколнхара
«Ԥхьаҟа» аишьа» (1931 ш.), Самсон Ҷанба иажәабжьқәа, иповест «Сеидыҟ» (1934 ш.), Иван Папасқьыр ироман «Ҭемыр»
(1937 ш.), Дырмит Гәлиа ироман «Камаҷыҷ» (1933–1940
шш.). Абарҭ рнаҩсгьы усҟан аԥсуа прозаҿы иҵоураз алага­

– 68 –

ла ҟарҵеит Ӡаӡ Дарсалиа (уи иажәабжьқәа: «Ауаҩы шас»,
«Хамыжә, уҽдыр!»), Шалуа Ҵәыџьба (иповест «Амаҭ зыбӷа
ԥҵәоу»), Сҭеԥан Қәычбериа (иажәабжьқәа: «Баӡ», «Ахәыҷқәа
фырхацәа», «Адрама зхылҵыз», «Абзиабара»; иповест «Еи­
ҭеиз»), Платон Ҷкадуа (иочерк «Аҿыц аиааиуеит»).
В. Аргба иповест «Ҳколнхара «Ԥхьаҟа» аишьа» раԥхьаӡатәи
аԥсуа повеступ. Иара раԥхьаӡакәны аԥсуа прозаҿы реа­
листтә позициала инарҭбааны иааирԥшуеит аԥсуа қыҭақәа
рҿы аколнхарақәа анышьақәдыргылаз уадаҩрақәас иҟаз
зеиԥшраз.
Тематикала В. Агрба иповест «Ҳколнхара «Ԥхьаҟа» аишьа» иазааигәоуп сахьаркыратә ҟазара дула иҩу С. Ҷанба
иповест «Сеидыҟ» (1934 ш.). Ари аповестгьы зыӡбахә аҳәо
ахҭысқәа аԥсҭазаараҿы ианымҩаԥысуаз инарышьҭарххны
иҩуп. Тема хаданы автор игеит аԥсуа қыҭа асоциалисттә
мҩа иқәларц азы асоциалисттә еиҿыхара уадаҩқәа
зеиԥшраз раарԥшра. Аиҿыхарақәа зегьы зыдҳәалоу аколнхара ашьақәыргылароуп.
Аҩажәижәабатәи ашықәсқәа рзы аԥсуа проза аихьӡара
бзиақәа аманы иҿион анаҳҳәо, зегь раԥхьа ҳхаҿы иааиуа
ашәҟәыҩҩцәа дыруаӡәкуп И. Папасқьыр. Егьырҭ, усҟантәи
ашәҟәыҩҩцәа аӡәырҩы дреиԥшымкәа, иара иҩымҭақәа рҿы
аҿатә аамҭа инаваргыланы, ажәытә аамҭазы аԥсуа џьан­ха­­
ҩыжәлар зҭагылаз агәаҟрақәагьы ааирԥшуан. Ажәытә ԥсҭа­
заара аарԥшра иазкуп раԥхьатәи иажәабжьқәа: «Акаруал
шәақь», «Ақабла», «Кәнач» уҳәа убас егьырҭгьы. Зыӡбахә
ҳамоу ашықәсқәа рзы И. Папасқьыр иаԥиҵаз ипрозатә
рҿиам­ҭақәа иаарылукаартә иҟоуп ароман «Ҭемыр». Ари
аро­ман егьырҭ усҟантәи аԥсуа литературатә ҩымҭақәа
изла­реиԥшым рацәоуп. Ара ажәытәи аҿатәи реиҿыхараҿы
махәҿалатәи ақәԥара акәым ихадароу, ихадароу еиуеиԥ­
шым адунеихәаԥшышьақәа реиҿыхареи, ауаа рыхдырраҿы
ажәытә ҵас бааԥсқәа ркажьреи, аҿатә ахь аиасреи заҟа иуа­
даҩыз аарԥшроуп. Ашәҟәыҩҩы қәҿиарала иаҳирбоит аиаша иашьҭоу, ицқьоу, зыбаҩ иацәымаашьо, аха ажәытә ҵас
бааԥсқәеи адунеихәаԥшышьақәеи ирхәаҽырц изхьынԥаша­
ло ауаҩы имаршәа кны дшышьақәыргылатәу. Убас ажәытә
ашьоура бааԥс шьамҭлаҳәра зызнауз, аха аҿатә аамҭа
ззылԥханы згәырҩа уадаҩқәа ирылҵны амҩа иаша иқәлаз

– 69 –

аԥсуа арԥыс Ҭемыр иаԥсоу уаҩны ишьақәгылароуп ари ароман зызку.
Ҷыдала иазгәаҭатәуп аҩажәижәабатәи ашықәсқәа рзы Д.
Гәлиа алагала иҟаиҵаз. Ҵабыргуп, усҟангьы апоезиа аус адиулон. 1933 шықәсазы иҭыҵит иара иҩымҭа «Ахьӡыртәрақәа».
Убри инаваргыланы, уаанӡеиԥш, ари апериод азгьы Д. Гәлиа
аурысшәеи ақырҭшәеи рахьтә хыԥхьаӡара рацәала иҟаиҵаз
аиҭагақәа рыла аԥсуа литература ирбеиеит. Аҩажәижәабатәи
ашықәсқәа рзы аԥсшәахь еиҭеигеит имаҷымкәа А.С. Пушкини М.И. Лермонтови илыԥшааху ражәеинраалақәа, И. А.
Крылов иажәамаанақәа, ақырҭуа поетцәа И. Ҷавҷаваӡеи А.
Ҵереҭелии ражәеинраалақәа, И. Ҷонқаӡе иповест «Сурам
абаа», ажәытәӡатәи аурыс литература абаҟа ду «Игор ир рзы
ашәа» (М. Гочуеи иареи еицеиҭаргеит), Ш. Русҭавели ипоема
«Абжьас-цәа зшәу» уҳәа убас иҵегьы.
Абарҭ ашықәсқәа рзоуп Д. Гәлиа иреиҳау иҩымҭа ароман «Камаҷыҷ» аниҩыз. Уи 1933 шықәса инаркны 1940
шықәсанӡа аус адиулон. «Камаҷыҷ» ареволиуциа ҟалаанӡатәи
аԥсуа қыҭа абзазашьа инарҭбааны иаҳзырбо аԥхьаӡатәи
рҿиамҭоуп. Иагәылганы игоуп аԥсуа ԥҳәыс Камаҷыҷ
лхаҿсахьа. Уи даниз инаркны лыԥсҭазаара ашьақәгылашьа
уадаҩ зеиԥшраз ашәҟәыҩҩы ганрацәала игәылҭәааны
иааирԥшуеит. 1941–1945 шықәсқәа рзтәи Аџьынџьтәылатә
еибашьра алагамҭазы Д. Гәлиа иҩны далгеит акыр шықәса
раахыс ажәлар рҿы еизганы аус здиулоз ашәҟәы «Ажәабжь
кьаҿқәа». Уи еиднакылеит аԥсуаа ржәытә бзазара иахҳәаау,
насгьы ҟазара ҳаракыла иҩу ажәабжь кьаҿқәа.
Аԥсуа литература аҿиара ари аҩбатәи апериод азы акыр
ԥхьаҟа ицеит адраматургиагьы. Аколлективизациа атема
иазкуп В. Агрбеи С. Ҷанбеи еицырҩыз апиеса «Аиааира».
Иара, аамҭа ҿыц иазку, раԥхьаӡатәи аԥсуа драматә рҿиам­
ҭоуп. 1936 шықәсазы С. Ҷанба иҩит абзазаратә ҟазшьа змоу
апиесақәа «Ыы, аллаҳ, аллаҳ!», «Сабду ихәышҭаара ахаҳә». Арҭ
апиесақәа автор уаанӡатәи иажәабжьқәа ирылхны иҟаиҵеит.
Аҩажәижәабатәи ашықәсқәа рынҵәамҭазы аԥсуа драматургиа иаланагалеит М. Лакрба ипиесақәа: «Гьечаа рҵыхәтәа»,
«Сабыда игәаҩара». 1966 шықәсазы Аԥсны имҩаԥысуаз
аҭоурыхтә хҭысқәа (антифеодалтәи антиколониалтәи ҟазшьа
змаз анхацәа рықәгылара) раарԥшра иазкуп В. Агрба ипие-

– 70 –

са «Ашьамҩа». Ҳазҭагылоу ашәышықәса алагамҭазы аԥсуа
нхацәа рсоциалтә хдырра акыр ишазҳауаз, ахақәиҭразы
ишықәԥоз аарԥшра иазкуп М. Ақаҩба ипиеса «Кьахьба
Ҳаџьараҭ», ихьшәоу афеодализм ахаантәи аҭоурых-фырха­
ҵаратә ҳәамҭа шьаҭас иамоуп иара уи ипиеса «Инаԥҳа
Кьагәа».
Ари апериод азы аҿиара иалагаз акритика ажанргьы
раԥхьатәи ашьаҿақәа ҟанаҵеит. Араҟа зегь раԥхьа иӡбахә
ҳәатәуп анаҩстәи ашықәсқәа рзгьы ари ажанр лымкаала
акыр изырбеиаз, акритик, аҵарауаҩ Хә. С. Бӷажәба. Аԥсуа
литературатә критика аира иара ихьыӡ иадҳәалоуп. Хә.
Бӷажәба 1933 шықәсазы иҭижьит ашәҟәы «Иахьатәи аԥсуа
литература иаазыркьаҿны критикала ахәаԥшра, теориатә
зҵаарақәак нацҵаны, аҩра напалазкуа идырраны ихәҭоу».
Ара иануп Д. Гәлиеи, Л. Кәыҵниеи, Шь. Ҵәыџьбеи, И.
Коӷониеи, Пл. Ҷкадуеи рҩымҭақәа ирызкны, насгьы алитература атеориа иазку астатиақәа. 1940 шықәсазы Хә. Бӷажәба
иҭижьит даҽа шәҟәыкгьы урысшәала, «Аԥсуа литература
аочеркқәа» ҳәа хьӡыс иаманы, насгьы усҟантәи ажурналқәеи
агазеҭқәеи рҿы икьыԥхьит акымкәа-ҩбамкәа алитературакритикатә статиақәеи арецензиақәеи.
1937 шықәсазы акьыԥхь абеит Д. Гәлиа ирҿиамҭақәа
ирызку М. Делба ишәҟәы.
Аҩажәижәабатәи ашықәсқәа аҩбатәи азбжа инаркны
акьыԥхь рбо иалагеит аҵыхәтәантәи ашықәсқәа рзы иналукааша аԥсуа литератураҭҵааҩны ишьақәгылаз апрофессор
Ш. Инал-иԥа истатиақәеи ирецензиақәеи.
Излаабо ала, убарҭ ашықәсқәа рзы аԥсуа литератураҿы
ахадаратә жанрқәа зегьы еиныланы аҿиара иаҿын, акыр
ԥхьаҟа ицеит. Дара убарҭ ашықәсқәа рзы акыр иӷәӷәахеит
аԥсуа литературеи егьырҭ акыр совет литературақәеи
реиныҩра, реимадара. Аԥсуа литературатә рҿиамҭақәа
егьырҭ абызшәақәа (аурыс, ақырҭуа уҳәа) рахь еиҭарго иалагеит. Аурысшәахь еиҭаганы иҭыҵит С. Ҷанба иповест
«Сеидыҟ» (Қарҭ, 1936 ш.), «Аԥсны ашәҟәыҩҩцәа иалкаау рҩымҭақәа» (Москва, 1938 ш.), ақырҭшәахь еиҭаганы
иҭрыжьит «Аԥсуа шәҟҩыра» (Қарҭ, 1937 ш.), С. Ҷанба иповест
«Сеидыҟ» (Қарҭ, 1937 ш.), ажурнал «Мнаҭоби» аномерқәа ирнын уҳәа убас даҽа акык-ҩбак.

– 71 –

Хыхь зыӡбахә ҳҳәахьоу Д. Гәлиа иеиҭагамҭақәа рнаҩсгьы,
урҭ ашықәсқәа рзы аԥсшәахь еиҭаганы иҭрыжьит Н.В. Гоголь
икомедиа «Аревизор» (еиҭеигеит П. Шьаҟрыл), А.С. Пушкин
иповест «Акапитан иԥҳа» (еиҭеигеит Ӡ. Дарсалиа), Л.Н. Толстои иповест «Ҳаџьы-Мураҭ» (еиҭеигеит М. Аҳашба), А.А.
Фадеев ироман «Аԥҟьара» (еиҭаргеит Патеиԥеи И. Аӡынбеи),
С. С. Серафимович ироман «Аихатәы рҩаш» (еиҭеигеит
Ш. Емхаа), Лопе де Вега ипиеса «Лауренсиа (Ауаса рӡыхь)»
(еиҭеигеит М. Гочуа), А.М. Горки ипиеса «Аҵан» (еиҭеигеит
М. Гочуа).
1941 шықәса ииун 22 азы, афашисттә Германиа ҳтәыла
иақәлеит. Асовет Еидгыла иаҵанакуаз ажәларқәа зегьы
рҭынчнхамҩа ҿахҵәахеит. Аԥсадгьыл ахьчаразы миллионла асовет уаа ишьаарҵәыраха иҟаз аибашьра иналагылар
акәхеит. Убри аҽны инаркны иалагеит зеиԥш уаатәыҩса
рҭоурых иамбацыз аибашьра ду. Анемец фашист еимҵәацәа
ҳаԥсадгьыл ашәарҭа ду иҭадыргылеит. Ҳтәыла иқәынхо
ажәларқәа зегьы адруҳәа еицгыланы, рымч-рылша зегьы
еизыркәкәаны аимҵәацәа ирҿагылт.
Ҳәарас иаҭахузеи, аибашьра ашықәсқәа рзы ҳлитература
аҿиара акыр еиҵахеит. Аԥсуа шәҟәыҩҩцәа аӡәырҩы, хаҭала
аибашьра хлымӡаах амца иалагыланы, ҳаԥсадгьыл рыхьчон: Қьаазым Агәмаа, Алеқсеи Џьонуа, Ҷиҷико Џьонуа, Киҵа
Ачба, Сандра Сангәылиа, Шалуа Сангәылиа хамеигӡарада
абџьаршьҭыхла аӷа иҿагыланы еибашьуан. Апоет Леуарса
Кәыҵниа, апрозаик Сҭеԥан Қәычбериа, апоет-аиҭагаҩ Михаил Гочуа, аибашьра аламҭалаз ҳлитература иналагылахьаз аҿарацәа Владимир Ҷиҷериа, Владимир Қапба, Рауфбеи
Џьонуа, Пиотр Ануа, Сергеи Ҵабриа, Камыгә Хәырцлаа, Шалуа Ҭориа аибашьраҿы фырхаҵарыла рхы ақәырҵеит.
Еиҳараӡак урҭ ашықәсқәа рзы аҿиара зауз апоезиоуп. Ихадараны иҟалеит аԥсадгьыл ахьчара атема. Ҳпоетцәа рҩым­
ҭақәа рыла ажәлар ирыладырҵәон афашистцәа рцәымӷра.
Усҟантәи аҩымҭақәа ихадараны ирыман ааԥхьа­ратә форма.
Аԥсуа поетцәа рымчқәа еилаҵаны, Аџьынџьтәылатә еибашьра ашықәсқәа рзы иҭрыжьит аԥхьаҩцәа апатриоттә
цәаныррақәа рыззырҵысышаз апоезиатә еизгақәа: «Аԥсад­
гьыл азы (1941 ш.), «Ԥхьаҟа, мраҭашәарахь!» (1942 ш.),
«Аԥсадгьыл азы ашәақәа» (1943 ш.).

– 72 –

1943 шықәсазы Д. Гәлиа иҩит зыԥсадгьыл азы фырхаҵа­
ры­ла еибашьуаз аԥсуа ҵеицәа ирызкны ажәеинраалақәа
рцикл «Афырхацәа рзы ашәақәа». Ари ацикл аҿы иҟоуп А.
Наӡаӡе-ԥҳа В. Ҳаразиа, Қь. Агрба, М. Иазыџьба, аснаипер
Цәышба ирызку ажәеинраалақәа. Убарҭ ашықәсқәа рзы иҩуп
апатриоттә цәанырра дула ирԥхоу Д. Гәлиа иажәеинраалақәа:
«Ҳара ҳ-Кавказ» (1942 ш.), «Аибашьҩы Ҷолокәуа иахь» (1943
ш.), Асовет Еидгыла Афырхаҵа Владимир Ҳаразиа изку
ажәеинраала «Ахаҵа ихаҵа иашәа» (1943 ш.).
Аибашьра мцабз агәҭа иалагыланы изхызгаз аԥсуа
поетцәа дыруаӡәкын Ҷ. Џьонуа. Ԥсеивгахак анааиауазгьы
игәы иҭыхоз апоезиа аус азиуан. Усҟантәи ашықәсқәа рзы
ииҩыз иреиӷьӡоу ҳәа иԥхьаӡоуп иажәеинраалақәа: «Аи­
ԥырҵ­ра (1941 ш.), «Ақәԥарахь» (1941 ш.), «Лара лахь» (1941
ш.), «Стәылаҿацә» (1942 ш.), «Аибашьцәа рашәа» (1943 ш.),
«Аҭабиаҿ» (1944 ш.), «Асалам» (1944 ш.), «Аҭак» (1944 ш.),
«Сымшьамба» (1944 ш.), «Адунеи ахықәаҿ» (1944 ш.).
Аибашьҩы, аԥсадгьыл ахьчаҩ ицәанырра ҳаракқәа шьахә­
ла ирныԥшуеит Қь. Агәмаа илирикатә жәеинраалақәа «Асалам Аҟәаҟәа» (1942 ш.) уҳәа убас егьырҭгьы.
Афронти атыли рҿы иҟаз асовет уаа ргәыхәтәы аизакра
аадырԥшуеит егьырҭ ҳпоетцәа аӡәырҩы ражәеинраалақәагьы
(И. Ҭарба, М. Аҳашба уҳәа ражәеинраалақәа).
Аибашьра ашықәсқәа рзы иҩу арҿиамҭақәа иаарылукаартә
иҟоуп Б. Шьынқәба иажәеинраалақәа: «Аӷа цәгьа дажәлеит
атәыла» (1941 ш.), «Аибашьҩы ихәыцра» (1941 ш.), «Ацәы­
лашамҭаз» (1942 ш.), «Ерцахә наԥшит аҽеиҵыхны»…(1942
ш.), «Сталинград амҵан» (1942 ш.), «Аԥсуаа еибашьцәа шәахь»
(1943 ш.), «Апартизан» (1942 ш.), ацикл «Владимир Ҳаразиа»
(1943 ш.), «Ахьӡырҳәага абаҟа» (1943 ш.), апоема «Аҳәачаԥа»
(1942-1943 шш.), абаллада «Гәында ԥшӡа» (1943 ш.).
Апрозатә жанрқәа рахьтә Аџьынџьтәылатә еибашьра
ашықәсқәа рзы еиҳарак аҿиара зауз ажәабжь ауп. И. Папас­
қьыр икьыԥхьит асовет еибашьҩы ифырхаҵара аазырԥшуа
ажәабжь «Аԥшыхәцәа», насгьы аибашьра атематикала иҩуп
усҟантәи уи иажәабжьқәа: «Ҩ-сводкак», «Акнаҳарҭаҿ», «Афронт ахьтә асалам шәҟәы».
Аибашьра ашықәсқәа рзы адраматургиа акыр еиҵаханы
иҟан. Хыԥхьаӡаралагьы имаҷу аԥсуа драматә рҿиамҭақәа

– 73 –

иаарылукаартә иҟоуп Қь. Агәмаа иҩымҭа «Адгьыл ду» (1945
ш.). Адрамаҿы иаарԥшуп Аџьынџьтәылатә еибашьраан Кавказ афашистцәа ирымпыҵархаларц ианадгылаз, асовет уаа
уи ахьчаразы имҩаԥыргаз рфырхаҵаратә қәԥара.
Асовет жәлар Аџьынџьтәылатә еибашьраҿы аиааира
дуӡӡа ргеит, афашисттә агрессорцәа ҳтәыла иалырцеит. Аԥ­
садгьыл ахьчара миллионҩыла асовет уаа рхы ақәырҵеит,
ашьа азкарҭәеит. Ҳәарас иаҭахузеи, иԥсабаратәуп, аибашьра
ашықәсқәа рзы акультура аҿиара акыр иаанкыланы иҟан. Уи
ашьҭахь ажәлар изызгәыҳәуаз аҭынч нхамҩа иазыхынҳәит.
Ҳтәыла дуӡӡа (Асовет Еидгыла зегьы ҳаԥсадгьыл ауп ҳәа
иԥхьаӡамзи) иахьабалк еиԥш, аԥсуа литература аҿиаразгьы
аибашьра ашьҭахьтәи ашықәсқәа рзы аҭагылазаашьа ҿыцқәа
ҟалеит. Ҳажәлар ргәацԥыҳәара дула нап адыркит анхамҩеи
акультуреи ԥхьаҟа ргара аус аҿы аибашьра иахҟьаны
аиҵахара иҳамаз аԥыхразы.
Аԥсуа литературазы атематика акыр иҭбаахеит, аҽаԥсахит.
Асовет шәҟәыҩҩцәа зегьы иреиԥшны, аԥсуа шәҟәыҩҩцәагьы
хадаратә теманы ирзықәгылеит аџьажәлар рҭынчнхара
азышәаҳәара, уи аигәырӷьара. Неиҩымсрада ҳашәҟәыҩҩцәа
зегьы раԥҵамҭақәа аԥсадгьыл абзиабареи, аҭынч нхамҩеи,
аџьа уси рзышәаҳәара иазкуп, абарҭ атемақәа роуп ихадароу. Инеидкыланы ҳрыхәаԥшуазар, арҭ ашықәсқәа рзы аԥсуа
поетцәа, ашәҟәыҩҩцәа, адраматургцәа аԥсҭазаара еиҳагьы
иазааигәахеит, уаанӡатәи аасҭа рышәҟәыҩҩратә ҟазара
иаздырҳаит.
Ааԥсарак ҟамҵаӡакәа аус иуан Аԥсны жәлар рпоет Д.
Гәлиа. Арҭ ашықәсқәа рзы иара иҩит еиуеиԥшым атемақәа
ирызкны хыԥхьаӡара рацәала ажәеинраалақәа. Аӷа хәымга –
афашисттә Германиа – иаҿагыланы зыԥсадгьыл ахьчараҿы
ашьа казҭәоз, уи ашьҭахьгьы ихынҳәны фырхаҵарыла аџьаус
инаҵагылаз асовет уаа рзышәаҳәара, рырҽхәаԥхьыӡ иазкуп
Д. Гәлиа иажәеинраалақәа: «Аиааира» (1945 ш.), «Амшын»
(1945 ш.), «Аӷба ааҿықәгылт» (1945 ш.). Арҭ ашықәсқәа рзы
апоет иаԥиҵаз ирҿиамҭақәа иреиуоуп: «Ленин имавзолеи
аҿы» (1953 ш.), «Аврора» (1947 ш.), «Петроград» (1947 ш.),
«Смольни» (1947 ш.), «Сара стәыла» (1948 ш.), «Аамҭа ҳара
иаҳтәуп» (1948 ш.), «Ҳара ҳреспублика» (1949 ш.), «Москватәи
ашҭа» (1952 ш.) уҳәа уб. иҵ.

– 74 –

Аибашьра ашьҭахьтәи ашықәсқәа рзы асовет жәлар
рфырхаҵаратә ҭынчнхамҩа азышәаҳәара иазкуп Д. Гәлиа
ипоема «Ҭагалан ақыҭан» (1946 ш.). Апоемаҿы даарԥшуп
хәы­шықәса бџьаршьҭыхла зыԥсадгьыл зыхьчоз, нас зқыҭа
гәакьахь игьежьыз Смел захьӡу арԥыс еиҿамск. Аибашьра
мцабз далҵны дшаазгьы, Смел инапы еиқәыԥсаны дымтәеит,
аусура дналагеит ачаи плантациаҿы. Иара напхгара ззиуаз
абригада аԥхьагылара амоуп. Иара иқыҭауаа ракәзар, ҳаҭыр
ду иқәырҵоит, депутатс далырхит. Смел ихатәы разҟгьы
насыԥла ишьақәгылеит. Бзиа дызбо аԥҳәызба ԥшӡа Хьыкәыри
иареи аҭынчнхарада хьаа рымамкәа, ргәы каршәны еицыхандеиуеит.
Ҳазлацәажәо апериод азы Д. Гәлиа ииҩыз ипоемақәа
идеиатә ҵакылагьы сахьаркыратә ҟазарылагьы иаарылу­
каартә иҟоуп «Сара схәышҭаара» (1954 ш.). Ари апоема
автобиографиатә ҟазшьа амоуп. Апоет ихаҭа ихигаз аԥсҭа­
зааратә мҩа ижәлар гәакьа рҭоурых иузаҟәымҭхо ишад­
ҳәалоу ҟазарыла иааирԥшуеит. Апоет, ҳабла ихгылартә, сахьаркырала ирҵабыргны иаҳирбоит ажәытә аамҭа џьбара
иҿнарцәаахьаз ихәышҭаара Асовет мчра ашьақәгылара
иабзоураны, аурыс жәлар дуӡӡа рыцхыраарала еиҭах аԥсы
шҭалаз. Араҟа ахәышҭаара асимволтә ҵакы амоуп. Иара
ихатәы хәышҭаара ахьмыцәаз, иԥсадгьыл гәакьа Аԥсни
ижәлар гәакьа аԥсуааи реиқәырхара иасимволуп.
Аибашьра ашьҭахьтәи ашықәсқәа рзы акырӡа аҽарҭбааит
Б. Шьынқәба ирҿиара таематика. Апоет ари апериод азы
иҩит цәанырра ҳаракыла ирԥхоу алирикатә жәеинраала­
қәа, афольклортә мотивқәа шьаҭас измоу абалладақәа:
«Аҿарпын», «Риҵа».
Егьырҭ асовет поетцәа аӡәырҩы дреиԥшны,Б.Шьынқәба арҭ
ашықәсқәа рзы лассы-лассы дазыхынҳәуан Аџьынџьтәылатә
еибашьра дуӡӡа атема. Аибашьраҿы ҳажәлар иргаз аиааира ду
гәадурала иааирԥшуеит иажәеинраалақәа: «Ҽааныбзиала!»
(1945 ш.), «Сықалақь» (1946 ш.) рҿы.
Зыӡбахә ҳамоу ашықәсқәа рзы ршәымҭа иқәлеит, ҳлите­
ратура ианубаалартә алагала ҟарҵеит аибашьра иала­хәыз
апоетцәа: Қь. Агәмаа, Ҷ. Џьонуа, А. Џьонуа.
Аибашьреи аԥсадгьыл ахьчареи ртема ӷәӷәала ианыԥшит
Қь. Агәмаа илирикаҿы. Аџынџьтәылатә еибашьра дуӡӡаҿы

– 75 –

асовет жәлар аиааира иргаз агәышьҭыхра знаҭаз апоет иажәеинраалақәа: «Сталинград», «Аныҳәаҿа» (1945 ш.),
«Асол­даҭ иҳаҭгәын» (1946 ш.) уҳәа убас егьырҭгьы, аԥ­хьаҩ
иларааӡоит аԥсадгьыл абзиабара, ажәлар рзы гәык-ԥсыкала,
ԥсыцқьала аҟазаара. Аибашьра атема иазкуп Қь. Агәмаа
инагӡаны зҩыха имоуз апоема «Тариел Рашьба» (1948 ш.).
Иара убас, урҭ ашықәсқәа рзы Қь. Агәмаа иҩуан абзиабареи ажәларқәа реиҩызареи ртемақәа ирызкны ажәеин­
раалақәагьы.
Қь. Агәмаа диеиԥшны Ҷ. Џьонуагьы аҩра далагеит аибашьра алагамҭаз. Аха поетк иаҳасабала, иҩымҭақәа амҽхак
ҭбаа анроуз аибашьрахьтә даныхынҳә ашьҭахь ауп. Аԥхьатәи
иажәеинраалақәа реизга ҭыҵит 1950 шықәсазы «Ашәҭқәа
ртәыла» ҳәа хьӡыс иаманы. Ҷ. Џьонуа убарҭ ашықәсқәа рзы
иҩит еиуеиԥшым азҵаарақәа шьҭызхуа апоемақәа: «Нарҭ
Сасрыҟәа», «Тәан Рашьыҭ», «Аԥҳәысҳәаҩ».
Зыӡбахә ҳамоу ашықәсқәа рзы ақәҿиара бзиақәа иманы, аԥсуа поезиаҿы аус иуит апоет-аибашьҩы А. Џьонуа.
Раԥхьатәи ишәҟәы ҭыҵит 1953 шықәсазы «Аԥсадгьыл
ахьӡала» ҳәа хыс иаманы. Аизга еиднакылаз ажәеинраалақәа
еиҳараӡак апоет аибашьра ашьҭахьтәи ашықәсқәа рзы ииҩыз
роуп. Ара ирацәоуп аԥсадгьыл абзиабареи аҭынчнхареи
ирызку, ицаҳәцаҳәо иҟоу ажәеинраалақәа. Иара убас, ара
иаҳԥылоит апоет иара ихаҭа дызлагылаз аибашьра мца
қьоуқьад агәалашәара иазку аҩымҭақәагьы.
Арҭ ашықәсқәа рзы аԥсуа поезиаҿы имаҷымкәа алагала ҟаиҵеит апоет И. Ҭарба. Иҭижьит иажәеинраалақәеи
ипоемақәеи реизгақәа: «Ашьха ӡыхь» (1949 ш.), «Ицәажәоит
агәы» (1954 ш.), «Аԥышәара» (1956 ш.).
И. Ҭарба ирҿиамҭаҿы ихадароу акакәны иҟоуп аполити­
катә тема. Апоет иҩымҭақәа рҿы зегь реиҳа ахшыҩзышьҭра
зиҭо ауаҩы ауаажәларратә рольс инаигӡо ауп. Инарҭбааны
ауаажәларратә ҵакы рымоуп асовет жәларқәа реиҩызареи,
рфырхаҵаратә џьеи, аҭынчразы рықәԥареи ирызку иара
иажәеинраалақәеи ипоемақәеи.
Аибашьра ашьҭахьтәи ашықәсқәа рзы аԥсуа литература­
ҿы ибжьы ҿацаӡа иналҩит апоет, апрозаик, адраматург А.
Лашәриа. Иара иҭижьыз аизгақәа: «Аҿара ашәақәа» (1954
ш.), «Хашҭра зқәым» (1956 ш.), «Смал» (1957 ш.) уҳәа убас

– 76 –

егьырҭгьы, аԥсуа поезиа акыр идырбеиеит, тематикалагьы
идырҭбааит.
Дара абарҭ ашықәсқәа рзы ихатәы бжьы иманы аԥсуа литература далагылеит апоет Кә. Ломиа. Кә. Ломиа раԥхьаӡа­тәи
иажәеинраалақәа реизга ақырҭшәахь еиҭаганы иҭыҵит 1951
шықәсазы «Абзиабаратә рҩаш» ҳәа, зеиԥш хьӡыс иаманы,
иҭижьит иажәеинраалақәа аҩбатәи реизга «Адгьыл аҿтәи
аеҵәақәа» ҳәа хыс иаманы, автор ибызшәа гәакьала. Уи
инаркны Кә. Ломиа, аашьарак ҟамҵакәа, иҟазара иазырҳауа,
еиҳа-еиҳа итематика ырҭбаауа иҿааихеит. Еиҳараӡакгьы
Кә. Ломиа ажәеинраалеи апоемеи ржанрқәа иҽырҭагӡаны,
ҽышәала акыр шықәса аус иуит.
Ари апериод азы аԥсуа литературатә прозагьы акыр
аҽарҭбааит. Араҟа зегь раԥхьа ихьӡ ҳәатәуп апоезиаҿгьы
имаҷымкәа алагала ҟазҵаз, аибашьра иалахәыз Қь. Агәмаа.
Аибашьра атема иазкуп иара иажәабжьқәа: «Икамшәаз
алаӷырӡ», «Абзазара аҟнытә ажәабжьқәа», аповест «Абаан­да­
ҩы» уҳәа убас егьырҭгьы.
Аха аибашьра ашьҭахьтәи аԥсуа поезиаҟнеиԥш, апро­
заҿгьы, ақыҭа ԥсҭазаареи, аҭынчԥхареи ртемақәа аԥызара рыман. И. Папасқьыр иҩуеит ажәабжьқәа: «Уарҭани Нарықьи»,
«Абригадир». Ари аамҭазы аԥсуа прозаҿы зегьы иреиҳау лагаланы иҟалеит И. Папасқьыр ироман «Хьмур лымҩа» (1949
ш.), анаҩстәи аҭыжьрақәа раан ашәҟәыҩҩы уи ахьӡ ԥсахны
«Аԥҳәыс лыпату» ахьӡиҵеит. Ароман «Аԥҳәыс лыпату» аҿы
ашәҟәыҩҩы ганрацәала инеиҵыхны иааирԥшуеит аԥсуа
советтә ԥҳәызба лҟазшьа хадара шышьақәгылаз.
Уи анаҩсгьы, урҭ ашықәсқәа рзы И. Папасқьыр иҩит ароман «Ерцахә амҵан» актәи ахәҭа.
Иара убас апрозаҿы активла аус руан апоетцәа: Ҷ. Џьонуа,
А. Џьонуа, А. Лашәриа.
Адраматә рҿиамҭақәа рахьтә урҭ ашықәсқәа рзы аԥсуа
литература иаланагалаз рахьтә иалукаартә иҟоуп асоциалԥсихологиатә ҟазшьа змоу М. Лакрба идрама «Данаҟаи» (1955
ш.), А. Лашәриа ипиесақәа: «Гәыкала абзиабара» (1948 ш.),
«Ахаԥыц хьаа» (1955 ш.) уҳәа даҽа акык-ҩбак.
Излаабо ала, аԥсуа литература аибашьра ашьҭахьтәи
ашықәс­қәа рзы акыр ԥхьаҟа ицеит, еинылеит. Аха инызкылоз, иаԥырхагаз аҭагылазаашьақәагьы ыҟан. Иҵегьы иаз­ҳар,

– 77 –

иӷьацар алшон, иаԥырхагаз аобиективтә мзызқәа ҟамлазҭ­
гьы. Акыр иҵаурамкәа ианыԥшит усҟан асовет литература
зегь аҿы анырра змаз аконфликтдара атеориа. Насгьы, алитературагьы налаҵаны, иааидкыланы аԥсуа милаҭтә культура зегьы ԥхьаҟа ацара иаԥырхагахеит, акыр иннакылеит
ахаҭаратә культ иахҟьаз ацәырҵрақәа.
Аԥсуа литература аизҳаразы акыр ихәарҭаны иҟалеит 1955
шықәса инаркны алитература-сахьаркыратә, ауаажәларраполитикатә журнал «Алашареи» (1955 шықәса инаркны)
ахәыҷтәы журнал «Амцабзи» (1957 шықәса инаркны) аҭыҵра
иахьалагаз. Ишьақәырӷәӷәахеит Д. Гәлиа ихьӡ зху апремиа,
ианраамҭоу имҩаԥырго иалагеит Аԥснытәи ашәҟәыҩҩцәа
реизара дуқәеи рыпленумқәеи. Аиҳабыратә абиԥара иаҵа­
накуа ҳашәҟәыҩҩцәа инарывагылеит хыԥхьаӡара рацәала
аҿарацәагьы.
Убарҭ ашықәсқәа инадыркны ҳлитература иалнаршаз
рацәоуп ҳажәлар рекономика, рыбзазара, ркультутра аиз­ҳара
ахьынӡаҟоу аарԥшразы. Иара убас, ҳашәҟәыҩҩцәа раԥҵам­
ҭақәа рҿы имӡакәа ирҳәоит, ирықәыӡбоит акыр негативтә
цәырҵрақәагьы.
Акыр иҿиеит апоезиатә жанрқәа. Апоезиа еиҳа иҵауланы
аԥсҭазаара аанарԥшуа иҟалеит, ауаҩы ихатә ԥсҭазаара, ихатә
ԥсихологиа, ихәыцрақәа еиҳа конкретла иаанарԥшуеит.
Имаҷхеит аԥсҭазаара аушәақь иршәҭкакаҷны мацара ма
декларативлтәла мацара иаазырԥшуа аҩымҭақәа. Аԥсуа
поетцәа аӡәырҩы иреиӷьу раԥҵамҭақәа рҿы ирныԥшуеит
аҷыдаратә уадаҩрақәа шамоу.
Аҩынҩажәатәи ашықәсқәа аҩбатәи рызбжазы аԥсуа поезиа ибжьы ҿыцны ианыҩит ҳмилаҭтә литература ашьаҭаркҩы
Д. Гәлиа. Апоет иқәрахь дышнеихьазгьы (Д. Гәлиа иԥсҭазаара
далҵит 86 шықәса анихыҵуаз, 1960 шықәсазы), ирҿиаратә
ус ԥикуамызт. Иԥсҭазаара аҵыхәтәантәи ашықәсқәа рзы Д.
Гәлиа ииҩыз алирикатә жәеинраалақәа рҿы еиҳагьы иҵарны
ирныԥшуеит аԥсадгьыл абзиабаратә цәанырра ҳаракқәа.
Аԥсуа литература аҿиара ҳзыхцәажәо аҩбатәи апериод
ду Аԥсны жәлар рпоет Б. Шьынқәба ипоезиа иҿыцу етапны
иазыҟалеит. Апоет, ауаажәларратә ус дуқәа инапы шрылакугьы, арҭ ашықәсқәа ирылыршаны иҩны иҭижьыз ипоезиатә
рҿиамҭақәа сахьаркыратә ҟазарылагьы, идеиатә ҵакылагьы

– 78 –

ирыцназго маҷуп. Б. Шьынқәба хыԥхьаӡара рацәала иҭижь­
хьоу иажәеинраалақәеи ипоемақәеи реизгақәа рнаҩсан­гьы,
1967–1968 шықәсқәа рзы иҭыҵит «Иалкаау иҩымҭақәа»
ҩ-томкны. 1967–1979 шықәсқәа рзы иҭыҵит «Иҩымҭақәа
реизга» х-томкны. Арҭ аҭыжьрақәа доуҳатә баҟа дуқәаны
иазыҟалеит аԥсуа литература.
Б. Шьынқәба аҵыхәтәантәи ашықәсқәа рыла иаԥиҵаз
иажәеинраалақәа рзы иҟазшьарбагоуп ауаҩытәыҩса ибзиабара, ҳаамҭа иқәнаргыло аморал-етикатә зҵаарақәа,
ауаҩытәыҩса иԥсҭазаара ҵакыс иамоу, хықәкыс иамоу
рызхәыцра, раарԥшра.
Ари апериод иаҵанакуа Б. Шьынқәба иажәеинраала­
қәа иаарылукаартә иҟоуп: «Сыԥшалас» (1958 ш.), «Қәмарча
сацәа­жәон сара» (1959 ш.), «Аӡын шьыжьымҭан» (1959ш.),
«Ԥаҵеиқәаҵәа Қәачала» (1960 ш.), «Аԥхын» (1960 ш.), «Сыԥсы
цәгьахеит ожә саазқәылаз…» (1960 ш.), «Ажәа» (1967 ш.),
«Аҟәантәи Ҷлоунӡа» (1967 ш.) уҳәа убас егьырҭгьы.
Аԥсуа ԥхьаҩцәа лассы ирылаҵәеит Б. Шьынқәба ахәыҷқәа
рзы ииҩыз апоема кьаҿқәа: «Иаирума» (1960 ш.), «Аҟармаҵыс
шәаҳәаҩи абгахәыҷы ҵыхәабабеи» (1958 ш.), «Аӡыс гәымшәа»
(1962 ш.), «Имтәаз аӡыс» (1962 ш.).
1965 шықәсазы хазы шәҟәны иҭыҵит Б. Шьынқәба акыр
шықәса аус здиулоз апоема ду «Ахра ашәа». Ари апоемазы
1967 шықәсазы Б. Шьынқәба ианашьахеит Д. Гәлиа ихьӡ зху
Алитературатә премиа. Аҵыхәтәан, апоема шьаҭас иҟаҵаны,
«Хҭарԥа шкәакәа» ҳәа хыс иаманы акинофильмгьы ҭырхит.
1905–1907 шықәсқәа рзы Урыстәылан иҟалаз Актәи абурж­
уазиатә револиуциа ацәқәырԥақәа Аԥснынӡагьы иаа­ӡеит.
Уи ахыԥша иарҵысыз Аԥснытәи ахҭысқәа раарԥшра, аԥсуа
нхаҩыжәлар рсоциалтә хдырра ашьҭыҵра иазкуп апоема «Ахра ашәа». Иара хадаратә фырхаҵаны далоуп Ешыра
ақыҭантәи арԥыс ӷьеҩ Кьахьба Ҳаџьараҭ. Ҳаџьараҭ апоет ихы
дҭимҳәааӡеит, ҭоурыхтә хаҿуп, реалла ҵабыргынгьы иҟаз аӡә
иакәын. Иара аҵара имамызт, аха иԥсҭазааратә ԥышәа џьбара
древолиуционерны, аџьажәлар дрылагылаҩны дҟанаҵеит.
Аха Ҳаџьараҭ Кьахьба илитературатә хаҿсахьа аԥҵаразы
апоет ареалтә ҵаҵӷәы мацара изимырхаӡеит. Уи идҳәаланы
Б. Шьынқәба инарҭбааны, игәылҭәаны иааирԥшит усҟантәи
аамҭазы Аԥсны имҩаԥысуаз асоциал-класстә қәԥара зеиԥш­
раз, аиҿыхарақәеи аибарххарақәеи зыхҟьоз.

– 79 –

Ҩынҩажәижәабатәи ашықәсқәа инадыркны аԥсуа пое­
зиаҿы аҭыԥ ӷәӷәа ааникылоит апоет И. Ҭарба. Уи иҩны
иҭижьит хыԥхьаӡара рацәала ажәеинраалақәеи апоемақәеи
реизгақәа. Апоет иҩымҭақәа ртематика еиҳа-еиҳа иҭбаахон.
Хаҭала иара акыр дныҟәахьан, ҳтәылаҿгьы аҳәаанырцәгьы.
И. Ҭарба ипоезиаҿы аԥызара аман ажәларқәа реиҩызара атема, иара убас имаҷӡам цәанырра ҳаракыла ирԥхоу аинтимтә
лирика иаҵанакуа ажәеинраалақәагьы. Ажәеинраалақәа инрываргыланы апоет иаԥиҵеит апоемақәагьы: «Хьӡы амҭа­
ӡакәа», «Ажәа саҳәоит», «Амҩақәа ахьеихагалоу», «Инаԥ­ҳа
Кьагәа».
Аҩынҩажәижәабатәи ашықәсқәа рызбжа инаркны апоет Шь. Ҵәыџьба алитературатә рҿиара дазыхынҳәит. Хыхь
ишаабаз ала, иара аԥсуа поезиа дышқәыԥшӡаз, аҩажәатәи
ашықәсқәа рынҵәамҭазы далагылахьан, аха акыраамҭа залымдарала алитература даҟәыҭханы дыҟан. Уажә ара зыӡбахә
ҳамоу апериод азы ҳлитература иалеигалеит хыԥхьаӡарала
имаҷымкәа алирикатә жәеинраалақәа, апоемақәа. Шь.
Ҵьыџьба лымкаала акыр илиршеит аԥсуа хәыҷтәы поезиа
арбеиаразы. Иԥсҭазаара аҵыхәтәантәи амшқәа рҟынӡа акыр
шықәсқәа инеиԥынкыланы ажурнал «Амцабз» аредакциаҿы
аҭакзыԥхықәу маӡаныҟәгаҩыс аус иуан. Иҭижьхьоу иаа­
рылу­каартә иҟоуп ааба-ааба цәаҳәа рыла еиқәыршәоу
ажәеинраалақәа реизга «Маҿа-маҿа» (1966 ш.). Ари апериод
азы аԥсуа литература акрызҵазкуа апоезиатә рҿиамҭақәа
аларгалеит: А. Лашәриа, Ҷ. Џьонуа, А. Џьонуа, Кә. Ломиа,
насгьы ҩынҩажәижәабатәи, хынҩажәатәи ашықәсқәа рзы
иааиҵагылаз апоетцәа ҿарацәа: Гьаргь Гублиа, Анатоли Аџьынџьал, Владимир Анқәаб, Шамил Ԥлиа, Мушьни
Мқаииа, Платон Бебиа, Борис Гәыргәлиа, Мушьни Лашәриа,
Константин Гьерхьелиа, Никәала Кәыҵниа, Витали Амаршьан, Таиф Аџьба, Рушьбеи Смыр, Сарион Ҭаркьыл уҳәа убас
егьырҭгьы. Аҵыхәтәантәи ҩажәа, ҩажәи хәба шықәса рыла
ара зыхьӡ ҳәоу раҵкыс еиҵбацәоу апоетцәагьы аӡәымкәаҩыџьамкәа иааиҵагылеит.
Хынҩажәатәи, ԥшьынҩажәатәи ашықәсқәа рзы апоезиа
аҵкысгьы аҽарҭбааит, амҽхак духеит апроза. Уаанӡеиԥш,
ари аамҭазгьы активла аус иуит раԥхьаӡатәи аԥсуа романист И. Папасқьыр, уи икьыԥхьит иажәабжь ҿыцқәеи игәа­
лашәарақәеи.

– 80 –

Алҵшәа бзиақәа аиуит ари абиԥара еиҳабы иаҵанакуа
Ӡ. Дарсалиа ирҿиаратә усурагьы. Ари аамҭа иаҵанакуа ихадароу уи иҩымҭақәа рнылеит ишәҟәқәа: «Ажәабжьқәеи
апиесақәеи» (1959 ш.), «Аԥсҭазаара аҟнытә» (1963 ш.), «Аӡыхь
амҵан» (1967 ш.), «Аӡыблара» (1973 ш.), «Аповестқәеи
ажәабжьқәеи» (1977 ш.).
Аԥсуа проза акыр идырбеиеит М. Аҳашба иҩымҭақәа,
уи игәалашәарақәа реизга «Ааԥын мшқәа раан» (1969 ш.),
иажәабжьқәа реизга «Соуҟари егьырҭи» (1971 ш.).
Аԥсны анҭыҵгьы еицырдыруа, инарҭбааны аԥхьаҩцәа
ирылаҵәаны иҟалеит М. Лакрба иновеллақәа реизгақәа.
Ақәҿиара бзиақәа рыманы аус руит апрозаикцәа: М.
Папасқьыр, Ш. Басариа, П. Ҷкадуа, Ш. Аҟәысба, А. Гогәуа, Шь.
Аџьынџьал, Н. Ҳашыг, Ш. Ҷкадуа, А. Џьениа, Џь. Аҳәба, Н.
Кәыҵниа, Т. Ҷаниа, А. Возба, С. Кәыҵниа, Гә. Папасқьырԥҳа.
Аҵыхәтәантәи ашықәсқәа рзы апрозатә жанрқәа рҿы
ӷәӷәала рыҽԥыршәеит уаанӡа еиҳараӡак апоезиа аус азызуаз Б. Шьынқәба (уи иповест «Чанҭа дааит», ироманқәа:
«Ацынҵәарах», «Ахаҳә еиҩса»), И. Ҭарба (уи ироманқәа:
«Идыру ахьӡ», «Амра ҳара ҳҿы игылоит», «Сан лыблақәа»),
Н. Ҭарԥҳа (аповестқәа: «Маҵиса», «Уҷкәыннаҵ») уҳәа убас
егьырҭгьы.
Ҳәарас иаҭахузеи, ара зыӡбахә ҳәоу ашәҟәыҩҩцәа
баҩхатәрала еиҟараӡам, аӡә деиҳауп, ҽаӡә деиҵоуп. Аха инеидкыланы урҭ рҩымҭақәа иахьынӡаҟоу ҳдырбоит.
Егьырҭ ажанрқәа рҟнеиԥш, адраматургиаҿгьы еиҳараӡак
аԥызара змоу ҳазҭагылоу аамҭазтәи атемақәа роуп. Ҵабыр­
гуп, апоезиеи апрозеи раасҭа аԥсуа драматургиа акыр
еиҵахоуп, аха араҟагьы ҳавторцәа ирылдыршаз зынӡа уаҩы
иҟәнишьартә иҟам. Ҳазлацәажәо апериод азы адраматургиа арҿиара акыр амаҵ азыруит: М. Лакрба, Шә. Ԥачалиа,
Ш. Ҷкадуа, Хә. Џьопуа, С. Хәаҭланӡиа, Р. Џьопуа, А. Гогәуа, Н.
Ҭарԥҳа убас егьырҭгьы ԥыҭҩык.
Ҩынҩажәижәабатәи, ԥшьынҩажәатәи ашықәсқәа рыҩ­
ныҵҟала ԥхьаҟа ицеит аԥсуа литературатә критикеи алитературадырреи. Ара зегь раԥхьа иазгәаҭатәуп ҩажәи­жәа­батәи
ашықәсқәа рзы акритикатә жанр аҿы аусура иалагахьаз Хә.
Бӷажәбеи Ш. Инал-иԥеи русумҭақәа. Аҵарауаа аҩыџьагьы
аԥсуа литература иагу-иабзоу аилыргаразы, аԥхьаҩцәа
рыларҵәаразы, аӡыргаразы иҟарҵахьаз рацәоуп, еиуеиԥшым

– 81 –

алитературатә зҵаарақәа ирызкны иҩны иркьыԥхьхьеит
хыԥхьаӡара рацәала астатиақәеи амонографиақәеи.
Хә. Бӷажәба илитература-критикатә усумҭақәа иаарылу­
каартә иҟоуп К. Зелинскии иареи еицырҩыз акритикатә
биографиатә очерк «Дмитри Гәлиа» (1956 ш.), истатиақәа
реизгақәа «Аԥсуа литературазы» (1960 ш.), «Аетиудқәеи
аҭҵаарақәеи» (1974 ш.), «Зыхьӡ камшәо» (1977 ш.).
Ш. Инал-иԥа икритикатәи, илитературадырратәи усум­
ҭақәа иаарылукаартә иҟоуп «Аԥсуа фольклори алитературеи
рзы зҵаарақәак» (1955 ш.). Ари ашәҟәы ихарҭәааны, ирҽеины
еиҭаҭыҵит 1961 шықәсазы, «Аԥсуа литература аҭоурых
аҟнытә» ҳәа хыс иаманы, «Аԥсуа литература аҿиара иазкны
азгәаҭақәа» (1967 ш.), «Мҩахәасҭала ахрақәа рахь» (1975 ш.).
Аԥсуа литературадырраҿы иалагала бзианы иҟалеит 1974
шықәсазы Аҟәа иҭыҵыз гәыԥҩык алитератураҭҵааҩцәа
рколлективтә усумҭа «Аԥсуа литература аҭоурых аочеркқәа»
– урысшәала.
Убарҭ ашықәсқәа рзы аԥсуа критикеи алитератураҭҵаареи
аус азыруит, акымкәа-ҩбамкәа еиуеиԥшым амонографиақәеи
акритикатә статиақәеи реизгақәа ҭрыжьит В. Агрба, А. Аншба, В. Анқәаб, Гь. Гублиа, Б. Гәыргәлиа, В. Дарсалиа, Н. Лакоба, М. Лашәриа, Р. Қапба, Ш. Салаҟаиа, В. Аҵнариа уҳәа убас
егьырҭгьы аӡәык-ҩыџьак.

Аԥсуа литература аҭоурых ахԥатәи апериод
(1991 ш. инаркны иахьа уажәраанӡа)
Ахԥатәи апериод, ишаҳҳәаз еиԥш, Асовет Еидгыла
анеилаҳаз аахыстәи аамҭа аҵанакуеит. Уи аахыс ицахьоу
ашықәсқәа шырацәамгьы, аԥсуа жәлар рыԥсҭазаараҿы
акырӡа зҵазкуа, иуадаҩӡоу амҩа ианысхьеит. Абри аамҭазы
ҳтәылаҿы шьаҭанкыла аиҭакра дуӡӡақәа ҟалеит. Акоммунизм ҳаргылароуп ҳәа изҿыз фикциахеит, Асовет Еидгыла
зегьы иҳаԥсадгьылуп ҳәа ҳшыҟаз иаҵанакуаз акыр тәылақәа
ӷәарапара еимпит, хи-ԥси ҳәа дасу рҳәынҭқаррақәа хазхазы ишьақәдыргыло иалагеит. Аԥсуаа ҳзы игәаҟра дуны,
аԥсреи абзареи рыбжьараҿы ҳназгаз акәны иҟалеит 1992
шықәса нанҳәа 14 аҽны инаркны ақырҭуа аккупантцәа
иҳаздырҵысыз ашьаарҵәыратә еибашьра хлымӡаах.

– 82 –

Ҵабыргуп, аԥсуа жәлар жәытәнатә аахысгьы рыԥсадгьыл
хазына Аԥсны ахьчаразы аӡәырҩы атәымтәылатә қәылацәа
ирҿагыланы ашьа каҭәатәыс ироухьан, аҳәа ԥынҵала рыԥ­
садгьыл рыхьчон. Аамҭала Аԥсны иақәлахьан римлианаа,
ажәытә бырзенқәа ара акыр шәышықәса аколониақәа рыман, ара иаахьан ҳажәлар реимҵәаразы генуезаа, араԥцәа,
аҭырқәцәа… Аха аҿатә аамҭазы ҳашьцәа ҳәа ззаҳҳәоз
ҳгәылацәа ақырҭқәа абас чарҳәарала иҳазныҟәеит.
Урҭ бџьарла еиқәԥах, акыраамҭа рҽазыҟаҵаны ҳаԥсадгьыл
ҳақәыршьырц, ҳақәырцарц ҳшымгәыӷӡоз, иҳақәлази ҳажәлар
рымчи шеиҟарамызгьы, иҳадгылаз, ҳиашара гәцаразкыз
ҟалеит (хылҵшьҭрала аԥсуа жәлар ирзааигәоу аедыгьаа, насгьы ауаԥсаа, ачеченцәа, аурысқәа, аказакцәа уҳәа). Ҳҵеицәа
гәлымҵәахқәа аӡәырҩы рхы ақәырҵазаргьы, ақырҭуа
фашистцәа ианҳақәлоз ргәы ишаанагоз еиԥш аԥсуа жәлар
рызынмырҵәеит, рыԥсадгьыл гәакьа Аԥсны ирзықәымцеит.
1993 шықәса, цәыббра мза 30 аҽны аккупантцәа Аԥсны иалцаны, Қырҭтәылеи Аԥсынтәылеи рҳәаа, аӡиас Егры ахықә
аҿы Аԥсны Аҳәынҭқарра абираҟ ахадыргылеит.
Асовет Еидгыла анеилаҳа, ақырҭуа аккупантцәа еибашьрала Аԥсны ианақәла аахыс аԥсуа литература иҿыцу ахырхарҭа
аи­уит. Еиҳараӡак абри аибашьреи аԥсуа жәлар рмилаҭтәи
рсоциалтәи хақәиҭразы рықәԥареи ирыдҳәалоу атемақәа
аԥызара рыманы иҟалеит. Аибашьра анцозгьы, уи ашьҭахьгьы
аԥсуа шәҟәыҩҩ­цәа зегьы еицҿакны, дасу иахьынӡаилшоз ала
ҳаԥсадгьыл ахьчара иазкыз, уи аидеиа зныԥшуаз аҩымҭақәа
аԥырҵеит апоезиаҿгьы, апрозаҿгьы. Аха абри аамҭазы уаҩы
ибартә иҟоуп апублицистика аԥызара шаиуз.
Ашәҟәыҩҩцәа аӡәырҩы хаҭалагьы абџьар шьҭыхны
аӷа хәымга иҿагыланы иабашьуан. Иҟалеит ари аибашьра
иалаӡ­қәазгьы (абаҩхатәра бзиа змаз, зҩымҭақәа аԥхьаҩцәа
ирылаҵәахьаз апоет Таиф Аџьба).
Аҵыхәтәантәи ашықәсқәа аибашьра иахҟьаны ашәҟәыҩҩ­
цәа рҭагылазаашьа шымариамгьы ирылдыршахьоу зынӡа
уаҩы иҟәнишьартә иҟам. Жәпаҩык рҽаныршәахьеит асо­
веттә система иамаз агхаԥхақәа рықәыӡбара, аԥсҭазаара
иаҳа инарҭбааны аарԥшра, ауаҩытәыҩсатә, адемократиатә
зинқәа рӡыргара, рымҩа алхра иазку аҩымҭақәа раԥҵараҿы.
Ҳәарас иаҭахузеи, ари апериод азы ажанрқәа зегь еицеи­
ҟараны имҿиеит. Аԥсуа литературеиԥш зықәра маҷу акәым,

– 83 –

аурыс литература дуӡӡаҿгьы ашәҟәыҩҩцәа ирцәуадаҩуп
иахьа аԥсҭазаараҿы имҩаԥысуа ахҭысқәа еизыркәкәаны,
асахьаркыратә ҩымҭа дуқәа раԥҵара. Аха аамҭақәа асӡа ицарым, Аԥсны аполитикатә ҭагылазаашьа ҭышәынтәалашьак
аиуп, иахьа акәымзаргьы, уаҵәы. Ҳашәҟәыҩҩцәагьы рхы,
рыԥсы ақәҵаны аус рулашт ҳажәлар рыԥсҭазаара мҽхакы
ҭбаала иаазырԥшыша аҩымҭақәа раԥҵаразы.

Дырмит Гәлиа иԥсҭазаареи
ирҿиаратә мҩеи
Д. Гәлиа иҟынӡагьы хылҵшьҭрала аԥсуаа иреиуаз аӡәыкҩыџьак ашәҟәыҩҩра рнапы аларкхьан. Аха урҭ аԥсышәала
акәмызт ишыҩуаз. Еиуеиԥшым амзызқәа ирыхҟьаны,
даҽа бызшәақәак рыла акәын алитература амаҵ шыруаз.
Иаҳҳәап, убас иҟаз иреиуан (XIX ашәышықәса анҵәамҭеи XX
ашәышықәса алагамҭеи рзы) хылҵшьҭрала иаԥсацәаз, аха
қырҭшәалеи урысшәалеи иҩуаз Гьаргь Чачбеи (Шервашиӡе)
Дауҭ Чхотуеи.
Амилаҭтә литература даҽа бызшәак ала ҿиашьа амаӡам.
Ажәлар дара злацәажәо абызшәала иаԥҵоу аҩымҭақәа роуп
амилаҭтә литература шьақәзыргыло.
Д. Гәлиа иоуп раԥхьаӡа аԥсышәала асахьаркыратә, алите­
ратуратә рҿиамҭақәа раԥҵара иалагаз. Убри аҟнытә иара
иақәнагаҵәҟьаны ҳмилаҭтә литература ашьаҭаркҩы ҳәа
дыԥхьаӡоуп. Аха уи мацарагьы акәым аус злоу. Д. Гәлиа аԥсуа
жәлар ркультура арҿиаразы иҟаиҵаз иҵегьы ирацәоуп.
Иара дырҵаҩын, дырккаҩын, дҵарауаҩын, аԥсшәеи, Аԥсны
аҭоурыхи, аԥсуа фольклори, аетнографиеи ҭиҵаауан,
дуаажәларратә усзуҩын. Иара иоуп раԥхьаӡакәны Аԥсны
жәлар рпоет ҳәа аҳаҭыртә хьыӡ ду занашьахаз. Даныҩеидас,
ихы идыруа даныҟала инаркны, ԥсраҽнынӡа иуаажәлар
рынасыԥ аиӷьтәра дазықәԥон. Д. Гәлиа аԥсҭазааратә мҩаду
данысит, аџьабаа рацәеи ауадаҩрақәеи ихигеит. Аханатә
илигаз, дызқәылаз амҩа хьанҭа, амҩа уадаҩ, бзанҵыкгьы дамеижьеит, дацәхымҟьеит. Наунагӡа ҳара ҳабиԥарақәа зегьы
рзы иҿырԥшыганы иҟан, аринахысгьы иҟазаауеит иара ибиографиа.
Дырмит Есыф (Урыс)-иԥа Гәлиа диит 1874 шықәса февраль
мза 21 аҽны, Уарча ақыҭан (Уарча ақыҭа иахьа Гәылрыԥшь
аараион иаҵанакуеит). Ахәыҷы иаби иани аџьа иацәаашьоз
џьоукы шракәымызгьы, малла икәадан. Иабацәа наџьнатә

– 85 –

аахыс абра инхон, рхатә џьабаала икәыкәыцыкәуа, абри
адгьыл махәҿала иқәаарыхуан, рхы аланыҟәыргон. Акыр
шықәса аныбжьыс, апоет акыр иқәрахь даннеихьаз, ииҩыз
иавтобиографиаҿы иазгәеиҭеит: «Саби сани ишаанагара
иҟаз аԥсуа ҭаацәаран. Урҭ нхон Аԥсны, Уарча ақыҭан, «Ауаҩы
иира» ҳәа хыс измоу Мақсим Горки иажәабжь иаҵанакуа
ахҭыс ахьыҟалаз ааигәара (аӡымҩас Кәыдры арӷьарахьтәи
аԥшаҳәаҿы)*.
Д. Гәлиа ихәыҷра шықәсқәа анымҩаԥысуаз Аԥсны иҟалеит
аиҭакра дуқәа, еилабаахьаз афеодалтә еизыҟазаашьақәа
ақәӡаара иаҿын, урҭ рцынхәрас ицәырҵуан акапиталисттә
еизыҟазаашьақәа.
Усҟантәи аамҭазы Урыстәылатәи аимпериа иаҵанакуаз
зегьынџьареиԥш, Аԥсынгьы акапитализм аҿиара иалагахьан. Аџьажәлар рзы аамҭа лымкаала иуадаҩын. Аԥс­
уаа рыбзазараҿы афеодалтә еизыҟазаашьақәа макьана
зынӡа ианыхны иҟамызт. Ҭауади-аамсҭеи рымч ӷәӷәан,
анхацәа аеқсплуатациа рзыруан. Аха уи иаҷыданы, уаанӡа
инеиԥынкыланы акыр шәышықәса амчра зкыз, аԥсҭазаара
иалаҽны иҟаз аҳратәреи апатриархалтә еизыҟазаашьақәеи
ирызнымкылоз акапиталисттә еизыҟазаашьақәа аԥсҭазаара
иалаҵәо иалагеит. Аџьажәлар рыбзазара уаанӡа аҵкысгьы
излауадаҩхаз рацәахеит.
Усҟан аԥсуа қыҭақәа рҿы анхацәа ӷарны инхон, еиҵахан,
иҵарадан.
Аԥсны Урыстәыла иадлахьан, аха ажәафтәи ашәышықәса
аахыс ара аҳра змаз аҭырқә колонизаторцәа ус аламала
иқәҵуамызт, Аԥсны рнапы аларԥаны иркыр рҭахын.
1877–1878 шықәсқәа рзы аурыси аҭырқәеи рыбжьара
иҟаз аибашьра кавказтәи ажәларқәа аӡәырҩы рзы ихыр­
ҵәагахеит. Уи аибашьреи егьырҭ еиуеиԥшым амзызқәеи
ирыхҟьаны, аԥсуа жәлар рыхәҭа дук, рыԥсадгьыл ааныжьны,
Ҭырқәтәылаҟа имцар ада ԥсыхәа ҟамлеит. Уи амҳаџьырра
ҳәа иашьҭоуп. Ажәа «амҳаџьырра» («амҳаџьыр») араб
бызшәа аҟнытә иаагоуп, «ахҵәара», «ахыҵра», «ахыӡаара»
ауп иаанаго.
Аԥсуа жәлар рыхәҭак, жәытәнатә аахыс иахьынхоз рыдгьыл кажьны, ихҵәаны, атәымдгьыл ахь хатәгәаԥхарала
* Д. Гәлиа. Иалкаау. Аҟәа, 1973, ад. 5.

– 86 –

имцаӡеит, уа иахьнеиуаз ԥсҭазаара бзиаӡакгьы иақәгәыӷ­
ӡомызт, аҭоурыхтә мчымхара иақәнаршәеит. Аԥсуа жәлар
рҭоурых аҿы амҳаџьырра трагедиа дуны иҟалеит, еиҩна­
шеит, ахҵәара иахыԥсааз, амлеи, ахьҭеи, ачымазареи иргаз рацәахеит. Уаанӡатәи ргәаҟрақәа акы ирзеиԥшымкәа
ибӷаԥҵәаганы ирзыҟалеит. Амҳаџьырра иахҟьаны, зынӡа
иҭацәӡаз аԥсуа қыҭақәа маҷымхеит (иаҳҳәап, Ԥсҳәы,
Дал, Ҵабал), ирацәахеит ақьаԥҭақәа. Аԥсуа мҳаџьырцәа
Ҭырқәтәылаҟа ирзымгаз рырахә еибарҟаауа амшын аҟәара
иавахеит, рыҩнқәа еибакәеибаха, еиқәылашьца, аԥша
рыҩнашәышәуа иаанхеит.
Зықьҩыла, егьырҭ аԥсуа нхацәа реиԥш Д. Гәлиа иаб
иҭаацәа рзгьы игәаҟрахеит аурыси аҭырқәеи анеибашьуазтәи
ашықәсқәа. Урыс дыхҵәаны Ҭырқәтәылаҟа ацара шиҭахымыз
здыруаз аԥсуа аамсҭак аҭырқәа ир иреиуаз асқьарцәа имны
дынкылсын, Урыс иӷәтәы ҩны амца ҩацраҵаны ирблит, уигьы
азмырхакәа, ҭаацәаныла ишҳәыԥкыз иҩраԥырцеит. Аԥсуа
мҳаџьырцәа згоз аҭырқә канџьала амшыннырцә – Трабзон
инаргеит. Усҟан Д. Гәлиа ԥшьышықәса ракәын ихыҵуаз.
Атәымдгьыл аҿы Урыс Гәлиа шықәсык аҟара цәгьабзазарыла,
ааӡабла ихигеит. Убра изықәшәаз агәаҟра рызхымгакәа иԥсит
Урыс ихәыҷқәа ҩыџьа – ҷкәынки ӡӷабки. Зыԥсы мцакәа изынхаз ихәыҷқәа хҩыки иԥҳәыси иманы дыбналеит, иԥсадгьыл
Аԥсныҟа даарц. Иҭаацәеи иареи акыраамҭа амҩа иқәхеит.
Аҭырқәа иԥсыӡкыҩцәа рыцхыраарала, аҵыхәтәан ирулакгьы, рыцҳарыла рабацәа зқәынхоз атәылаҿацә ахь иааит. Аха
ара иахьааиз аҭыԥантәи аиҳабыра Урыс Гәлиа иқыҭа гәакьа
аланхара азир ирымҭеит. Уа атәымуаа – аколонизаторцәа
рнырхара иаҿын. Урыс ииулакгьы, Кәыдры аучастка (уажәы
Очамчыра араион), Аӡҩыбжьа ақыҭан нхарҭа ҭыԥ хәыҷык
иԥшаан, иҵәҩаншьап аирсит, ахәышҭаара ҿыц ашьапы икит.
Убраауп Дырмитгьы ихәыҷра ахьихигаз.
Дырмит Гәлиа данхәыҷыз инаркны, агәынкылара бзиа
иман, усҟантәи аԥсҭазаара уадаҩ ицәа-ижьы ианырит,
ихамышҭӡо изаанхеит. Иаби, иани, иашьеиҵби (уи Иван
ихьӡын), иаҳәшьеиҵби (уи Екатерина лыхьӡын) рыцҳаишьон.
Данхәыҷыз инаркны аџьабаабара, аусура дашьцылеит,
даӡрыжәит, даашьомызт, деилҟьан, илшоз ала аҩнусқәа
ҟаиҵон. Д. Гәлиа дышәҟәыҩҩны данышьақәгыла, иқәрахь

– 87 –

даннеи ашьҭахь ииҩыз иавтобиографиаҿы иани, иаби, иандуи рыӡбахә далацәажәауа иазгәеиҭеит:
«Сан Рабиа Барганџьиаԥҳан, агәырҵҟәыл змоу, ауаҩ
иҳәатәы иазааиуа аԥҳәыс ҳәа дыԥхьаӡан, хҭацәыхак
лымаӡамкәа, ҵыхәаԥҵәара змамыз аҩнусқәа дырҿын, насгьы сеиҵбацәа (Екатеринеи Ивани) лхьынҳалан аҟнытә,
сара саха лымамызт. Ҳҭаацәара иахыԥхьаӡалаз санду лакәын
сааӡара зыхәда иқәыз. Уи зхаҳәатәы наҟәызгоз, агәабзиара ду
змаз, ԥҳәыс џьбарак лакәын. Лыбжьы цәгьашәа иҿацан, аха
уи сацәшәаӡомызт. Лкалҭ кны дахьцалак слыцын. (Изларҳәо
ала, шәышықәса дреиҳан).
Саб ажәабжьҳәара бзиа ибон, зыбз хны изҿаз лафҳәаҩык
иакәын. Џьара ус дахьк, ус пылҳаҭк аҭыԥ иқәҵатәны
иахьыҟалоз, саб иԥхьаны дыргалон, уи дахьнеиуаз иҳәатәу,
иутәу шьахәлаҵәҟьа идыруан. Аԥсуа ҵасла, усҟантәи аамҭаз,
жәлар рус знапы иаку ҳәа ирыԥхьаӡоз дреиуан.
Иаҳҳәап, џьара дыҟаны аҩны данааилак, ауха аҭаацәа
анааилатәоз, снаганы иааигәара снартәаны, иибаз-иаҳаз
ажәабжь акакала иԥкааны аҳәара дналагон. Абас краамҭаӡа
дтәаны, иҭырҷҷаа, алафи асамарҟәыли алаҵаны, ҳарччо мацара ажәабжьқәа ҳаиҳәалон.
Абарҭқәа раан, измааноу сыздырам, аха лымкаала енагь
ихы насықәкны, – Уӡырҩла, исҳәо ухоумыршҭын, – иҳәалон
саб»*.
Ахәыҷы иахьынӡаилшоз ала, иаб ииҳәоз ажәабжьқәа
дырзыӡырҩуан. Аԥхьаҟа ипоетхараны иҟаз Дырмит (данхәы­
ҷыз Гач ҳәангьы иарҳәон) раԥхьаӡа урысшәалеи қырҭшәалеи
аҩреи аԥхьареи ахьиҵаз убра, ихәыҷра ашықәсқәа ахьымҩа­
ԥысыз, Аӡҩыбжьа ақыҭан ауп, Кәасҭа захьӡыз ақыҭантәи апап
иҿиҵааит. Д. Гәлиа жәашықәса ихыҵаанӡа иқыҭаҿы изҳауан.
Д. Гәлиа иаб иҭаацәара малла иаҩцаны иҟамызт, аха
ачеиџьыка змаз, анеиааи дызгымыз ҭаацәаран. Аиҳабацәа
еид­тәаланы ианцәажәоз, Гач хәыҷы илымҳа кыдҵаны
дыр­зыӡырҩуан. Аҩреи аԥхьареи апап ианиҿиҵаа нахыс,
даҿгәыҳә­ны идырра ацҵара иҭаххеит. Аха усҟантәи аам­
ҭазы анхаҩ ҷкәын изы ашкол аҭалара мариамызт, уа­
жәеиԥш қыҭацыԥхьаӡа ашколқәа абаҟаз! Аӡҩыбжьа ақы­
ҭеи уи ааигәа-сигәеи школ зхылаҳәаз акгьы ыҟамызт,
* Д. Гәлиа. Иалкаау. Аҟәа, 1973, ад. 6.

– 88 –

Аԥс­ны ҩ-школ заҵәык ракәын иҟаз: акы – Аҟәа, Ашьхаруаа рышкол, егьи – Оқәым ақыҭан. Акыр аџьабаа баны,
Аҟәа иҟаз ашкол-интернат дҭалеит. Уи 1863 шықәсазы иаадыртыз, Ашьхаруаа рышколҳәа изышьҭаз акәын. Уи ашкол
аҭаларазы еиқәырццакны хышықәса аҵара алагамҭазы иаб
Аӡҩыбжьантәи Аҟәа дааго-дго дыбжьан. Усҟан иара иеиԥшыз
анхацәа рыҷкәынцәа ашкол аҭалара заҟа ирцәуадаҩыз ибзианы иааирԥшит аҵыхәтәан иаԥиҵаз, автобиографиатә ҟазшьа
змоу аҩымҭақәа «Хы-школк», насгьы «Ашкол сышҭалаз» ҳәа
хыс измақәоу рҿы.
Аҟәа Ашьхаруаа рышкол данҭаз ауп раԥхьаӡа А. С. Пушки­ни
М.И. Лермонтови реиԥш иҟоу аурыс литература аклассикцәа,
Шоҭа Русҭавели, Илиа Ҷавҷаваӡе, Акаки Ҵереҭели реиԥш
иҟоу ақырҭуа классикцәа рҩымҭақәа иҽрыдцаланы дрыԥхьо
даналагаз.
Д. Гәлиа данмаҷӡаз инаркны махәҿала аусура дшашьцылахьаз еиԥш, аҵарагьы дацәаашьомызт, шәагаала кьаҿк
иакәын, аха гәабзиарала дыӷәӷәан, деиҿамсын, деилҟьан,
ибаҩ ицәыласын, ихшыҩ ҵарын. Иқәлацәеи иареи аимҵа­
кьача ианыхәмаруаз дрылубаартә аласра инирԥшуан, са­
џьанк иҳаракыз ахаҳәтә гәара дахьымсӡакәа, ахьышәҭҳәа
дахыԥон.
Аҟәа Ашьхаруаа рышкол данҭаз адемократиатә дунеи­
хәаԥ­шышьақәа змаз арҵаҩцәа бзиақәа дрықәшәеит. Ашкол хлаԥшҩыс иамаз Константин Маҷавариании арҵаҩы
Давид Аџьамови уҳәа деицгәарҭеит наҟ-наҟ акрышилҵшаз
мҩашьахуа агәырҵҟәыл змаз аҷкәын. К. Маҷавариани
абшьҭрала дқырҭуан, иан даԥсыуан, иара аԥсуара бзиа ибон,
ҳаҭыр рықәиҵон, аԥсшәагьы идыруан. Ашьхаруаа рышкол хлаԥшҩыс дахьамаз анаҩсгьы, Аԥсни аԥсуааи ирызкны
анаукатә ҭҵаарақәа мҩаԥигон. Аԥсуаа рҭоурыхи, рҿаԥыцтә
рҿиамҭақәеи, ретнографиеи ҭиҵаауан, иусумҭақәа рҿгьы
гәбылрала ҳажәлар дрыхцәажәон. Арҵаҩы Д. Аџьамов
Бзыԥтәи аԥсуан, уигьы аԥсуаа ретнографиеи рфольклори ирызку аматериалқәа еизигон. Урҭ ашықәсқәа рзы
изааигәаны дыздыруаз аӡәырҩы иабжьыргон иҵара иаци­
ҵарц.
Аҟәатәи Ашьхаруаа рышкол даналга ашьҭахь, Д. Гәлиа,
ақалақь Гори иҟаз Аахыҵ-Кавказтәи арҵаҩцәа рсемина­

– 89 –

риа дҭалеит. Уаҟа агәалаҟара бзиа иманы аҵара иҵон,
арҵаҩцәагьы деицгәарҭаратәы дҟалахьан, идырҵоз ама­
ҭәарқәа зегьы ицааиуан, аха ԥшьымз иреиҳаны уа дзаанымгылт. Нас, ихьыз ачымазара бааԥсы иахҟьаны, асеминариа
ааныжьны, Аԥсныҟа дмаар ада ԥсыхәа ҟамлеит. Асеминариа
шаанижьыз аӡбахә далацәажәауа, иара аҵыхәтәан иҩуан:
«Араҟа ԥшьымз аҵара сҵахьан еиԥш, аршра сыхьын,
«аҵаҩы Дырмит Гәлиа аҭыԥантәи аҳауа инаалом» ҳәа, – априказ ҟаҵаны соурыжьит. Иара убри ала, сҵарагьы салгеит. Уи
ашьҭахь сара рҵаҩыс исыман ашәҟәқәеи аԥсҭазаареи»*.
Уи ашьҭахь, рацәак мырҵыкәа, иан дыԥсит, «испанка» ҳәа игәарлаз ачымазара бааԥс иагеит иандуи иаби. Урҭ
жуп Аӡҩыбжьа ақыҭан, Аԥсны зегьы иреиҳау аӡиас Кәыдры
армарахьтәи аԥшаҳәаҿы. Аҩнаҭаҿы еиҳабыс иара даанхеит. Иашьеи иаҳәшьеи ааӡатәыс иоуит. Урҭ иара иаҵкыс
еиҵбацәан, иаҳәшьа ԥшьышықәса лхыҵуан, иашьа ҩышықәса
ракәын ихыҵуаз. Д. Гәлиа иаби, иани, иандуи аныԥсы
ашьҭахь, ԥыҭраамҭак Тамшь ақыҭан, ианшьцәа Барганџьиаа
рҿы дыҟан. Зназгьы деиҭацеит Гориҟа, уа асеминариаҿы
иҵара изынагӡозар ҳәа дгәыӷны, аха дрыдрымкылеит. Уа
ианаму Хонтәи асеминариа дҭаларц иақәикит, аха уаҟагьы
абиурократиатә ԥықәсыларақәа изыԥшааны, мап ицәыркит.
Уинахыс Д. Гәлиа уаҳа ашкол ҳәа акгьы дызҭамлеит, аха
иааиԥмырҟьаӡакәа аусуреи аҵареи еидибаллон, хҭацәыхак
шааиоулак, ашәҟәқәа дрыԥхьон. Иаарласынгьы аекзаменқәа
екстернла ииҭиз ирыбзоураны, жәлар рышкол аҿтәи арҵаҩы
ҳәа ахьӡ иаҭәашьахеит. Уи инақәырццакны, абжьаратә
школқәа рҿы аԥсуа бызшәа арҵаҩы ҳәа ахьӡ ирҭеит.
Уаанӡа аҵара ахьиҵоз, Аҟәатәи Ашьхаруаа рышкол
ахылаԥшҩы К. Маҷавариани, қәрала акыр дшеиҳабызгьы,
диҩыза бзианы дизыҟалеит, дзықәшәаз агәаҟрақәа рзы
дрыцҳаишьеит.
Д. Гәлиа раԥхьаӡа аҩреи аԥхьареи аниҵаз инаркны
алитературатә рҿиара ихы азцон, игәы иҵхон, аха ахы шикрыз, дызлалагарыз аилкаара ицәуадаҩын. Дызҿыԥшышаз
ҳәа аԥсуа ҩымҭак ыҟамызт. Иара 1862 шықәсазы П. К.
Услар еиқәиршәаз аԥсуа нбангьы агхақәа адибалон,
апрактикатә хархәаразы излауадаҩқәаз ыҟан. Убасҟан ауп
*Д. Гәлиа. Иалкаау. Аҟәа, 1973, ад. 7.

– 90 –

К. Маҷавариании иареи анбан еиҭандырҿыцыз. Дара анбан
шәҟәы еиқәыршәаны ианҭрыжь нахыс ауп хәыҷы-хәыҷла
аԥсуа ҿар рхатәы бызшәала аҵара рҵо ианалагаз.
Усҟантәи аамҭазы Д. Гәлиа аԥсуа жәлар ркультура арҿ­
иаразы ус хкыс дызлагалакгьы аиҳабыра адгыломызт, ицхраауамызт. К. Маҷавариании иареи иҟарҵаз анбан шәҟәгьы
аҭыжьра иахьаԥырхагахашаз иашьҭан акәымзар, иамыцхрааит. Иара Д. Гәлиа, аҵыхәтәан излазгәеиҭаз ала, аиҳабыра
анбан шәҟәы аҭыжьра, гаӡамаӡак ихы иҭашәаз, зхаҵгылара
иаԥсаӡам уск еиԥш иахәаԥшуан*. Усҟан ирацәаҩын аԥсуаа
реиԥш хыԥхьаӡарала имаҷу ажәлар аҩыратә культура, алитература арҿиара ирзаԥсам, аперспектива змам усуп ҳәа згәы
иаанагоз ауаа.
Дара убарҭ ашықәсқәа рзы Д. Гәлиа имч ԥишәо далагеит ажәеинраалақәа рыҩраҿы, аха усҟантәи иҩымҭақәа ҳара
ҳҟынӡа изымааӡеит, ибжьаӡит, насгьы, аҵыхәтәан, иара ихаҭа
излаигәалаиршәоз ала, урҭ раԥхьаӡатәи иажәеинраалақәа
инарҭбааны, ауаажәларратә ҵакы рыманы изыҟамлацызт**. Д.
Гәлиа иажәеинраалақәа ҳара иаадыруа 1905 шықәса раахыс
ииҩқәаз роуп. Уи аамҭазы алитературатә рҿиара иҽамҭакәа,
ижәлар еиҳа ирыхәап ҳәа ииԥхьаӡоз еиуеиԥшымыз аус хкқәа
инапы рылеикит. К. Маҷавариании иареи еиқәдыршәаз анбан
шәҟәы анҭыҵ ашьҭахь, акыраамҭа инеиԥынкыланы рҵаҩыс
аус иуан: Тамшь, Кәтол, Кындыӷ уҳәа ақыҭақәа рҿы (арҵаҩра
далагеит 1904 шықәса инаркны), насгьы аамҭала зны ихаҭа
дызҭаз Аҟәатәи Ашьхаруаа рышкол аҿы, ареалтә училишьче
аҿы, аҳәса ргимназиаҿы, арҵаҩратә семинариаҿы, аамҭала
зынгьы Аҟәеи Очамчыреи ҭырџьманс дыҟан.
Аханатәгьы Д. Гәлиа ижәлар гәакьа рыԥсҭазаара, рыцәгьарыбзиа далахәын, ирыцеиҩишон, шьапыла Аԥсны ақыҭақәа
дрылсны еимидон, анхацәа рыбзазашьа иҵон, ақьаад
ианиҵон ажәлар рҿаԥыцтә рҿиамҭақәа. 1907 шықәсазы Қарҭ
хазы шәҟәны иҭижьит, хаҭала иара ажәлар дрылаланы еизигаз, «Аԥсуа жәаԥҟақәеи ацуфарақәеи» аԥсышәала, насгьы
аурысшәахь аиҭагагьы рыцҵаны.
Д. Гәлиа аԥхьа аҭаацәара далалеит 1905 шықәсазы, Кәтол
ақыҭан рҵаҩыс аус аниуаз. Уантәи Џьгьардаҟа данцалоз
* Д. Гулиа. О прожитом. «Литературная газета» 17 окт. 1957.
**Д. Гәлиа. Иалкаау. Аҟәа, 1973, ад. 8.

– 91 –

еибадырын, бзиа дибеит уа инхоз апап Серапион Чхеиӡе
иԥҳа, ԥҳәыссгьы дигеит. Аха уии иареи рацәак еидымхалеит, изларҳәо ала дук мырҵыкәа, ахшароура дахыԥсааит.
Аҩынтә раан Д. Гәлиа ԥҳәыс дигеит 1911 шықәсазы. Уи иигаз наҟ-наҟтәи иԥсҭазаараҿы иарӷьажәҩаны инаивагылаз,
Елена Андреи-иԥҳа Гәлиа-Бжалаа лакәын. Елена Андреииԥҳа лхы лхаршҭны, Д. Гәлиа дицхраауан ирҿиаратә ус
аҿгьы, аҩнытә усқәа рҿгьы. Лчеиџьыка лнапы иқәыргыланы
дырԥылон хыԥхьаӡара рацәала рыҩны инеиуаз асасцәа,
нап рыдкыла­ны илааӡон ирыхшаз рхәыҷқәа. Д. Гәлиеи
Елена Андреи-иԥҳаи ирыхшеит хҩык: ҩыџьа аҷкәынцәеи
ӡӷабки. Аиҳабы Гьаргь – аҵыхәтәан еицырдыруа советтә
шәҟәыҩҩны ишьақәгылаз иоуп, уи ишьҭанеиуаз Володиа –
дынџьнырын, 1941–1945 шықәсқәа рзтәи Аџьынџьтәылатә
еибашьра далахәын, дзыхнымҳәит, раҳәшьа Татиана –
дырҵаҩын.
Иалкааны политикатә программак имамызт, аха Д. Гәлиа
ибарҭан ҭауади-аамсҭеи анхацәа шыдмырӷьацоз, ишдыр­
гәаҟәаз. Ианагь анхацәа дрыдгылаҩын, ҭауади-аамсҭеи
цәым­ӷырҭас иман, ибаны дынхомызт, ианагь аџьажәлар
дрыд­гылаҩын, ананамгацәа рыцҳаишьон, ринтересқәа рыхь­
чара иазикит иԥсҭазаара зегьы.
Д. Гәлиа ибзианы дыздыруаз, дызҿыз аус ду заанаҵгьы
еилкааны аԥхьа иааивагылақәаз ируаӡәку, еицырдыруа аԥсуа
шәҟәыҩҩы С. Ҷанба 1937 шықәсазы иҩуан:
«Уи данқәыԥшыз инаркны, анхацәа дырзааигәан, ҭауа­
ди-аамсҭеи аурыс чынуааи ирыхҟьаны урҭ џьара заамурак иақәшәар, иаразнак дрыдгылон, ԥсыхәа зламоу ала
дрыцхраауан»*.
Ҳазҭагылоу ашәышықәса алагамҭазы арҵаҩра инаваргыланы, Д. Гәлиа ауахәаматә шәҟәқәа аԥсшәахь реиҭагара
аус нап аиркит. Аевангелие аԥсшәахь аиҭаагаразы еиҿкааз
акомиссиа далахәын. Уа имаҷымкәа аџьабаа ибеит. Усҟан
адинхаҵаратә шәҟәқәа зеиҭеигоз, иара ихаҭа урҭ рҵакы
иаҳәоз агәра игон ҳәа акәӡам иаанаго. Аҭагылазаашьа
зеиԥшраз ала, ажәлар аҩреи аԥхьареи рхатәы бызшәала
дырҵаразы ицхраауеит ҳәа дақәгәыӷуан. Аха урҭ аиҭагақәа
аԥхьаҩцәа ирыламҵәеит, игәцарарымкцәеит.
* Хә. С. Бӷажәба. Зыхьӡ камшәо. Аҟәа, 1977, ад. 14.

– 92 –

Асахьаркыратә литература ашьаҭа акразы Д. Гәлиа уаанӡа
дызҿыз аусхкқәа зегьы ҽазыҟаҵарак иаҩызан. Лымкаалагьы хьаҳәаԥаҳәада алитературатә рҿиара мҩа данылеит
ҳазҭагылоу ашәышықәса актәи ажәашықәса аҽанааҩнашоз
инаркны.
1912 шықәсазы апоет Қарҭ иҭижьхьаз раԥхьатәи иҩым­
ҭақәа реизга «Ажәеинраалақәеи ахьӡыртәрақәеи» ажәлар
гәахәарыла ирыдыркылеит. Аха аиҳабыра лымкаала ирцәы­
мыӷхеит уи аизга ианыз ажәеинраала «Хоџьан ду», «Ажәеин­
раала «Хоџьан ду» аиҳабыра гәрамгарҭас ироун, аус садыркырц маӡала исышьҭалеит, аха сынасыԥ иакны бзиашәа
сырцәынхеит»* ҳәа, – иҩуан иара аҵыхәтәан.
Пари аизга ҿыгҳарыла ихәыҷын, аха инанагӡаз ароль
акырӡа аҵанакуан. Хыԥхьаӡара рацәала иара иамоу егьырҭ
ахаҭабзиарақәа рнаҩсгьы, аԥхьаҩцәа агәра днаргеит
аԥсышәала алитература арҿиара заманалаҵәҟьа ишауаз.
Уи, хымԥада, акрызҵазкуа хҭысны иҟалеит, иааира дуун. Д.
Гәлиа ирҿиара мҩазы мацара акәым, иааидкыланы аԥсуа
жәлар наҟ-наҟтәи рразҟы аӡбаразгьы.
1913 шықәсазы Д. Гәлиа иҭижьит аҩбатәи ашәҟәы, уи
«Арԥызбеи аԥҳәызбеи рышәҟәи, даҽа хьӡыртәрақәаки,
жәеин­раа­лақәаки» ҳәа хыс иаман. Уи злаҟазшьарбагоу ируакуп апоема «Арԥызбеи аԥҳәызбеи рышәҟәы» ахьанылаз.
Убри ала аԥсуа литератураҿы апоема ажанр ашьаҭа кхеит.
1914 шықәсазы иҵысит актәи адунеитәи аибашьра ду.
Урыстәылан аполитикатә ԥсҭазаара еилашуан, ана-ара
ахәыҵҟьара иаҿын ареволиуциатә мчқәа, аҳәынҭқар имҩа­
ԥигоз аполитика иазкны аџьажәлар ргәынамӡара заҵааира
иазҳауан, В. И. Ленин дзаԥхьагылаз абольшевикцәа рнапхгарала аусуцәа рыкласс аҽеиднакылон. Усҟан Д. Гәлиа Аҟәа
дыҟан. Аџьажәлар рыԥсҭазаара еиҳа-еиҳа еицәахон. Аха Д.
Гәлиа игәы камыжькәа, сыжәлар аҵарадыррахь исызкылгозар ҳәа даҿын, акымкәа-ҩбамкәа ашколқәа рҿы рҵаҩыс
аус иуан, ахәыҷқәа рхатәы бызшәа дирҵон. Акыр шықәса уи
ашьҭахь, апоет излаигәалаиршәоз ала, хыԥхьаӡара рацәала
аҵаҩцәа идирҩуаз русумҭақәа уахынла дрыдтәаланы, ицәа
* Д. Гәлиа. Иалкаау. Аҟәа, 1973, ад. 8.

– 93 –

иагырханы ириашон. «Уахык ала ҩышә тетрад ирыгу, ирыбзоу гәаҭаны саналгалак ашьҭахь акәын алитература аус нап
анасыркуаз»* ҳәа, – иҩуан иара аҵыхәтәан.
Зыӡбахә ҳҳәахьоу рнаҩсгьы, ҳазҭагылоу ашәышықәса
ажәабатәи ашықәсқәа рзы Д. Гәлиа иҩымҭақәа иаарылукаартә
иҟоуп ажәеинраала «Аибашьра ду аантәи ахьӡыртәра» (иҩит
актәи аимпериалисттә еибашьра иазкны 1915 шықәсазы),
1917 шықәсазы Урыстәылан аиааира згаз Октиабртәи
асоциалисттә револиуциа аныррала ииҩыз ажәеинраала
«Шәнеиха ԥхьаҟа!», аменшевикцәа Аԥсны аҳра аныруаз
аԥсуа жәлар зҭагылаз агәаҟра бааԥс символла иаазырԥшуа
иажәеинраала «Сыԥсадгьыл» (иҩит 1920 шықәсазы).
Д. Гәлиа ирҿиамҭазы мацара акәым, усҟан иааивагылаз
егьырҭ аԥсуа литераторцәа рзыҳәангьы ихәарҭа дуны иҟалеит
иара напхгара ззиуаз раԥхьаӡатәи аԥсуа газеҭ «Аԥсны»
аҭыҵра иахьалагаз. Уи адаҟьақәа рҿы икьыԥхьит раԥхьаӡатәи
иара исахьаркыратә прозатә ҩымҭа, ажәабжь «Атәым жәҩан
аҵаҟа», ажәеинраалақәа, хыԥхьаӡара рацәала еиуеиԥшым
апублицистикатә статиақәа, афольклортә рҿиамҭақәа, иааивагылаз егьырҭ аԥсуа литераторцәа ҿарацәа рҩымҭақәа.
Уаанӡеиԥш, ашколқәа рҿы рҵаҩыс аус шиуц иуан, уахынла дтәаны ажәеинраалақәа иҩуан, насгьы Аԥсны аҭоурых
аҩразы аматериалқәа еидикилон. Арҭ аматериалқәа ирылҵ­
шәоуп, иара иҩны, 1925 шықәсазы Қарҭ урысшәала иҭижьыз
«Аԥсны аҭоурых» актәи атом.
Урҭқәа зегьы ирҷыданы, 1919 шықәсазы Аҟәатәи арҵаҩ­
цәа рсеминариаҿы Д. Гәлиа еиҿикааит алитератратә кружок.
Уи акружок есымза знык иҭнажьуан анапылаҩыратә журнал
«Шарԥыеҵәа». Уи акружок аусура иабзоураны алитература арҿиаразы абаҩхатәра змаз аԥсуа ҿар рхы еидыркылеит,
ргәы ацԥыҳәо иҟалеит.
Д. Гәлиа илитературатә рҿиареи, инаукатәи, иуаажә­лар­
ратәи усуреи амҽхак ҭбаа аманы иҟалартә аҭагылазаашьақәа
анаиуз Аԥсны Асовет мчра анышьақәгыла ашьҭахь ауп.
Аԥсуа жәлар ркультура азырҳаразы иарбаныз иара инапы
злакымыз? Иара иоуп раԥхьаӡакәны 1921 шықәсазы еиҭаҵуа
атеатр еиҿызкааз. Уи атеатр репертуарла аиқәыршәаразы
аурыси ақырҭуеи бызшәақәа рахьтә аԥсшәахь акымкәа* Д. Гәлиа. Иалкаау. Аҟәа, 1973, ад. 8.

– 94 –

ҩбамкәа апиесақәа еиҭеигеит. Убасҟан еиҭеигеит адунеи­
жәларбжьаратәи аџьажәлар рреволиуциатә гимн «Интернационал».
1922 шықәсазы абызшәеи алитературеи рзы Аԥсуа академиа ҳәа еиҿкаахаз аҵарадырратә наплакы напхгаҩыс даман. Ари академиа анаҩстәи ашықәсқәа рзы акырынтә ахьӡ
рыԥсаххьан. Иара шьаҭас иазыҟалеит иахьа Аԥсны анаукақәа
ракадемиа иатәу иара Д. Гәлиа ихьӡ зху Аԥсуаҭҵааратә институт. Ари аинститут аҿы ҩажәижәабатәи ашықәсқәа инадыркны иԥсҭазаара далҵаанӡа иааиԥмырҟьаӡакәа Д. Гәлиа
наукатә усзуҩы еиҳабыс дыҟан.
1924–1926 шықәсқәа рзы Д. Гәлиа Қарҭтәи аҳәынҭқарратә
университет ахь днаԥхьаны дыҟан, уи иара аԥсуа бызшәа иазк­
ны алеқциақәа ркурс даԥхьон. 1926 шықәсазы Аԥсныҟа дааит.
Ара дахьааиз аҭыԥантәи аусҳәарҭақәеи аусӡбарҭа­қәеи рҿы
аусқәа рымҩаԥгара, урысшәалеи қырҭшәалеи реиԥш, аԥсы­
шәалагьы имҩаԥгахаларц азы аиҿкаара инапы ианыр­ҵеит.
Д. Гәлиа Аԥсны Асчовет мчра анышьақәгыла ашьҭахьтәи
ашықәсқәа рзгьы ааԥсарак изымдырӡо, аҵарарккаратә
усхкқәа инапы рылакын. Аԥсуа школқәа рзы еиқәиршәон
арҵага шәҟәқәа, имҩаԥигон анаукаҭҵааратә усқәа. Еизигон
аԥсуа бызшәеи, афольклори, аетнографиеи рматериалқәа,
урҭ наукала иҭиҵаауан. Аха иага ус даҿызаргьы, алитература
арҿиара, ашәҟәыҩҩцәа ҿарацәа реиҵааӡара хадаратә усны
иман. Асовет аамҭазы Д. Гәлиа иҩит хыԥхьаӡара рацәала
ажәеинраалақәа, апоемақәа, ажәабжь кьаҿқәа, ароман
«Камаҷыҷ», адрама «Анаурқәа». Лымкаала иџьабаа рацәоуп
егьырҭ акыр милаҭтә литературақәа рахьтә арҿиамҭа
лыԥшаахқәа аԥсшәахь реиҭагара аус аҿы. Иара иабзоураны аԥсуа ԥхьаҩцәа рхатәы бызшәала еиҭаганы ироуит Ш. Русҭавели ипоема «Абжьас-цәа зшәу», А. С. Пушкин,
Т. Шевченко, Н. Бараҭашвили, И. Ҷавҷаваӡе, А. Ҵереҭели,
К. Хеҭагуров, О. Туманиан уҳәа убас аӡәырҩы аклассикцәа
ражәеинраалақәеи рпоемақәеи. Иааидкыланы Д. Гәлиа
иеиҭагамҭақәа аԥсуа литература зырбеиаз цәырҵра дуны
иҟалеит, иара ихатә ҩымҭақәа реиԥш, урҭгьы идырҭбааит
аԥсуа ԥхьаҩы илаԥшҳәаа, идырӷәӷәеит аԥсуеи егьырҭ
амилаҭтә литературақәеи реимадара.
Д. Гәлиа хаҭала идыруан, акырынтә еиқәшәахьан егьырҭ
амилаҭтә шәҟәыҩҩцәа дуқәа: А. Толстои, А. Фадеев, С. Са-

– 95 –

акиан, В. Шишков, М. Рыльски, М. Бажан, П. Тычина, М.
Џьавахишвили, Г. Табиӡе, Л. Леониӡе, Н. Тихонов, К. Федин,
К. Симонов уҳәа убас егьырҭгьы ирацәаҩны. Урҭ рахьынтә
аӡәырҩы Аԥсны ианаауаз зегь раԥхьа Д. Гәлиа иҩны инеиуан, исасцәа дахьқәаны идикылон, иареи дареи арҿиаратә
еиҩызара иаша рыбжьан.
Иазгәаҭатәуп, иара убас Д. Гәлиа иҩымҭақәагьы егьырҭ
абызшәақәа рахь ишеиҭаргахьоу. Иреиӷьу иҩымҭақәа
акыр бызшәақәа рахь еиҭаганы, акырынтә тираж рацәала
иҭрыжьхьеит.
Урҭ аиҭагақәа ипрыбзоураны аԥсуа литература аӡбахә
ахара инаҩхьеит. Иара ирҿиамҭа хадаратә гәыцәс иамоу
агуманизмра, аидеал ҳаракқәа ауаа зегьы ирзааигәоуп, Д.
Гәлиа ихьӡ ҳаҭырқәҵарала ҳтәылаҿы иахьабалак ирҳәоит.
Иара ихьӡ Аԥсни аԥсуа жәлари ирсимволны иҟалеит. Ареволиуциа ҟалаанӡа игәы зырӷәӷәашаз, идгылоз шмаҷызгьы,
игәы еиқәҳәаланы зхы ирхәыхәыз аус марымажахеит.
Иара шаҳаҭс даман, дахьӡаны ибеит амҩа илихыз шеижьагамхоз, игәахәтәы хада наӡеит, аԥсуа литература ашьапы
иқәгылт, иаланагалеит хыԥхьаӡара рацәала абаҩхатәра змоу
ашәҟәыҩҩцәа раԥҵамҭақәа. «Амилаҭ хәыҷгьы алитература
ду арҿиара алшоит» ҳәа, –иҩуан Д. Гәлиа. Ари ахшыҩҵак иара
зшьапы икыз аԥсуа литература ишьақәнарӷәӷәартә иҟалеит.
Гәык-ԥсык ала, зхы иамеигӡакәа збаҩхатәра ажәлар рымшхәыбзазара иазызкуа дарбанзаалакгьы ҳаҭыр ду иқәуп. Иааидкыланы Д. Гәлиа иԥсҭазаара ҳазхәыцуазар, агәра ҳгоит уи
афырхаҵаратә ус ду ишазкыз. Ҳажәлар ркультура арҿиаразы
Д. Гәлиа лымкаала аџьа иибахьаз азгәаҭаны, аиҳабыра ианаршьахьан Ленин иорден, Азнамиа ҟаԥшь аорденқәа хԥа,
амедалқәа, аҩажәижәабатәи ашықәсқәа рзы ихырҵеит
Аԥсны жәлар рпоет ҳәа ахьӡ, Аԥснытәи АССР Иреиҳаӡоу
Асовет ахь хынтә депутатс далырххьан, 1954 шықәсазы депутатс далырхит СССР Иреиҳаӡоу Асовет ахь. Апоет иԥсы
анҭазгьы акырынтә имҩаԥыргахьан ииубилеиқәа (75 шықәса
анихыҵыз, 85 шықәса анихыҵыз).
Д. Гәлиа иԥсҭазаара далҵит 87 шықәса дшырҭагылаз, 1960
шықәса апрель мза 7 рзы.
Аԥсуа жәлар рҵеи иаша Д. Гәлиа ихьӡ лашеи иҩымҭақәеи
бзанҵыкгьы ԥсра рықәны иҟалом. 1974 шықәсазы иара

– 96 –

диижьҭеи шәышықәса аҵра, аиубилеи ныҳәа дук еиԥш
иԥхьаӡаны, инарҭбааны иазгәарҭеит ҳтәылан иахьабалак. Акырынтә иҭрыжьхьеит, аринахысгьы иҭрыжьлашт
иҩымҭақәа реизгақәа, урҭ иҩымҭақәа рыла аҿар аҵара
рҵоит, ирыларааӡоит иреиӷьу ауаҩытәыҩса иҟазшьақәа.
Д. Гәлиа джуп дызҿынҵәаауа бзиа иибоз, ибаҩхатәрала,
имч-илшарала, иԥсҭазаара зегьы ала зымаҵ иуаз иԥсадгьыл
тәылаҿацә Аԥсны аҳҭнықалақь Аҟәа, иреиӷьу абаҳчақәа руак
аҿы, иара убра игылоуп ибаҟа.
Д. Гәлиа иԥсҭазааратә мҩеи ирҿиамҭеи шҿырԥшыгоу,
аамҭа цацыԥхьаӡа еиҳагьы уаҩы ибартә иҟалоит.

Д. Гәлиа ирҿиамҭа Асовет мчра шьақәгылаанӡатәи
апериод азы
Д. Гәлиа ирҿиамҭа ахыҵхырҭақәа.
Излаабаз ала, Д. Гәлиа раԥхьаӡа асахьаркыратә рҿиам­
ҭақәа раԥҵара даналагаз аамҭазы дызҿыԥшышаз аԥсуа
шәҟәыҩҩык дыҟамызт. Аха уи иаанагаӡом аԥсуа литература
зынӡа аӷәыцәҳәы иқәиааит ҳәа. Иара ашьаҭаркҩы ирҿиамҭа
иамоуп уасхырс иазыҟалаз ахыҵхырҭақәа. Урҭ ахыҵхырҭақәа
закәу ҳзымдыруаны, иҩымҭақәа ииашаны иаҳзеилкаауам.
Ҳрыхәаԥшып дара зеиԥшроу.
Апоет иԥсҭазаареи ирҿиамҭеи рыҭҵааҩцәа зегьы еиц­
ҿакны излазгәарҭахьоу ала, зегьы ирыцкны иҟалеит аԥсуа
жәлар рыбзазара, лымкаалагьы рҿаԥыцтә рҿиамҭақәа
(рфольк­лор).
Аԥсуа фольклор ижәытәӡоу аамҭақәа инадыркны иҿион.
Ибеиоуп тематикала, иҵаулоуп идеиала. Ирацәоуп аби­
ԥа­рала, традициала, ҿаԥыцла ҳабацәа инеимда-ааимдо ҳара ҳҟынӡа иааргаз афольклортә баҟа ссирқәа. Ара
ҳара иҳамоуп еиуеиԥшым аџьа ашәақәа, ақьабзтә поезиа,
амифқәа, аҭәҳәақәа, ажәаԥҟақәа, ажәарццакқәа, ацуфарақәа,
алегендақәа, Нарҭааи Абрыскьыли ирызку ажәытәӡатәи
афырхаҵаратә епикатә ҳәамҭа дуқәа, афеодализм ахаантәи
аҭоурых-фырхаҵаратә ҳәамҭақәеи ашәақәеи, ахьӡыртәрақәа,
ажәабжьқәа.
Д. Гәлиа данхәыҷыз инаркны афольклортә рҿиамҭақәа
ныҟәызгоз, изҳәоз ауаа дырзыӡырҩуан, игәникылон урҭ

– 97 –

ирҳәоз, интересс иман. Даныҩеидас, аҩреи аԥхьареи аниҵа,
игәаԥхақәоз, иаԥсоуп ҳәа ииԥхьаӡоз афольклортә рҿиамҭақәа
ақьаад ианиҵо далагеит. Раԥхьаӡа иара ишәҟәҩыратә
баҩхатәра зырҿыхаз ажәлар рҿаԥыцтә рҿиамҭақәа роуп.
«Ажәеинраалақәа рыҩра салагеит сара еиҳараӡак афольклор
сыцырхырааны», ҳәа, – иҩуан Д. Гәлиа аҵыхәтәан. Аԥхьа
ажәлар рырҿиамҭақәа еизигон, ақьаад ианиҵон, акьыԥхь
иазирхион, нас ихатә оригиналтә ҩымҭақәа раԥҵараангьы
инарҭбааны ихы иаирхәон, шьаҭас изыҟалеит.
Иара убас Д. Гәлиа ирҿиамҭа иахыҵхырҭаны иҟалеит
аурыси егьырҭ акыр милаҭтә литературақәеи рклассикцәа
рҩымҭа лыԥшаахқәа. Д. Гәлиа алитературатә рҿиара амҩа
дананылаз аамҭазы Аԥсынтәылеи Урыстәылеи, аԥсуа жәла­
ри аурыс жәлари реимадара аус аӷәӷәахара иаҿын. Егьырҭ
адемократцәа зегьы дреиԥшны, Д. Гәлиагьы ибон аурыс ҳәынҭқар иколониалтә политика иҵоурамкәа ижәлар
ишрықәыӷәӷәоз. Аха уи инаваргыланы зҽеибыҭара иаҿыз
адемократиатә мчқәагьы имбарц залшомызт. Аурыс жәлари
аԥсуа жәлари реимадара арӷәӷәара, ркультурақәа реилысра,
амаҵ азура ишхәарҭа дууз заанаҵгьы ихшыҩ азцартә иҟалеит.
Д. Гәлиа Аҟәа Ашьхаруаа рышкол данҭаз инаркны дрыԥхьо
далагеит: А.С. Пушкини, М.И. Лермонтови, А. Кольцови
реиԥш иҟоу аурыс литература аклассикцәа дуқәа рҩымҭақәа.
Урҭ рҩымҭақәа иныҟәырго ахақәиҭра, абзиабаратә идеиақәа
аԥсуа поет данқәыԥшыз иҽыззааигәеитәыз аурыс классикцәа
ԥсраҽнынӡагьы иҽыргәылахалан дрыԥхьон, иҵон, иара
ихатәы рҿиаразгьы мҩақәҵагас иман.

Аизга «Ажәеинраалақәеи ахьӡыртәрақәеи».
Аԥсны Асовет мчра шьақәгылаанӡа Д. Гәлиа иаԥиҵаз
алитературатә рҿиамҭақәа рахьтә зегь реиҳа зҵазкуа акакәны
иҟоуп 1912 шықәсазы Қарҭ иҭижьыз аизга «Ажәеинраалақәеи
ахьӡыртәрақәеи». Ишаабаз ала, уи ашәҟәы шьаҭас иазыҟалеит
наҟ-наҟ изызҳаз, зхатәы мҩа ҭбаа ылызхыз аԥсуа милаҭтә
сахьаркыратә литература.
Ҳахәаԥшып иара иану ахадаратә ҩымҭақәа зеиԥшроу.
Акык-ҩбак аиҭагақәагьы налаҵаны, аизга иануп хыԥхьа­
ӡарала ҩажәижәаба жәеинраала. Епиграфс иамоуп, аҵак ду

– 98 –

змоу, аԥсуа жәлар ражәаԥҟа: «Аҽы ԥсыр, адәы ҭынхоит, ауа­
ҩы дыԥсыр, ажәа иҭынхоит».
Аԥсуа литература ашьаҭаркҩы раԥхьаӡатәи ишәҟәы
азыҳәа мацара акәым, ирҿиамҭа зегьы азгьы апрограмматә
ҟазшьа амоуп иара злаатуа ажәеинраала. Уа аа-цәаҳәа
заҵәык роуп иҟоу, аха аҵакы дууп. Ажәеинраала иаҳәоит:
Аҳы, сышәҟәы, уеиҵамхан!
Гәы-шьамхыла укамҳан,
Гәарԥ-бжьарак убжьамхан!
Узҭаху рзы уҵәахымхан,
Жәахаала ирччала,
Жәарҟәышгала уцәажәала,
Ажәабжь ҿыцқәа хкы-хкыла
Исызраҳәала аԥсышәала!

Ари ажәеинраала ажәа рацәа мҳәакәа, апоет ҟазарыла
илиршеит ҿыц напы злеикыз амилаҭ ус аҿы гәҭакыс имоу
зеиԥшроу аарԥшра. Апоезиа иара ишиҭаху, ус башамаша
гәмырҿыӷьгас, лаф ҳәагас акәӡам, ижәлар ирыхәарҭахартә
иҟаларц, рҿахәы аҳәарц азоуп. Уиоуп «Узҭаху рзы
уҵәахымхан» ҳәа, ииҳәо иаанагогьы. Апоет ииашаны
дызлахәаԥшуаз ала, апоезиа ажәа ҟәышла ицәажәозароуп,
уи азоуп «Жәа рҟәышгала уцәажәала» ҳәа, ишәҟәазы изиҳәо.
Анаҩсҟа аизга иану ажәеинраалақәа, тематикала егьа
еиуеиԥшымзаргьы, иаҳшар ҟалоит ихадароу ҩ-гәыԥкны
актәи агәыԥ иаҵанакуеит автор урҭ аниҩуазтәи аамҭа
зныԥшыз, уи аамҭа аӡбахә зҳәо, иаазырԥшуа. Аҩбатәи агәыԥ
иаҵанакуеит лымкаала аԥсуа фольклортә рҿиамҭақәа шьаҭас
измоу, урҭ ирыдҳәалоу.
Апоет ианиҩызтәи аамҭа иазку ажәеинраалақәа рҿы
иааирԥшуеит усҟан аԥсуаа рыбзазара зеиԥшраз, гәыӷырҭас,
гәҭыхақәас, гәаҳәарақәас ирымаз, насгьы поезиатә ажәала,
сатирала, ирмаананы дақәыӡбоит аҳра зуаз асоциалтә
еиҟарамра, иҟоуп ажәытә ҵас бааԥсқәа ҿаԥызҽуеи Аԥсны
аԥсабара сахьақәа аазырԥшуеи, ишиашоу абжьгаратә формала иҳәоу, ааӡаратә ҵакы змоу ажәеинраалақәагьы.
Сахьаркыратә ҟазарылагьы, идеиатә ҵакылагьы ашәҟәы
иану алирикатә жәеинраалақәа иаарылукаартә иҟоуп: «Шаҟа

– 99 –

дыԥстәы цәыбзахәузеи!», «Абжьаҩашьа-хабжьаҟьала», «Хо­
џьан-ду», «Аҩы – гра хтыгоуп». Ажәеинраалақәа рызкуп
раамҭала иҵарны иқәгылаз аԥсҭазааратә зҵаарақәа. Дара
иахьагьы аԥхьаҩ иабжьырго рацәоуп.
Ажәеинраала «Шаҟа дыԥстәы цәыбзахәузеи!» аҿы даарԥ­
шуп аџьа иацәыбнало, амц еиқәырҽаҽаны изҳәо, ихԥа­
роу ауаҩы. Уи адәахьала уахьихәаԥшуа азныказы заманак
иакәушәа дыҟоуп. Абаџ-абаџ ихга, дуа бзиоушәа, ауаа рҿы
дыԥхамшьаӡакәа днеиуеит, дцәажәоит, аҵара иҭахым, ихатә
џьабаала ихы ныҟәигар иҭахым, аӡәы итәы дамҵасуеит,
аӷьычра бзиа ибоит. Аҽықәтәара, анеи-ааира шаҟа инаалозеи, аҽеилаҳәара дамбар иԥсуеит, ԥшра-сахьала деибыҭоуп.
Арахь цқьа деилукаар, «Иламыси иҵаси рыла заҟа дыԥстәы
бзиоузеи!»
«Аԥстәы цәыбзахәы» дгьангьашуп, хә-цәа ихоуп, иара
ихароу даҽаӡәы ихараиҵоит. Апоет дицәымӷуп, асатиратә
мцабыз даиргоит иҵоурам уи ауаҩ. Зыгра бааԥсқәа ажәа
ԥшӡала ихызҩарц зҭаху уи атип изы апоет иақәнагаҵәҟьаны
дыԥстәуп ҳәа изиҳәоит.
Амла данакуа, данымлашьуа, шаҟа дгәыбзыӷхозеи,
Кранифалакь, данҭәлакь, шаҟа дԥагьоузеи!
Уаниҭаху, данузгәаҟуа, шаҟа ицәа дҭагьежьуазеи,
Ааи, амарџьа, исоумҳәан, шаҟа дыԥстәы хԥароузеи!
Дануҭаху, уаниҳәауа, шаҟа дуаҩхымхәыцҩузеи!
Уҿаҿы ургәыбзыӷуа, ушьҭахь шаҟа дыцәгьаҳәаҩузеи!
Убзиараан дулахәны, уԥсраан шаҟа ихы улиршәшәозеи,
Цқьа ддырым, деилкаам, ох, шаҟа дыԥстәы ԥырхагоузеи!

Ари аперсонаж дҭауадуп ма даамсҭоуп ҳәа иаахҵәаны
апоет џьаргьы иҳәаӡом, аха иҩашьаӡом уи аџьажәлар иреиуоу аӡәы шиакәым.
Тематикала «Шаҟа дыԥстәы цәыбзахәузеи!» иазааигәоуп
ажәеинраала «Абжьаҩашьа-хабжьаҟьала». Ари аҵыхәтәантәи
ажәеинраалаҿгьы даарԥшуп аԥсҭазаараҿы иҳараку идеиак,
хықәкык змам, зԥынҵа инахыҳәҳәаны хара имԥшуа, зхатә
қьаф лаҟәқәа рымацара ихагаланы имоу атип. «Аԥстәы
цәыбзахәы» дзеиԥшраҵәҟьоу ажәлар зегьы цқьа дкылкааны
дгәарымҭазар, «абжьаҩашьа-хабжьаҟьала», иҟазшьа иаша

– 100 –

изыҵәахӡом, ирбарҭоуп. «Ачарақәеи аԥсхәрақәеи дрыгхауам, акәашареи аинҟьареи дахашәалауам», иҽы дақәтәаны
дынкыдыгәгәало ддәықәуп, иҭаацәа рыгәхьаа икым.
Анхареи аусуреи патударас иԥхьаӡоит,
Егьимур, ииашаны, дуаҩ духо џьишьоит.
Ари збо, дызцәымӷу зегьы иџьаршьоит,
Дызҭаху зегьы инеигымкәа дыԥхаршьоит.
Ари мариам, зегьы ирызуам,
Мхәыц ԥагьак иакәымзар.
Усда иҽы абӷа кылжәаны икаижьит,
Хыда аныҟәара икәымжәы ҵнархааит,
Абжьагьалара зынӡак ипату бжьнахит,
Исамарҟәыл дшасуаз иуаҩыбжара днахысит.
Ари мариам, зегьы ирызуам,
Абжьаҩашьа-хабжьаҟьала иакәымзар.

Апоет иҵоурам ари иперсонаж изиԥшаауеит акы аҵкыс
егьи еиҳа иӷәӷәаны аепитетқәа, «ауаҩ ҟьала», «алыԥсаа
хьшәшәа», «амхәыц ԥагьа», «абжьаҩашьа-хабжьаҟьала».
Рефрен ҳасабла, куплетцыԥхьаӡа рнаҩс «Ари мариам, зегьы ирызуам» ҳәа еиҭеиҳәоу ацәаҳәақәа акәзар, уи аперсонаж дзеиԥшраҵәҟьоу еиҳагьы дкылкааны, иҵарны ҳцәа
данырыртә даҳнарбоит.
Асоциалтә мотивқәа еиҳагьы иҵарны ианыԥшуеит
аҵыхәтәан ажәлар зегьы еицырдыруа ирылаҵәаз Д. Гәлиа
иажәеинраала «Хоџьан ду». Иара агәымбылџьбарақәа, аха­
ма­ԥагьарақәа, ҭауади-аамсҭеи икылкааны иаанарԥшуеит.
Апоет цасҳәа, ирониала, ҵәылаҵарак аҳасабала, Хоџьан ду
захьӡу иҵоурам аперсонаж игәы дахәазшәа иҳәоит («Сгәы
дахәаӡеит Хоџьан ду»), уи инхара имазара дууп, иашҭа, ибора, ица дууп, уи ихаҭагьы суаҩ дууп ҳәа ихы иԥхьаӡоит.
Иԥсаса ҵҩа рымам,
Ишьамаҟа рзыԥхьаӡом,
Иршьуеит, ирфоит, инҵәаӡом,
Қьаф иуеит, акгьы иуӡом.

– 101 –

Ажәеинраалаҿы Хоџьан ду амазара рацәаны иахьимоу акәӡам апоет хьаас имоу. Автор уи дызҵәылихуа, игәаӷ
зимоу, акагьы муӡакәа, қьаф ахьиуазоуп. Хоџьан ду ауаа
рыргәаҟралоуп қьаф шиуа:
Дара-дара еичирчоит,
Насгьы дара цәибарҳәуеит,
Рнапы, рлымҳа ҿибаҵәҵәоит,
Егьшнеиуа ихибарҵәоит.
Дара реисра далаччоит,
Рыԥсхәы- рсабшахә далачоит,
Рынҵәара деигәырӷьоит,
Ажәаҩан ахь далақәлоит.

Иара иеиԥшхеит Хоџьан ду иԥацәа абыжьҩыкгьы. Инеи­
беиԥшны арҳәреи аӷьычреи занааҭс иалырхит. Апоет
игәаҳәара злаҟаз ала, Хоџьан ду ус наунагӡа анхашьа имамызт.Убриазоуп ирониала, автор игәы далсызшәа иҵыхәтәа
«зирцәгьо», ажәеинраалагьы абарҭ ацәаҳәақәа рыла изых­
иркәшо:
Сгәы далсит Хоџьан ду,
Гәымбылџьбара суаҩ ду,
Дыҟам шиҳәоз анцәа ду,
Далеимыжьи амца ду!

Араҟа, еилкаау усуп, автор ажәақәа «сгәы далсит», «анцәа»
рҵакы еиҭарсноуп ихы ишаирхәо. Тәым џьала қьаф зуа
ацәгьара дақәшәар, ирониала, аҵакы аарҳәноуп «сгәы далсит» ҳәа шизиҳәо. Апоет «анцәа» ҳәа дызҿу, Хоџьан ду иеиԥш
иҟоу, амуча змал дахаҟыруа, аџьажәлар рымч ауп.
Иара убас Д. Гәлиа иажәеинраалақәа рыла дрықәыӡбон
ажәлар усҟан измырӷьацо иҟаз егьырҭ аҵас бааԥсқәеи ашьцылара цәгьақәеи злаҽны иҟаз ауаа. Урҭ рахьтә абзазараҿы
зегь реиҳа ибӷаԥҵәаганы иҟақәаз иреиуан аӷьычра. Апоет
иажәеинраала «Аӷьыч» аҿы анцәеи, аныхеи, агәнаҳаи «ицырхырааны» дҿаԥиҽуеит аҵмыҳәҳәарақәа ирышьцылаз ауаҩы:
Анцәа ицәымыӷхаз аӷьычра ҵигоит,
Жәлар ирцәымӷу, ргәы иалсша ҟаиҵоит,

– 102 –

Аибеи арыцҳаи рырахә иӡоит,
Аныха иара ишьҭоуп, ауаа дыршәиуеит.
Абзиарахь дызцом, ацәгьарахь дхынҳәуеит,
Агәнаҳа дыннархом, цәгьала дыннарҵәоит.

Аҟазшьа бааԥсқәа дрықәыӡбауа, Д. Гәлиа ауаа аҵареи
ахшыҩрҳареи рахь дрыԥхьон. Иара дызлахәаԥшуаз ала,
иҵоуроу ауаҩы ҳәа иԥхьаӡатәу аҵареи, ахшыҩи, ауаҩышьа
бзиеи еиқәыршәаны измоу иоуп. Урҭ руак амацара, иага
иӷәӷәаны имазаргьы, изхом. Абри аганахьала иҟазшьарбагоуп
ажәеинраала «Ахшыҩи, аҵареи, амчи». Араҟа апоет ахшыҩи,
аҵареи, амчи, ауаҩышьа бзиеи рыла еиқәшәоу ауаҩы иоуп
«ихәарҭоу», «аԥсабараҿы амреи амзеи реиԥш длашоит» ҳәа
ззиҳәо:
Ахшыҩ аԥшәымоуп, аҵара сасуп,
Ахшыҩи аҵареи еибыҭазар, нас имаҭәахәуп.
Ахшыҩ уасхыруп, аҵара убра ишьақәырӷәӷәоуп,
Ауасхыр кәадазар – аҩны шәарҭа дууп.
Хшыҩда амч ду уаҩы дҭанархоит,
Ахшыҩи амчи еицызар, нас уаҩы дыннархоит.
Ҵарада ахшыҩ дырҩагьых ҵыргәа дууп,
Хшыҩда аҵара – мыцхәы ишәарҭа дууп.

Д. Гәлиа заанаҵтәи иажәеинраалақәа рҿгьы дыззы­шәа­
ҳәоз, згәалаҟара шьҭихуаз, аџьаус аҿы имаашьо, ԥсшьан­
шьҭахь акрызуа, адгьыл иқәаарыхуа, ԥхӡашала инхо роуп.
Ажәеинраала «Ааԥын» ҳәа, хыс измоу аҿы иаҳԥылоит акырӡа
зҵазкуа абарҭ ацәаҳәақәа:
Бзиа жәуааит инхақәо,
Ԥхӡашала кырзуқәо,
Џьабаала илазҵақәо,
Ахымхәацәа зааӡақәо!

Араҟа ажәа «ахымхәацәа» аҵакы шиашоу мацара
акәымкәа, еиҭарсны еилкаатәуп. Иҩашьаӡом «ахымхәацәа»
ҳәа, ара апоет зыӡбахә имоу амучацәа шракәу.

– 103 –

Ҳзыхцәажәо аизга иануп афольклортә сиужетқәа шьаҭас
измоу ажәеинраалақәа маҷымкәа. Убарҭ иреиуоуп: «Абрыскьыл», «Ешсоу итапанча», «Амаҭи, ажәҵыси, абжи»,
«Ажәытә», «Ҩыџьа зцомызт, аӡәк дрыхьӡомызт», «Ажәытә
уаа раҳаҭыр еиқәҵашьа», «Иԥсны ибзахаз иажәа».
Арҭ ажәеинраалақәа дасу аинтерес зларыҵоу рацәоуп,
аха сахьаркыратә ҟазарылагьы, идеиатә ҵакылагьы
иаа­ры­лыҳәҳәо иҟоуп «Абрыскьыл». Иара иааркьаҿны
иаҳәоит аԥсуа жәлар жәытәнатә аахыс инеимда-ааимдо, абиԥара-абиԥарала, ҿырҳәала иааргаз Абрыскьыл изку
афырхаҵаратә епос ахадаратә ҵакы. Ҭоурыхла, ҵабыргны
Абрыскьыл аԥсуа жәлар рсахьаркыратә рҿиаратә хыҭҳәаа
иаӡбаз епикатә фырхаҵоуп.. Ажәлар рҳәамҭаҟнеиԥш,
Д. Гәлиа иажәеинраалаҿгьы Абрыскьыл даарԥшуп зхы
зхашҭны зыжәлар гәакьа рымаҵ зуа, урҭ рхақәиҭреи
рымшхәыбзазареи иашьҭоу, акырӡагьы зылшо аӡәы иакәны.
Типологиала ажәытәӡатәи абырзенцәа рфырхаҵа Прометеи, ақырҭуа жәлар ржәытә епикатә фырхаҵа Амирани
ирзааигәоу аԥсуа Абрыскьыл, зыԥсадгьыли зыжәлари зыхьчо, урҭ ирԥырхаганы мчыс иаацәырҵуа зегьы рҵыхәтәы
ықәызхуа, анцәаҵәҟьагьы игәхьаа мкыкәа иҿагыло, иақәԥо,
иацлабуа аӡәы иакәны даарԥшуп:
Амаӷ дахьақәшәоз ирҩон, ауаа рзы иԥырхагоуп ҳәа,
Аӡахәабжьында ԥиҟон, санаҵсуа сархырхәоит ҳәа,
Ахыларҟәра иҭахымызт, анцәа сиҳәошәа сҟалоит ҳәа,
Аказы даанҿасуамызт, дыҟамызт анцәагьы сицәшәап ҳәа.

Абрыскьыл ахақәиҭра иманы дыҟанаҵы, ижәларгьы
мышхәыбзазарыла иҟан. Иаӷацәа ииааины аҳаԥы лашьца данҭаҿарҳәа, ижәларгьы алашьцара рхаԥеит, ақәылацәа
Аԥсны еимырҵәо иалагеит, измырӷьацашаз рацәахеит. Аха
Абрыскьыл аҳаԥы дахьҭаҿаҳәоугьы, игәы камыжькәа, ақәԥара
даҿуп, дхыдҿаҳәалоу ашьаҟа аҵхра даҿуп. Ажәларгьы икарыжьуамызт ргәыӷра, мышкызны Абрыскьыл аҳаԥы дҭыҵны,
ахақәиҭра рзааигап ҳәа изхәыцуан, утопиак аҳасабала:
Уажәыгь дыҟоуп Абрыскьыл аҳаԥаҿы,
Дыҵыҵышт убрахьтәи каамеҭ ду аҽны.

– 104 –

Убринахыс дҟалашт дҽеины,
Дыбзиа уаҩны, ақьиацәа дреиԥшны.

Излаабо ала, Абрыскьыл ажәлар рымч дасимволуп. Уи
ихаҿсахьа анаԥырҵоз рыбзазара шыцәгьазгьы, раԥхьатәи
агәыӷра карыжьуамызт, уиоуп измааноу афольклортә ҳәам­
ҭаҿгьы, иара зыӡбахә ҳамоу Д. Гәлиа иажәеинраалаҿгьы
Абрыскьыл мышкызны аҳаԥы дцәыҵыҵраны дыҟоуп
зырҳәо. Апоет ижәлар рҿаԥыцтә рҿиамҭақәа рсиужетқәеи,
реиҿартәышьа аформеи инарҭбааны ихы иаирхәеит раԥ­
хьатәи ишәҟәы инақәырццакны 1913 шықәсазы иҭижьыз
аҩбатәи иеизгаҿгьы.
Анаҩстәи ашықәсқәа рзы Д. Гәлиа ипоезиаҿы еиҳа-еиҳа
аҭыԥ ду аннакыло иалагеит ахақәиҭра, абзиабаратә мотивқәа,
еиҳа-еиҳа ишьақәгылон, аҽарӷәӷәон играждантә позициа.
Аџьажәлар ареволиуциатә ситуациа иазааигәахацыԥхьаӡа,
апоетгьы идеиала изҳауан. Уи ус шакәу агәра ҳзырго ируакуп 1917 шықәсазы Урыстәылан аиааира згаз Октиабр­
тәи асоциалисттә револиуциа иазкны ииҩыз ажәеинраала
«Шәнеиха, ԥхьаҟа!». Ари ажәеинраала заманалаҵәҟьа ианыԥ­
шит уи аамҭазы Д. Гәлиа иидеиатә хырхарҭа зеиԥшраз. Апоет деигәырӷьеит аиҭакрақәа иҟалаз, аамҭа аҽахьаԥсахыз.
Ажәеинраалаҿы «Амра ҳалаԥхеит, ҳарҿыхеит зегьы» ҳәа, –
ииҳәо символтә ҵакыс иамоу уаҩы еиликаартә иҟоуп. Ара
амра аӡбахә баша иҳәаӡам, Октиабртәи ареволиуциа иасимволуп. Аԥсуа поет кәанызанрада игәаԥхеит Октиабртәи
асоциалисттә револиуциа аиааира ахьагаз. Убриазоуп ишиашоу иҟоу абжьгаратә формала аԥхьаҩцәа дызрыԥхьоз:
Аамҭа аҽаԥсахт, иахыҵит ашәшьы,
Амра ҳалаԥхан, ҳарҿыхеит зегьы.
Иаабоит аргама ҳтәылаҿ иҟалаз уажәы,
Шәеиха шәаԥхьаҟа, шәеиҵамхан аӡәгьы!..
Ажәытәтәи абааԥсы шәашьҭамлан аӡәгьы,
Аҿатә ус ианаалауа ныҟәыжәга уажәы.
Убри ауп иахьа ҳзышьҭалаша зегьы,
Убрахьҟа иаҳуалуп ҳаибагаразы!
Икаҳаит ахәахәа, аиаша наиааиуеит,
Ацәгьа егьалшом, абзиа аиааиуеит,

– 105 –

Иҳаҳәо ҳашьҭамлар, аашьара ҳиааиуеит,
Ҳҩызцәа иаҳзырҳәоит: «Амала иҟандааиуеит».
Ацәажәара азин зегьы рзы иҟалеит,
Нхаҩ-усуҩы зегьы русқәа ҟарҵоит.
Шәҿых, шәҩагыл, иазхоуп абарсҟак ацәара,
Шәындәықәла усура, шәрыҵамхан шәара!
Шәгыл, дадраа! Шәаԥхьаҟа шәнеиха,
Ажәытәтәи аамҭа шәышьҭахь азшәырха,
Иҽеиқәоу аусқәа ҳтәыла иазшәырхиа,
Иахшәмырԥан аамҭа, есқьынгьы шәыхиаз!

Ажәлар ахақәиҭраз рықәԥареи риааиреи рмотивқәа
ҳԥылоит урҭ ашықәсқәа рзы аԥсадгьыл абзиабара иазкны Д. Гәлиа ииҩыз егьырҭ акыр илирикатә жәиенраалақәа
рҿгьы. Октиабртәи асоциалисттә револиуциа дуӡӡа ашәахәа
лашақәа аԥсуа поет иҟынӡагьы ишааӡа, ишиныԥшыз,
агәыӷрақәа шинаҭаз мҩашьахуа иаабоит иажәеинраала
«Ишә­ҭит ашьхақәа» (1919 ш.) аҿы:
Ажәларқәа ԥхьала ицоит,
Рбызшәала аҵара рҵоит,
Шьаҭамырӡгас уи ҟарҵоит,
Сыԥсадгьыл, сызкәыхшаша,
Ианбыкәу уара ас уаныҟалауа?

Апоет ибон аменшевикцәа Аԥсны аҳра аныруаз ажәлар
зҭагылаз агәаҟра цәгьа, рыԥсҭазаара уадаҩ. Амҳаџьырра
иахҟьама, асоциалтәи амилаҭтәи еиҟарамрақәа ирыхҟьама,
Аԥсны еибакәеибахеит, акыр қыҭақәа қьаԥҭахеит. Зцәанырра
ҵарыз апоет урҭ зегьы ахьибоз мыцхәы ддырхәыцуан,
игәырҩеигон, иԥсадгьыл зҭагылаз ауадаҩрақәеи аиҵа­
харақәеи рҭыгашьас иамоузеи ҳәа дыԥшаауан. Иқәиргылон
зҭак аҟаҵара мариамыз азҵаарақәа. Уи атәы ирмаананы, сахьаркыратә ажәала иҳәоит иажәеинраала кьаҿ
«Сыԥсадгьыл» (1919 ш.) аҿы:
Сыхаара, сыԥсадгьыл,
Иҟалазеи, закәызеи?
Иуԥшаауазеи, иуцәыӡзеи,

– 106 –

Абас улахь зеиқәузеи?!
Нхыҵҟа ицаз угәырҩоума,
Мшыннырцә иҟоу уџьабома?
Сылашара, сыԥсадгьыл,
Абас улахь зеиқәузеи?
Уахьҵарадоу ԥхоушьоума,
Ма даҽакы гәнугоума?
Сылашара, сыԥсадгьыл,
Абас улахь зеиқәузеи?

Аменшевикцәа Аԥсны аҳра аныруаз, урҭ ополитика
иацныҟәоз, имҵақьақьоз, ҵара хәыҷык зҵаны, змилаҭи
зхатәы бызшәеи рыгәхьаа зымкуаз аинтеллигентцәақәак
ирызкуп ажәеинраала «Исабыргәызеи шьҭа сара…» (1919). Д.
Гәлиа заанаҵгьы еилкааны иман зхатәы милаҭи збызшәеи
бзиа изымбо, даҽа бызшәаки даҽа милаҭк ахаҭарнаки гәыкала
бзиа ибарц шзалымшо. Зыӡбахә ҳамоу ажәеинраалаҿы зхатәы
ҳаҭыр ззақәымҵо, атәым изгьы иҽеим ауаҩы иоуп иаарԥшу.
Зԥа «динтеллигентхаз» ан лхаҿала иҳәоушәа иҟаҵоуп иара.
Апоет ирониала уи ицәарӡгоу аинтеллигент диқәыӡбоит, дихыччоит:
Аԥсны дааӡеит, даԥсуоуп,
Ԥсышәак иҳәашам, дазԥагьоуп,
Атәым бызшәақәа дрызҟазоуп,
Тәыми ҩнатәи еихҭниҵоит,
Иан дикәыхшоуп Назҳара!..
Атәымуаа рзы дгәыбылҩуп,
Иашьцәа рзы дыцәгьаҳәаҩуп,
Аԥара азыҳәан дцәаӷәаҩуп,
Дургәыбзыӷыр – дшәаҳәаҩуп,
Иан дикәыхшоуп Назҳара!..

Иааидкыланы ҳрыхәаԥшуазар, Аԥсны Асовет мчра шьақә­
гылаанӡатәи ипоезиатә рҿиамҭақәа рыла Д. Гәлиа аԥсуа
сахьаркыратә литература ашьапы икит. Ипоезиатә жәа
ижәлар гәакьа рымаҵ аура иазикит.
Ажәабжь «Атәым жәҩан аҵаҟа».
Апоезиеиԥш, аԥсуа прозагьы аԥхьаӡа ашьапы зкыз Д.
Гәлиа иоуп. Афольклортә прозатә рҿиамҭақәа ахьеизигоз,

– 107 –

ақьаад иахьаниҵоз анаҩс­гьы, иара арҵага шәҟәқәа рзы
иҩуан ааӡаратә (адидақтикатә) ҵакы змаз ажәабжь кьаҿқәа,
иара убас еиуеиԥшым ажәабжьқәа икьыԥхьуан иара редакторс дызмаз раԥхьаӡатәи аԥсуа газеҭ «Аԥсны» адаҟьақәа рҿы.
Урҭ заанаҵтәи ипрозатә ҩымҭақәа афольклортә сиужетқәа
ирылихуан, ма аԥсуаа усҟантәи рреалтә бзазара иахиҳәаауан.
Д. Гәулиа заанаҵтәи ипрозатә ҩымҭақәа иаарылукаартә
иҟоуп 1918 шықәсазы ииҩыз, раԥхьаӡакәны 1919 шықәса
март 17 аҽны иҭыҵыз агазеҭ «Аԥсны» аномер аҿы акьыԥхь
збаз ажәабжь «Атәым жәҩан аҵаҟа».
Ашәҟәыҩҩы ари ажәабжь аҿы зыӡбахә иҳәо ахҭысқәа
аԥсуа реалтә ԥсҭазаара аҟнытә иааигеит. Џьара фольклортә
сиужетк шьаҭас иҟамҵакәа, автор ирҿиаратә сахьаркыратә
хыҭҳәаа иаӡбаз сиужетла еибыҭоуп. Ара иаҳирбоит ареволиуциа ҟалаанӡа аԥсуа қыҭа асоциалтә ԥсҭазаара аҟнытә иалкаау сахьақәак.
Усҟантәи аԥсуа реалтә бзазара инақәыршәаны, жәытәнатә
аахыс аԥсуаа ирымаз ааӡара, ахәԥҳара аҵас рхы иархәаны,
ҭауади-аамсҭеи дара рхатәы интересқәа хьчауа, анхацәа
иҽеимыз, иҵоурамыз, ихырҵәагаз аусқәа ддырҟаҵон,
маҳагьарыла. Ажәабжь «Атәым жәҩан аҵаҟа» азкуп Алдыз
захьӡу ҭауадк еиҵеиҟәаҟәаз аус ҟьашь иахҟьаны, Елҟан захьӡу
анхаҩ рԥыс иԥсҭазаара насыԥдарыла ишҿахҵәахаз аарԥшра.
Анхаҩ рԥыс Елҟан ихәыԥҳа аҭауад Алдыз дидҳәалоуп,
дихьыԥшуп. Амца уалаԥал иҳәаргьы, хьаҳәаԥаҳәада инаиг­
ӡоит, убриаҟара аҭауад иҳәатәы дацныҟәоит Елҟан. Алдыз
ари анхаҩ рԥыс аус цәгьақәа иирҟаҵон, дирӷьычуан, имаҟахы
дадҳәаланы диман. Ҽнак зны, Алдыз ҽы маӡарахк иҵырхын,
уи сызҭаз абри иоуп ҳәа Елҟан ихьӡ аиҭеит. Уи заанаҵ Алдыз иԥҳәыс длыргәыбзыӷхьан, ҽабаак азыҳәан ухәыԥҳа
дурӡуама, дҿых уажәазы ҳәа иалҳәахьан. Уи лажәа ҩбамтәкәа
Елҟан ахылаԥшҩы иҟны днеины, «Сара соуп зҭыӡшәа уҳәо
аҽы Алдыз изҭаз» ҳәа, – иеиҳәеит. Ажәакала, Елҟан ихәыԥҳа
ихьымӡӷ ихыхны, иара ихы иҭаирԥеит. Аҭауад иҵыҵыз аҽы
иара иӷьычызшәа аус ихы анаиркы, Елҟан ҿааҳәыра имамкәа,
Сибраҟа дахганы ддырӡит. Убра Сибра, атәым жәҩан аҵаҟа,
гәаҟрыла иԥсра ҟалеит аҭауад «бзиахә» иҳәатәы иацныҟәаз
Елҟан. Алдыз знык анхаҩы ихы дакәыхшаны аразҟыдара
дҭагылартә аныҟаиҵа нахыс дхьаԥшынгьы дихәамԥшит.

– 108 –

Елҟан данахырга ашьҭахь ауп акыр игәы данҭахәыцыз,
еиликаауа далагеит змаҟахы дадҳәалаз аҭауад изылихыз
аԥсҭазааратә мҩа шхырҵәагаз. Ашәҟәыҩҩы даҳирбоит
аҭауад «кәырбанс» иҟаиҵаз, амц «фырхаҵара» иахҟьаны,
хымҳаџьымшьа аҳәахәдеиԥш ибжьаӡыз анхаҩы иразҟы цәгьа.
Автор реалтә сахьақәаны иаҳирбоит Елҟан дахганы атәым
жәҩан аҵаҟа дахьнанагаз имцабзха, еихсыӷьра амамкәа
дыхҭазкыз иԥсадгьыл абзиабара, азгәыҳәра, агәхьаагара.
Усҟаноуп, уаанӡа ҭынха дуус ииԥхьаӡоз, змаҟа дадҳәалаз
ихәыԥҳа Алдыз гьангьашрыла дышизныҟәаз, амҩа изылихызгьы шиашам цқьа ианеиликааз. Уаанӡа иаркы-иаркы,
ирцә-ирцә ҳәа иҟаз, џьара аказы ахыларҟәра заҭәазымшьоз,
агәамчи, алшареи, ақьиареи згымыз, ԥшра-сахьала
еибыҭаз Елҟан дыҟәрит. Иара иԥсымҭазы инагӡаны иҿы
иқәԥҽит уаанӡа дышиашамыз, аха иааг, ихьшәахахьан.
Елҟан даныԥсуаз ауха иашьа Шарыҭхәа дигәаларшәо, уи
диацәажәошәа иҳәоит: «Шарыҭхәа, уара ианакәзаалак
аӷьычцәа урыцныҟәоит ҳәа усызгәааны уҟоуп, уара умсааит,
сара сҩынҩықәра нысҵыргьы, уаҳа урҭ сышрыцымныҟәо.
Урҭ срықәӡит акәымзар, рыбзиара издыруаҳа, рышьаҭара
абаҟоу рҳәааит».
Ашәҟәыҩҩы еилыкка, иаадырыртә иаҳирбоит ԥсабарала
иуаҩны ишаз, аус бзиақәа рымҩаԥгара зылшашаз Елҟан
иԥсаҭа зырцәгьаз, дымҩахызҟьаз дызусҭоу. Уи аҭауад Алдыз иоуп. Абриала еилкаауп Д. Гәлиа исоциал-класстә позициа зеиԥшраз. Социалтә классла аиҟарамра аҳра ахьауа,
аџьажәлар рхаҭарнакцәа рхатә ԥсадгьыл рыманы изыҟалом.
Елҟан изы Аԥсынгьы Сибрагьы тәым дгьылқәахеит, атәым
жәҩан аҵаҟа иԥсырҭахеит.

Асовет мчра ахаантәи Д. Гәлиа иаԥҵамҭақәа
Д. Гәлиа илирика. Ар Ҟаԥшь хәҭақәа рыцхыраарала,
Аԥснытәи аџьажәлар бџьаршьҭыхла иахырҳәеит аменше­
виктә еиҳабыра. Ари ҟалеит 1921 шықәса март 4 аҽны. Абри
аҽны инаркны Аԥсны ишьақәгылеит Асовет мчра. Абри аҽны
инаркны ҳажәлар рыԥсҭазаара аганқәа зегьы шьаҭанкыла
иаԥсахуа рҿынархеит, шәышықәсала, зқьышықәсала изыз­
гәыҳәуаз, иззықәԥоз асоциалтәи амилаҭтәи хақәиҭра ҳа­

– 109 –

уит ҳәа еигәырӷьеит. Убри ала инагӡаны иӡбахон ҳажәлар
раԥхьатәи рлахьынҵа лаша ҳәа игәыӷуан.
Ажәытә аамҭа иннажьыз аиҵахарақәа раԥыхра аламала имариамызт. Иаҭахын аџьабаа дуи аамҭа рацәеи,
ишьҭыхтәын ауаа рыхдырра, рԥсихологиа. Ахақәиҭра зауз
ажәлар рҽеидкыланы, иацԥыҳәаны, ентузиазм дула рымчрылша зегьы азыркит акультуратәи анхашәатәи еиҵахарақәа
иҟаз раԥыхра.
Асовет аамҭазоуп Д. Гәлиа ирҿиаратә усура аҽанарҭбааз,
иантәӷәырԥсаз. Иара ибиографиа аҟнытә излаадыруала,
Аԥсны Асовет мчра анышьақәгыла аԥхьатәи ажәашықәсазы
иаԥиҵаз илитературатә ҩымҭақәа хыԥхьаӡарала имаҷуп.
Уи ус ахьакәу, ҳәарас иаҭахузеи, иаанагаӡом апоет
алитературатә рҿиара дацәыхьшәашәеит, абаҩхатәратә
мчы имҵәеит ҳәа. Мап.
Д. Гәлиа дызлазхәыцуаз ала, ашәҟәыҩҩы ажәлар ркультура арҿиара иахәо иарбан усзаалакгьы дацәхьамҵроуп. Абри
апринцип дықәныҟәаны аԥсҭазаара ахьеилашуаз агәҭаҵә­
ҟьа дгылан. Имҩаԥысуаз асоциал-економикатә еиҭакра ду­
қәа харантә, шаҳаҭк иаҳасабала, дрыхәаԥшуа дтәамызт.
Гәацԥыҳәара дула еиҿикааит раԥхьаӡатәи аԥсуа иеиҭаҵуа
атеатртә труппа, Қарҭтәи аҳәынҭқарратә университет аҿы
аԥсуа бызшәа иазкны алекциақәа дрыԥхьон, уахьынтәи
1926 шықәсазы дхынҳәны Аԥсны данааи, инапы рылеикит еиуеиԥшымыз аҵарарккаратә усхкқәа, аԥсуа бызшәеи,
аетнографиеи, афольклори ирызкны аусумҭақәа иҩуан,
ашәҟәыҩҩцәа ҿарацәа еиҵаиааӡон, еиқәиршәон арҵага
шәҟәқәа, дацхраауан аԥсуа бызшәеи алитературеи ракадемиа. Инапы злеикуаз акультуратә усхкқәа зегьы рҿы ацхыраара ирҭон асовет еиҳабыра, игәы азҭарҵон иааивагылаз
аҿар. Уи ацхыраара иауази, имҩаԥигоз аус алҵшәа бзиақәеи
имч ҩбартәуан, иаздырҳауан, ихы дақәгәыӷуа дҟарҵон.
Абарҭқәа рҟнытә алитература мацара иҽеиҭартә хҭацәыха
иоуамызт. Аҩажәатәи ашықәсқәа рзы ииҩыз акык-ҩбак
ажәеинраалақәа («Марти ахьчеи» – 1926 ш., «Амшәи, аџьмеи,
аҽи» – 1927 ш., «Абгахәыҷи аҵыси» – 1927 ш.) рыӡбахә
ҳамҳәозар, Д. Гәлиа алитературатә рҿиара ҿыц ҩнапыкла
икны, иҽагәылахаланы далагеит ҩажәижәабатәи ашықәсқәа
рылагамҭа инаркны. Убринахыс иԥсҭазаара далҵаанӡа иҩит

– 110 –

хыԥхьаӡара рацәала алирикатә жәеинраалақәа, апоемақәа,
ажәабжь кьаҿқәа, ароман «Камаҷыҷ», адрама «Анаурқәа»,
аԥсуа литература иалеигалеит акырӡа зҵазкуа аиҭагақәа.
Шьаҭанкыла аҽаԥсахит асовет аамҭазтәи Д. Гәлиа илирика
атематика, аҽарҭбааит, иазцәырҵит аидеиа ҿыцқәеи атема
ҿыцқәеи. Ишәит, ишьақәгылеит апоет иҟазара. Уаанӡатәи
иҩымҭақәа рыла асоциал-класстә еиҟарамра даҿагылозҭгьы,
ижәлар зҭагылаз ауадаҩрақәа гәнигозҭгьы, асовет аамҭазтәи
илирикаҿы дырзышәаҳәо далагеит асоциалисттә нхамҩа
ҿыц аргылаҩцәа. Ари ара ирҿиара ахадара ҷыдарақәа ируакны иҟалеит.
Асовет аамҭазтәи Д. Гәлиа илирикаҿы аԥызара змоу
темақәаны иаабоит ақыҭанхамҩа аколлективизациа азура, милаҭеилыхра ҟамҵакәа ажәларқәа реиҩызара азышәа­
ҳәара, аԥсҭазаара ҿыц иаԥырхагаз рықәыӡбара. Ари аамҭазы
Д. Гәлиа амилаҭ ҳәаа ҭшәақәа дырҭамхакәа, ипоезиа аинтер­
националисттә ҟазшьа иашаҵәҟьа аманы ишьақәгылт.
Аҩажәижәабатәи ашықәсқәа рылагамҭазы Д. Гәлиа
лымкаала аус иуит ахьӡыртәра ажанр аҿы. Ахьӡыртәра
ажанр аԥсуа фольклор аҿгьы иаҳԥылоит, формала аурыс фольклор аҿы «частушка» ҳәа изышьҭоу иазааигәоуп.
Ажәытәан ахьӡыртәрақәа ҵакыс ирымаз даҽакын, асоциалтә
еизыҟазаашьақәа раасҭа абзазаратә гхақәа ракәын изхыччоз,
иҵәылырхуаз: аҭаца аашьаҩы («Џьымшьы ламҵа, џьымшь
хырҟәыҿы, шьапы мыӡәӡәа, иарҭа қәԥала»), арԥыс ԥагьа
(«Арԥыс ԥагьа, ԥаҵа кьакьа») уҳәа уб. иҵ.
Д. Гәлиа иакәзар, афольклортә хьӡыртәрақәа реиҿар­
тәышьа форма ихы иархәаны, аҵак ҿыцқәа рыҭаны, уи
аамҭазы иактуалыз азҵаарақәа ирызкны иҟаиҵон.
Ахьӡыртәра аҟазшьа змоу Д. Гәлиа иажәеинраалақәа
рҿы, зегь раԥхьа иргыланы, аҿатә уаа рыхьыӡ шьҭихуеит,
урҭ рфырхаҵаратә усура дазышәаҳәоит. Ицәаӷәо, ирашәо,
аҭаҭын аазрыхуа, ашәырҵлақәа зааӡо – абарҭ реиԥш
иҟақәоу роуп иҵоуроу ифырхацәа, абарҭ роуп аԥсҭазаара
аромантикатә ҵакы азҭо. Ари аганахьала иҟазшьарбагоу Д.
Гәлиа иажәеинраалақәа руак иаҳәоит:
Афырхаҵа Мац-фырҭын,
Ҩ-гак леиҵеит аҭаҭын,

– 111 –

Даара дацхрааит, ирашәеит,
Ианаамҭазгьы иҵкәеит.
Дагрономуп Сакәыт-иԥа,
Уҭрак ҟаиҵеит абар сынтәа:
Аӡын, аԥхын, ҭагалангьы,
Иназеиԥшу есқьынгьы.

Апоет асовет уаа рӷьеҩ усура аԥсабаратә цәырҵрақәа
раҵкысгьы еиҳаны, урҭ ирацлабуа ираԥырго иаҳирбоит.
Ажәеинраала «Ашарԥыеҵәа» (1939 ш.) аҿы аеҵәа асимволтә
ҵакы аҭаны, ауаа реиԥш аԥсы ахаҵаны иаарԥшуп. Аҵх
лашьца иалԥхаауа, ашьыжь шаанӡа ицәырҵыз ашарԥыеҵәа
иацлабуа, анхацәа русурала иара «дырԥхашьоит», агәра
адыргоит иара аԥхьагьы дара гыланы русқәа шынарыгӡо.
Ажәеинраала еиҿартәуп еицынхо асовет уааи ашарԥыеҵәеи
еиҿцәажәошәа. Аҵыхәтәан дара ирҳәоз, ируаз цқьа ианеилнакаа, иааԥхашьан, насгьы иреигәырӷьан, ус аҳәеит:
Мап, дадраа, шәара сшәацлабуам сара,
Ҕьеҩла аус зуқәоу шәреиуоуп шәара.
Сара сшәылаԥшит ус, шәушьа збап ҳәа,
Амра гылаанӡа алашара шәсырбап ҳәа!

«Ажәаны, аҩызцәа рыгәҭаны» (1940 ш.) ҳәа хыс измоу
ажәеинраалаҿы апоет ажәытәтәи абзазарақәа еиҿирԥшуеит.
Зхатә џьала инхарц зҭахыз Смел захьӡыз нхаҩ қьиак ажәытә
бзазара џьбара дышразҟыданатәыз иҳәоит.
Анхаҩы дӷьацартә, иџьабаа иԥылартә дҟазҵаз аамҭа ҿыц
апоетгьы дақәныҳәоит:
Ҳаамҭа сақәныҳәоит абра зегь ҳаилатәа, –
Иахьатәи ҳаамҭа иҳазҭаз анасыԥ, аразҟы.

Д. Гәлиа ипоезиаҿы аԥсҭазаара ԥхьаҟа изго аҿатә уаа
заҟа гәышьҭыхрыла, романтикала дырзышәаҳәоз аҟара
иҵәы­лихуан, сатиратә ажәала «рцәа ккаӡа» ирхихуан урҭ
ирԥырхагаз, измырӷьацоз, изыхҟьашоз: акулакцәа, ҭауа­
ди-аамсҭеи, апапцәа, аҟәыдырԥаҩцәа, аԥшцәа, аашьа­цәа,
абуржуазиатә хдырра зызкамыжьуа, азеиԥш мал амҵар­

– 112 –

сыҩцәа. Урҭ ашықәсқәа рзы арҭ реиԥш иҟаз аелементқәа
зынӡа иқәымӡаацызт, аҿатә уаа дара ирҿагыланы, иҵарны
қәԥатәыс ироуит. Иҵоурамыз урҭ аелементқәа ирызкны апоет иажәа џьбара лымкаала актуалра аманы иҟан. Ианикьыԥхь
ашьҭахь, ирласны ажәлар иргәаԥханы ирыдыркылаз, инеимда-ааимдо ҿырҳәала ирылаҵәаз ахьӡыртәрақәа руак аҿы
иласу формала антиподқәа ахьирхәуеит:
Ахьшьыцба мыжда шәарыцоит,
Махәи ҵыси еиқәнартәом,
Акулакцәа еицәажәоит,
Ҕар ихәарҭоу егьырҳәом.
Апап мыжда иуааҳәцәа
Аҳәа рҟааны, ала рзишьит,
Ахәаџьа гьангьаш иҩымҭа
Амдыр ихәда инахишьит.

Асатиратә ҟазшьа рымоуп апоет 1933 шықәсазы ииҩыз
иажәеинраалақәа: «Аколнхара зызныҟәымгаз», «Акооператив зымпыҵазырӡыз», «Дына, атрест аиҳабы».
«Аколнхара
зызныҟәымгаз»
аҿы
даарԥшуп
зус
зцәеилаҳаз аиҳабы, ауаҩы хымдыр ихаҿсахьа. «Акооператив
зымпыҵазырӡыз» аҿы азеиԥш мал змардаз, аха «аҳәынаԥқәа
ирфеит» ҳәа ҽыҵгас иҟаҵаны, ахатә малрҳара изаҟәымҵуа
ауаҩы хԥара дырччархәны даарԥшуп. Апоет иҩымҭақәа акыр
рҟны еиԥш, араҟагьы аллегориа ихы иаирхәоит. Акооператив аиҳабы ииӡаз амал аҳәынаԥқәа ишырхараиҵоз раҳазаап:
Аҳәынаԥқәа ари раҳан,
Акәыкәыҳәа иҳәҳәазаап,
Акгьы ҳамфеит ҳара рҳәан,
Аиҳабы инаиқәрыжьзаап.

Тематикала уи иазааигәоуп ажәеинраала «Дына, атрест
аиҳабы». Ари аиҳабы азеиԥш мал (аԥара) афара дыхнахзаап, маҭәаҩыҭәала иҽеибиҭеит, дамеигӡакәа игеит, убас ала
«Атрышә иаирсит уи атрест», аха:
Дук мырҵыкәа абри ашьҭахь,
Абра иаҳҳәап иара ихьыз,

– 113 –

Наҟ абахҭа дынҭадырст,
Дызцәнымхашаз неихадырст.

Аҿатә ԥсҭазаареи аџьауси рзышәаҳәара, абзазаратә гха­
қәа, ажәытә аамҭа ацәынхамынхақәа рықәыӡбара ирызку
инарываргыланы, ҩажәижәабатәи ашықәсқәа рзы Д. Гәлиа
иҩит асовет жәларқәа рҵеицәа дуқәа ирызкны акымкәаҩбамкәа алирикатә жәеинраалақәа. Урҭ иаарылукаартә
иҟоуп «Русҭавели ибаҟа», «Ашәышықәсақәа ргени» (XII
ашәышықәсазтәи ақырҭуа поет ду Шоҭа Русҭавели), «Аиниара», «Џьамбул» (аҟазах поет ду Џьамбул Џьабаев изкуп), «Тарас ду» (аукраин поет ду Тарас Шевченко изкуп). Арҭ ажәеин­
раалақәа ирныԥшит аԥсуа поет илаԥшҳәаа аҭбаара, ипоезиа
аинтернационалатә ҟазшьа.
Асовет шәҟәыҩҩцәа зегьы дреиԥшны Д. Гәлиа Аџьынџь­
тәылатә еибашьра дуӡӡа ашықәсқәа рзы иаԥҵоу ирҿиамҭақәа
аԥсадгьыл ахьчара атема иазкуп. Иажәеинраалақәа рыла
аԥхьаҩцәа ргәы азҭеиҵон ҳажәларқәа тәыс иҟазҵарц
иҳақәлаз афашистцәа рықәыхразы. Аԥсуа поет ибжьы ҿаца
рхоуп ажәеинраалақәа: «Ҳара ҳ-Кавказ» (1942 ш.), «Ԥхьаҟа,
мраҭашәарахь» (1943 ш.).
Ажәеинраала «Ҳара ҳ-Кавказ» аҿы жәытәнатә аахысгьы
кавказтәи ажәларқәа рҵеицәа дуқәа рыԥсадгьыл ахақәиҭразы
ршьа акаҭәара ишамеигӡоз аԥхьаҩцәа иргәаларшәауа, апоет
дрыԥхьоит аӷа хәымга ицәымшәарц:
Нас шәнеи, Кавказ ду аԥацәа, гәы-шьамхыла еснагь иҵару!
Шәабџьар нышьҭышәх, шәнеиԥыл шәаӷа, уи аԥхамшьа,
тәыс шәҟазҵауа.
Уажә еиԥш азоуп шәара шәзааӡаз, шәа
шәыԥсадгьыл шәзатәу,
Наҟ днықәышәхӡа уи ақәылаҩ, дабаҟоу ҳәа инизҵаауа.

Ҳаԥсадгьыл ду ахьчаразы аҵеицәа рхы иамеигӡарц
ааԥхьара ҳасабла иҩуп иара убас ажәеинраала «Ԥхьаҟа,
мраҭашәарахь!». Араҟагьы автор ҳтәыла иақәлаз аӷа дахцаны идрыцқьаанӡа аанҿасрак ҟарымҵарц дрыԥхьоит асовет
еибашьцәа:
Шәнеила ԥхьаҟа, ҳтәыла аԥацәа!
Аӷа иҳақәлаз наҟ дыншәырҵәа!

– 114 –

Иаанхаз ҭашәшьы наҟ, уахь рҭыҩрахь,
Аҳы, ԥхьаҟа, мраҭашәарахь!

Аибашьра ашықәсқәа рзы Д. Гәлиа иҩит иара убас
ажәеинраалақәа рцикл «Афырхацәа рзы ашәақәа». Аԥсад­
гьыл ахьчаразы еиуеиԥшым афронтқәа рҿы афырхаҵара
аазырԥшыз аԥсуа жәлар рҵеицәа гәлымҵәахқәа: А. Наӡаӡе,
Қь. Агрба, М. Иазыџьба, М. Цәышба, В. Ҳаразиа, Ԥ. Ҷолокәуа
рыхьӡ-рыԥша азышәаҳәара иазкуп ари ацикл еиднакыло ажәеинраалақәа. Аԥсуа жәлар рԥа иаша, Асовет Еидгыла
Афырхаҵа Владимир Ҳаразиа изкуп апоет 1943 шықәсазы
ииҩыз ажәеинраала «Ахаҵа-ихаҵа иашәа». Ари ажәеинраала
акьыԥхь анаба ашьҭахь, иаарласны ажәлар ирылаҵәеит,
ашәаны ирҳәо, акыраамҭа ирхамышҭуа иҟалеит. «Аԥсны ахьӡ
ҭызгаз арԥыс хаҵа», «уи зыԥсадгьыл зхы нақәызҵаз» Владимир Ҳаразиа бзиабарала игәалашәара ажәлар рҿы ԥсра-ӡра
шақәым ажәеинраала ҟазарыла иаҳәоит:
Ианакәзаалак уи ихьӡ ԥсышам,
Зегь ҳгәы дҭазаашт, уи даҳхашҭшам.
Аԥсуа жәлара – аҳәса, хацәа,
Уи изы ирҭахуп рашәа, ражәа.
Ахаҵа-ихаҵа, афырхаҵа,
Аԥсны ахьӡ ҭызгаз арԥыс хаҵа,
Ахаҵа ӷьеҩ, арԥыс бзиа,
Уи Володиа Ҳаразиа.

1941–1945 шықәсқәа рзтәи Аџьынџьтәылатә еибашьраҿы
ҳсовет жәлар аиааира дуӡӡа ргеит, аӷа хәымга ҳтәыла далцаны, аҭынчнхамҩа иазыхынҳәит. Аԥсҭазаара иқәнаргылеит
азҵаара ҿыцқәа. Ирӷьатәын аибашьра ҳаԥсҭазаара иан­
наҵаз ахәра дуқәа. Ашәҟәыҩҩцәагьы, ҳәарада, уи апериод иашьашәалахашаз арҿиамҭақәа аԥырҵалар акәын. Д.
Гәлиа аԥхьа днаргыланы, аԥсуа шәҟәыҩҩцәагьы азықәԥон
рҩымҭақәа рыла ажәлар рҭахыра ҿыцқәа рҭак аҟаҵара.
Аԥсуа литература ашьаҭаркҩы аԥсҭазаараҿгьы алитера­
т­у­раҿгьы иҟазшьа хадақәа ируакын илиршаз аихьӡараҿы
аанымгылара. Ианагь дҳаҵҳаҵо аҿыц иԥшаауан, ирҿиара
аҳәаақәа ирҭбаауан. Иқәрахь дышнеихьазгьы, аибашь-

– 115 –

ра ашьҭахьтәи ашықәсқәа рзы иҩит асовет уаа зегьы
ргәалаҟарақәа, рцәанырра ҵаулақәа зныԥшуа, ҟазарылагьы
иҳараку, аҿареиԥш илахҿыху, апоезиатә мцабз цаҳәцаҳәо
изхылҵуа алирикатә жәеинраалақәа. Ари апериод азы
иара ииҩыз иреиӷьу иажәеинраалақәа рҿы аԥсҭазааратә
конкреттә фактқәеи ауаажәларратә, аҭоурыхтә хҭыс дуқәеи
шеидҳәалоу, ишеиқәҿырҭуа ааирԥшуеит.
Иҵаулоу ахшыҩҵак амоуп ажәеинраала «Амшын» (1945 ш.).
Апоет илирикатә фырхаҵа, амшын зыԥсы ҭоу, деилызкаауа
акы акәушәа дацәажәоит. Аха уи баша цәажәарам, цәанырра
дук иарҵысит. Аибашьраҿы ҳажәлар аиааира шыргаз
аӡбахә заҳаз апоет игәырӷьара ҵҩа амам, дарцәом. Аха уи
изнарҵысыз ацәанырра баша ажәа еизадала изҳәом. Иҳәоит
иара иеиԥш амшынгьы гәырӷьошәа. Аиааира жәабжь заҳаз
апоет иеиԥш амшынгьы ыцәамызшәа ибоит ацәылашамҭаз
уи дахьхыԥшыло:
Иаха аҵх ԥуҽзаап, сара сеиԥш унеиааиуа,
Убри аҵх иҳанаҳәт гәырӷьажәабжь – аиааира.

Асовет жәлар аиааира иргаз еигәырӷьаны, амшынгьы иаахнатит аблақәа кәеицеиуа. Ицәажәар аҭахуп, аха иазҵысыз
агәырӷьара заҟароу азҳәом. Апоети амшыни гәыла еибадыруеит, еилибакаауеит. Иԥсадгьыл аԥсабара гәакьеи иареи еизгәыкуп, рцәаныррақәа еиқәшәоит, ргәырӷьарагьы
еицеиҩыршоит. Апоет иоуп иаҳзырдыруа амшын агәалаҟара
зеиԥшроу:
Избоит ҳацәамызт уаргьы саргьы,
Ус ҳаиҿаԥшуа ҳгылоуп, ҿаҳак иеиԥш уеизгьы,
Уҳәыцымыцуеит хәыҷык, уара акы уҳәарцы,
Аха агәырӷьара уиааин, иузҳәом акгьы.

Апоет, иара иеиԥш, аибашьраҿы аиааира згаз асовет уаа
зегьы ргәырӷьара амшын иадикылоит:
Ацәылашара иаҿуп, аӡаӡа канаҳәоит,
Ҿымҭ ҳахәаԥшуеит, аха ҳгәы иҭоу еилҳаргоит.

– 116 –

Ҳгылоуп ҳҩыџьагьы: абра – амшын ҭбаа, амшын,
Насгьы идуӡӡоу, уаҩ гәырӷьаратә мшын.

Д. Гәлиа ипоезиа аҟазшьақәа ируаку – ԥсы зхамгьы
аԥсы рхаҵаны, ауаҩытәыҩса изааигәаны рыхцәажәара,
раар­ԥшра аныԥшуеит тематикала «Амшын» иазааигәоу
алирикатә жәеинраала «Аӷба ааҿықәгылт» (1945 ш.). Хҭыс дук
ҟамлаӡеит. Ажәеинраала ахаҭеиԥш асиужетгьы кьаҿуп. Аха
Д. Гәлиа иреиӷьу егьырҭ акыр иҩымҭақәа рҟнеиԥш, араҟагьы
ахҭыс хәыҷы ауаажәларратә ҵакы ҭбаа аиуртә аизыркәкәара
ҟазара дула илиршеит. Аибашьра ашьҭахьтәи хәылԥазык азы
раԥхьаӡакәны Аҟәа абаӷәаза иаадгылт аӷба. Уи збаз апоет
ажәлар рынасыԥ лашеи рҭынчреи иасимволу акы аҳасабала
деигәырӷьаны днаԥылт, дыццакны. Ргәыбзыӷра, гәыдкылара
цымхәрас, аӷба днадгылан, инапы нахьишьит, зыԥсы ҭоу
акеиԥш. Аибашьра иахҟьаны аҵх лашьцара иалԥхо аӷба
цәымзақәа Аҟәатәи асқьалаҿы акыраамҭа изымбацыз апоет изы, ари уажәы иҿыцбарахеит, уи ааҿықәгылара иҿыцу
аҵакы аиуит, изнарҵысит ацәалашәара ссир.
Инеины варала ацҳа ианнадгыла,
Снеины убраҟа авара снадгылт.
Инадыскылт схы убраҟа, сӡырҩуа,
Иҟазаап са сеиԥш убрыгь агәы ҵысҵысуа!

Д. Гәлиа илирикатә поезиа иамҽханакуа ацәырҵрақәа
еиуеиԥшым. Адуӡӡақәа реиԥш, ахәыҷӡақәагьы иҵарны ицәа
ианыруеит, дрызҿлымҳауп.
Алирикатә жәамааноуп уҳәартә иҟоуп ажәеинраала
«Ашышкамс» (1946 ш.). Автор ссиршәа аԥхьаҩ ибла ихгылартә
иҭихуеит аԥсабара иамоу амч ӷәӷәақәа: абна ду аҿы зегьы еилазырҩынтуа, аџьҵла дуқәа рзаарыкӡа зегь зырхәо
аԥшаӷьы, акашәа имбаӡакәа, дара убарҭ аџьҵлақәа цҟьашәҟьа
иқәызҵо афы, урҭ ирхылҵуа абжьы цәгьақәа, акыр зылшо
амшын цәқәырԥа. Апоет урҭ аԥсабара мчы дуқәа џьашьаны
дреихырхәарц ихы анылаирҟәы, илаԥш иҵашәеит абжьы
цәгьақәа рыгәхьаа мкӡакәа, тәамҩахә амаӡамкәа ихандеиуаз ашышкамс хәыҷы. Убри зегь реиҳа изымбатәбарахеит.
Ашышкамс хәыҷӡаҵәҟьагьы аҳаҭырқәҵара иаԥсоуп ха­

– 117 –

меигӡа­рада, џьабаала ахы ахьныҟәнаго азы. Иара иага
ихәыҷызаргьы, иахнаго аџьабаа уаҩы ибарҭамзаргьы, аџьатә
процесс аҿы иԥшӡоуп, адунеи еибаркны измоу, аԥсы злахоу иреиуоуп. Хатә џьабаала аԥсҭазааразы иқәԥо зегьы
ԥшӡоуп, апоезиатә ажәала урҭ рзышәаҳәара иаԥсоуп – абриоуп ажәеинраала хадаратә леитмотивс иамоу. Убриазоуп
ашышкамсҵәҟьа аџьабаа иҵарны апоет ицәа изаныруа, ипоезиа изагәыҵанаҳәҳәо:
Абар, сылаԥш иааҵашәеит ашышкамс хәыҷ уа,
Абжьы цәгьақәа рыгәхьаа мкыкәа уи убра,
Аидара ду, иара иеиҳаз, наҟ иарҳәазон,
Аԥхӡы алхәаҭа, уи иахьыжжуа ԥхьаҟа ицон.
Мшаашар аус ауеит, ибаӡом уаҩы,
Уаҩы издыруам уи амаашьа, уи акруҩы!..
Аҟаҵамҭа аҭыԥқәа рацәан – избеит ссиршәа,

Снаскьеит, амҩа асҭт, сыбӷа сырхәан, исхысхт схылԥа!
Д. Гәлиа ипоезиаҿы аҭыԥ ӷәӷәа аанызкыло аџьеи ахақәиҭ­
реи рмотивқәа ҳԥылоит хыԥхьаӡара рацәала егьырҭ акыр
иажәеинраалақәа рҿгьы. Ари аганахьала иҟазшьарбагоуп
афилософиатә ҵакы ӷәӷәа змоу ажәеинраала «Аҽацә». Аԥсра
еиӷьуп атәра аҵкыс – иркьаҿӡаны, насгьы ажәа еизадала
иаҳҳәозар, абриоуп иара ҵакыс иамоу. Д. Гәлиа ари иҩымҭа
раԥхьатәи ацәаҳәақәа рҿы атрагедиатә ҭагылазаашьа зауз
аҽацә ашьха ақәцәан иқәыргыланы иаҳирбоит.
Аҽацә ԥшӡа иазыҟалеит аамҭа цәгьа – ԥхьаҟа ашьапы неихнагар ибӷалоит, ицҟьа ицоит, ашьҭахьҟа иршьырц
ауаа (ашәарыцацәа) ашьҭоуп. Али-ԥси рыбжьара иаӡбароуп
иҟанаҵаша.
«Шьҭа иԥсыроуп, ма ишыбзоу ахы рнаҭароуп». Ишыбзоу ашәарыцацәа тәыс ироур, ахақәиҭра ацәыӡра аҵкыс
еиӷьнашьеит шәарахҵас аԥсра. Ԥсаатәҵас икакәкәа ахра
бааԥс ахь ицеит. Ашәарыцацәа иџьаршьеит аҽацә иҟанаҵаз,
аха дара:
Рылаԥш нахьымӡо аԥсҭҳәа еилач ирцәагаанӡа,
Уи иаман хақәиҭра нагӡа убраанӡа…

– 118 –

Араҟа аҽацә атрагедиатә хымҩаԥгашьа ииашаны еил­
каатәуп. Уи иаанагаӡом ауадаҩрақәа ирықәшәаз дшәа­
ны иҽишьыр еиӷьуп ҳәа. Ара зыӡбахә ҳәоу аҽацә зықә­шәаз
агәаҟ­ра иацәшәаны акәӡам ахы зҭанархаз. Апоетгьы баша
иазимҳәеит «Ишәаӡомызт аказы, игылан уи ӷәӷәа» ҳәа.
Ажәеинраала идеиа хадас иамоу аахтны иҳәоуп аҵыхә­
тәантәи ацәаҳәақәа рҿы:
Хараӡа еиӷьуп, зегьы рзы, есқьынгьы,
Ахақәиҭраз дшықәԥо аԥсра иара изыс,
Аӡәы ихы днықәсуа тәыс дҟаиҵар аҵкыс!

Ареволиуциа ҟалаанӡа аамҭала зны Д. Гәлиа ииҩхьаз
иажәеинраала «Хоџьан ду» аҿы аперсонаж хада иԥацәагьы
иаргьы аџьажәлар рзы иҳарамын, цәгьа баны бзиа
ҟарымҵозҭгьы, игәымбылџьбаразҭгьы, 1949 шықәсазы
ииҩыз иажәеинраала «Ахьча иажәа» ахадаратә персонаж ахьча Дамеи ҭаацәаныла даарыхҩуп, дырҿиаҩуп, ауаа
рзы дразуп, чеиџьыкалагьы дбарақьаҭуп, иҭынч бзазара
деигәырӷьоит. Зықәрахь инеихьоу уи ауаҩ идыруеит аҿатә
аамҭа зыԥсоу. Апоет иеиԥшҵәҟьа ахьчагьы итәыла ахьҿио,
ишәҭыкакаҷуа иахьыҟалаз агәадура инаҭоит. Ара апоетгьы
ахьчагьы рхәыцрақәа еизакуп, еилаҵәеит. Дамеи аколнхара аферма рахә дрыцуп, иԥацәа абыжьҩыкгьы ихәарҭоу,
иҵоуроу уск-уск ирҿуп, урҭ рыӡбахә дазгәдуны иҭааз апоет
абас иеиҳәоит:
Аӡәы ақыҭан аиҳабыра имоуп,
Егьи – аҩразы кырӡа уара дуеиԥшуп,
Ахҩык абна ус дазкуп.
Иумдыруеи, абна жәлара рзы иус дууп.
Ҩыџьа – ачаи ус бзиа иааиуеит рнапаҿы,
Афҩык – абаҳча шәырқәыр дырҿуп есқьынгьы.
Реиҵыбӡа – исоумҳәан уи итәы,
Дԥыруа ажәҩан далоуп есқьынгьы…

Раԥхьаӡатәи аԥсуа поет ирҿиамҭаҿы лымкаала аҭыԥ ааныркылоит ахәыҷқәа, аҿар ирызку хыԥхьаӡара рацәала
ажәеинраалақәа. Урҭ аԥсҭазаарахь раԥхьатәи зшьаҿақәа еи-

– 119 –

хызго аҿар ирыларааӡоит иреиӷьӡоу, ҳаамҭа иақәнагахаша
аҟазшьақәа, ирырҭоит ихәарҭоу, иҵоуроу, уаҩ дзымжьо
ахырхарҭа.
Д. Гәлиа ипоемақәа. Ажәеинраалақәа инарываргыланы
Д. Гәлиа иҩуан апоемақәагьы. 1913 шықәсазы иикьыԥхьыз
раԥхьаӡатәи ипоема «Арԥызбеи аԥҳәызбеи рышәҟәы» анаҩс­
гьы, иара икалам иҵыҵит аԥсуа литературазы илагала дуны
иҟалаз ипоемақәа: «Ажәлар рзы ашәа» (1943 ш.), «Ҭагалан
ақыҭан» (1947 ш.), «Сара схәышҭаара» (1954 ш.), «Аԥсназы
ашәа».
Апоема «Ажәлар рзы ашәа» ҩуп 1941–1945 шықәсқәа
рзтәи Аџьынџьтәылатә еибашьра атемала. Апоет ихту
публицистикатә ажәа цаҳәцаҳәла иааирԥшуеит уи аибашьра хлымӡаах ҳсовет жәларқәа зегьы ирзаанагаз агәаҟрақәа
зеиԥшраз. Ауаатәыҩса зқьышықәсалатәи рҭоурых аҿы
ирацәоуп аибашьрақәа, аха Аџьынџьтәылатә еибашьра
еиҳау ахаангьы иҟамлаӡацт. «Амра зырхәашьыз, ашәшьы
хызҵаз» ари аибашьра адунеи архыџхыџит, иԥсыда, инхада рҳәо аҟынӡа инанагеит. Маӡала, маҳагьарыла ҳтәыла
иақәлаз афашистцәа, арҳәцәа, ашәарҭа иҭадыргылеит
ҳақалақьқәа, ҳқыҭақәа. Аха апоет дазгәдууп асовет жәларқәа
зегьы ргәы камыжькәа, еицҿакны адруҳәа иахьецгылаз.
Аԥсуа поет аинтернационалист Асовет мчра аамҭазы ииҩыз
егьырҭ ипатриоттә жәеинраалақәа рҟнеиԥш, араҟагьы
аԥсадгьыл ҳәа ииԥхьаӡо Аԥсны мацара акәӡам. Аԥсны еиԥш,
иара иԥсадгьыл гәакьагьы деиҷаҳауеит, ибла аҷыц еиԥш
рыхьчара дазгәаҳәуеит Асовет Еидгыла акәакьқәа зегьы,
Ҳсоциалисттә ԥсадгьыл ду ҳәа иԥхьаӡон. Д. Гәлиа патриоттә
цәанырра ҳаракыла дырзышәаҳәеит уаҩытәыҩса иимбацыз
афырхаҵареи аӷәӷәареи аазырԥшыз ақалақь дуқәа: Москва,
Леининград, Минск, Киев, Одесса, Севастополь, иара убас
ҳтәылаҿацә Аԥсны згәыларшәу Кавказ. Апоет идыруан асовет
уаа рыԥсадгьыл ду ахьчаразы уи аибашьраҿы иаадырԥшыз
афырхаҵара наунагӡа уаҩытәыҩса ихамышҭуа ишаанхоз, уи
азы акәын изиҩуаз:
Аамҭа цалашт, адгьылқәа шәҭлашт,
Дунеи жәлары ссиршәа ирбалашт,
Ҳар иҟарҵаз, ҳажәлар ирычҳаз,
Аџьашьатә ду урҭ ирылшаз.

– 120 –

Аԥсра иацәымшәаз, млашьра зычҳаз,
Хьыӡла-ԥшала ԥхьаҟа ицаз, –
Урҭ ажәлар ду, убарҭ ар ӷәӷәа,
Урҭ ԥсра рықәым, иаанхеит ишыӷәӷәоу.

Хыхь ишаабаз ала, аибашьра ашьҭахьтәи апериод азы Д.
Гәлиа ипоезиаҿы аԥызара аманы иҟан аграждантә лирика.
Уи апериод азтәи акыр иажәеинраалақәа реиԥш, ипоема
«Ҭагалан ақыҭан» азкуп асовет патриотизмра, аԥсадгьыл
абзиабара, аҭынчнхамҩа ртемақәа. Апоемаҿы арҭ атемақәа
аки-аки иузеиҟәымҭхо иакны иҟоу ракәны ицәыргоуп.
Апоема аперсонажцәа рхы-ргәы иақәгәырӷьо, рыбзазара,
реизыҟазаашьақәа, ргәалаҟарақәа романтикатәла ишьҭыхны
иҟаҵоуп. Аибашьра ашьҭахьтәи ашықәсқәа рзгьы ҳажәлар
рыԥсҭазаараҿы уадаҩра рԥымло иҟамызт. Миллионла
зыԥсадгьыл зхы ақәызҵаз асовет уааԥсыра, ҳәарас иаҭахузеи,
хашҭышьа рымаӡам. Урҭ ршьа икарҭәаз ауп ҳара аиааиреи
аҭынчреи ҳазҭаз. Аха урҭ рыхьҵәыуара мацара, аибашьра ааха
ӷәӷәа иаҳнаҭаз агәынгара мацара акгьы ҳнаҭомызт. Аиааира
згаз асовет жәлар иҳаҩсыз иацтәи амш акәымкәа, ҳаԥхьаҟатәи,
уаҵәтәи амш лаша иазхьарԥштәын, уи амш азы ақәԥара
ргәы азҭаҵатәын. Еиҭашьақәыргылатәын афашистцәа ирыблыз, иццышәыртәыз, еилаԥырыххааз ақалақьқәа, ақыҭақәа,
анхамҩа аганқәа зегьы. Урҭ зегьы рыҟаҵара аламала имариамызт. Аиҳабыреи ажәлари рыжәҩахыр еибыҭаны хырԥашьа
змамыз аус ҿыцқәа напы рыларкит.
Алитератураҿгьы усҟан ажәлар аиааира ирнаҭаз
агәацԥыҳәара аарԥшра еиҳа иҵоуран. Егьырҭ асоветтә
поетцәеи ашәҟәыҩҩцәеи дреиԥшны, аамҭа иқәнаргылоз
ажәлар рҭахрақәа инарықәыршәаны, Д. Гәлиагьы асовет
уаа рынхамҩа аиҭашьақәыргылара сахьаркыратә ажәала
азышәаҳәара тема хаданы иқәиргылеит ипоема «Ҭагалан
ақыҭан» аҿы. Маҷк аԥсҭазаара иршәҭкакаҷцәеит уҳәартә
иҟазаргьы, аҩымҭа аԥхьаҩ игәы шьҭнахуан, иҵоуроу аусқәа
рахь иԥхьон.
Апоемаҿы хадаратә фырхаҵаны даарԥшуп аԥсуа арԥыс
ӷьеҩ Смел. Иара аибашьраҿы гәышԥыла иԥсадгьыл ихьчон,
аиааира згаз Асовет ар дрылагыланы Берлиннӡа днаӡеит, аиааира ганы иҭамхакәа зыԥсадгьыл ахь ихынҳәыз дыруаӡәкуп.

– 121 –

Д. Гәлиа ари ипоема аниҩыз ашықәсқәа рзы аԥсуа
литератураҿы мацара акәым, асовет литература зегьы
аҿгьы иҟазшьарбаган аибашьраҿы аиааира ганы ихынҳәыз
асолдаҭ аҭынчнхамҩа дшалахәыз аарԥшра. Аҭынчнхамҩа
иазыхынҳәыз асовет солдаҭ ихаҿсахьа аарԥшра типра ауа
иҟан, егьырҭ асовет литературақәа зегьы рҿгьы.
«Берлинынтә схынҳәит, шәа шәахь снеиуеит» ҳәа, – зныз
Смел ишәҟәы зауз иаб, иан, бзиа иибо, бзиа дызбо аԥҳәызба
Хьыкәыр, иқыҭауаа зегьы ргәырӷьара ҵҩа амам. Амҩа
дахьықәызгьы дара ракәын иара хәыцырҭас имаз. Дахьааиз еибга-еизҩыда иқыҭа ибеит. Аибашьра иаҿагыламыз
иқыҭауаагьы баша итәамызт, иара имбеижьҭеи рколнхара амчхара иаздырҳаит, аколнхара миллионер ҳәа азырҳәо
иҟалеит. Смел аибашьрахьтә дааит ҳәа ишьамхы еиқәыршә­
ны дымтәеит, ачаи бригадақәа руак бригадирс днахагылт.
Аашьарак ҳәа ҟамҵаӡакәа аус иуит, ижәлар еиҳа-еиҳа бзиа
дырбо дҟалеит, напхгара ззиуа абригада аԥхьагылара аманы иҟалеит, иаарласынгьы иара СССР Иреиҳаӡоу Асовет
ашҟа депутатс далырхит. Смел иани иаби – Чагәи Мкыди – иеигәырӷьоит, иара бзиа дызбо аԥҳәызба Хьыкәыр
лакәзар, аколнхараҿы дӷьеҩ усуҩуп. Ара зегьы аџьатә пафоси
агәырӷьаратә пафоси иханагаланы иҟоуп, рџьабаа алҵшәа
дууп, ибарақьаҭуп:
Ҵхыбжьонынӡа ауардынқәа,
Еишьҭагыла урҭ аҿҿаҳәа,
Рџьабаа здырҵаз рымхқәа рахьтә
Иҭәны инеиуеит рцақәа рахь.
Агеи ашьхеи урҭ рыбжьара,
Аӡә сааԥсеит ҳәа дашшуа убаӡом.
Аус ахьыруа шәаҳәарада,
Илахь еиқәны аӡә дубаӡом.

Асовет уаа рфырхаҵаратә нхамҩа иабзоураны ибарақьа­
ҭуп ҭагалан, аԥхьаҩ ибла ихгылоит ақыҭа асахьа блахкыга­
қәа, аџьџьаҳәа еилоу аколнхацәа рыбжьы. Аколнхацәа иаадрыхыз рџьықәреи хьҩежьхеит, рчаи, рҭаҭын игәыҟаҵагоуп,
рбаҳча, ршәыр, рҭоурых, рырахә… – зегь рыла рҽеибырҭеит,
ирхыргахьоу агәаҟрақәа рхадыршҭуеит. Избан акәзар, рашәа

– 122 –

иалаҵаны изларҳәо ала, дара еилыкка ирдыруеит иҟарҵо
ззыҟарҵо, аԥхӡы зкарҭәо:
Уара акрууеит уара ухазы,
Уара акрууеит жәлары рзы,
Анхаҩ изын хәҭа бзиа!
Анхаҩ изы насыԥ бзиа!

Абасала, Д. Гәлиа илирикаҟнеиԥш, ипоемақәа рҿгьы
хадаратә темақәас, мотивқәас ишьҭихуаз аҿатә аамҭа иад­
ҳәалан, уи азышәаҳәара иазкын. Убас шакәугьы, апоет ласы-лассы дазхьаԥшуан ижәлар знысхьоу рҭоурых. Иара ииашаны дызлахәаԥшуаз ала, аҿатә аамҭа иаҳнаҭаз зеиԥшроу
инагӡаны иаҳзеилкаауам, ахә ҳазшьом, ҳажәлар ажәытә ирхыргахьаз ргәаҟрақәа ҳзымдыруазар.
Д. Гәлиа ирҿиамҭазы иҟазшьарбагоуп ажәлар рыбзазара ажәытәи аҿатәи еиҿырԥшны, контрасра рзеибауа
раарԥшра. Апоет ихаҭа дызнысыз ажәытә ԥсҭазаареи, аҿатә
шышьақәгылази аарԥшра иазкуп 1955 шықәсазы ииҩыз
ипоема «Сара схәышҭаара». Ари апоема автобиографиатә
ҟазшьа амоуп. Аԥсҭазаараҿы ишыҟаз еиԥш, апоемаҿгьы
автор инасыԥи ижәлар рынасыԥи узеиҟәымҭхо еилоуп, еилышьуп, еизакуп. Иара ижәлар ангәаҟуаз, иаргьы дгәаҟуан,
ижәлар анасыԥ лашахь ианкылс, иаргьы мышхәыбзазара
иманы дҟалеит. Даҽакала иаҳҳәозар, апоет ижәларгьы иаргьы ацәгьеи абзиеи рзеиԥшын, еицеиҩыршон.
Апоема «Сара схәышҭаара» аҿы ажәабжьҳәара мҩаԥысуеит
актәи ахаҿала. Хадаратә лирикатә хаҿыс иалоу автор ихаҭа
иоуп. Апоет схәышҭаара ҳәа дызҿу ишиашоу мацара акәӡам,
уи иԥсадгьыли ижәлари ирхәышҭаароуп, ирсимволуп. Д.
Гәлиа ибзианы идыруан ихәышҭаара, ижәлар, иԥсадгьыл
аԥсреи абзареи ианрыбжьагылаз. Апоет ибиографиа аҟынтә
ҳара излаадыруала, аҭоурыхтә хҭыс џьбарақәа ирыхҟьаны,
иара иаб ихәышҭаарагьы аамҭала ицәеит.
Д. Гәлиа егьырҭ иҩымҭақәа рҿгьы акырынтә зыӡбахә
иҳәахьаз амҳаџьырра атема ари апоемаҿы аҭыԥ ӷәӷәа
аанна­кылеит, акыр игәылҭәааны иаарԥшуп. Аҩымҭаҿы
ҟазарыла иаарԥшуп амҳаџьырра иахҟьаны аԥсуа жәлар
зықәшәаз агәаҟра, ахҵәара, ахәышҭаарацәара. Аҭырқә

– 123 –

сулҭан исолдаҭқәа Аԥсны ақыҭақәа еимырҵәеит, ажәлар
еизыҳәҳәаны Ҭырқәтәыла иахьнаргаз аҟәара иаавахеит
ҩныда-гәарада, ихлаԥшыдаха, иразҟыдаха. Иԥсуаз ԥсит,
еиқәхазгьы реиҳараӡаҩык уа Ҭырқәтәыла иаанхар акәхеит. Д.
Гәлиа иаб иеиԥш, ԥыҭҩык рҭаацәа рыманы, ибналаны, рыԥсы
рыманы рыԥсадгьыл ахь иааит. Ара иахьааизгьы еиҭаҳәашьа
роуны ҳәа иҟаломызт Октиабртәи асоциалисттә револиуциа
ашәахәақәа Аԥсны иаламԥхазҭгьы, аурыс жәлар ацхыраара
ҟарымҵазҭгьы.
Иҿыцәаахьан Д. Гәлиа ихәышҭаара, аҭоурыхтә ӡеибафара
иахәлагаланы иҿыцәаарц маҷк акәын иагыз аԥсуа жәлар
рразҟы. Аха Асовет мчреи ҳажәларқәа риашьаратә еидгылареи ирыбзоураны апоет ихәышҭаара гәакьаҿы ҿыц амца ахы
еибакит:
Илашеит ԥаса аҵкыс еиӷьны хараӡа,
Аԥхарагьы рнаҭеит убраҟа,
Уи иакәшаны итәоуп ауаа,
Бзиа еибабо уааны,
Ауаа рзы згәы аарту,
Ауаа ирыхәарҭоу азы ихиоу,
Ауаа еилҟьақәа,
Ауаа бзиақәа –
Ауаа рыбзазара иацхраауа,
Уи ԥшӡаны, қәнагала ишьақәзыргылауа.
Аԥсы ҭоуп сара схәышҭаара.
Уи уажә еиҳа иԥшӡахеит.
Аԥсы ҭоуп сара схәышҭаара,
Аӷацәа идырбгаз,
Уала еиқәхаз,
Схәышҭаара ҟаимаҭ.

Аԥсуеи аурыси жәларқәа риашьара, реиҩызара, реидгылара иазҳәоуп апоема иалагалоу аурыс солдаҭ Григори
ихаҿсахьа. Уи илирикатә фырхаҵа, иҭаацәа реиԥш иқьиоу,
иразу уаҩуп. 1877–1878 шықәсқәа рзы аурыси аҭырқәеи
рыбжьара аибашьра иҟаз дразҟыданатәит, ишьапы хҵәеит,
аха аԥсуа нхаҩы ихәышҭаара даднакылеит, дарԥхеит иашьа
гәакьак иеиԥш. Асимволтә ҵакы амоуп ихырҵәаны иргоз

– 124 –

аԥсуа нхаҩы иҭаацәа аҭырқәа иӷба ианҭарцалоз алирикатә
фырхаҵа хәыҷы еиларӷәӷәа иикыз аӷба хәыҷы. Уи аӷба хәыҷы
аурыс Григори иҟаҵамҭан, аӷәыцәмаҟьақәа ирылхын. Аԥсуа
мҳаџьырцәа зҭарцалаз аҭырқәа иӷба хырҵәагазҭгьы, Григори
иҟаҵамҭаны аҷкәын хәыҷы иикыз аӷба хәыҷы аиқәырхара
иазҳәоуп, уи иасимволуп.
Аԥсны ажәытә иахнагахьаз агәаҟҵәаҟрақәеи асовет
аамҭазы иаиуз ахақәиҭреи контрастра рзеибауа иаарԥшуп
апоема «Аԥсназы ашәа» аҿы. Тематикала иара апоема
«Сара схәышҭаара» акыр иазааигәоуп. «Аԥсназы ашәа» аҿы
публицистикатә ажәа ҵарыла иҳәоуп ажәтәан тәыми ҩнатәи,
хыԥхьаӡара рацәала рымч неилаҵаны, аԥсуа жәлар рцәа
шырхырхуаз. Ара рыӡбахә ҳәоуп анкьаӡа зны амифтә ӷба
Арго арҳәцәа ҭартәаны Аԥсны иӡхызгаз Иасон, уи ашьҭахь
Византиаа Аԥсны шеимырҵәоз, нас акыр ашәышықәсқәа
аныбжьыс ашьҭахь Аԥсны исасцәа еиқәаҵәақәаны иӡхыҵит
аҭырқәцәа. Анхаҩыжәлар ҭаха рырҭомызт аҭыԥантәи
аҳцәагьы, амҳаџьырра акәзар, зегьы иреицәаз трагедианы
ирзыҟалеит аԥсуаа. Аха аԥсуа жәлар аҭоурых ианымӡаакәа
иахьеиқәхаз рҵеи ду деигәырӷьоит, рбызшәа ахьыдмырӡыз,
рхатә бызшәала аҵара рҵартә, агазеҭқәа, ажурналқәа,
ашәҟәқәа ҭрыжьлартә иахьыҟалаз, рекономика ахьҿиаз,
амилаҭтәи асоциалтәи хақәиҭра рыманы иҟалеит ҳәа
дахьгәыӷуаз апоет игәы ҭнагон.

Д. Гәлиа идрама «Анаурқәа»
Ҳмилаҭтә литература ашьаҭаркҩы ибаҩхатәра злассир­
қәаз ируакуп ажанр хадақәа зегьы импыҵеихалартә алшара ахьинаҭаз. Апоезиеи апрозеи инарываргыланы алагала маҷымкәа иҟаиҵеит адраматургиа ажанр аҿгьы. Аԥсны
Асовет мчра шьақәгылаанӡагьы, 1919 шықәсазы Аҟәатәи
арҵаҩратә семинариаҿы еиҿкааз аԥсуа драматә кружок репертуарла аиқәыршәаразы Д. Гәлиа еиҭеигеит Д. Ацкурели икомедиа «Ҩыџьа амлашьцәа», Г. Бухникашвили ипиеса
«Идыршәаз Анҭимос», Д. Захаров ипиеса «Нагӡара ақәзааит
ахақәиҭра!». Арҭ адраматә ҩымҭақәа ахьеиҭегаз, насгьы
Аԥсны Асовет мчра анышьақәгыла раԥхьатәи амзақәа ина-

– 125 –

дыркны еиҭаҵуаз аԥсуатеатр анеиҿикааз уҳәа, имаҷымкәа
аԥышәа инаҭахьан. Ихатәы оригиналтә драматә рҿиамҭа
аԥиҵартә ари ажанр аҷыдарақәа иамоу ибзианы идыруан.
Ус иагьыҟаиҵеит. 1949 шықәсазы иҩит адрама «Анаурқәа».
Иара убри ашықәс азы раԥхьаӡакәны Аҟәатәи аҳәынҭқарратә
театр асценаҿы иқәдыргылахьеит, аҩынтә раан иара уа
иқәдыргылеит 1962 шықәсазы.
Адрама «Анаурқәа» иаанарԥшуа ахҭысқәа мҩаԥысуеит
1905–1907 шықәсқәа рзы, Урыстәылан имҩаԥысуаз абур­ж­
уа­зиа-демократиатә револиуциа аламҭалаз. Акыр игәыл­
ҭәааны ианыԥшит усҟантәи аамҭазы аԥсуа ԥсҭазаа­раҿы
иҟазшьарбагаз асоциалтә еиҿыхарақәа. Абзазараҿы акыр
шәышықәса аҳра зуаз апатриархал-феодалтә еизыҟа­заа­
шьақәа изҩаҿкханы иҿыцҳҳараӡа инарылалахьан акапи­
талисттә еизыҟазаашьақәа.
Адрамаҿы автор ҳагәылаирԥшуеит акыр мал зымпыҵаз­
халаз Гәыдым ҳәа аԥсуа нхаҩык иҭаацәара. Автор, реалистк иаҳасабала, инарҵауланы агәра ҳгартә иаҳирбоит
ахатә малрҳаратә ԥсихологиеи акаҷбеиреи злаҽны иҟоу
иперсонажцәа ауаҩреи, аламыси, аморали, иҵоуроу
ахымҩаԥ­гашьақәеи шырцәыӡуа, урҭ доуҳала ишеилабааз,
ишеилаҳаз, џьара иҳараку идеалк, гәазыҳәара дук шрымам.
Дара зықәшәо ахынҭаҩынҭарақәа зегьы зыхҟьаз ркаҷбеиреи
рыԥсыцәгьареи роуп.
«Анаурқәа» иалоу аперсонажцәа ҳшар ҟалоит ҩ-гәыԥкны.
Актәи агәыԥ иаҵанакуеит иҵоурма, дара зыдҳәалоу
раамҭазтәи асоциалтә типқәа: аҭаацәа реиҳабы, аб Гәыдым,
иԥҳәыс Фатма, иԥеиҵбы Луман, игәыла Сааҭ, ачинов­ник­
цәа рхаҭарнакцәа асҭаршыни аписари. Арҭ зегьы иқә­
ӡаарц зыхәҭоу, заџьал ааины ашә илагылоу асоциалтә
еизыҟазаашьақәа ирхаҭарнакцәоуп. Дара уаа наӡақәам,
игагақәоуп, инаурқәоуп. Аҩбатәи агәыԥ иаҵанакуеит аԥхьа­
тәиқәа ргәымбылџьбаратә еизыҟазаашьақәа мчымхарала
ирыҵадырӡыз, ирхәаҽыз, зыԥсҭазаара кьаҳәыртәыз: Гәыдым
иԥеиҳабы Дауҭ, иҭаца (Луман иԥҳәыс) Селма, Иԥҳа Ҳанифа,
Сааҭ-иԥа Дамыр, ачныр.
Адрамаҿы аԥхьаҩ дызҿыԥшны, инагӡаны иҵоуроу ззуҳәа­
шаҵәҟьа хаҿсахьа уԥылаӡом. Иҵоуроу аҟазшьақәа ныҟәыз­
гоны иаацәырҵқәогьы (Дауҭ, Селма, Ҳанифа, Дамыр, ачныр)
рымч хом.

– 126 –

Аҩымҭаҿы персонаж хаданы иаарԥшу Гәыдым иԥсыцә­
гьареи, икаҷбеиреи, илаҽны иҟоу аиҵашьыцратә цәанырра
бааԥси ҭаха ирҭом. Урҭ аҟазшьа бааԥсқәа дыҵа­дырбгоит
акәымзар, «анцәа ишиҳәара» деихбаала дынхоит: иҩныигәара, ирахә-ишәахә, ишьхымӡагәара. Аха изхәарҭоузеи,
урҭ зегьы марҭдоуп, хаара мацәк рылам, гәы рыҵам. Гәыдым
игәыла Сааҭи иареи дгьыл хәыҷык еимаркын, ҭаха рибаҭом.
Аԥсыцәгьареи ашьыцреи идырлашәыз, идырдагәаз Гәыдым
игәыла иакәым, иҷкәынцәа Дауҭи, Лумани, иԥҳа Ҳанифеи
абык ишиқәнаго дрызныҟәом, бзиа ибом. Абра – ахшаратә
цәанырра аҵкыс, акаҷбеиратәи аҵашьыцратәи цәаныррақәа
ихаԥаны, деихәлагәаны дрымоуп.
Гәыдым иҭаацәара иалоу рахьтә аӡәырҩы моральрагьы еилаҳахьеит: иԥҳәыс Фатма иара адгьыл змеикуа, ӷас
ишьҭихуа игәыла Сааҭ длыҿцаауеит; иԥеиҳаб Дауҭ дахганы дыҟанаҵ, уи иҳәаны изтәаз, бзиа иибоз, бзиа дызбоз
аԥҳәызба Селма иашьеҳаб Луман дирҭеит; Гәыдым иԥҳа
Ҳанифеи Сааҭ иԥа Дамыри бзиа еибабоит. Абас ицқьоу аҵкыс
ицқьам, гәеизыбылра иаша зҵам аизыҟазаашьақәа рыла еибаркуп арҭ ауаа.
Гәыдым иҭаацәараҿы зегьы хыла-гәыла еилоуп, ӷьроуп,
цәҳароуп, аӡәи-аӡәи ӷыӷибаганы, «ацгәы еиқәаҵәа рыбжьысны» иҟоуп. Луман иԥҳәыс Селма џьара илҳәоит еиԥш,
Гәыдым дзыргәаҟуа акгьы имаӡам, аха «адунеи зегьы иҿы
инҭаҵаны илбааидарцы игәы иҭоуп», «уаҩышьа имаӡам».
Иара иҷкәынцәа дрыбжьаҟаза акәым, иӷыӷибагалартә
дрызныҟәоит, агәеизыбылра рыцәирӡуеит. Гәыдым иҭаацәа­
раҿы аԥсҭҳәа еилачы даҩызоуп, дмымиқәараха дрылоуп,
аӡәы ус бзиак ихы азикыргьы, уи иҭаацәара зеиԥшроу ала,
дразҟыдартәуеит. Иԥеиҳаб Дауҭ ажәеинраалақәа ахьиҩуа дихыччоит акәымзар, дазиргәытәуа ҳәа дыҟам.
Гәыдым иԥҳәыс Фатма змораль лаҟәу, зхатә ԥстәы қьаф
иацныҟәо аӡә лоуп; Гәыдым иԥеиҵбы Луман иара ишьҭра
дықәуп. Луман иашьеиҳаб Дауҭ бзиа иибоз аԥҳәызба ԥҳәысс
дахьигаз дацәыԥхашьоҳәагьы дыҟам. Иаб иеиԥш иаргьы
дҵашьыцҩуп, дегоиступ, дкаҷбеиуп. Сааҭ захьӡу ргәылагьы,
дара раҵкыс рацәак деиӷьым.
Аҩымҭаҿы сахьаркыратә ажәа ӷәӷәала акритика рызуп уи
аамҭазтәи аиҳабыра рхаҭарнакцәа – асҭаршыни аписари. Урҭ

– 127 –

аҩыџьагьы аиаша ҳәа акы иацныҟәо иҟаӡам, изакәызаалак
ҭакԥхықәра рымам, аҵарҭыша иазымҵасуеит. Асҭаршын,
изҭаз сеидру, џьатә медалк даҵаҽырбо ихәда ихшьуп,
дааҟәымҵӡакәа дыҽхәоит: «Агубернатор ихаҭа иҿгьы анеира сылшоит. Сара сзы зегьынџьара ашәқәа аартуп», – иҳәоит.
Арахь уихәаԥшыр, ацәгьаршҩы, ацәгьаҳәаҩ Гәыдым игәыла
Сааҭ идгьыл имихырц дахьашьҭоу дицхраауеит. Ииашоу ииашаму ҳәа аилкаара дашьҭамлаӡакәа, Гәыдым ипровокациатә
ус дацхраауеит.
Гәыдым иԥеиҳаб, инахараны ихәыцырцы зҭаху, азалам­
дыррақәа ззымычҳауа аӡә иакәны дцәыргоуп. Иара динтеллигентуп, акыр днаԥшы-ааԥшхьеит, ихы мацара акәым,
ажәларгьы ирзеиӷьу акы сзыҟаҵандаз ҳәа дыҟоуп, ажәеин­
раа­лақәагьы иҩуеит, аха дызлоу рҿы илшара маҷуп. Дауҭ
иаби, иашьеи, ианԥсеи руаҩымрақәа, рымаҳагьарақәа
рзы дырҿагылоит ажәа џьбарала, аха акгьы илдыршом.
Аҵыхәтәаны дамыхәакәа дырԥырҵны данцо аламҭалаз, иаб
иаахҵәаны иеиҳәоит: «Бзиа узбоит сҳәар мцуп, узжьоит, уара
уеиԥш ауаҩԥсыцәгьа бзиа дызбо маҷуп. Адгьыл уалҵит, адгьыл ухы ақәуҵар ҟалап. Иухоумыршҭын абри сажәа». Дауҭ
иаб иҩнаҭа даԥырҵны даныҟазгьы, данахгазгьы, акыр ихы
дҭахәыцхьан, аԥсҭазаара ҵакыс иамоу еиликаарц дашьҭан,
аиаша иԥшаар иҭахын, аха социалла аиҟарамра аҳра ахьауаз
иахьабалак гьангьашран, цәибарҳәран, залымдаран иибоз,
иԥылоз. Ашәҟәыҩҩраҿы, апоезиаҿы баҩхатәрак илаҵәҟьа­
ны дыҟазаргьы, иахьабалак дзыхҟьашоз азалымдарақәа
дхәыла­дырҟабит. Акыр рыҵаркуеит дызҭагылаҵәҟьаз
ҟаи­маҭла иаазырԥшуа, иаҳәшьа Ҳанифа илеиҳәо абарҭ
ажәақәа: «Сара ианакәзаалакгьы исҭахымызт аԥсыцәгьара,
аимакрақәа, агәнибархарақәа дгьыл ҿаҵак хәыҷык азы. Сара
саагылеижьҭеи Селма лыда аӡәы бзиа дсымбацызт. Убри азы
иаасызгәаан, схы сызныҟәымго сҟарҵеит. Абарҭқәа рахьтә
сара сцеит, схы рԥырызгеит, сымч снанагонаҵы. Сахьдәықәыз
сыԥшаауан, џьара аҵабырг збозар ҳәа. Нас сара уи изба
џьыбшьома? Мап, аҵабырг сара исымбеит! Уи зеиԥшроу,
уи ахьыҟоу ҳәа сара акгьы сзеилымкааит. Баша инкыдҳало
иныҟәо аӡә сакәхеит…исыздырам са сзы иахьеиӷьу».
Иара убас ахатәы хьӡыҵәҟьагьы змам Гәыдым ичныр (уи
ус баша «ачныр» ҳәа изырҳәоит ауп) уаҩы еилгак, уаҩ иашак

– 128 –

иакәгәышьоуп, аха дызлоу ауаа гәымбылџьбарақәа рҿы имч
днанагом. Ҟазшьалеи ҭагылазаашьалеи Дауҭ дизааигәоуп
ачныргьы. Уигьы, ҳәарас иаҭахузеи, ари аҭаацәараҿы
дзиндоуп, аха ихаҭа лашарак ахәынгасҭа ихылымҵӡо
дыҟаӡам. Дауҭ ажәеинраалақәа иҩуазар, ачныр агәырҩа
иҽамҭакәа алаф иҳәошәа, ашәа иҳәошәа даҿуп. Ихәыцрақәа
даныхҭарклакгьы, агәырҩа дамҽханакуеит. Дауҭ иеиԥш иаргьы аиаша дашьҭоуп, аха изыԥшаауам. Селма длацәажәауа,
иара иҳәоит: «Аҵабырг ахьысҳәо азы ҭынч сара нхара соума?
Абри аҵабырг, аф зысыз, ахьҭа, амлашьра сара сзы башоуп
урҭ, абри аҵабырг бзазара снаҭом».
Ҟазшьалеи ҭагылазаашьалеи акыр дазааигәоуп азоуп дахьиз аҩнаҭаҿы дамыхәакәа, дамаабыкәа Дауҭ ихахьынахаз
дцарц дандәықәла, ачныргьы дызишьҭало, дызиццо.
Д. Гәлиа исоциал-ԥсихологиатә драма «Анаурқәа» хазы
ҭаацәарак, ҩ-ҭаацәарак рыбзазара лаҟәы аарԥшра мацара акәӡам изызку. Гәыдым иҭаацәара ашәҟәыҩҩы аԥсҭа­
заара дналасны, цасҳәа, машәырны иаалигаз акы акәӡам.
Ари аҩымҭа аҵаки аидеиеи рымҽхак иҵегьы иҭбаауп,
изызҳәоу рацәоуп. Атипра зуа автор иперсонажцәа рцәыр­
гарала дрықәыӡбеит дара зҭагылоу аамҭеи асоциалтә
еизыҟазаашьақәеи. Ԥсабарала ауаҩы знык ауп аԥсҭазаара
аниоуа. Ус анакәха, уи баша ацәыхцәыфарала, абашамашазы
инимхыроуп. Ауаҩытәыҩса иԥсҭазаара џьара иҳараку, иразу, ихазгьы, икәша-мыкәша иҟоу ауаа рзгьы ихәарҭоу ҵакык
амазароуп, мамзар днаурхоит. Абри ауп Д. Гәлиа идрама
«Анаурқәа» хадаратә леитмотивс иамоугьы.

Д. Гәлиа ипрозатә рҿиамҭақәа
«Ажәабжь кьаҿқәа». Ишаабаз еиԥш, Д. Гәлиа Аԥсны Асовет мчра шьақәгылаанӡагьы, апоезиеиԥш апрозагьы ашьапы икхьан, иҩны икьыԥхьхьан зеиӷьаҭам ажәабжь «Атәым
жәҩан аҵаҟа». Аха иара ипоезиеиԥш, ипрозагьы амҽхак ду
аманы ианыҟалаз асовет аамҭазоуп. Ари апериод азы иҩит
хыԥхьаӡара рацәала ажәабжьқәа, агәалашәарақәа, насгьы
ҿыгҳарала иҩымҭақәа зегьы иреиҳау ароман «Камаҷыҷ».
Д. Гәлиа ипрозатә рҿиамҭақәа ҳанрылацәажәо зегь раԥхьа
иазгәаҭатәуп ихадароу зеиԥш ҷыдарак: 1935 шықәсазы

– 129 –

иикьыԥхьыз ажәабжь «Тҟәарчал адәыӷба ҩеит» ҳәа, хыс измоу ада, шамахамзар, егьырҭ зегьы Аԥсни аԥсуа жәлари
ржәытә ԥсҭазаара, рыбзазара аарԥшра иазкуп. Ашәҟәыҩҩы
ирҿиамҭаҿы ажәытә аамҭа арсҟак аҭыԥ ду ахьааннакылаз
уи ақәыӡбароуп изызҳәоу акәымзар, ахьынҳалара, аидеализациа азура акәӡам. Д. Гәлиа ирҿиамҭақәа рыла ажәытә мап
ацәикуан, дацхраауан аҿатә аамҭа ижәлар рыларҵәара ап­
роцесс.
Ажәабжь «Тҟәарчал адәыӷба ҩеит» ианыԥшит усҟан,
аҩажәижәабатәи ашықәсқәа рзы ҿыц зыргылара иаҿыз
Аԥсны ааглыхратә қалақь Тҟәарчал раԥхьаӡа адәыӷба анҩеи
аԥсуа нхацәа ирнаҭаз ргәалаҟара зеиԥшраз. Хьыӡҳәала
ажәабжь аҿы иарбоуп Маци Жьаци ҳәа ҩыџьа анхацәа.
Ашәҟәыҩҩы иласу иуморла дақәшәаны иааирԥшуеит урҭ
ауаа раԥхьаӡа Тҟәарчал адәыӷба ҩеины ианырба ишџьаршьаз.
Адәыӷба аҩеира аамҭа ҿыц ҳажәлар ирзаанагаз алахтыреи
амшхәыбзазареи ирсимволны иаарԥшуп.
Д. Гәлиа ибиографиа аҟнытә, насгьы егьырҭ иҩымҭақәа
рҟнытә излаадыруала, ианагь ижәлар гәакьа рфольклор
ахшыҩзышьҭра аиҭон, афольклор ихатәы рҿиамҭақәа
зхаиҳауаз шьаҭа ӷәӷәаны иаман. Убас ажәлар рҳәамҭақәа
шьаҭас ирымоуп Д. Гәлиа 1942 шықәсазы иҭижьыз
ишәҟәы «Ажәабжь кьаҿқәа». Аизга «Ажәабжь кьаҿқәа»
шыҟаиҵаз далацәажәауа, уи иазиҩыз аԥхьажәа хәыҷ аҿы
автор иазгәеиҭеит: «…Ашәҟәыҩҩра ззымдыруа ҭаҳмадак
зны-зынла даара уаҩы игәы иаахәартәы ииасхьоу, ицахьоу рахьтә ажәақәа иҳәалоит. Урҭ ажәақәа дара ашәҟәы
ианҵаны ирызныжьуам, изарҳәо ианимҵар, урҭ ажәақәа
ииасуеит, ибжьаӡуеит. Убри аҟнытә, сара, аҭаҳмадцәа, ҵара
змамыз,ирҳәамҭаны исаҳахьоу, аиҳарак саб иҳәамҭақәа, иахьа уажәраанӡагьы исхамышҭыкәа иҟақәоу ԥыҭк, иамҩаны
исыԥхьаӡоит абра ашәҟәы ианысҵаразы».
Ашәҟәы «Ажәабжь кьаҿқәа» еиднакылаз аҩымҭақәа сиужетлагьы, бызшәалагьы, стильлагьы ажәлар рлаф ажәабжь
кьаҿқәа ирзааигәоуп. Ара иҟоуп хыԥхьаӡарала хынҩажәа
рҟынӡа шәагаала ихәыҷқәоу ажәабжьқәа. Дара зегьы аԥсуаа
ржәытә бзазара иахҳәаауп. Рсиужетқәа ҵаруп, акака, ҩбаҩба епизод рыла ишьақәгылоуп, ҵакылеи тематикалеи
еиуеиԥ­шым. Иччархәу, аха ихшыҩрҵагоу, ауаажәларратә

– 130 –

интересқәа зныԥшуа аҵакқәа рымоуп. Аха ахшыҩрҵареи
абжьгареи ишиашоу иалацәажәаӡом, исахьаркны, рҵакы
еиҭарсны, ирыҵаҵәахноуп ишыҟоу.
Аизга «Ажәабжь кьаҿқәа» еиднакыло, ановелла ҟазшьа
змоу аҩымҭа кьаҿқәа тематикалеи ҵакылеи иага еиԥшым­
заргьы, иаҳшар ҟалоит х-гәыԥкны: а) асоциалтәи, б)
атеисттәи в)абзазаратәи.
Ари ажанр ихы иархәаны ашәҟәыҩҩы дырхыччон,
иҿаԥиҽуан ажәытә ҭауади-аамсҭеи ачиновникцәеи иҟар­
ҵоз азалымдарақәа, урҭ рхәынгарақәа, иҽеимыз рхәымҩаԥ­
гашьақәа. Абри аганахьала иҟазшьарбагоуп ажәабжь кьаҿқәа:
«Маан Ҳасан дџьабоит», «Аҳ деимсеит», «Ажәеиԥшьаа изуҭац
иҭ», «Џьагә ипырказ аҽы иафеит», «Вахушт – аподриадчик»,
«Горчаков аԥсыӡқәа ицәшәаны ибналт», «Мац аӷба деилаҳан,
аха…» уҳәа убас егьырҭгьы.
Ажәлар реиԥш, ашәҟәыҩҩгьы лымкаала иҵәылихуан
амцхаҵарақәа злаҽны иҟаз ауаа. Иажәабжьқәа рҿы исатира
ма илаф ажәақәа еиҳараӡак изызку адинхаҵара аныҟәга­
цәа – апапцәа, ахәаџьацәа, аҷҟәандарцәа роуп. Ашәҟәыҩҩы
урҭ дырмеигӡаӡакәа ауаа шыржьоз ааирԥшуеит, лабҿаба
иаҿаԥиҽуеит.
Акомикатә
ситуациақәа
иҭаиргылоит,
ажәамаанала, зынгьы ираамсҭашәаны рсабрада рҿихуеит.
Абас атеисттә темақәа ирызку иреиуоуп: «Апап гьангьаш», «Жәандәрыԥшьаа рыпап», «Аҷҟәандар дныҳәан, ақәа
ауит», «Хакәыцә аӷьыч аныха деиҭеит», «Аԥсны дҩаҵҟьан,
Џьыр дыԥхеиҵеит», «Апап иҳәақәа Цагәриа Бата ичахит»,
«Аԥсыцәгьара гызмал иҟанамҵозеи!»
Д. Гәлиа иажәабжь кьаҿқәа рыла афеодалцәеи адинхаҵара
амаҵзуцәеи рнаҩсгьы дрықәыӡбон ажәлар рыҩныҵҟа иҟаз
абзазаратә гхақәагьы: аашьара, ахшыҩ кьаҿра, абзамыҟәра,
аццакра, иҽеим аҵасқәеи, ақьабзқәеи, абжьагьалдызра
(«Дгәыр иҽада еиԥш», «Тируи агәареи еиқәаҳаит», «Абрагь
ижьақәа», «Гәыҭи Шьгәыҭи еиҽхьнуп», «Маҭыгә Хыгә имаӷра
ҿижәеит» уҳәа убас егьырҭгьы).
Излаабо ала, аизга иану ажәабжь кьаҿқәа дасу рхатә сиужет кьаҿқәа рымоуп, дасу зхала ишьақәгылоу, ихыркәшоу
рҿиамҭақәоуп. Аха дара рахьтә акымкәа-ҩбамкәа Д. Гәлиа
инеиҵыху егьырҭ иҩымҭақәа рҿы иргәыларгыланы иҟаи­ҵа­
қәазгьы ыҟоуп. Ҿырԥштәыс иаагозар «Шьмаҭи акәтаӷьқәеи»

– 131 –

ҳәа, хыс измоу ажәабжь хәыҷы ароман «Камаҷыҷ» аҿгьы
иаҳԥылоит. Уи ароман аҿы «Аҵх ԥҽра» ҳәа иҟоу ахаҿы Шьмаҭ
лаф ҳасабла, рччага ҳасабла, аха иаҭыԥны иҳәоит. Иара
абри ажәабжь хәыҷы ҳԥылоит адрама «Анаурқәа» рҿгьы.
Адрамаҿы ари ажәабжь хәыҷы иаҳәо ахҭыс ччархә аписар
иоуп изҳәо, иара ихаҭа ихьызшәа, акулак Гәыдым ичныр
иеиҳәоит. Иара убас ароман «Камаҷыҷ» аҿгьы иаҳԥылоит
ажәабжь кьаҿқәа рҿы хазы иҟақәоу: «Маан Ҳасан дџьабоит»,
«Аныха ркәаҳаит», «Мац аӷба деилаҳан, аха…», «Душьыргьы
ацирк ахь дцом».
Ара зыӡбахә ҳамоу Д. Гәлиа ишәҟәы «Ажәабжь кьаҿқәа»
ароль ду нанагӡеит аԥсуа литератураҿы ари ажанр наҟ-наҟ
аҿиаразы. Д. Гәлиа инаҩсангьы аԥсуа литератураҿы ажәабжь
кьаҿ ажанр аизҳара аиуит: М. Лакрба, Ӡ. Дарсалиа, Ҷ. Џьонуа,
А. Аџьынџьал, Гь. Гублиа, А. Возба, В. Амаршьан уҳәа аӡәырҩы
рҩымҭақәа рҿы.

Ароман «Камаҷыҷ»
Ароман атемеи изызку аамҭеи. Ҿыгҳаралагьы, сахьар­
кыратә ҟазарылагьы, идеиатә ҵакылагьы Д. Гәлиа ирҿиам­
ҭақәа иаарылыҳәҳәо иҟоуп ароман «Камаҷыҷ». Аԥсуа
литерату­раҿы иара раԥхьатәи ароманқәа иреиуоуп. Иҩуп
1933–1940 шықәсқәа рзы. Д. Гәлиа ирҿиамҭаз мацара акәым,
аԥсуа литература зегьы азы ихҭыс дуны, етап ҿыцны иҟалеит
иара.
Ҳара уажәшьҭа излаадыруала, ҩажәижәабатәи ашықәсқәа
рзы аԥсуа литература акыр аҽеибнаҭеит, ажәеинраалеи,
апоемеи, адрамеи рнаҩсгьы, иаланагалеит аповести аромани реиԥш иҟоу аҩымҭа неиҵыхқәагьы. Урҭ ашықәсқәа
рзы Д. Гәлиа ирҿиамҭа иасакьаҳәымҭан. Имаз аԥсҭазааратә
ԥышәа аҳәатәы рацәаны инаҭон, алитературатә ԥышәеи
илаз абаҩхатәра дуи аҳәашьа дақәдыршәон. Убри аҟнытә,
иԥсабаратәуп, иҿахәы иҳәарц азы ароман еиԥш иҟоу аепикатә
жанр ду ихы иархәаны аҩымҭа неиҵых аԥҵара иҽахьазикыз.
Ароман «Камаҷыҷ» аҿы Д. Гәлиа тема хаданы ишьҭихит
Аԥсны Асовет мчра анышьақәгылаз аламҭалазтәи аԥсуа
ԥсҭазаара зеиԥшраз аарԥшра. Иара аҩымҭа ахаҭа иҳалнар­

– 132 –

шоит иаҵанакуа аамҭа иҵегьы конкретла иаҳҳәарц. 1905-1907
шықәсқәа рзы Урыстәылан имҩаԥысуаз актәи абуржуазиатә
револиуциеи 1917 шықәсазтәи Октиабртәи асоциалисттә револиуциеи рыбжьаратәи ашықәсқәа роуп. Ииасхьоу аамҭак
еиԥш ароман аҿы ана-ара иԥсаҟьаны иалаԥсоуп 1905-1907
шықәсқәа рзтәи ахҭысқәа рыӡбахә. Ицәыргоуп асоциалисттә
идеиақәа рыӡбахәгьы. Иаҳҳәап, Камаҷыҷ лаб Алиас иашьас иҟаиҵаз аурыс Иван дсоциалиступ, аҵыхәтәан ареволиуциа иаҵанакуа аусқәа идрыԥхьаӡало иалаган, Алиас
диԥырҵны дымцар амуа иҟалеит. Стихиала акәзаргьы, дара
анхацәа рсоциалтә хдыррагьы ашьҭыҵра иаҿуп, аиҳабыра
инарҿаркыргьы, ҿыӷәӷәала инарацәажәаргьы згәаӷьқәо
ыҟоуп. Даҽаганкахьалагьы, ҭауади-аамсҭеи рхаҭарнакцәагьы
иқәызгаша ареволиуциа ҿыц ҟаларц алшоит ҳәа иныҵыҩааҵыҩны ираҳақәахьеит, рцәа иалашәахьеит. Ареволиуциа ҟалар иаҳцәагоит ҳәа зыдгьылқәа зҭихьоу рацәаҩуп,
уимоу, џьоукгьы амацасраҿы иаҵаханы рыдгьылқәа
рцәагахьеит. Ҭауади-аамсҭеи рымч зынӡа икамҳаит, аха
анхацәа ӷәӷәахар, урҭ рымч еибырҭар ҳәа иаарыцәшәо
аҟынӡа инхықәгылахьеит. Абри аганахьала иҟазшьарбагоуп
аҭауад Мырзаҟан Чачба ахылаԥшҩы даниҭааз ауха иаднагалаз ҭауади-аамсҭеи реиҿцәажәарақәа. Ажәеи-ажәеи
шеихырҳәаауаз Цагәааи Ҷалиааи рыӡбахә анаацәырига,
Хабыгә захьӡыз аҭауад иаахҵәаны абас иҳәеит:
« – Аԥагьара анакәха, урҭ Цагәааи Ҷалиааи раҟара ԥагьа
дубашам. Абри ареволиуциа аҭыӡшәа раҳаижьҭеи, рԥагьара
ԥагьара нацырҵан, ҭауади-аамсҭеи иаарҿаӷьаӷьаргьы цәгьа
ирымбо иҟоуп. Аизарақәа рҿы ианкылслак, аӷьычра зхароу,
изырмзызкуа урҭ роуп рҳәоит, абрагьцәа рҭыӡшәа анырҳәо
урҭ цхырааҩцәас ирымоу ҭауади-аамсҭеи роуп, урҭ рҿоуп
тәарҭас, гыларҭас иахьрымоу рҳәоит, акы иацәыԥхашьом».
Ганкахьала, аҭауад Хабыгә арҭ иажәақәа анхацәа ирызкны
амақарратә бжьы рхоуп, аха, даҽаганкахьалагьы иҩашьаӡом
анхацәа ӷәӷәақәа акыр дышрыцәшәогьы.
Асеиԥш иҟоу аҿырԥштәқәа ароман аҿы имаҷымкәа
иаҳԥылоит.
Ахадаратә хаҿсахьа Камаҷыҷи уи илзааигәоу, лыкәшамыкәша иҟоу ауаа иахьынхо ақыҭа ахьӡ нҭкааны автор џьар­
гьы иҳәаӡом. Аха иҩашьаӡом, иара атипра зуа аԥсуа қыҭак

– 133 –

ауп: уантәи рацәак бжьам амшын аҟынӡа, Аҟәанӡа, Очам­
чы­ранӡа, ашьхақәагьы харацәам. Лассы-лассы рыӡбахә
ҳәоуп ақыҭақәа: Аӡҩыбжьа, Тамшь, Кәтол, Џьгьарда, Гәыԥ,
Тҟәарчал, Цхьынҵҟар, Лабра, Ҕәада; иаҳԥылоит иҵегьы
инахароу Аԥснытәи аҭыԥ хьыӡқәа: Самырзаҟан, Бзыԥын,
Гәдоуҭа, Гагра, Лӡаа, насгьы Қырҭтәылатәи аҭыԥ хьыӡқәагьы:
Одышь, Қәҭешь, Баҭым уҳәа убас иҵегьгьы. Ажәакала, ароман аҿы ахадаратә хаҿқәа зланхо рқыҭа ахьыӡ шҳәамгьы, уи
иаланхо ауаа Аԥсны зегьы иалахәуп, анҭыҵгьы излалахәқәоу
ыҟоуп, Камаҷыҷ дызлоу ауаа аԥсуа жәлар рзеиԥш ԥсҭазаара
иадҳәалоуп, рыцәгьеи рыбзиеи иалахәуп.
Ари аԥсҭазаара ашәҟәыҩҩы иара ихаҭа далахәын, аџьажә­
лар зҭагылаз амыҟәмабарақәа ибзианы идыруан. Уимоу,
иара ихатә биографиа ахәҭақәа угәалазыршәо аепизод­
қәагьы ыҟоуп. Иаҳҳәап, Алиас иԥҳа Камаҷыҷ Аҟәа ашкол
(апрогимназиа) дҭеиҵарц дшиго, аԥықәсыларақәа иоуа
атәы зҳәо аепизодқәа, иара Д. Гәлиа ихаҭа данхәыҷыз ашкол дышҭарҵаз акыр иазааигәоуп, «Хы-школк» ҳәа, – хазы
ииҩыз игәалаашәарагьы уи атәы аҳәоит.
Ашәҟәыҩҩы ироман аҿы ишьҭихыз атема хада Камаҷыҷ
захьӡу аԥсуа ԥҳәыс лхаҿсахьа иадҳәаланы иҟаиҵеит.
Д. Гәлиа ари ироман аус шадиулоз атәы далацәажәауа,
1936 шықәсазы иҩуан: «Сара уажәы аҩра саҿуп аԥсуа ԥҳәыс
лыԥсҭазаара аҟнытә ароман «Камаҷыҷ». Ари сара ҷыдала
исзааигәоу темоуп, избанзар, уи садрыԥхьалоит дара ажәлар
рхаҭа, ибеиоу, еиуеиԥшым урҭ рфольклор схы-сгәы ианырит.
Царизм ахаан, егьырҭ аҳәсақәа жәпаҩык реиԥшҵәҟьа, аԥсуа
ԥҳәысгьы лымҩа хьанҭан, илахьеиқәҵаган. Ари аарԥшны,
ишәҭыкакаҷуа ҳабиԥара, дырбара, крызҵазкуа, аҭакԥхықәра
змоу уснагӡатәуп»*.
Ароман аҿы ареволиуциа ҟалаанӡатәи аԥсуа ԥҳәыс лыбзазара ауадаҩрақәа шамаз аушәақә, цәаҳәа заҵәык ала
акәымкәа, инарҭбааны, ауаажәларратә бзазара иадҳәаланы
иаарԥшуп. Аҩымҭа ганрацәала, конкретла, аԥсҭазааратә
ҵабырг иазааигәаны, еилыхха иаҳнарбоит усҟантәи аамҭазы
Аԥсны аҳра зуаны иҟаз асоциалтә еизыҟазаашьақәа, аԥсуаа
ретнографиатә бзазара асахьақәа.
Ашәҟәыҩҩы ажәытә аамҭа ус баша машәыршақә акәӡам
дзазхьаԥшыз. Уи азхьаԥшра актуалтәын, ахатә ҵаки амзыз­
* Гь. Гублиа. Дырмит Гәлиа. Ирҿиаратә мҩа. Аҟәа, 1970, ад. 209.

– 134 –

қәеи аман. Аҿатә ирласны иаиааирц азы ажәытә аамҭа
зеиԥшраз сахьаркырала ирҵабыргны аарԥшра абџьар
ӷәӷәоуп ҳәа ииашаны иԥхьаӡон. Насгьы Д. Гәлиа ироман
асовет литература усҟантәи азеиԥш хырхарҭа иақәшәон,
иацнарӷызуан акәымзар, иаалкьыкьны иҟамызт. Д.
Гәлиа имацара иакәым, аҩажәатәи, аҩажәижәабатәи
ашықәсқәа рзы ажәытә аамҭа азхьаԥшра иааидкыланы
асовет литературақәа зегьы рзы иҟазшьарбаган. Иара убас
машәырны иҟамлеит Д. Гәлиа ироман аҿы аԥҳәыс лхаҿсахьа
хадаратәны иахьыҟаиҵаз. Ареволиуциа ҟалаанӡа иахьабалак ахааҵа иаҵкысгьы аԥҳәыс лҭагылазаашьа уадаҩын,
еиҳагьы изиндан, уи лхақәиҭра еиҳагьы иҿахҵәан, иԥкын.
Аҭаацәараҿы акәзааит, ауаажәларратә ԥсҭазаараҿы акә­
зааит, иахьабалак аԥҳәыс «лымҵәыжәҩақәа» ԥыҵәҵәан.
Аԥсуаа ҳҟны мацара акәым, егьырҭ аешьаратә жәларқәа
рҿгьы аԥҳәыс лҭагылазаашьа аҷыдаратә уадаҩрақәа аманы
иҟан. Ҵабыргуп, иахьабалак еиуеиԥшымызт, џьара аԥҳәыс
лзинқәа еиҳан, даҽаџьарахгьы еиҵан. Ауаатәыҩса рҭоурых
иадыруеит аԥҳәыс лҭагылазаашьа зны маҷк еиӷьны, даҽазны
еицәаны ианыҟазгьы. Иҵегьы иаҳцәыхароу, ижәытәу
аамҭақәа ракәым, Асовет мчра анышьақәгылоз аламҭалазгьы
аԥсуаа ҳҿы ҳаҭыр лықәызҵашаз аҵасқәагьы ыҟан, аха урҭ
инарываргыланы длазырҟәышазгьы маҷӡамызт. Иаҳҳәап,
аҭаацәараҿы ахаҵеи аԥҳәыси рзинқәа еиҟарамызт, Лҭаацәа
дырзымҵаакәа лхала, лхатәгәаԥхарала лразҟы лзыӡбомызт,
аҵара лықәнагам ҳәа дыԥхьаӡан. Асеиԥш иҟаз аҵасқәеи
адунеихәаԥшышьақәеи ажәларқәа аӡәырҩы ирыман.
Аҩажәатәи, аҩажәижәабатәи ашықәсқәа рзы аԥҳәыс лразҟы
зеиԥшраз аарԥшра ахадаратә темақәа ируакны иҟан. Ари атема инеиҵыхны аус азыруит Абжьаратәи Азиа, Ҟазахсҭантәи,
Нхыҵ-Кавказтәи уҳәа аӡәыр ашәҟәыҩҩцәа. Аԥҳәыс лразҟы
иадҳәалаз атема ашәҟәыҩҩцәа мыцхәы ихҭакны изрымаз
еиҳараӡак уиоуп, иара лымкаала иҵарны ианыԥшит ажәытә
аамҭа ауаҩы дызҭаныргылоз атрагедиа.
Ароман асиужет, акомпозициа, астиль, абызшәа. Ароман «Камаҷыҷ» аҷыдара змоу асиужети акомпозициеи рыла
еиқәыршәоуп. Раԥхьатәи адаҟьақәа инадыркны имҩаԥысуа,
иаарԥшу асахьақәа зегьы, анс акәу, арс акәу, ахадаратә хаҿы
анхаҩ ҭыԥҳа Камаҷыҷ лыԥсҭазаара иадҳәалоуп, лара лоуп

– 135 –

аҩымҭа ахәҭақәа еидызкыло, гәыцәс иамоу. Машәыршақә
акәӡам ароман лара лыхьӡ заху. Даҽакала иаҳҳәозар, уи
лхаҿсахьа аҩымҭа ахы инаркны иаанҵәаанӡа иагәылганы
игоуп. Камаҷыҷ дызлиааз лыжәлар дрыҟәгам, дареи лареи рыԥсҭазаара узеиҟәыҭхом, еидҳәалоуп, еилаҵәаны
иҟоуп. Камаҷыҷ лира, ахьӡ лыҭара, лызҳашьа, ааӡарас илоуз, лхаҵацара, аҵыхәтәан маҳагьарыла илызныҟәаз лха­
ҵа аамсҭа Ҭаҭласҭан дшылшьыз – абарҭ роуп ихадароу
аепизодқәа. Ҭаҭласҭан данылшь нахыс Камаҷыҷ лыԥсҭазаара
шыҟалаз, ахы ахьархаз атәы аҩымҭа ахаҭа иаахҵәаны акгьы
ҳанаҳәаӡом. Анаҩстәи уи лԥеиԥш азхәыцра аԥхьаҩ ианажьуп.
Аха аҩымҭа аҵакы азеиԥш тенденциа злаҟоу ала, иҩашьом
аамҭа ҿыц лыхьӡарц шалшоз.
Ахҭысқәа аки-аки еишьҭагыланы имҩаԥысуеит. Ихада­
раӡоу Камаҷыҷ лакәзаргьы, уи лхаҿсахьа хаҭәааны аарԥшразы
ароман иалагалоуп хыԥхьаӡара рацәала аперсонажцәа: аперсонаж хада лаб, лан, лиашьара еиуоу аҳәса, ахацәа, ҭауадиаамсҭеи рхаҭарнакцәа, апап, усҟантәи аамҭазы аиҳабыра
рхаҭарнакцәа…
Ара зыӡбахә ҳәақәоу аперсонажцәа рхаҿсахьақәеи ахада­
ратә хҭысқәеи ирыдҳәаланы ароман иалагалоуп хыԥхьаӡара
рацәала ацхыраагӡатә епизодқәа. Урҭ зегьы еидкыланы
ажәлар рыԥсҭазаара инарҭбааны иаҳдырбоит.
Аҩымҭа акомпозициа аганахьала еиқәыршәоуп ановелла
ҟазшьа змоу ҩажәи жәиҩжь хы рыла. Шамахамзар арҭ ахқәа
зегьы ахадаратә персонаж дахьрылоу анаҩсгьы, дасу хазха­зы ажәлар рыбзазара еиуеиԥшым аҟәыҵәақәа аадырԥш­
уеит, уаҩ ибла ихгылартәы ирнибаалоит усҟантәи аамҭазы
аԥсуаа ирымаз аҵас ҷыдақәа, ақьабзқәа, раҳаҭыр еиқәҵашьа,
рдунеихәаԥшышьақәа, ауаҩы ииреи иԥсреи ишырзыҟаз,
нхашәала изеиԥшраз, рысасдкылашьа, аиуара, аиҭынхара
ишазыҟаз уҳәа убас иҵегьы ирацәаны. Аԥсҭазаара арҭ
еиуеиԥшым аганқәа раарԥшраан ашәҟәыҩҩы ианагь аԥхьаҟа
ииаганы, игәцаракны имоу асоциалтә еизыҟазаашьақәа
роуп: анхацәеи ҭауади-аамсҭеи реизыҟазаашьақәа иҵару
зҵаараны, ароман иагәылганы игоуп.
Аҩымҭа ахқәа дасу ахьыӡқәа рымоуп, зхала ишьақәгылоу
рхатә сиужет кьаҿқәа рымоуп, урҭ дасу инагӡоу хҭысла
ихыркәшоуп.

– 136 –

Аҩымҭа аатуеит аԥсуа қыҭантәи аҭынч бзазаратә сахьақәа
рыла. Аҭынчра маҷк иааилазго гәырӷьароуп: ашәҟәыҩҩы
ажәабжь ҳәара дахьналаго зыӡбахә иҳәо амш аҽны анхаҩы
Алиас хшара диоуит ҳәа агәылацәа, аиашьара инарылаҩит
аҟароуп. Аха нас ахҭысқәа мҩаԥысуеит динамикала, зны
иццакны, нас еиҭах иааҭынчрахо, аки-аки рҽеиҭныԥсахло:
ахәыҷы ииз дԥоу, дыԥҳау цқьа еилыркаанӡагьы, Камаҷыҷ
лыхьӡырҵеит, егьԥҳәыс хьӡуп, егьхаҵа хьӡуп ҳәа; рацәак
мҵыкәа, Камаҷыҷ лан Есма дычмазаҩхеит; ԥыҭрак ашьҭахь
аҭауад Салыбеии иҩызцәа абрагьцәеи ирыхҟьаны, залымдарыла Камаҷыҷ лаб Алиас дҭаркуеит; Камаҷыҷ даныҩеидас,
лаб ашкол дҭеиҵарц акырынтә Аҟәа дигеит, дааигеит,
аха акагьы изалмыршеит; Камаҷыҷ дҭыԥҳаханы, жәаф,
жәибжь шықәса анылхыҵ дыззырҳәаз анхаҩ арԥыс Алхас,
маҳагьарыла, аамсҭа Ҭаҭласҭан ицәгьаршрала дахьҭаркыз
дыԥсит; уи ашьҭахь Камаҷыҷ Ҭаҭласҭан диццар акәхеит,
Ҭаҭласҭан иҟнытә илоуз ахшара (аҷкәын) иара иҿы даанкыланы, лара дкаижьит; аԥшқа дгәыкны дыԥсит. Ароман
акульминациеи анҵәамҭеи еиқәшәоит – инҵәоит Камаҷыҷ
Ҭаҭласҭан дшылшьуа атәы ҳазҳәо адаҟьақәа рыла.
Арҿиамҭа раԥхьатәи адаҟьақәа Камаҷыҷ лира аӡбахә
рҳәоит. Аамҭала ари ҟалеит аԥсабара анҿио, ианышәҭуа,
иангәазырҳагоу, ааԥын мшқәа руак азы, шарԥазы, ԥсы зхоу
зегьы ацәа ианалҵуаз, ианҿыхоз, игәырӷьаны ииз амш ҿыц
ианаԥылоз. Камаҷыҷ лира ааԥынреи ашарԥази иахьрықәшәаз
аԥхьаҩ издырҵысуеит ассоциациақәа, асимволқәа. Аҩымҭа
анҵәамҭаҿы Камаҷыҷ лхымҭала Ҭаҭласҭан данҭалырхо
ӡынроуп, уахынлоуп, лашьцоуп. Ари аепизодгьы асимволтә
ҵакы амоуп. Анхаҩ ҭыԥҳа Камаҷыҷ афеодал Ҭаҭласҭан дахьылшьыз лара дзеиуоу асоциалтә класс аиааиреи афеодалцәа
рыкласс ақәӡаареи ирызҳәоуп, ирсимволуп.
Ароман злаҩу абызшәа алексика беиоуп, ажәлар рҿа­
ԥыцлатәи рцәажәаратә стиль, лымкаалагьы ражәабжь­ҳәа­ратә
стиль иазааигәоуп. Ирацәоуп адиалогқәа (аиҿцәажәарақәа).
Адиалогқәа аперсонажцәа рхаҿсахьақәа, рҟазшьақәа цқьа
еилыкка раԥҵаразы ихархәаганы иаабоит.
Ашәҟәыҩҩы дақәшәаны ҟазарыла иааирԥшуеит анха­цәеи
ҭауади-аамсҭеи рцәажәаратә стиль аиԥшымрақәа, дасу ирымоу аҷыдарақәа, иара убас еиҩубаартә иҟоуп ахацәеи аҳәсеи

– 137 –

рцәажәаратә стильқәа ирымоу аиԥшымрақәа. Аҩымҭаҿы
инарҭбааны ахархәара роуит ажәаԥҟақәа, алафқәа, анек­
дотқәа, аԥсуаа ретнографиатә ҷыдарақәа ртәы зҳәо афактқәа.
Арҭ зегьы ашәҟәыҩҩы ус баша иллиустративтә материалқәак
раҳасабала мацара акәӡам ихы изаирхәаз. Урҭ зегьы аԥсуа
жәлар рдоуҳатә беиареи, насгьы уи потенциалс иамоуи
раарԥшра иазҳәоуп.
Аҩымҭаҿы Камаҷыҷ лыӡбахә нҭкааны, ишиашоу изым­
ҳәо акык-ҩбак ахқәагьы уи лыкәша-мыкәша имҩасуа аԥсҭа­
заара зеиԥшроу игәылҭәааны аԥхьаҩ игәникылартә, ибла
ихгылартә аҟаҵара иазкуп. Ҿырԥштәыс иаагозар, ахқәа
«Абжьуаа реизара», «Уазбақь иԥсхәы руит», «Наҳарбеи Чачба дааит» уҳәа лымкаала Камаҷыҷ илыдҳәалаӡам, азеиԥш
сиужет ахьтә хьаҵрак аҳасабала иҳәоу жәабжьқәоуп. Аха арҭ
ахьаҵрақәа ҵлак иатәу амахәҭақәа иреиԥшуп аҩымҭа аи­
деиатә ҵакы ихарҭәааны аарԥшразы.
Ароман аԥҵаразы ашәҟәыҩҩы аԥсҭазаараҿы иааибоз,
иааиаҳауаз афактқәа зегьы еиҭеиҳәарц даламгаӡеит, иалиԥ­
шааит еиҳа иҟазшьарбагаз, хықәкыс ишьҭихыз аидеиатә
ҵакы иахәашаз.
«Камаҷыҷ» аҿы ҳара иаабаӡом ԥсихологиала «иркәараҵо»
ахаҿсахьақәа. Араҟа аԥсихологиатә анализ аҵкыс аԥызара
рымоуп аперсонажцәа адәахьтәи реизыҟазаашьақәа.
Иааидкыланы ҳахәаԥшуазар, ароман «Камаҷыҷ» зла­
шьақә­­гылоу асиужет, акомпозициа, абызшәа, астиль, арҭ зегьы ахадаратә ҵакы, ашәҟәыҩҩы ииҳәарц ииҭахыз аидеиа
амаҵ азыруа иҟоуп.
Ароман аидеиатә ҵакы. Аҩымҭа иаҵанакуа аамҭазы
аԥсҭазаара зеиԥшраз реалисттәла иаанарԥшуеит, иамоу аидеиагьы ҳаракуп, ажәлар ӷьацартә, рымч анарха
аиуртә аҟалара иазҳәоуп, ауаажәларратә ҿиара ахыр­
харҭа хада ииашаны ианыԥшуеит. Аԥсны Асовет мчра
шьақәгылаанӡатәи аԥсуа қыҭа абзазара иахҳәааны Д.
Гәлиа ироман «Камаҷыҷ» иацназго даҽа сахьаркыратә
ҩымҭак ҳамаӡам. Иара ибзианы, аҭоурыхтә ҵабырг ина­
қәыршәаны ианыԥшит аҩажәа­тәи ашәышықәса алам­
ҭалазы аԥсуаа рсоциал-политикатәи, рыбзазаратәи, рын­
хам­ҩатәи ҭагылазаашьақәа зеиԥшраз.
Аурыс ҳәынҭқар иколониалтә политика амҩаԥгаҩцәеи
аҭыԥантәи афеодалцәеи еидгыланы анхацәеи дареи реи­ҿы­

– 138 –

ха­рақәа еиҳа-еиҳа ишыҵархоз аарԥшроуп ароман «Кама­
ҷыҷ» хадаратә социалтә ҵакыс иамоу. Ари аҩымҭала автор
аԥхьаҩцәа ирылаирҵәоз, аԥхьагылара змаз, аҭоурыхтә перспектива змаз аидеиақәа ракәын. Ҵыхәаԥҵәара змамкәа иҟаз
амучацәеи анхацәеи реиҿыхарақәа ҭоурыхла иқәымӡаар ада
ԥсыхәа шамамыз «Камаҷыҷ» ибзиаҵәҟьаны ианыԥшуеит.
Ахадаратә хаҿсахьақәа. Хыԥхьаӡара рацәала ароман
иалоу ахаҿсахьақәа ҳшар ҟалоит ихадароу ҩ-гәыԥкны: 1)
аџьажәлар рхаҭарнакцәа, 2) аџьажәлар рыԥсҭазаара ԥхьаҟа
ацара иаԥырхагаз амучацәа. Актәи агәыԥ иаҵанакуа иреиуоуп: анхаҩ ҭыԥҳа Камаҷыҷ, уи лаб Алиас, лан Есма, егьырҭ
анхацәа Ҭорҟан, Қәаблыхә, Селма, Қьысқьынџь, Шьарифа, Мкыд, Алиас иашьас иҟаиҵаз аурыс социалист Иван,
уи аҩызара изызуа Леуан, Алхас Ҷалиа, уи иаб Ӡыкәыр уҳәа
убас ирацәаҩны. Аҩбатәи агәыԥ иаҵанакуеит афеодалцәа
рхаҭарнакцәа: Ҭаҭласҭан, Наҳарбеи Чачба, Мырзаҟан, Бата,
Таташь, Хабыгә, апап Кәасҭа, аначальник Филипович,
ахылаԥшҩы, ауриадник уҳәа убас егьырҭгьы.
Ара зыӡбахә ҳҳәазгьы, иҳамҳәазгьы ахаҿсахьақәа еицеи­
ԥш­ны, игәылҭәааны иҟаӡам, ихадаратәқәоу инарываргыланы иҟоуп ацхыраагӡатә роль назыгӡақәо, иҟоуп знык-ҩынтә
рыда ицәыргақәамгьы, иҟоуп зыӡбахә епизодла мацара
иҳәақәоугьы.
Анхацәа еидгыланы, аеқсплуататорцәа ирҿагыланы,
абџьар­шьҭыхла, иԥсыда, инхада ҳәа рсоциалтә зинқәа рзы
хацәнымырха иқәԥартә иҟамзаргьы, ароман иахылҵуеит
урҭ рзеиԥш гәамҵра ду абжьы, рычҳара ахыжжра иаҿуп.
Аҭоурыхтә ҵабырг инақәыршәаны, анхацәа ареволиуциа
еиҿыркаартә, уи анапхгаара арҭартә амчи ахдырреи рыманы
иаарԥшым, усҟак рылшартә аҟынӡа имнеицызт уи аамҭазы.
Аџьажәлар рхаҭарнакцәа, шамахамзар, аӡәи-аӡәи еизыразуп, иреиӷьу ауаҩытәыҩсатә ҟазшьақәа наҟәыргоит, ирылшо
ала ацәгьеи абзиеи рҿы еицхыраауеит, моральла ицқьоуп,
рыбзиеи, рыцәгьеи, ргәаҟреи, ргәырӷьареи еицырзеиԥшуп,
еиҩыршоит. Аҩымҭаҿы анхацәа иреиуоу, аӡәы идамзаргьы,
дмаҳагьаны даарԥшым.
Иҵоуроу аперсонажцәа контрастра рзыруа иҟаҵоуп
иҵоурам аперсонажцәа рхаҿсахьақәа. Лымкаала афеодалцәа
ракәзар, дара аӡәи-аӡәи еицәнымхо акәым, еибацәымӷны
иҟазаргьы, анхацәа ианырҿагыло рхаԥыц аӷырҿҳәа еиха-

– 139 –

рыкшоит, анхацәа рзыҟазаашьаҿы рҳәатәы еиқәдыршәоит,
хҭак еицҭадыршәуеит. Урҭ рахьтә, аӡәы идамзаргьы,
инарҭбааны ажәлар рлахьынҵа аиӷьтәра иазхәыцуа, уи
иазҿлымҳау дубашам.
Камаҷыҷ лхаҿсахьа. Ароман аҿы зегь реиҳа игәылҭәаа­
ны иҟаҵоуп анхаҩ ҭыԥҳа Камаҷыҷ лхаҿсахьа. Ҭеиҭыԥшла,
ҟазшьала, хымҩаԥгашьала лара лаамҭазтәи атипра зуа аԥсуа
ԥҳәысуп. Лара дышқәыԥшыз, аки-аки неицыло, ауадаҩрақәа
рацәаны илхылгеит. Иҟәбаҟәшәо зхатә џьабаала инхоз, зыламыс цқьаз, ҟазшьала ауаа ирнаалоз Алиаси Есмеи рыԥҳазҵә
лоуп. Даниз аҽны инаркны лаби лани рымацара ракәым, риашьара, дара зҭахыз ргәылацәа зегьы леигәырӷьеит. Лаби лани
гәыӷрақәас ирымаз зегьы рыԥҳа Камаҷыҷ илыдырҳәалон,
ԥарагьы ԥҳарагьы рзылуа, дхаҵамԥҳәысны дҟалап ҳәа
илеигәыӷуан. Егьхаҵа хьӡны, егьԥҳәыс хьӡны иҟаз Камаҷыҷ
ҳәа ахьӡ илырҭазгьы змааноу уиоуп. Агәылацәагьы бзиарас
иаардыруаз лзеиӷьаршьон. Ҳазараҭ захьӡу ус иҳәеит:
«– Есма илыхшаз дԥазар, абас длыдышәныҳәала: «Наԥҳа
Кьагәа иеиԥш дыӷәӷәаны, Кәаӷәаниа Абас иеиԥш дыҽҟазаны,
Чаҵә Чагә иеиԥш длафҳәаҩны, Барганџьиа Гәдиа иеиԥш
дуаҩдырны дҟалааит» ҳәа.
Ҭакәына абӷьааҳәа дҩаҵҟьан, Мкыди Ҳарихани кыр
дырзааигәахан, ллымҳа ԥыҭк иаԥырхагамхаразы лкасы днаха-аахан:
«– Есма илыхшаз дыԥҳазар, ҳара аҳәсақәа абра иааиднагалаз ҳахьӡ ала илыдышәныҳәала: «Ануаԥҳа Ҳауидеи, Аӡынԥҳа
Ҟаимыҭхани, Ҕьџьыџьԥҳа Ҭакәынеи реиԥш ахьӡи аԥшеи
лыманы, убырҭ реиԥш дыԥшӡаны, дара убырҭ реиԥш лашәа
рҳәо, даԥсаны дҟалааит» ҳәа.
Есма илыдныҳәаларц еизоз егьырҭ аҳәсақәагьы шацәа­
чаԥа­цәақәак реиԥш ажәа неимда-ааимдо иныҳәаныԥхьоит.
Рафида захьӡу даацәажәан: «Абри аӡӷаб хәыҷы иахьа
ииз, аҳәсақәа рзы, ижәбап дыхьӡырҳәаганы дҟамлозар,
аҳәсақәа ҳзын моу, ахаҵамусхә аҿгьы ахацәа ӷәӷәақәагьы
лыҵашьыцуа дҟамлозар, сыхьӡ ала шәысмыԥхьан, – лҳәеит.
Ҳанифа дахьтәазгьы:
– Ыҳ, ыҳ, - лҳәан, ллаԥықәшәа даасит, – слаԥықәшәагьы
абар-абар аҳәеит, ииашаҵәҟьаны абри ахәыҷы, мшыбзиа иалиааз хәыҷуп, лумҭа, лҳәамҭа жәлары инеиҭарҳәо дҟамлозар,

– 140 –

сыхьӡ ала шәысмыԥхьан, – лҳәан, дааҿырҳасын, лнапы лхы
иҩаҵыргәаны длатәеит».
Абас Алиаси Есмеи рыҩнаҭа иазааигәаз зегьы Камаҷыҷ
лира иеигәырӷьаны иаԥылеит. Аха ахшароураз ишьҭаз
Есма аҩнаҭаҿы дыԥҳәысзаҵәын, цқьа дыбзиахаанӡа,
хәылԥазык, аилашәшәымҭаз дҩагылан, аӡаагара ҳәа рладахьы, агәаҩараҿы иҟаз аӡахьы дцан дахьааз иахҟьаны
дычмазаҩхеит. Иахьа, уаҵәы деиӷьхап шырҳәоз, еиҳа-еиҳа
деицәахон. Аԥшқа анапы лыгымханда ҳәа агәылаԥҳәыс Рафида дааины дрыцхраауа далагеит, ацхыраара ҟарҵо иалагеит егьырҭ агәылаҳәсақәагьы. Ԥсабарала иҟәымшәышәӡа
ишаз ахәыҷы лгәыбылра ркуан зегьы. Ианагь абзиара дазыркуан. Автор иҟаиҵо азгәаҭақәа руак аҿы иаҳәоит:
«Уажәы-уажәы, ицәаз аԥшқа лкасы шкәакәа хәыҷы, лҿы
иақәыршәыз инаханы,- быԥшишь, лыџьымшь хәхәаӡа, хыхь
иҳаракны ишкыду, лԥынҵа хәыҷы заҟа иԥшӡоу, лылахәыцқәа
хәхәа-хәхәаӡа, лқьышә хәыҷы кәаԥӡа дшыҟоу бымбои! – ҳәа
деибадырбон илыдтәалаз аҳәсақәа. Насгьы абри дыԥшӡамхар
иԥшӡахарыда ҳәагьы нацырҵон».
Есма дыбзиахомызт. Лхьаа иахәашаз хәшәы рыздырамызт,
зназы алаԥш лхарахеит рҳәан, аҭәҳәаҩ ҟаза ҳәа иԥхьаӡаз
Селма дылзааргеит. «Акымзаракы, нан, ҭәҳәала мацара далсыргоит», – ҳәа Селма илҳәазгьы лзынамыгӡеит. Ажәақәа
еиларыԥсеит. Џьоукы Есма алаԥш акәым, аха ӡызлан лоуп
илхарахаз рҳәеит. Аҵыхәтәан амцхаҵарақәа рыгәра зымгоз
агәылаԥҳәызба Хьықа егьырҭ аҳәсақәа аҵәы шлыҵарҵоз
Очамчыра дцан, аҳақьым иҟнытә хәшәқәак аалгеит. Уи
аԥҳәызба иаалгаз ахәшәқәеи иҟалҵаз ацхыраареи ирыбзоураны ҩба-хԥа мзы рышьҭахь Есма лчымазара далҵит.
Камаҷыҷ еиҳа-еиҳа ауаа лыӡбахә рҳәо алакәтә персонажк леиԥш илызҳауан. Лан акыраамҭа дшычмазаҩызгьы,
аҭынхацәеи агәылацәеи нап лыгдмырхеит. «Ахәыҷы
илызҳазыӷьо дыҟан уахьыналыхәаԥшуа, днасыртәаргьы
дышԥазымтәари уҳәаратәы, «ахәыҷы инамӡаша агара дазкуам» рҳәоит еиԥш, абри ахәыҷы бааԥсык лԥеиԥшымзааит,
мыцхәы дыбзиацәахеит ҳәа маӡала, хәыҭхәыҭла еибырҳәон,
ахәыҷы днеибарбо».
Есмагьы дыбзиахеит, уф гәышьа, ҳаԥсы еиваагеит ҳәа
аҭаацәа еибаргәырӷьаҵәа еилан. Алиас иакәзар, уаанӡагьы

– 141 –

инхара напы адкыланы иман, аха ахшара даниоу нахыс
еиҳагьы игәы адкыланы, деилфаҷа дынхон. Аха ари аҭаацәара
ргәырӷьара рацәак нҵыра амоут.
Ганкахьала, Камаҷыҷ данхәыҷыз агәыцхәцәеи агәылацәеи
азеиӷьашьарақәа илзырҳәоз нашанала иҟалазшәа, доуҳала
инаӡазшәа, ашьақәгылара даҿын. Деилҟьа-еилӷәыцәӡа ԥшрасахьалагьы дназлагылоз даарылыҷҷо, агәырҵҟәылгьы лыманы илызҳауан. Аха даҽаганкахьалагьы, лара илызҳацыԥхьаӡа,
аки-аки неишьҭаргыланы, акы аҵкыс даҽакы еицәаны,
ахынҭа-ҩынҭарақәа дрықәшәо лҿыналхеит. Ашәҟәыҩҩы
уиала иаҳибарц иҭахын социалла аиҟарамра аҳра ахьауа
ауаажәларраҿы аџьажәлар ҵеи бзиак днарылыҳәҳәаргьы,
шьамҭлаҳәра изызуаз, дызмырӷьацоз аԥықәсыларақәа
шырацәаз.
Камаҷыҷ ҟыжәбыжәҳәа дцәажәо далагахьан, лаб Алиас
изакәызаалак харак имаӡамкәа, апровокациа изуны дҭаркит.
Ҽыҵгас иҟалаз уиоуп, уахык зны Салыбеи ҳәа иабрагьны
абна илаз ҭауадк ҩыџьа иҩызцәа ицны Алиас иҭааит, иҽы уи
аҭауад ииҭар акәхеит. Усҟантәи аҵасқәа злаҟаз ала, аҭауад
анхаҩы иманы иибаз рахәык анигәаԥха, хаала иимҭар, мчыла, ӷьычрала еицәаз даҽакы изиуан. Уи дацәшәаноуп Алиас
иҽы зҭаххаз аҭауад хамаԥагьа хаала изииҭаз. Ауха абрагьцәа
Алиас иҿы ишыҟаз еилызкааз аиҳабыра ауриадники ҩыџьы
астражникцәеи изынарышьҭын, уабрагьцәа абаҟоу ҳәа, уаҳа
иг-иҿы иамырҳәаӡакәа, инапқәа еиқәԥах иҿаҳәаны, дганы
дҭаркит. Акыр аџьабаа мбакәа ахақәиҭра иоуртә дзыҟамлеит.
Камаҷыҷ даныҩеидас, лҩызцәа ахәыҷқәа дрылукаартә
дыҟан. Акамбашьқәа дахьрыцызҵәҟьагьы абри абаҩ ҷыдак
лылоуп уҳәартә деилҟьан, аизарақәа рҿы уи лыкәашарала
деицгәарҭо иалагеит, аҽырхәмарреи ахысреи лҵеит, аҷкәын
маҭәа лшәылҵаргьы уамашәа илнаалон, аӡӷабреиԥш
аҷкәынрагьы лҽазылкуан.
Алиас дызҭахыз иабжьаргеит уԥҳа абаҩҷыда змоу аӡә лоуп,
аҵара дҭоуҵар иауазеи, иззымҵауа лакәӡам ҳәа. Иаргьы илшоз ала иҽишәеит. Ашәҟәыҩҩы реалисттәла иаҳирбоит ареволиуциа ҟалаанӡатәи аамҭақәа рзы анхаҩы ихәыҷы аҵара
иирҵарц далагар ишицәуадаҩыз. Алиас Камаҷыҷ ашкол
дҭаиҵарц зныкымкәа-ҩынтәымкәа дныгәнысуа Аҟәаҟа дигеит, аха акы аҵкыс акы еицәаны, абиурократиатә ԥықә­

– 142 –

сыларақәа неиҿаркуан. Зназы, – «аӡӷаб лира ашықәс зҳәо
ашәҟәы, закәан шәҟәым, апап иҟынтә иумазароуп», – рҳәарын,
– «ианаамҭаз ашәҟәы алаумгалеит», – рҳәарын, нас Камаҷыҷ
днаҭым ҳәа неиҿаркит, хазы агәыргьын зхам рыхшара закәан
хшарам рҳәеит, аҵыхәтәан жәеиза шықәса лхыҵит, лықәра
дууп ҳәа ашкол ахь ихаз Камаҷыҷ лымҩа аахырҵәеит. Алиас уас иҟаиҵаз аписар Леуан аҩны илирҵаз аҩреи аԥхьареи,
аурысшәа хәыҷыки роуп ҵарас илоуӡаз.
Аамҭа цон. Камаҷыҷ лызҳауан. Лхы ақәырԥсны ашәҟәқәа
дрыԥхьон. Лыкәша-мыкәша иҟаз зегьы бзиа дырартә
агәкыра лыманы дҟалеит. Жәаф, жәибжь шықәса анылхыҵ,
лҳәаразы арԥарцәа налхьыԥшуа иалагеит, лыԥшра-лсахьа,
лцәажәашьа, лхымҩаԥгашьа рыла, ақыҭа анҭыҵгьы лыӡбахә
наҩуа дҟалеит. Лаби ланигьы, рыԥҳазаҵә џьара хҳәааԥҳәаак лымамкәа, разҟык лоундаз ҳәа иахыццакуан. Лҭахцәа
лус леимҵакы-ҩеимҵакны иалацәажәар акәхеит. Уи лус
заанаҵ иаламцәажәар ада ԥсыхәа зыҟамлаз атәы лаб иашьа Ҭорҟан абас иҳәоит: «Уаха ҳазлацәажәо аус, Камаҷыҷ
хәыҷы лус, аҵарадырра ахьыҟоу ауаа рҿы, абри илықәлоу
аӡәы диаҳҭароуп ҳәа иахыццакӡом. Аха ҳара, абра ҳзеиԥшроу
ала, ҳҟазшьа-ҳҵасқәа рыла, абри еиԥш аус аӡӷабгьы
илыдаҳцалароуп, ҳаргьы ҳҽазҳархиароуп. Ас анаҳаму,
ишаҳгәамхәӡо аӡәы ахьымӡӷ ҳиргар ҟалоит, убри аҟнытә абри
аус ҳахыццакыроуп. Сара сгәанала, убри Ӡыкәыр иԥа Алхас
иҵкыс иеиӷьу абра ҩба-хԥа қыҭа рҿы уаҩы дибом. Ҵоуп, уи
макьана лхаҵацара иаамҭаӡам; абри ҳқыҭаҿы аҭыԥҳацәа
анхажәаақәа аумаҷху, аха абри Камаҷыҷ лус даҽакалашәа
иҟалеит, дҩыҵхахаанӡа лыӡбахә ажәлар инарылаҩт, ҭыԥҳа
наӡак леиԥш, шьҭа абри лаанкылара мчуацәоуп…»
Лҭынхацәа лус рыӡбеит, аха, ашкол лҭалара шылзамуз
еиԥш, лразҟгьы леижьеит. Аамсҭа Ҭаҭласҭан длаԥшықәиҵеит.
Уи лахь Ҭаҭласҭан имаз ицәаныррақәа цқьамызт. Ҭаҭласҭан
хьымӡӷык лиргар аҵкыс ҳәа, Камаҷыҷ лхаҵацара аҿҳәара
драаигәеит, аха иара ицәгьаршрала дзызҳәаны дтәаз анхаҩы
ҷкәын Алхас дҭаркит, рацәак мырҵыкәагьы уи абахҭа
дҭаԥсит. Излаабо ала, Алхас иразҟы Д. Гәлиа иажәабжь
«Атәым жәҩан аҵаҟа» иалоу анхаҩ арԥыс Елҟан иразҟы акыр
иеиԥшхеит, трагедиала ихыркәшахеит.
Уигьы азмырхакәа, Ҭаҭласҭан Камаҷыҷ лҭаацәеи, лиашьареи, Алхас иҭаацәеи аӷьычцәа рыжәиҵеит. Аҵыхәтәан

– 143 –

дангәаҟӡа, сҭаацәа абарҭ ҳаимызҵәо аӷьычцәа ԥыҭрак
ирҟәаҵып ҳәа ӡбаны, Камаҷыҷ Ҭаҭласҭан диццеит. Иара иҿы
разҟы нагӡа шылмоуазгьы лдыруан, аха Ҭаҭласҭан Камаҷыҷ
лҭаацәа ирзеиҵеиҟәаҟәоз ацәгьарақәа дызлаҟәылхшаз даҽа
мҩакы лбомызт. Лразҟыдара агәхьаа мкыкәа, лҭынхацәа
ирыхәап ҳәа дгәыӷноуп Ҭаҭласҭан дызиццаз. «Аха уажәшьҭа
сара схы сымшаҭароуп, схы рыцҳасымшьароуп, мап анакә­
ха, ҳашьцәа азалымдара зыхьқәо, шьҭарнахысгьы уи
згымхо, рыгәнаҳа зегьы сықәшәар ҟалап», – лҳәоит лара,
дангәаҟӡалак. Иара лцәа аԥҽра илылмыршеит. Арахь соц­
иалтә ҭагылазаашьала иахьеиҟарамыз азы наунагӡа ԥҳәысс
дигаргьы ԥхеишьон. Уи азоуп иҩныҵәҟьа акәымкәа, чара
дукгьы муӡакәа, ашьха ашьапаны инхоз иабраа рҟны днаганы дахьынаиртәаз, дкаижьаанӡагьы уа дынкыланы дызимаз.
Ҭаҭласҭани Камаҷыҷи рҳәоу еиқәыршәаны, аҭаацәара
шьақәдыргыларц залшомызт, ааибышьа рымамызт, аха
лара лхаԥыц еихарӷәӷәаны, уи иҟнытә ажәа мчқәа илаҳауази
иҟазшьа бааԥсқәеи лычҳауан. Зыҟны днеигаз иабаӡӡеицәа,
азныказы анхаҩ ҭыԥҳа дышԥааигеи ҳәа уамашәа ирбазаргьы,
ԥыҭрак ашьҭахь рыԥсы дырзалымхуа, бзиа дырбо дҟалеит.
«Абри леиԥш аԥҳәызба, цқьа деилкааны дыздырыз, аамсҭа
хәыҷык моу, иреиӷьу аҭауадгьы абри дзымгара дзеиԥшрада»,
рҳәо иалагеит. Зегь дара роуп, Ҭаҭласҭан даҽа ԥҳәыск дҳәаны
диртәеит, Камаҷыҷ дкаимыжьыр амуит. Ахәыҷы илыхшаз­гьы
длимҭеит. Гәымбылџьбарала даҿаапкны илеиҳәеит: –«Ахәы­
ҷы абра саннаӡеи длызныжь. Нас бара ибҭахызар, ҷкәынак
даашьҭыхны бца, ма сыбзыцәаҳәшьа Мина дбыманы бца».
Аԥшқа иԥсы зыӷраз иан данимба, дгәыкны дыԥсит. «Абасала, лынасыԥ аҵыхәтәа ааԥҵәеит Камаҷыҷ бзиахә, зегьы
идырҽхәоз, абри зыҩны дыҩноу инасыԥ бзиоуп ҳәа ззырҳәоз
аԥҳәызба, хаҵамԥҳәыс ҳәа хьӡыс измаз».
Камаҷыҷ лхаҵа Ҭаҭласҭан илзиуз атәамбара, дызҭаир­
гылаз агәаҟра мцабз қьоуқьадха дабылуан, лхәыҷы иԥсра
дареиџьуан. Ҭаҭласҭан зны-зынла игәалашәалон Камаҷыҷ
лхаҵамԥҳәысратә ҟазшьақәа, аха инагӡаны лҟар хҽит ҳәа
агәра ганы дыҟан, «уи лахьтә шьҭа акы дацәшәо дыҟам,
лыӡбахә злаиаҳауала, уи иԥсыз аӡәы диҩызоуп шьҭа иара
изы».
Аха Камаҷыҷ агәырҩа дартәомызт, агәаӷ деиланаршуан.
Илхылгахьаз агәаҟрақәа лҟазшьа рыӡрыжәхьан, ус аламала

– 144 –

ахьымӡӷи азиндареи лычҳауа, ԥсым-бзам атәара ззычҳауаз
аӡәы лакәмызт. Ароман афинал аҿтәи аепизод ианыԥшит
Камаҷыҷ лҟазшьақәа зегьы еизыркәкәаны: ԥсуа хаҵа маҭәала
лҽеилаҳәаны, аҽы дақәтәаны, аӡын ҵых далыхәхәа, ашамҭаз
Очамчыраҟа ицоз Ҭаҭласҭан днеиԥылан, хаҵаҵас аҟәҟәаҳәа
иааигәыдҵаны дылшьит. Абри еиԥш ахҭыс хлымӡаах ала
ихәыркәшоуп ароман.
Камаҷыҷ Ҭаҭласҭан дахьылшьыз афакт ишахәҭоу еиԥш
ииашаны еилкаатәуп. Абри баша хатә шьоурамызт. Баша
хатә шьоуразҭгьы, ашәҟәыҩҩгьы аԥхьаҩцәагьы ақәыӡбон
акәымзар, афырԥҳәыс илымадырҽхәомызт. Ҭаҭласҭан баша
уаҩы ҟьашьык иакәӡам, акласстә ӷацәа дырхаҭарнакуп.
Камаҷыҷ ари лхымҩаԥгашьаҿы еилаҵәеит, еизакхеит ахатәы
шьоуреи асоциал-класстә шьоуреи.
Камаҷыҷ лаамҭеи ҳара ҳаамҭеи рацәаӡакгьы рыбжьымсит, аха аамҭа кьаҿла, шьаҭанкыла рҽырыԥсахит аԥсуа
ԥҳәыс уаанӡа илԥықәсылоз, дзыргәаҟуаз, дызмырӷьацоз
аҭагылазаашьақәа. Урҭ зегьы ҿааҳәыра рымамкәа ианыххеит Асовет мчра Аԥсны ианышьақәгыла раԥхьатәи ашықәсқәа
инадыркны.
Азныказы, хыхь-хыхь ҳахьнахәаԥшуала, ароман Камаҷыҷ
лхатә ԥсҭазааразы лықәԥареи лгәаҟҵәаҟрақәеи роуп иаа­
нарԥшуа. Аха ари еиԥш агәаанагараҿы ҳаангылар ииашам.
Цқьа игәцаракны, ҳазхәыцны ҳаԥхьар, агәра аагоит Камаҷыҷ
лыԥсҭазаара инарҭбааны ауаажәларратә ҵак ду шамоу. Лара
дызҭагылаз аамҭа лашьцеи хатәгәаԥхарала илырҳаз лҵара
хәыҷи обиеқтивла илылдыршомызт ажәлар еиҿкааны,
драԥгыланы, еиӷьу, еиҳау формақәак рыла ақәԥара.
Ҭаҭласҭан ихаҿсахьа. Ароман аҿы ашәҟәыҩҩы аԥсуа
ԥҳәыс иреиӷьу лҟазшьақәа Камаҷыҷ илыдԥхьаӡаланы
дааирԥшызар,
ҭауади-аамсҭеи
анхацәа
ишырзыҟаз
еизыркәкәаны Ҭаҭласҭан ихаҿсахьала иааирԥшит.
Дызусҭада Ҭаҭласҭан? Ихымҩаԥгашьоузеи?
Аҩымҭаҿы зыӡбахә ҳәоу егьырҭ ҭауади-аамсҭеи дреиԥш­
ны, Ҭаҭласҭан дмаҳагьоуп, дыцәгьаршҩуп. Анхацәа уаауп ҳәа
иԥхьаӡаӡом, иааигәаԥхо ԥымкрада ирылеигӡар иҭахуп. Дарбанзаалак нхаҩык изеиӷьу уск ҟаиҵо дыҟам.
Ашәҟәыҩҩы Ҭаҭласҭан иӡбахә акраамҭагьы ицәырим­
гаӡеит. Уи дцәыригеит Камаҷыҷ илызҳаны, арԥарцәа леи­

– 145 –

ҽырбо даанақәгыла ашьҭахь. Ҭаҭласҭан Камаҷыҷ лымацара лакәӡам ацәгьара ззеиҵеиҟәаҟәо. Иара дыцәгьоуп
анхаҩыжәлар зегьы рзы. Иара иԥстәы цәаныррақәа
дахьрыцныҟәо, иахьимҟажо анаҩсгьы, дызлиааз асоциалтә
класс дахаҭарнакуп. Икласстә позициа џьбара зеиԥшроу ибзианы иаадырԥшуеит ибзыцәашьак иеиҳәо иажәақәа: «Абар,
Алиас иԥҳа бзиацәак лоуп, убри илеиԥшу, илыцназго уажәы
ааигәа-сигәа џьара дубарым, аха аф зысыз, дынхаҩ ҭыԥҳауп,
ҵлаҳәысҭак иԥҳа дызлаугари акәымзар, даара сгәы лызцоит,
– иҳәеит. Изеиҳәозгьы ибзыцәашьцәа дреиуан. Уи Ҭаҭласҭан
игәы иахәап иҳәан, – Угәы дыԥнаҟазар, улеилаҳауазар,
уиаҟара хәыцрас иаҭахузеи, уаҩ дизынашьҭ, Алиас, уԥҳа дсыҭ
ҳәа, дук игәы азымцошәа убар, дымҵарсны думгои, – иабжьеигеит.
– Даамсҭазар, исаԥханагьлоу аӡә иакәзар, уԥҳа
слеилаҳауеит, угәы иԥнаҟозар дсыҭ ҳәа уаҩ дизынаушьҭыр
ҟалоит акәымзар, ҵлаҳәысҭак уԥҳа дсуҭару ҳәа унапыр­
ҟәаҷуа-ушьапырҟәаҷуа уаҩ дызлаизынаушьҭрызеи, насгьы дымҵарсны дугар, уи зынӡак аԥхашьара, аамсҭа хаҵак
ҵлаҳәысҭак иԥҳа дымҵарсны дигеит, акы иаԥсоу икәымзаап
рҳәап. Дымҵаурсуазар, иуеиӷьу иԥҳа дымҵаурсроуп. Убри
еиԥш аҿоуп амҵарсра ахьақәнаго».
Аҩымҭаҿы Ҭаҭсласҭан даарԥшуп дегоистны, дыцәгьа­
цәыԥ­хашьаны. Анхацәа ибзианы ирдыруеит Камаҷыҷ
дҳәаны дзызтәаз анхаҩы ҷкәын Алхас иҭакра еиҵазҟәаҟәаз,
еиҿызкааз Ҭаҭласҭан шиакәу, Цагәааи Ҷалиааи аӷьычцәа
иахьыхҭаркыз иара ишихҟьаз. Ҳәарас иаҭахузеи, хаҭала
урҭ рбоурақәа дырҭаланы, рырахә рӡара иаҭәеишьомызт.
Алиас иашьа Ҭорҟан уи далацәажәауа ииҳәо иажәақәа ибзианы ирныԥшуеит Ҭаҭласҭан имацара иакәым, ҭауадиаамсҭеи неидкыланы анхацәа ишырзыҟаз, насгьы анхацәа
рсоциалисттә хдырра акыр ишазҳахьоу, уи злаӷәӷои,
излаԥсыҽуи: «Абри Ҭаҭласҭан ҳара афы даҳзикит, ҳарахә
зегьы ҳхызцо убри иоуп. Ус сҳәеит ҳәа, иара инапала, ихала
абра итәақәоу аӡәгьы ҳбора дҭаланы акы имгацт. Урҭ ҭауадиаамсҭеи дара рнапала акгьы ҳцәыргаӡом, ҳара ҳашьцәа зҳәаз
еиԥш, анхацәа, рыбзыцәашьцәа рыла ҳхыршьаауеит. Урҭ
жәытәнатә аахыс қьабзс ирымоуп ҳара анхацәа ҳаичырчаны,
ҳхибарҵәо ҳныҟаҵаны, нас дара қьаф ҳаларуеит. Ҳара

– 146 –

анхацәа, аԥсацәа, абри рыцҳараны иҳамоуп жәытәнатә аахыс. Ари ҳара иаԥаҳхуеит ҳәа ҳалагар, ҳамч злақәхозеи!» Ари
аҵыхәтәанӡатәи ахшыҩҵак иаҳнарбоит анхацәа рымч цқьа
агәра рго аҟынӡа ишхамлацыз, дара ркласстә ӷацәа ириааишаз даҽа мчыкгьы цқьа еилырганы ишырымбоз.
Ҭаҭласҭан ихымҩаԥгашьала, иҟазшьа бааԥсыла анхацәа
ирбыжкуеит, рцәымӷра ирҳауеит. Дуаҩ хжәоуп, «знык
игәы иаанагаз, уи абзарбзан кны уидгыларгьы, ихьаҳәуаз
иакәӡамызт. Убри аҟнытә, зегьы ирҳәо иалагеит, Ҭаҭласҭан
знык акьаҳәра далагазар, уи иаанкылара уадаҩуп, мыцхәы
злеишәа цәгьоу аӡә иоуп».
Иааидкыланы анхацәа лымкаала Ҭаҭласҭан иакәӡам
изыцәшәо. Хаҭала хаҵа ӷәӷәаӡакгьы иакәны дыҟаӡам, уимоу, иԥҳәыс Камаҷыҷ лаҟарагьы агәаӷьи ахаҵа гәи зызҭоу
аӡә иакәым. Хадаратә мчыс имоу, дзықәгәыӷуа дызхаҭарнаку
афеодалтә класс ауп. Анхацәагьы зыцәшәо, иззымиааиуа
иара дызхаҭарнаку убри асоциалисттә класс ауп.
***
Излаабаз ала, аԥсуа литература аҭоурых аҿы ароман
«Камаҷыҷ» ҷыдала аҭыԥ ду ааннакылоит. Аамҭа наскьа­
цыԥхьаӡа еиҳагьы иаҳбарҭахоит уи зыԥсоу. Убас шакәугьы,
алитературатә критикаҿы иазгәарҭахьеит сахьаркыратә
рҿиамҭак аҳасабала иара иамоу акык-ҩбак аԥсыҽрақәагьы.
Иаҳҳәап, асоциалтә мотивқәа иҵегьы ирҵарны аҩымҭа
ианыԥшызҭгьы акырӡа еиӷьхон. Ахадаратә хаҿы Камаҷыҷ
лсоциалтә хдырра лаҟәцәоуп. Излабзиоу маҷӡам ароман иалоу асоциалистцәа Ивани Леуани рхаҿсахьақәа.
Дара аҩыџьагьы анхацәа ирыдгыло, ицқьоу уаауп. Аха урҭ
асоциалтә еиҟарамра иаҿагыланы иҵегьы активла иқәԥо
иаарԥшызар, акырӡа еиӷьхон, аҭоурыхтә ҵабырггьы еиҳа
иашьашәалахон.
Аха арҭ реиԥш иҟоу ароман иамоу акык-ҩбак аԥсыҽрақәа
ракәым аус злоу. Аус злоу ахаҭабзиарақәа роуп. Иара баша
иазырҳәом, ареволиуциа ҟалаанӡатәи аԥсуаа рыбзазашьа
аилкааразы енциклопедиак иаҳзаҩызоуп ҳәа.

Дырмит Гәлиа ажәлар ргәалашәараҿы
1981 шықәса лаҵара мза 25 инаркны рашәарамза 25
азынӡа Аԥсуаҭҵаара аинститут Очамчыра араион Џьгьарда
ақыҭан имҩаԥнагеит абызшәадырыҩцәеи, аетнографцәеи,
аҭоурыхҭҵааҩцәеи, афольклористцәеи, антропологцәеи
зла­хәыз акомплекстә експедициа. Сара абарҭ ацәаҳәақәа
зыҩуагьы сызлахәыз уи аекспедициа напхгара азиуан апрофессор Ш. Д. Инал-иԥа. Уаанӡагьы, уи аахысгьы ус еиԥш
аеқспедициақәа, аԥсуа қыҭақәа рҿы акырынтә имҩаԥаа­
гахьеит. Аха уи ашықәс азтәи аеқспедициа усура акыр
аҷыдарақәа аман, ибзианы еиҿкаан. Аҭыԥантәи аиҳабыреи
аинтеллигенциеи игәцаракны ацхыраара ҟарҵеит. Насгьы
Москвантә иааны иҟаз гәыԥҩык аҵарауаагьы уа рнеира
иақәшәеит. Алҵшәақәагьы маҷмызт.
Хаҭала сара атрадициатә фольклортә баҟақәа ракәын
сзышьҭаз. Аха, абжьааԥны еиԥш, урҭ рнаҩсгьы акыр иаԥсаны
избоз, исаҳауаз анысҵон. Урҭ амшқәа рзы Џьгьардатәи
ажәабжьҳәаҩцәа бзиақәа аӡәырҩы рҟынтә ааигәатәи ах­
ҭысқәа ирыхҳәаау акымкәа, ҩбамкәа ажәабжьқәагьы
анысҵеит. Убарҭ рахьынтә ара уажәы аԥхьаҩ идызгалар сҭа­
хыуп аԥсуа литература ашьаҭаркҩы Дырмит Гәлиа изкны
усҟан ианысҵаз ажәабжьқәа ҩба.
Ишдыру еиԥш Дырмит Гәлиа иԥсҭазааратә мҩеи ирҿ­
иамҭақәеи ирызкны имаҷымкәа ашәҟәқәеи ҵҩа змам
астатиақәеи акьыԥхь рбахьеит аԥсышәала, урысшәала уҳәа
акыр абызшәақәа рыла, иркьыԥхьхьеит имаҷымкәа иара
хаҭала дыздыруаз ргәалашәарақәа. Урҭ ирныԥшуеит ашә­
ҟәыҩҩы ду иуаҩышьа, ихымҩаԥгашьа, ицәажәашьа. Аха
иахьа шьҭа иара дыздыруаз, лымкаалагьы данқәыԥшыз,
дызбахьаз ауаа ус аламала урықәшәом, рыԥсҭазаара иалҵ­
хьеит. Аҵара зманы уи иҩымҭақәа ирыԥхьоз рымацара
ракәым, иҵарадаз анхацәа, ажәлар рыхдырраҿы дшаанхоз
афактқәагьы акыр иҟазшьарбагоуп. Иара ихьӡ иадҳәалоу
ажәак иадамзаргьы иҿыцу ҳара ҳзы акыр иаԥсоуп. Ара уажәы
зыӡбахә сымоу ажәабжьқәа руак амагнитафон исанирҵеит
Џьгьардатәи ҳинформаторцәа ируаӡәкыз Пониа Сааҭқьерииԥа Амҷба. Ианысҵеит 1981 шықәса рашәара мза 8 аҽны.
Усҟан ажәабжьҳәаҩы 84 шықәса ихыҵуан.

– 148 –

Ажәабжьҳәаҩ акык-ҩбак ахҭысқәа рҿы диашамзаргьы, ицәеилахәақәаз ыҟазаргьы, ҳмилаҭтә культура аҿиара
иадҳәалоу, зыӡбахә ҳаҳақәахьоу, аха иахьа уажәраанӡа цқьа
инагӡаны, инҭкааны иаҳзымдыруа хҭыс ссирк уаҩы агәра
игартә иҳәоит. Ари ажәабжь зызку ахҭыс анымҩаԥысыз
исазҳәаз Пониа Амҷба дхәыҷын, аха даныҩеидас иеиҳабацәа
ирҳәоз ала игәынкыланы иман. Акыр аҵанакуеит, ауаа­
жә­ларратә интерес ацәымӡыц ҳәа иԥхьаӡаны уи иажәабжь
мыԥсахкәа, иара ишиаҳаҵәҟьаз, ицәажәаратә стиль
аҷыдарақәагьы азныжьны ишеибгоу иаазгар сҭахуп.
«Ашықәс иарбанҵәҟьоу цқьа исгәалашәом, – дналагеит
Пониа Амҷба иажәабжь. – 1906 шықәсазы акәу, 1907 шықә­
сазы акәу. Хаҭала исгәалашәом, схәыҷын, аха ибзианы издыруаз аиҳабацәа аӡәырҩы еицҿакны ирҳәоны исаҳаит. Аха ари
уҳәан-сҳәан акәӡам, ҵабыргны иҟалаз акоуп. Саб Сааҭқьери
Амҷба ихаҭагьы уа далатәан, акырынтә иҳәоны исаҳахьан.
Изакәу уи ауп, 1906 шықәса кәу, 1907 шықәса акәу Џьгьарда
ақыҭан Дырмит Гәлиа ачара изыруит. Убри аламҭала Дырмит
Гәлиа иҟаиҵаз аԥсуа алфавит аҳәынҭқар ишьақәирӷәӷәазаап,
ахархәара азин аманы иҟалазаап.
Ари Дырмит Гәлиа ииҩыз ашәҟәы ҵакыс иамаз усҟан
аҵара змамыз анхацәа ирзеилкаауамызт, аҵара змаз абаҟаз.
Убри аламҭала Џьгьардатәи аҷкәынцәа Багаԥшь Мџьыҭи,
Амҷба Шьмафи Баҭым абжьаратәи ашкол иалганы иааит. Усҟан абжьаратәи аҵариурҭа Аԥсны имаҷӡан. Абарҭ
арԥарцәа аҩыџьа аҵара иалганы ианааи, Дырмит Гәлиа иалфавит аҳәынҭқарра ишьақәнарӷәӷәеит ҳәа раҳаит. Амҷаа
ҳаҳәшьаԥак дыҟан Уарлам Чхеиӡе ҳәа, уигьы аҵара иман.
Шьмафи, Мџьыҭи, Уарлами ҽнак иахьааибабаз иааицәажәан,
Дырмит Гәлиа ишәҟәы амҩа ахьаиуз аҵыхәала ачара изырурц рҭаххеит. Аха урҭ ҷкәынцәоуп, амч зҭахыз уи еиԥш
ачара аиҿкаара рылшомызт. Иеиҿызкааша еиҳабацәақәак
ҳрацәажәап, еиҳабацәақәак рнапы ианаҳҵап ҳәа рыӡбеит.
Усҟан ақыҭаҿы аҵара змаз маҷӡан, аха зажәа иазхәыцуаз,
унеишь-уааишь ҳәа зарҳәоз ауаа быргқәа рацәаҩын. Арҭ
аҷкәынцәа ирбаз Ашәы Ҳабыџьи Амҷы Иуанеи ираҳҳәап ҳәа
иақәыркит. Аха Уарлам Чхеиӡе мап икит.
– Урҭ ауаа рҿы сара сызшәыцнеиуам, шәара шәнеины
ишәҳәар акы иамусуп. Избан акәзар, Дырмит Гәлиа сымаҳә

– 149 –

иоуп, сымаҳә ачара изыжәу сҳәошәа иҟалоит, аԥсуала маҷк
иԥшӡам, – иҳәеит Уарлам. Шьмафи Мџьыҭи роуп изеиҳәо.
Усҟан Дырмит Гәлиа раԥхьатәи иԥҳәыс дааигахьан.
Џьгьарда инхоз апап Серапион Чхеиӡе иԥҳа лакәын, иԥҳәыс
(Уарлам иан) Амҷԥҳа Хымжәажә лыхьӡын, Уарлам Дырмит
иабхәында гәакьа иакәын. Уарлам ииҳәаз Шьмафи Мџьыҭи
ақәшаҳаҭхеит. Еизарак аҿы ианеиқәшәа, Шьмафи Мџьыҭи
рҿынархан, Ашәы Ҳабыџьи Амҷы Иуанеи нарылԥхьаны
ирарҳәеит, абас, абас ауп иҟоу, Дырмит Гәлиа аԥсуаа ҳзы
ихәарҭоу аус ду ҟаиҵеит, Џьгьарда дааганы ҳаҭыр иқәаҳҵап,
ачара изаауп ҳәа.
Арҭ аҷкәынцәа ирҳәаз Ҳабыџьи Иуанеи иргәаԥхеит.
– Уажәраанӡа ҳара ҳхы азцомызт, аха уажәшьҭа амҩа
хәыҷык ҳанықәышәҵа, уи ҳара иаҳуалуп, ҳара иеиҿаҳкаап, –
рҳәеит Ҳабыџьи Иуанеи.
Усҟан Џьгьарда ақыҭан Ашәы Ҳабыџьи Амҷы Иуанеи ражәа наган, ражәа иазхәыцуан, акыр ԥхылнадон.
Ажәлар ирарҳәеит абас ауп иҟоу, Дырмит Гәлиа ажәлар зегьы даҳҵеиуп, иҳахәоз аус ҟаиҵеит, абра дааганы ауаа цқьа
дыдҳардырып, ачара изаауп ҳәа.
Ари еиԥш ажәа анраҳа, ажәлар ақәшаҳаҭхеит, ирыдыркылеит. Дырмит Ишәҟәы ахьышьақәырӷәӷәахаз ахьӡала ачара
неиҵыхны ирурацы иалацәажәеит.
Амҷы Иуана иҽи икәадыри ҩеиқәҵаны, илықәыршәны
Ахәҵа (Чагьам) Ҵышә (Ҵышәба) Маҳмаҭ иҟны днеит. Ипланы иқәыз Ҵышә Маҳмаҭ ирахә иреиӷьыз ацә дуқәа ҩба
имихәҳаит. Дхынҳәны даан Ҭамагә Амҷбеи Гамсараҭ Амҷбеи
ишьҭит ацәқәа раагаразы, иагьааргеит.
Ацәқәа ршьит, ажәлар рыфара ҟарҵеит, аӡә иҩны
акәымкәа, Џьгьарда аусҳәарҭа аԥхьа, араҵла дуқәа рымҵан.
(Урҭ араҵлақәа рхыжәжәарақәа ахьгылоу снарԥшны,
ажәабжьҳәаҩ инацәа нарықәкны исирбеит – С.З.). Аизара
Џьгьардаа рымацара ракәымкәа ҳабжьыуаа рҟны хар змамыз ауаа барабарақәа ирыларҳәеит. Уи аизара иалахәын:
Ҷлоу ақыҭантәи – Аҳәба Ҷыжә, Шьынқәба Сеидыҟ; Тҟәарчал
ақыҭантәи – Шьакаиа Кьасоу, Кәтол ақыҭантәи – Ҵнариа
Сеидыҟ, Гәыргәлиа Кьагәа, Тамшь ақыҭантәи (усҟан Тамшьи
Кындӷи ақыҭақәа еидын, акны иҟан) – Киут Осман, Аӡҩыбжьа
ақыҭантәи – Делы (Делба) Қьаламаҭ уҳәа убас ирацәаҩны.
Исгәалашәо абарҭ роуп, қыҭацыԥхьаӡа иҟан иҵегьы.

– 150 –

Уи аизарахь инаԥхьаз рҟынтәи дҩагыланы, ажәлар аар­
ӡырҩны дцәажәеит Киут Осман.
– Дадраа! Иахьа абра иеизаз, шәыхь згеит! – иҳәеит иа­
ра. – Џьгьардаа ачара ижәуа Дырмит Гәлиа имацара изын
акәым изыжәуа, абжьыуаа рзыҳәангьы акәым. Аԥсуаа зегьы
рзы ижәуеит. Издыруа, иззеилкаауа аԥсуаа зегьы рзы пату
ақәуп, – иҳәеит.
Киут Осман ишьҭахь дгыланы дцәажәеит Делы (Делба)
Қьаламаҭ.
–Дадраа! Аӡәы ииҳәо даҽаӡәы иеиҭеиҳәар, иԥшӡам, аха
Дырмит Гәлиа иҟаиҵаз ашәҟәы аԥсуаа зегьы рзы иҩит. Иахьа
абра Џьгьарда ижәуз ачара аԥсуаа зегьы рзы ижәуит, ҳаҭыр
ду ақәуп, – иҳәеит Қьаламаҭгьы. Иажәа ырԥшӡаны, уа иҟаз
зегьы рыхшыҩ азышьҭны иазыӡырҩыртә иҳәеит.
Киут Османи Делы Қьаламаҭи рнаҩсангьы қыҭацыԥхьаӡа
рхаҭарнакцәа уа иҟаз аӡәырҩы цәажәеит, аха уажәшьаҭ зегьы
сгәалашәом. Аҵыхәтәан Дырмит Гәлиа дҩагылеит.
– Иҭабуп, Џьгьарда ажәлар! Хазына дук сыҿшәаны
изҩызшәа пату ақәҵаны сымҩаԥыжәгеит, – иҳәеит иара. –
Аҿар аҵара рҵар, алашарахь икылсыр сҭахуп, иҳәеит.
Уаҳа рацәак даламлеит, иажәа имроуит. Иага умҳәан, Дырмит Гәлиа Џьгьардаа рыӡӷаб ԥҳәысс диман, дмаҳәын, уаҳа
рацәак ацымҵакәа иажәа хиркәшеит.
Сара изласаҳахьоу ала, иахьынӡасдыруала, Дырмит Гәлиа
аԥхьа имаз уи Ачхеиӡе ҭыԥҳа ахшароура дахыԥсааит ҳәа
сыҟоуп.
Хыхь ишысҳәаз еиԥш, ачара ахьымҩаԥысуаз Џьгьарда
ақыҭа аусҳәарҭа аԥхьа, араҵла дуқәа рымҵан акәын, аха
усҟантәи аамҭазыҳәан, уажәы еиԥш, ачанахқәа, аҵәцақәа,
жәларык рызхара абаҟахыз. Аҵәца ацынхәрас акалам
хырҟақәа рыла акәын аҩы шыржәуаз, ачанах ацынхәрас
абӷьы шьҭаҵаны, абысҭа нақәҵаны, акәац наваҵаны акәын
ишыҟарҵоз.
Абас иҟоуп Дырмит Гәлиа иԥсҭазаара аҟнытә епизод бзиак аӡбахә ҳазҳәо Пониа Амҷба иажәабжь. Сара уи ара уажәы
инеиҵыхны азгәаҭақәа ҟасҵоит ҳәа салагом, ҵакыс иамоу, иаанаго иахьатәи аԥхьаҩцәа ирбарҭоуп, ирзеилымкаауа иҟам. Акы заҵәык исҳәарц исҭаху уи ауп, ари ажәабжь
ибзиаӡаны иаҳнарбоит усҟантәи аамҭазы Дырмит Гәлиа

– 151 –

дышқәыԥшызгьы, ижәлар аҵара шрымамызгьы, иара дызҿыз
аус ду гәныхәҵысҭала акәзаргьы ишеилыркаауаз, ижәлар
дрылаҵәаны, дырзааигәаны дшыҟаз, ҳаҭыр ду шиқәырҵоз.
Хыхь иаазгаз Пониа Амҷба иажәабжь аҿы аԥсуа алфавит
ҳәа зыӡбахә иҳәо уаанӡа – 1862 шықәсазы – П. К. Услар иҟаиҵаз
аԥсуа алфавит шьаҭас иаҭаны Д. Гәлиеи К. Маҷавариании 1892
шықәсазы иеиқәдыршәаз аԥсуа нбан шәҟәы акәхап. Иҟалап
ус кәӡамкәа ажәабжьҳәаҩ ахронологиа ицәеилаԥсазар,
Џьгьардаа Дырмит Гәлиа ачара анизыруз иҩымҭақәа реизга «Ажәеинраалақәеи ахьӡыртәрақәе» Қарҭ ианҭыҵыз 1912
шықәса ашьҭахь акәзаргьы. Иҟалап 1907 шықәса рзы Қарҭ
иҭыҵыз аԥсуа жәаԥҟақәеи, аҭәҳәақәеи, ацуфарақәеи реизга
анҭижь ашьҭахь акәзаргьы. Иааидкыланы ажәабжь зыӡбахә
аҳәо афактқәа аҵабырг акыр иашьашәалоуп. Уи ус шакәу агәра
ҳнаргоит академик Хәыхәыт Бӷажәба ииҩуазгьы. Аҵарауаҩ
излеиликаазала, 1904 шықәса хәажәкыра мза инаркны 1905
шықәса цәыббра мза азынӡа Дырмит Гәлиа рҵаҩыс аус иуан
Кәтол ақыҭан. Абри аамҭазы уантәи Џьгьарда даннеилоз, данааилоз дибеит уа инхоз апап Серапион Чхеиӡе иԥҳа, бзиа
иеибабеит, ԥҳъыссгьы дигеит. Аха рацәак изеиднымхалеит, лара лыԥсҭазаара далҵит. (Шәахә.: Хә. Бӷажәба. «Зыхьӡ
камшәо», Аҟәа, 1977 ш., ад. 15).
Дырмит Гәлиа иԥсҭазаара усҟантәи аамҭа далацәажәауа,
апоет, аҵарауаҩ Мушьни Лашәриа иҵагьы инҭкааны абас
иҩуеит: «Дырмит Иасыф-иԥа аҭаацәаратә ԥсҭазаара далалахьан ҩынтә, раԥхьа 28 шықәса данырҭагылаз, 1902 шықәсазы,
ԥҳәысс дигеит Џьгьарда ақыҭан инхоз апап Серапиан (Серапион) Чхеиӡеԥҳа – Марина Чхеиӡе-ԥҳа (лан д-Амҷԥҳан).
Агәалашәарақәа изларҳәо ала, Марина мыцхәы иԥшӡаз,
иеинаалаз аӡәы лакәын, ҵараиурҭак далымгацызт, аха аҩреи
аԥхьареи лдыруан.
Марина Чхеиӡеԥҳа диит 1885 шықәсазы, лыԥсҭазаара
далҵит 1903 шықәсазы, ахшароура дахыԥсааит. Джуп Џьгьар­
да ақыҭан, лани лаби рывараҿы. (Шәахә.: Аԥсуа поезиа антологиа. Ҩ-томкны. Актәи атом. Аҟәа-Москва, 2001 ш., ад. 597).
Дырмит Гәлиа иԥсҭазаара заанаҵтәи аамҭа иазкны
даҽа ажәабжьык ақьаад исанирҵеит Кәтол ақыҭантәи
ажәабжьҳәаҩ Аџьынџьал Ҭарашь Петра-иԥа 1981 шықәса ра­
шәа­ра мза 15 аҽны. Усҟан иара 92 шықәса ихыҵуан.
Ҭарашь Аџьынџьал исанирҵаз атекст абас аҳәоит:

– 152 –

«Аурыс ихаан абра ҳқыҭан ашкол салгеит.Усҟан «отделение»
ҳәа иашьҭан, акласс ҳәа ыҟамызт. Хԥаҟа шықәса сҭан, аԥсшәа
анаҩсгьы аурысшәеи агыршәеи амла санакуа акраласфартә
аҟара издыруеит, аҭырқәшәа аԥсшәа аҟара издыруан, аха
шьҭа исхашҭхьеит акәымзар. Саламцәажәеишьҭеи иҵӡозеи.
(Ажәабжьҳәаҩ дааԥышәарччеит). Сара абра ҳқыҭан ашкол
санҭаз Дырмит Гәлиа рҵаҩыс дҳаман, шықәсык саирԥхьон.
Ҿыц ԥҳәыс данааигаз акәын. Чхеиӡеԥҳак дааигеит, абра
ҳгәылара Џьгьардатәын лара. Амҷаа драҳәшьаԥҳан, лаб дпапын, иԥҳәыс д-Амҷԥҳан.
Усҟан акәҷарақәа ахьшь анырбалакь ишшәо еиԥш
арҵаҩ­цәа ҳрыцәшәон, рлеишәа цәгьан. Дырмит Гәлиа
ҳицәшәомызт, аха ҳаҭыр иқәаҳҵон, ҳиххәыцуан. Ицәгьоу
акгьы ҳаиҳәомызт. Усҟан иара ихатәы ҩны џьара иманы ҳәа
сыздырам. Иаҳәшьа Катиа, иԥҳәыс, иашьа Мышьа ицны иааит, иара убра ашкол аҟны иҩнан. Ҷахьа ҳәа иара ииааӡоз
ҷкәынак, еиқәацәак, драԥшьҭроума уҳәартә дыҟан, иҿы
аҳәызба ақәишьхьан, убра имаҟа ахы дадҳәаланы диман.
Уи аҷкәын Ҷахьа шихьӡыз ибзианы исгәалашәоит, ижәла
Кәарацхелиан ҳәа сыҟоуп, амала Дырмит дызлаиуаз сыздырам, уигьы уа ашкол дҭан.
– Ҳаиуацәоуп, дагьхәыҷ бзиоуп, аҵара исырҵароуп, –
иҳәа­лон Дырмит уи аҷкәын изыҳәа.
Дырмит иашьа Мышьа мызкы аҟара ара дыҟан, нас
Аҟәаҟәа дцеит. Еиҭасҳәахуеит – Дырмит усҟан ихатә ҩны ҳәа
акгьы имамызт ҳәа сыҟоуп, сыҩны, егьи ҳәа иҳәо исмаҳацызт.
Барганџьиаа рыӡбахә иҳәалон лассы-лассы.
Дырмит ара ҩышықәса аус иуан. Аблуз ишәны дсымбацызт, акәымжәи акабеи ишәын, амаҟа имӷаҵаны, ианагь
деилфаҷа деилаҳәан. Аԥсуара пату ақәиҵон. Абџьаргьы
ныҟәигон, аха акласс ахь инеигомызт. Ахәыҷқәа драбжьон,
аха аӡә дипҟо сымбацызт.
– Уара, шәыҩны асаркьа шәымаӡами, иԥҽыма, уанымԥ­
шылаӡои? Асаркьа уанԥшылар иумбарызи аурок амҵара заҟа
иԥхашьароу. Аҷкәын замана, уԥшра, усахьа ыҟаны, уԥшьмахак
еибганы, уаби уани урԥхашьо, уаԥсуара урԥхашьо, иухьзеи,
аурок зумҵазеи? – иҳәон Дырмит аӡәы идҵа анизымҳәалак.
Ас еиԥш иҟаз ажәақәа Дырмит иҟнытә изаҳалак дарԥ­
хашьон. Уипҟар иухашҭуеит, амни ииҳәаз ухамышҭыртә,

– 153 –

аҵара мҵакәа ашкол ахь сышԥацари ҳәа уҳәо уҟалон.
Дахьырҵаҩыз анаҩсангьы ауаа ирылахәыз уаҩын. Дшы­
шә­ҟәыҩҩыз ҳара иҳаздырӡомызт, ҳаныҩеидас ауп
ианеилаҳ­кааз. Иеиҳабыз дырхаҵгыланы, ҳаҭыр рықәҵаны
драцәажәон.
– Ауаҩы акрыуны акрыфара мацара акәым, ажәлар
сызларыхәарызеи ҳәа дашьҭазароуп, – иҳәалон Дырмит.
Ауаҩы дзырҟьалашаз, дымҩахызҟьашаз ажәа иҳәоны
исмаҳацызт. Тамшьи Аӡыҩбжьеи ракәын қыҭала еиҳа зыӡ­
бахә иҳәалоз, иуацәа, иҭынхацәа уа инхозар акәхарын. Тамшь
Барганџьиаа ианшьцәа ракәын ҳәа сыҟоуп, уахь дцалон.
Сара сызхааныз усҟантәи ауаа лашьцан. Абри 1904-1905
шықәсқәа рзы маҷк илашо иалагеит, аха нас иҿыцәааит.
Мчыла илашеит 1917 шықәсазы Октиабр иабзоураны. Сара
ашкол санҭаз апапцәагьы аҵара ҳдырҵошәа иаҿын. Аха
иаҳдырҵоз ҳәа иҽеиз акры ыҟаз џьушьома? Ах, ах, ах, заҟа
ҳаиқәжьа ҳақәырҵоз иқәынҵәаша апапцәа! Ҳәашьа амоума!» (Ажәабжьҳәаҩ дыччоит).
Ишаабо еиԥш, Дырмит Гәлиа Кәтол ақыҭан рҵаҩыс аус
аниуаз иԥсҭазаараҟнытәи епизодқәак ари ажәабжь ибзианы
ианыԥшуеит. Иахьа уажәраанӡа иаадыруаз иара ихаҿсахьа,
иҟазшьа аҷыдарақәа акыр иханарҭәаауеит.
Пониа Амҷбеи Ҭарашь Аџьынџьали ирҳәамҭаны сара
1981 шықәсазы ианысҵаз аҩ-жәабжьк ирықәҿнаҭуа иҟоуп
Ӡыкәр Рашьыҭ-иԥа Лашәриа иҳәамҭаны апоет, аиҭагаҩ,
алитературҭҵааҩы Мушьни Лашәриа 1987 шықәса нанҳәа
мзазы ианиҵаз ажәабжьгьы. Ӡыкәр Лашәриагьы Кәтолтәын
(апоет Рауль Лашәриа иаб иоуп). Дырмит Гәлиа изку ажәабжь
аниҳәаз 90-шықәса ихыҵуан. Дырмит Гәлиеи Иуа Коӷониеи
дырхаанын, ибзианы иидырқәоз ракәын. Аҩыџьагьы ирызкны ииҳәақәаз Мушьни Лашәриа амагнитофон иҭаҩит. Иахьа
уажәраанӡа акьыԥхь рымбац. (Ара уажәы иаазго Дырмит
Гәлиа изку ажәабжь ианызҵаз ихатә архив аҟнытә иахьсиҭаз
иҭабуп ҳәа иасҳәоит).
Дырмит Гәлиа изку Ӡыкәр Лашәриа ииҳәаз ажәабжь абас
иҟоуп:
«Гәлиа Дырмит абра, Кәтол дануашьталыз убасҟан акласс
сҭан сара…хԥа рҟынӡа снеит. Дырмитгьы убас ибзианы
дысгәалашәоит…

– 154 –

Иагьараан дысҿасхьан иара, ихраҭ бзиахааит…уажәы
ус иҟам, уи иаҟәыҵхьеит, аха усҟантәи аамҭазы ус акәын
ишыҟаз. Деилаҳәан-деилацан аԥсыуа ҵасла, аԥсыуа маҭәала,
аказен тапанча иҟәынҵаны…
Уи дуаҩ-еиҿкаан, еилыжәжәа иҟаз аӡә иакәмызт.
Аԥсышәала аҵара ҳирҵон, урысшәалагьы дцәажәон,
даҳзаԥхьон. Ихы-иҿы, иҿыԥшылара амыҵмыџь еиԥш
еикәаԥхон, иблақәа ҭыԥханы ицон…
Дырмит усҟан апап Цеҟә Чхеиӡе иԥҳа диман. Цеҟә Чхеиӡе
Џьгьарда акәын дахьынхоз, Дырмит иабхәа иакәын иара…
…Ачхеиӡе даԥсыуан, иара дзыхшаз аԥсуа ԥҳәызбан,
аԥсшәа лара илхатәы бызшәан, Кәҭиараа, Сандрараа, Гьаргьраа раҳәшьа лакәын. Дырмит убри аамҭазы абра, Кәтол аӡә
иҟны дыҟан сгәалашәом, сара сгәанала, иабхәараа рҿы дыҟан,
дцо-даауа дыбжьан. Убрантәи дааны абра ҳаирԥхьон…
Иаҳдырҵоз анаҳзымҵалакь, ҳанахнагалакь аԥшыц, ма
аџьыкац каԥсаны ҳдыршьамхнышгылон.
… Зны Тапаӷәуаа рҟны сыҟан – уа срааӡон, зны саб Рашьыҭ
иҟны сыҟан, ашьҭахь Гьадлач сааигеит, хԥа рҟны сыштәаз
сҭыҵит, нас исхабганы, абыржәы сшыубо сыҟоуп…
Анбанқәа здыруан, сыҩуан, саԥхьон, аха иубар иаахә,
исхашҭыижьҭеи ианбыкәу, акамбашьқәа санрыцла, зегь схы
иҭыԥшшеит…
Сара аума схыҵуеит, аума!...»
Хыхь иаазгаз са санҵамҭақәа аҩ-жәабжьык реиԥш, ари
ажәабжьгьы ақьаад ахь ииаганы ҳанаԥхьо иаҳхамышҭроуп
ҿаԥыцлатәи атрадициа ишалҵшәоу. Оумашәа иҳамбароуп
Ҭарашь Аџьынџьал иҳәамҭеи Ӡыкәр Лашәриа иҳәамҭеи рҿы
аки-аки иеиҿагыло ахшыҩҵакқәа ахьаабо. Ҿырԥштәыс иаагозар, аԥхьатәи аҿы рҵаҩык иаҳасабала Дырмит Гәлиа
аҵаҩцәа ипҟон ҳәа иҳәаӡом, адҵа назмыгӡоз ажәала
ирԥхашьон ҳәоуп ишҳәоу. Ари аҵыхәтәантәи аҿы илеишәа
цәгьан ахьаҳәо оумашәа ибатәӡам. Иара ажәабжьҳәаҩ –
Ӡыкәр Лашәриа – ихаҭа згәаҭа ҳасабла «усҟантәи аамҭазы
ус акәын ишыҟаз» ҳәа, – ииҳәо ҵабыргуп. «Иаҳдырҵоз
анаҳамҵалакь, ҳанханагалалакь, аԥши, ма аџьыкац каԥсаны
ҳдыршьамхнышгылон» ҳәа, – ииҳәогьы усҟантәи аамҭазы
аҵараиурҭақәа рҿы инарҭбааны ахархәара аман иахьабалакь, Европагьы, Урыстәылагьы. Ахәыҷқәа аҵара дырҵареи

– 155 –

рааӡареи азы апҟара (лабалагьы, маҟалагьы ирыпҟон) методны иҟан. Ҵаҩык идҵа неимыгӡеит ҳәа рҵаҩык иаҳасаб
ала Дырмит Гәлиа уи ихацәа данықәслозгьы, илымҳа
анҿаирҵәилозгьы ҟалалозар акәхарын. Уи џьашьатәӡам,
ацәгьа иазҳәаӡамызт, гәаӷшақә иауҟаиҵахуаз. Иҵаҩцәа
адырра рыманы, иуаа нагақәаны ишьақәгыларц акәын
дзышьҭаз. «Исхабганы, абыржәы сшубо сыҟоуп…» ҳәа, –
ажәабжьҳәаҩ ииҳәогьы змааноу аҵара иҵартә дахьзыҟамлаз
ахьгәнигоз ауп.
Ажәакала, абри хыхь иаагаз аҿаԥыц жәабжьқәа даҽа
зныкгьы ҳнаргәыларԥшны агәра ҳдыргоит Дырмит Гәлиа
аханатәгьы ижәлар аҵара лашарахь ркылгарала аԥсҭазаара
зҩыда риҭарц дшашьҭаз.
Агазеҭ «Аԥсны», 2003 ш., жәабран 20, № 13–14

Адацқәа
Ара уажәы аԥхьаҩ идаагало аизга иеиднакылеит 1981–1986
шықәсқәа рзы иҭыҵыз Дырмит Гәлиа иҩымҭақәа реизга
ф-томкны иҟоу ианымлаз аҩымҭақәа. Реиҳараӡак еицырдыруа аҵарауаҩ, академик Хә. С. Бӷажәба ихатәы архив
ахархәарала ишьақәгылоуп.
Ауаатәыҩса реиԥш, ашәҟәқәагьы ирымоуп рхатәы биографиа. Ари ашәҟәгьы ахатәы биографиа, ахатәы ҭоурых
амоуп. Аиаша ҳҳәозар, акыр ҟазшьақәа рыла ааӡаб зхызгахьоу роуп: аамҭа маҷк ибзианы ианыҟазгьы ицәыҵаханы,
уарла-шәарла акәымзар ашәшьыра иҵаханы иҟаз, лашара
шәахәацк зқәымԥхақәац рацәоуп.
Хыԥхьаӡарала, ишаабо еиԥш, хәыҷи дуи ҩышәи хынҩа­
жәа инареиҳауп. Жанрлагьы еиуеиԥшым, акыр еилаԥсоуп.
Хә. С. Бӷажәба урҭ акыр шықәса цыра-цырала, бӷьыц-бӷьыцла
дреиҷаҳаны, игәцаракны еидикылон. Рӷьырак Аԥснытәи
аҳәынҭқарратә архив аҿы ииԥшааз, зфотокопиақәа ҟаиҵаз
роуп. Урҭ уа ианыҟаз насыԥшәа иҟаимҵазҭгьы (иара ида
уи аӡәгьы иҽазимкит), иахьа шьҭа иабаҟазаауаз? Уи архив ақырҭуа оккупантцәа 1992 шықәса, октиабр 22 аҽны
иццышәыртәит. Хә. С. Бӷажәба иакәымзар зынӡа рҳарҭасырҭа уаҩы изымдырӡо ибжьаӡқәаз рацәахон.
Акык-ҩбак аҩымҭақәа рыԥшаараҿы хьаҳәа-ԥаҳәада ацхыраара ҳарҭеит Дырмит Гәлиа иҩны-амузеи аусзуҩцәа
Инна Ҳашбеи Наҭела Џьичаевеи. Уи азы урҭ гәык-ԥсык ала
ҭабуп ҳәа раҳҳәоит.
Ари ашәҟәы иеиднакыло аҩымҭақәа акыр ихадырҭәаа­
уеит Д. Гәлиа иԥсҭазаареи ирҿиамҭақәеи ирызкны иахьа
уажәраанӡа ҳара иҳамаз ҳдыррақәа.
Ҵабыргуп ара иҟам иахьа уажәраанӡа иаҳзымдыруаз
инеиҵыху сахьаркыратә ҩымҭак. Аха дара абарҭ
аҩымҭақәагьы даҽа зныкгьы агәра ҳдыргоит Дырмит
Гәлиа ибаҩхатәра ду амҽхак шыҭбааз, иԥсҭазааратә мҩа

– 157 –

шымариамыз. Ара иану аҩымҭақәа узымдыруаны Дырмит Гәлиа ирҿиаратә мҩа нагӡаны инҭкааны издыруеит
узҳәом. Ашәҟәыҩҩы, аҵарауаҩ ду, арккаҩы иусумҭақәа
зегьы акы нмыжькәа шьҭа иҳаԥшааит, ари ала аус
нагӡоуп ҳәа иаҳзыԥхьаӡом. Агәра ганы ҳаҟоуп макьанагьы иаҳзымԥшаац, иаҳԥыхьамшәацқәагьы шмаҷым. Даҽак
акәым агазеҭ «Аԥсны» аномерқәа зегьы ҳамам. (Зынӡа
1919–1920 шықәсқәа рзы иҭыҵит 85 номер инареиҳаны).
Иҳамам аномерқәа ари нахысгьы иаҳзыԥшаауоу сеидру.
Ари агазеҭ иҳамоу аномерқәа ирну аматериалқәа рахьтә
иара иитәқәоу зегьы нагӡаны иҳаздырам. Акымкәа, ҩбамкәа
аԥсевдонимқәа иман, иԥсевдонимқәа зегьы цқьа иҳаздырам.
Агазеҭ ианылоз аматериалқәа зегьы иара ихала ианыҟаиҵоз
ыҟан, бжеиҳангьы ихьыӡ, ма иԥсевдоним рыҵаҩӡамкәа.
Ҿырԥштәыс иааҳгозар, рстиль, рбызшәа аҷыдарақәа рыла
уҳәа гәҩарас иҳамоуп агазеҭ аномерқәа ирымоу аԥхьажәақәа
зегьы иара иҩымҭоуп ҳәа. Урҭ автор ихьыӡ рыҵаҩым. Иара
убас алаҳәарақәа инадыркны, жәларбжьаратә политикатә
ҭагылазаашьа ахҳәаақәа иааркьаҿ-ркьаҿны, еиуеиԥшым
аинформациақәа агазеҭ номерцыԥхьаӡа ианылоз иара иоуп
иҟазҵаз, изҩыз, авторс ирымоу ҳәа гәҩарас иҳамоуп. Аха
урҭ иара итәыҵәҟьоуп ҳәа инагӡаны агәра ганы ҳахьыҟам
иахҟьаны ара уажәы иаҳкьыԥхьуеит ҳәа ҳаламгеит.
Ари ашәҟәы ианылеит еицырдыруа аҩымҭақәагьы,
иаҳҳәап: «Хоџьан ду», «Абрыскьыл», «Абжьаҩашьа хабжьа­
ҟьала», «Ешсоу итапанча», «Ахшыҩи, аҵареи, амчи» уҳәа
реиԥш иҟақәоу. Урҭ ҳара ари ашәҟәы изагәылаҳҵаз азгәа­
ҭақәа рҿгьы иаҳәеит. Аԥхьа ианкьыԥхьызи ашьҭахьтәи рҭы­
жь­рақәеи злеиԥшқәам ыҟоуп. Аҵыхәтәантәи аҭыжьрақәа
рҿы ирыгқәаз аԥхьатәи аҭыжьра иаҿырԥшны, уи ала еиҭа­
шьақәыргыланы иҟаҳҵеит.
Ари ашәҟәаҿы уаанӡа икьыԥхьызгьы, анапылаҩыратә
материалқәагьы изакәызаалак ԥсахрак, еиҭакрак рзаамуит,
ирзааныжьуп астиль инаркны автор иҩышьа аҷыдарақәа
зегьы. Џьара-џьара ажәақәак атекстқәа имҩашьахуа ирыгыз, инагӡаны иахьҳәамыз, ҳара ирыцҳҵақәеит. Урҭ ҳара
ирыцаҳҵаз ажәақәа иԥшьрыкцоу ахыцқәа ирҭакны иҟаҳҵеит.
Иҟоуп иара убас аспециалистцәаҵәҟьа ракәымзар аԥ­
хьаҩцәа инарҭбааны иахьа уажәраанӡа ирзымдыруаз

– 158 –

аҩым­ҭақәа. Ҿырԥштәыс иааҳгозар, 1912 шықәсазы Дырмит Гәлиа Қарҭ иҭижьыз иҩымҭақәа аԥхьаӡатәи реизга
«Ажәеинраалақәеи ахьӡыртәрақәеи» ианылеит хыԥхьаӡарала
ҩажәи жәаба жәеинраала. Урҭ рахьынтә хә-жәеинраалак
(«Владимир», «Аччиа», «Аҵарақәа зегьы иреиҳау», «Иԥсны ибзахаз иажәа», «Афы») уи аахыс уаҳа џьаргьы икьыԥхьымызт.
Ишдыру еиԥш, Дырмит Гәлиа дырккаҩын. Арккаратә
мотивқәа иара иаԥҵамҭақәа зегьы ирылыжжуа иҟоуп. Есым­
шатәи иԥсҭазаратә практикаҿгьы уи аамҭеи аџьабааи акыр
ақәирӡит.Хаҭала акыр шықәса инеиԥынкыланы аԥсуа қыҭақәа
(Кәтол, Тамшь уҳәа) рҿы рҵаҩыс аус иуан, ашкол хәыҷқәа рзы
арҵага шәыҟәқәа еиқәиршәон. Еиқәиршәон ҳҳәоит, аха ари
ажәа бжеиҳан ииашамкәа ҳхы иаҳархәоит. Арҵага шәыҟәқәа
Дырмит Гәлиа реиқәыршәара мацара акәмызт иҟаиҵоз.
Бжеиҳан иара ихаҭа ииҩуаз, ма даҽа бызшәак ахьынтә хаҭала
иеиҭеигаз аҩымҭақәа рыла, аԥсуа хәыҷқәа ирышьашәалаз,
досу рықәра иаҵанакышаз, игәныркылартә, рымч зықәхартә
иҟаз алԥшааны иҟаиҵон. Урҭ арҵага шәыҟәқәа иахьа шьҭа
ус аламала уаҩы иԥыхьашәом. Зны-зынлагьы иуадаҩуп дара
ирну аԥҵамҭақәа Дырмит Гәлиа ихатәқәоуи иеиҭеигақәази
реиҩдыраара. Иеиҭеигақәаз иахьынтәеиҭеигаз анарбақәам
ыҟоуп. Анс акәу, арс акәу иара инапы иҵихыз шракәу
ҩашьаӡом.
Дырмит Гәлиа аԥсшәа анаҩсгьы аурысшәеи ақырҭшәеи
идыруан. Қырҭшәала закәызаалак акы иадамзаргьы
инапҩымҭак ҳаздырам. Асахьаркыратә ҩымҭақәагьы
урысшәала иҩуамызт. Аха астатиақәа, аусмҩаԥгатә шәыҟәқәа
(арзаҳалқәа, арапортқәа, апрошениақәа уҳәа) урысшәала
ииҩқәаз ыҟоуп. Урҭ еилыхха ирныԥшуеит иара аурыс бызшәа
цқьаны ишидыруаз.
Аӡәы иҳәар ҟалоит ари ашәҟәаҿы сахьаркыратә хаҭа­
бзиарала иԥсыҽқәоу аҩымҭақәагьы ыҟоуп ҳәа. Урҭ ҳаргьы
иаҳбарҭоуп, аха реилыԥшаара, реилыҟәшәара ҳаламгеит.
Уи гәҭакыс иҳамамызт. Ҭоурыхтәла ҳрызнеир еиҳа ииашоуп ҳәа иҳаԥхьаӡеит. Дырмит Гәлиа ихьӡ иадҳәалоу
цәаҳәак иадамзаргьы изакәызаалак акы аган ахь иавахар
ҳҭахымызт. Ҵабыргыуп асовет аамҭазы ииҩқәаз, асоциалогизмра ӷәӷәала изныԥшқәаз ара иааҳгоит ҳәа ҳаламгеит,
хыԥхьаӡарала урҭ уеизгьы-уеизгьы даара ирацәаӡангьы

– 159 –

иҟам, насгьы Дырмит Гәлиа ирҿиамҭазы урҭ аԥҵамҭа ссамыссақәа ҟазшьарбагоуп ҳәа иԥхьаӡатәым.
Ишдыру еиԥш, аԥсуа ҩыра рацәак ахыҵуам, аха изыхҟьазыԥҟьалак ари аамҭа кьаҿ ала ҳанбан акырынтә шьаҭанкыла
аԥсахрақәа, аиҭакрақәа ақәшәахьеит. Еиуеиԥшым аамҭақәа
рзы Дырмит Гәлиа иҩымҭақәа кьыԥхьын еиуеиԥшым нбанла. Иаԥҵамҭақәак аурыс алфавит шьаҭас измоу аԥсыуа нбанла икьыԥхьын, имаҷӡамызт алатин алфавити ақырҭуа алфавити шьаҭас измаз аԥсуа нбанқәа рыла икьыԥхьқәазгьы.
Урҭ зегьы напыла ихҩылааны иахьатәи ҳанбан ахь ииаганы
иҟаҳҵар акәхеит иахьатәи аԥхьаҩ иҟынӡа инаӡарц азы.
Ари ашәҟәы иеиднакыло аҩымҭақәа акакала ҳрыхцәа­
жәаны ахәшьара раҳҭоит, еилҳаргоит ҳәа ҳалагом. Урҭ аԥхьаҩ
ибарҭоуп, ҳара инеиҵыхны уажәы ара ҳархымцәажәаргьы
рҿахәы рҳәартә иҟоуп. Зеиԥшла акәзаргьы уеизгьы
иазгәаҭатәуп амилаҭтә ҩыратә ҭоурых аҿы дара иры­
ҵаркуа шмаҷым. Егьырҭ зегьы ҳарҟәаҵуазаргьы, рыӡбахә
ҳзымҳәозаргьы, Дырмит Гәлиа 1919–1920 шықәс­қәа
рзы аԥхьаӡатәи аԥсуа газеҭ «Аԥсны» адаҟьақәа ирниҵоз
иажәеинраалақәа, хыԥхьаӡара рацәала истатиақәа абанӡа­
ҟазшьарбагоу?! Ари агазеҭ ианылаз аматериалқәа аҭҵааҩцәа
аӡәырҩы рыхцәажәахьеит, аха иахьа уажәраанӡа цқьа
иҭҵаам. Уи агазеҭ аномерқәа акыр ирнылаз аматериалқәа
зегьы Дырмит Гәлиа имацара ианирхиоз ыҟан. Еиуеиԥшым
аԥсевдонимқәагьы рыҵаиҩлон. Иаҳҳәап абас иҟақәоу: Деге,
Донган, мамзаргьы аинициалқәа рымацара «Д. Г.», «Г.» уҳәа.
Зҵаарас дызламцәажәоз иарбаныз!
Иааидкыланы
урыхәаԥшуазар,
урҭ
аматериалқәа
ирныԥшуеит Дырмит Гәлиа аԥсуаа рыбзазара иадҳәалаз
азҵаара хадақәа зегьы гәҭыхас ишимаз. Аҵара, ашколқәа
реиҿкаара, арҵаҩцәа, аарыхра, анхара, анҵыра, аҵасқәа,
ақьабзқәа, аиныхра, аԥсхәра, аӷьычра мыжда (уи усҟангьы
игәыԥҵәаганы, ихырҵәаганы иҟамыз!), амҳаџьырқәа рыз­
ҵаара, адин азҵаара уҳәа убас арымӡаа.
Дырмит Гәлиа рҭоурыхтә ҭагылазаашьа зеиԥшраз ибзианы идыруан. Истатиақәа рҿы ахшыҩҵакқәа изакәызаалак
џьара «ҩысҭаарак» рыҵамкәа ихтны иаԥхьоз имарианы
игәныркылартә иҳәоуп. Аԥхьаразы акәымкәа абар абра
уажәы дудтәаланы дуҿцәажәошәа, нбанк ззымдыруа аӡәы
уизаԥхьар, дазыӡырҩуазар еилыхха еиликаартә иҟаҵоуп.

– 160 –

Ԥшьынҩажәа шықәса инареиҳаны уажәы аԥхьа Дырмит
Гәлиа ишьҭихуаз, дызлацәажәоз, дӷьаҵәы-ӷьаҵәуа ижәлар
абзиарахь дахьрыԥхьоз иахьагьы иҿыцҳҳараӡа иҟоуп,
ажәцәа рхымлаӡац ззуҳәаша рацәоуп. Ҿырԥштәык аҳасаб
ала иааҳгап, игәцаракны ҳаԥхьап 1919 шықәса ииун мза 14
аҽны иҭыҵыз агазеҭ «Аԥсны» (№12) ианыз Дырмит Гәлиа истатиа «Мчыс иҟоу еидгылароуп» ҳәа хыс измоу.
Ари астатиа шәагаала икьаҿуп, аха иара иалаигӡеит Аԥсны
аҭоурых ду аӡбахәгьы, ахатәы бызшәа амырӡра азҵаарагьы,
аидгылара мчыс иамоугьы разгәаҭара. Даара мхәыцк, уаҩ
гәаҩак, уаҩ ҭԥышшак иакәымзар, ара иҳәоу ахшыҩҵакқәа
гәцаразымкра дҟаларым. Астатиа злашьақәгылоу аҳәоуқәа
тезисҳасабла иудукылартә иҟоуп. Автор заҟа гәык-ԥсык ала
ииҩыз инагӡаны агәра угоит. Аԥхьатәи аҳәоуҵәҟьа инаркны
иҿыцӡа иахьа иҩызшәоуп ишыҟоу. «Иарбан милаҭзаалакгьы
акы ҳаԥсанда, мчык ҳаманы, избалакгьы цҳас ҳҟаҵаны
иаҳхысны имцандаз ҳәа згәы иаанагауа, еидгылароуп, рхы
еидыркылароуп, рҳәоу еиқәдыршәароуп, ражәа еицнеиуа рҽыҟарҵароуп. Ас зҽыҟазымҵаз амилаҭ есқьынагьы
илаҟәуп, имчыдоуп, избалакь тәыс иҟарҵоит…».
Дырмит Гәлиа ижәлар рҟазшьа бзиақәа рӡыргара, рыхьӡ
аҭгара, егьырҭ ажәларқәа рыларгылара акәын дзышьҭаз. Аха
ирыгқәаз, рыбзазара змырӷьацозгьы мӡакәа иаахтны иҳәон.
Иахьҵарадаз гәнигон, уи атәы уажәы уажәы далацәажәон.
Дырмит Гәлиа древолиуционермызт, иара ихаан аҳра зуа
иалагаз марксизм-ленинизм аидеиақәагьы дытҟәаны дрымамызт, ҷыдала заатәи ирҿиаратә мҩаҿы. Иара идунеи­
хәаԥшышьа шьақәгылеит Европеи Урыстәылеи инарылукааша арккаҩцәа ридеиақәа иныԥшны. Хаз трактатк уи иазкны
иҩны иаҳзынимыжьит, аха иҩашьаӡом есымшатәи иусқәа
рыла арккаратә мҩа дшанысыз. Иара дгәыӷуан, уимоу, агәра
гангьы дыҟан ажәлар аҵара дырҵарала аԥсҭазаара бзиахь, алашарахь ркылгара алшоит ҳәа. Уи ус шакәу ибзианы
ианыԥшуеит ара зыӡбахә ҳамоу истатиа «Мчыс иҟоу еидгылароуп».
Аидгылара мчыс иамоу акы-ҩба ҳәоу рыла иазгәаҭаны
ириторика мацарам азҵаара ықәиргылон: «Ҳара аԥсацәа ус
ҳаҟоумашь?» Ҳаидгылома ҳәоуп ииҳәарц ииҭахыз. Аҭакгьы
ҟаиҵон лахьеиқәҵарала: «Мап ус ҳаҟаӡам. Самырзаҟанааи

– 161 –

абжьыуааи ражәа еиқәшәом. Абжьыуааи абзыԥуааи рҳәоу
еицнеиуам. Абас ауп ҳара аԥсуа милаҭ хәыҷы ҳшыҟоу.
Егьырҭ ҳаграқәа зегьы раԥхьа игылоуп абри ажәа
еиқәымшәара. Аԥсыуаны иҟоу зегьы абри цқьа иаадыруазароуп абри ҳашьҭазароуп. Раԥхьаӡа дасу имилаҭ бызшәа бзиа
иҵароуп, мамзар егьырҭ аҵара змоу амилаҭқәа дрылаӡуеит».
Анаҩсҟа астатиаҿы автор иҳәеит Аԥсны ажәытә ҳәаақәа
акыр ишыҭбааз Лыхҭа ашьха (Сурам) аҟынӡа амраҭашәа­
рахь Азоу амшын аҟынӡа. Ҟәбина аӡы инаркны Амшын
еиқәа аҟынӡа аԥсуа ҳәынҭқарцәа рнапаҿы ишыҟаз. Уимоу, Қар­та­лиангьы (ус ауп иара Қырҭтәылаз ара ишиҩуа),
Ермантәылагьы аԥсуа ҳәынҭқар ихьыԥшын ҳәа.
Анаҩсҟа инациҵеит:
«Арҭ ажәақәа анааҩуа ҳалахь аԥхӡы аауеит. Ҳацәыԥхашьоит
абри Аԥсны хәыҷӡа зны абри иаҳҳәаз зегьы амҽхакны иаман
ҳәа аҳәара.
Ожәы иабаҟоу уи Аԥсны ду?»
Аҵыхәтәантәи аамҭақәа рзы аԥсуаа ахьыԥсыҽхаз,
хыԥхьаӡаралагьы иахьмаҷхаз, аҵара ахьырымҵаз, рбызшәа
цқьа ҳаҭыр ахьырзақәымҵаз, иахьырмыхьчаз, рбызшәала
аҩреи аԥхьареи заанаҵ иахьзаламгаз иахареитәуеит. «Аҵара
змаз ауаа атәым милаҭқәа ҳрыҵадырӡит аҵара хәыҷык
аԥсуаа рахьтә изауаз иашьаси ԥханагьласи иҟаҵаны дара
ирыдыркылауан» – ҳәа иҩуан.
Автор ара зыӡбахә ҳамоу истатиа «Мчыс иҟоу еидгылароуп» хиркәшеит абарҭ ажәақәа рыла: «Абар ижәбоит ожәы
заҟаҩы ҳаҟоу. Ҳара иаанхаз ахәыҷгьы ҳбызшәа дук ҳаҭыр
ҳзақәым, ҳбызшәала аҵареи аԥхьареи дук ҳашьҭам, хыхь
исҳәан еиԥш, ҳҳәатәы еицнеиуам, ҳамч еибаҳҭом, аҵара зауа
ҳдырӡуеит ҳәа аҳәара ҳалагеит, аҵарадарахь иаҳа ҳахшыҩ азцоит абри ауп аӷа игәырԥсаҳәагьы изышьҭаз ажәытә ҳабацәа
аԥсацәа. Иаарласны егьырҭ амилаҭқәа реиԥш ҳамҿыхар,
ҳбызшәа аҵара ҳаламгар, ҳара аԥсацәа ҳтәы егьыҟам,
егьырҭ амилаҭқәа ҳрылаӡҩахоит, ҳабжьаӡуеит, ҳаиасуеит,
ҳҭыӡшәа анкьа Аԥсны абра акәын иахьыҟаз, аԥсацәа абра
инхон ҳәа аҭоурых ашәыҟәқәа рҿы иаанхоит. Абригь ма
аԥсыуак иауаниҵахра, тәым оҩык иакәхап, иҟаз аиаша хара
дацәгыланы, иара игәы ишыԥнаҟауа ианиҵашт. Абас ауп
ҳара ҳшыҟалаша».

– 162 –

Абра хыхь маҷк ҳааҭгыланы зыӡбахә ҳҳәаз астатиа мацарагьы акырӡа аҵанакуеит. Уи еиԥш иҟоу Дырмит Гәлиа
иҩымҭақәа аԥсуаа рмилаҭтә хдырра дырҿыхон, ишьҭырхуан,
идырцыхцыхуан.
Даара аинтерес амоуп аԥсуаа рыбзазараҿы ҵара хәыҷык
зҵази, аҵара зынӡа измамзи реизыҟазаашьақәа ирызкны
Дырмит Гәлиа ииҩуаз. Ари ибаша-машоу, ихәмаргоу зҵаа­
раӡам.
Аҵара змоуи измами анзеилибамкаауа, аигәныҩреи
аиқәышаҳаҭреи анрымам ажәлар зегьы рзы ирыцҳара дууп.
«Аҵара зҵауа ҳдырӡуеит» ҳәа, агәаанагара змам маҷмызт
ажәлар рҿы. Ус еиԥш агәаанагара ҵаҵӷәыдаҵәҟьаны иҟамызт.
Аҵара хәыҷык, аҵара бжата змази зынӡа измамзи рыбжьара аимакқәа, аилибамкаарақәа ҟалалон. Усҟан моу иахьагьы аҵара змоу, гәык-ԥсык ала ажәлар рымаҵ аура иашьҭоу,
иразу цқьа деилымкаакәа маҷк ҷышәрақәак зҵаз, ажәлар
жьаны ихы анӡыригогьы ыҟоуп. Ари иагьфилософиатәу
иагьԥсҭазааратәу зҵаароуп. Аҵара ду сҵеит ҳәа ажәлар
ураԥызаны, дара рҭахырақәаҵәҟьа урхыԥаны, урывсны уцо
уалагар руӡом.
Абри азҵаара иадҳәаланы иҟазшьарбагоуп Дырмит
Гәлиа «Петра Ҷараиа иҽахьишьыз аҵыхәала» ҳәа, хыс иаманы 1919 шықәса ноиабр 27 аҽны иҭыҵыз агазеҭ «Аԥсны»
аномер ианиҵаз астатиа. Ари астатиаҿы арҵаҩ бзиа, аԥсуа
бызшәа ҵара-дыррала аилкаараҿы акыр зылзыршаз,
ахӡырымга Петра Гьаргь-иԥа Ҷараиа иҽишьыртә аҟынӡа
днеиртә аҭагылазаашьа ахьиауз гәалсра дула дахцәажәауа,
Дырмит Гәлиа иҩуан ҳара аҵара змоу, хшыҩла ҳамаҵ зуа
цқьа дыгәцараҳкуам, тәамбашақә ҳаизыҟоуп ҳәа. Еиҳа­
быра ҵараиурҭак далымгаӡакәа, ихатә џьабаала ирҳаз
аҵарала, иусумҭақәа рыла Петра Ҷараиа академик Н. И.
Марр иеиԥш иҟаз аҵарауаа дуқәа ибзиан дырдыруа, ҳаҭыр
иқәырҵо аҟынӡа иҽыҟаиҵеит. Арахь ачиновникцәа башақәа
изхьаԥшуамызт, ибзазара гәыгәҭажьхеит. Абас абри ауаҩ
иҵыхәтәа ахьыцәгьахаз хьаас икны Дырмит Гәлиа иҩуан:
«Макьана ҳара аԥсацәа хыла аус зуа иџьабаа ахә ақәҵара
еилаҳцауа ҳҟамлац. Убри аадыруа ҳаныҟалауа аамҭазоуп
иаҳҳәар аныҟалауа: «Ҳаргьы ацәгьеи абзиеи еилҳаргоит».
Ҳара уаас иаҳаԥхьаӡо маҷ зуа, рацәа зҳәауа ауаа роуп, иӷьычуа,

– 163 –

ауаа зырҳәуа, ауаа зшьуа роуп, урҭ мыцшаҳаҭра рзаауеит, рус
иалҳаргоит, абахҭа иҭаркыргьы, рхәы ҳама амҩа ҳақәуп.
Ианбыкәу ари ҳанаҟәыҵуа? Ианбыкәу ҳанҿыхауа? Петра
еиԥшқәа ауаа рџьабаа ахә ақәаҳҵауа ҳаныҟалауа?»
Дырмит Гәлиа ибиографиеи ирҿиаратә мҩеи акритикцәа,
алитератураҭҵааҩцәа, аҭоурыхдырҩцәа, афольклористцәа,
абызшәадырҩцәа, аетнографцәа аӡәырҩы иҭырҵаахьеит.
Исахьаркыратә рҿиамҭақәагьы, иҭҵааратә усумҭақәагьы
ларха-ҩарханы еилдыргахьеит уҳәартә иҟоуп.
Иара изкны иҳамоуп акымкәа-ҩбамкәа амонографиақәа,
хыԥхьаӡара рацәала астатиақәа, аԥсышәала, урысшәала,
убас егьырҭ акыр бызшәақәа рылагьы. Убас шакәугьы макьанагьы цқьа дыҭҵааны дҳамам. Иааидкыланы ари ашәҟәы
иану аԥҵамҭақәа ирыхәаԥштәуп ҳмилаҭтә ҩыратә культура
иадацқәаны.
Икьыԥхьын 2003 шықәсазы Аҟәа иҭыҵыз
Д. Гәлиа «Иҩымҭақәа» аԥхьажәа ҳасабла. Ад. 5–13.

Д. Гәлиеи аԥсуа фольклори
Аԥсуа милаҭтә сахьаркыратә литература ашьаҭаркҩы
Д. Гәлиа ихьӡ анаҳҳәо, ирҿиамҭа ҳаназхәыцуа, зегь раԥхьа
ҳхаҿы, ҳгәалашәараҿы иааиқәо ируакыуп аԥсуа жәлар
рҿаԥыцтә рҿиамҭа. Аԥсуа фольклори Д. Гәлиа ирҿиамҭеи
реизыҟазаашьақәа акыр аҷыдарақәа рымоуп, аха ихадароу
иԥсабаратәны, иузеиҟәымҭхо иахьеидҳәалоу, иеилаҵәаны
иахьыҟоу ауп. Апоет ду ирҿиамҭа ҭызҵаауа аҵарауаа зегьы еицҿакны, иеиқәшаҳаҭны, ииашаны иазгәарҭоит уи
хырхарҭа хадақәас иамоу рахьтә апоет ижәлар гәакьа
рҿаԥыцтә рҿиамҭа аԥхьатәи аҭыԥ шааннакыло. Хыхь-хыхьла
анагәыдаԥшылара мацаралагьы уаҩы ибарҭоуп Д. Гәлиа
ирҿиамҭаҿы афольклор ароль дуӡӡа шынанагӡаз, аха уи ароль
ҷыдарақәас иамоу конкретла, насгьы ииашаны раарԥшра
кырӡа иуадаҩуп. Араҟа абригь аҩымҭаҿы абри афольклор
(атема, ахаҿсахьа уҳәа) автор ихы иаирхәеит ҳәа афакт аконстатациа азура мацара азхоны ҳәа иҟам. Уи анаҩсгьы уи асиужет (атема, ахаҿсахьа уҳәа) ихы изаирхәаз, ишаирхәаз уҳәа
рышьаҭақәа цқьа иҵауланы еилкаатәуп.
Д. Гәлиеи аԥсуа фольклори ҳәа атема анықәҳаргыло
ианагь иазгәаҳҭалароуп ара ихадароу ҩ-ганк, мамзаргьы аспект хадақәа ҩба. Урҭ руак ашәҟәыҩҩ ду аԥсуа
жәлар рҿаԥыцтә рҿиамҭақәа реизгареи, ркьыԥхьреи, наукала рыҭҵаареи рзы имҩаԥигоз аусура ауп. Араҟа иара
ҵарауаҩык, фольклористк иаҳасабала даабоит. Аҩбатәи
аган, мамзаргьы аспект акыр ихазуп уи иара ихатә рҿиара
ижәлар рфольклор шаныԥшыз, ахархәара шаиуз ауп. Арҭ
аҩганкгьы злеидҳәалоу, излеихьыԥшқәоу рацәоуп, аха маҷк
еиҟәыҭханы рыхцәажәарала еиҳа ииашаны иеилаҳкаауеит Д.
Гәлиеи афольклори реизыҟазаашьа.
Зназы хәыҷӡак иадамзаргьы ҳазааҭгылап актәи аган.
Д. Гәлиа ирҿиаратә баҩхатәра аԥхьаӡа изырҿыхаз ижәлар
рҿаԥыцтә рҿиамҭоуп. Данхәыҷыз инаркны иқыҭа гәакьаҿы

– 165 –

ажәлар рҳәамҭақәа дырзыӡырҩуан, урҭ иара дҩеидасцыԥхьаӡа
еиҳа-еиҳа иҵарны ицәа ианыруан, асахьаркыратә жәа амч
иеилдыркаауан. Апоет 86 шықәса данырҭагылаз ажурнал
«Вопросы литературы» аредакциа аҳәара иҟанаҵаз ала ииҩыз
истатиа «Сара сыԥсҭазаара адаҟьақәа» аҿы иазгәеиҭон: «Сара
схәыҷын,саб иҳәоны исаҳаит ҩ-цәаҳәак иҟоу ажәеинраалак,
уи сгәы иақәшәон. Уи лафшақә иҳәоуп, абас иҟоуп:
Турааԥҳа аашьа ду,
Казакина џьыба ду.

Ари аказакин еиԥшны, аџьыба дуқәа аманы амаҭәа
зшәыз­ҵалоз Турааԥҳа аӡәы илызкын.
Сара ус сыӡбеит: сара схаҭа исзеиҿымкаари ажәеин­
раалақәа? Сара аԥсуа жәлар рашәақәа рацәаны издыруан.
Урҭ сырҿыԥшны ажәеинраалақәа ԥыҭк зҩит. Исгәалашәоит,
урҭ сҩызцәа ишрыдыркылаз. Афокус дсырбоз џьыршьон».
Заԥхьаҟа ипоетхараны иҟаз Д. Гәлиа ақыҭантәи апап
аҩреи аԥхьареи аниҿиҵаа, нас Аҟәа ашьхаруаа рышкол
данҭала, ижәлар рфольклор еиҳагьы игәцареикуа далагеит. Насгьы абри ашкол аҿы аҷкәын гәеилыхха дгәазҭашаз,
дықәцаразкшаз арҵаҩцәа бзиақәа иқәшәеит. Лымкаала иара
ишьақәгылараҿы ароль ду нарыгӡеит ашкол усҟан хылаԥшҩыс
иамаз, насгьы аԥсуа жәлар рбызшәеи, рфольклори, рҭоурыхи
ирызкны акымкәа, ҩбамкәа астатиақәа зыҩуаз Константин
Дауҭ-иԥа Маҷавариании арҵаҩы Дауҭ Гьаргь-иԥа Аџьамови.
Д. Гәлиа аҟыбаҩ злаз аӡә шиакәыз аԥхьа акәны иазгәазҭаз,
дыгәцаракны ихылаԥшуаз, ижәлар ркультура амаҵ ауразы
ихәашаз, ицхраашаз абжьагарақәа изҭоз дара абарҭ арҵаҩцәа
бзиақәа ракәын. Иара иҳәамҭаны афольклортә материалқәа
ақьаад ианырҵон, иабжьаргон ихаҭа иеизигаларц аҿаԥыцтә
рҿиамҭақәа. 1892 шықәсазы СМОМПК («Сборник материалов
по описанию местности и племен Кавказа») XIV аҭыжьраҿы
икьыԥхьын К. Маҷавариани ианиҵаз аԥсуа лакә «Ԥшьҩык
аишьцәа рлакә». К. Маҷавариани иара, уа излагәеиҭоз ала,
ари алакә атекст ақьаад ианиҵеит Аҟәатәи ашьхарыуаа рышкол иҭаз аҵаҩы иҳәамҭаны. Атекст кьыԥхьуп аԥсышәала,
насгьы цәаҳәаҭаршәла аурысшәахь аиҭагагьы. Д. Гәлиа усҟан
жәаа шықәса ихыҵуан.

– 166 –

Сара иахьынӡаздыруала, убасҟан ауп Д. Гәлиа ихьӡ акьыԥхь
анабаз.
Убри инаркны Д. Гәлиа ихатә рҿиара инаваргыланы, игәы
ақәкны, иааиԥмырҟьаӡакәа ажәлар рҿаԥыцтә рҿиамҭақәа
ақьаад ианиҵон, икьыԥхьуан, иҭиҵаауан. 1907 шықәсазы
Қарҭ хазы шәҟәны иҭыҵит иара ианҵамҭақәа еидызкылоз
аизга «Аԥсуа жәаԥҟақәеи, ацуфарақәеи, ажәарццакқәеи».
Убри инаркны аԥсуа фольклор аизгареи, акьыԥхьреи, наукала аҭҵаареи рзы Д. Гәлиа иҟаиҵаз аус инҭкааны ахцәажәара
ишаанагара иҟоу шәҟәык азукыртә иҟоуп. Рҵаҩыс аԥсуа
қыҭақәа рҿы аус аниуаз акәзааит, агазеҭ «Аԥсны» редакторс
данамаз акәзааит, уажә иара ихьӡ зхыу Қырҭтәылатәи ССР
анаукақәа Ракадемиа абызшәеи, алитературеи, аҭоурыхи
Аԥснытәи ринститут аҿы аус аниуаз акәзааит, ианагь афольклор дазҿлымҳан, игәцаракны иман. Еиҳараӡак ари аус
асистема аманаы амаҵ азиуртә аҭагылазаашьа бзиақәа
аниоуз Аԥсны Асовет мчра анышьақәгыла ашьҭахь ауп.
Ара зегь реиҳа иалкаатәуп 1939 шықәсазы иҭижьыз «Аԥсуа
жәапҟақәеи, ацуфарақәеи, ажәарццакқәеи, аомонимқәеи,
аомографқәеи, жәлар амшцәгьа еилкаашьас ирымоуи, амц
хаҵарақәеи, аҭәҳәақәеи реизга». Аизга еиқәызыршәаз
урысшәала аԥхьажәа азиҩит, атекстқәа ирыцу аурысшәахь
аиҭагақәагьы ҟазҵаз иара иоуп. Ари аизга иахьагьы анаукатә
хаҭабзиара ацәыӡны ҳәа иҟам.
Иара убас аԥсуа фольклористиказы илагала бзианы
иҟалеит 1941 шықәсазы Д. Гәлиеи Хә. Бӷажәбеи еиқәыршәаны
иҭрыжьыз «Аԥсуа жәлар рпоезиа». Уи иеиднакылеит аҭоу­
рыхтә-фырхаҵаратә ашәақәа, ақьабзтәи, абзазаратәи,
алирикатәи ашәақәа. Ари аизга аҩынтә раан ихарҭәаан
иҭижьит Хә. Бӷажәба 1972 шықәсазы.
Д. Гәлиа аԥсуа фольклортә материалқәа инарҭбааны ихы
иаирхәон аԥсуаа ретнографиеи рҭоурыхи анҭиҵаауазгьы.
Уи ус шакәу аетнографиа иазкны хыԥхьаӡарала имаҷымкәа
иҩны иикьыԥхьхьаз истатиақәа зегьы рҿы иаабоит. Насгьы
1925 шықәсазы Қарҭ иҭижьыз «Аԥсны аҭоурых» актәи атом
аҿы афольклортә материалқәа инарҭбааны ахархәара роуит.
Ари ашәҟәы абжьбатәи ахы лымкаала афольклор иазкыуп.
Автор ҿырԥштәы ҳасабла акәымкәа, ҩбамкәа ажәлар
рҿаԥыцтә баҟақәа аниҵеит, ииашангьы иазгәеиҭеит: «Аԥс­

– 167 –

уаа аҩыратә литература рымамызт, аха ҿаԥыцлатәи урҭ рлитература ҿион, аҽарҭбаауан: дара ибзиаӡаны ишьақәдырхеит
ржәытә ашәақәа, ажәаԥҟақәа, алакәқәа, алегендақәа,
ацуфарақәа, аҭәҳәақәа, ажәарццакқәа уҳәа убас иҵегьгьы,
урҭ рыла аԥсуаа рбызшәа даара ибеиоуп». Д. Гәлиа ианагь
ажәлар ражәабжьҳәацәа, рашәаҳәацәа иԥшаауан, иареи лареи ласы-лассы еиқәшәон, рыԥсҭазаара еизакын. Урҭ рахьтә
аӡәырҩы рыхьӡқәа иара ибзоуралоуп ҳара иахьа излаадыруа.
Иаҳзынижьит иара данахьӡаз аԥсуаа рдоуҳатә культураҿы,
рыбзазараҿы афольклор рольс иамаз, функциас инанагӡоз
иазкны акырӡа зҵазкуа адыррақәа. Ус хыԥхьаӡара рацәала
иҟоу рахьтә ҿырԥштәы ҳасабла акы иадамзаргьы иаазгар
сҭахыуп «Аԥсшәа иаҵанакуа акультурахьтә ҩбаҟа ажәа»
ҳәа хыс измоу истатиаҿы аԥсышәала ицқьаны, иеиҿкааны
ацәажәаразы изҿыԥштәу ҳәа рыӡбахә иҳәоит хыԥхьаӡара
рацәала ажәабжьҳәацәа. Уи иазгәеиҭеит урҭ ажәлар рҿы заҟа
ҳаҭыр рықәыз: «Убас ажәа бзиа рҿоуп, бзиа ицәажәоит ҳәа
Абжьуаа рҿы ирзырҳәон: Гәдиа Барганџьиа, Осман Киут,
Кьагәа Киут, Ҳабыџь Ашәба, Гәаџьа Барганџьиа, Арыш Гьадлач, Аҳәба Цыр уҳәа убас егьырҭгьы. Урҭ хацәан, уажәгьы
рыхьӡ жәлары ирхашҭуам Абжьуаа рҿы, ари нахысгьы
ирхашҭшам. Аҳәсақәа рахьгьы ахьӡ бзиа змақәаз ыҟан,
џьоукы рыԥшӡарала, аха еиҳарак ажәа бзиа ирҿаз ала. Урҭ
реиԥш иҟаз еиҳарак агәырԥшаага рҿан, иахьырдыруазгьы
аҵәыуараҿы акәын, амыткәмаҿы уҳәа».
Аӡәымкәа, ҩыџьымкәа аҵарауаа ишазгәарҭахьоу ала (Х.
С. Бӷажәба, К. Зелински, Ш. Инал-иԥа, Ш. Салаҟаиа, В. Агрба
уҳәа), Д. Гәлиа аԥсуа фольклор ахьеизигоз, иахьикьыԥхьуаз,
наукала иахьҭиҵаауаз ижәлар дырзааигәаны, рдоуҳатә
ҭахрақәа изгәакьаны дҟанаҵон. Аха уи анаҩсангьы, ихатә
сахьаркыратә рҿиамҭаҿы ихы иаирхәон, хыҵхырҭас
иман. Араҟа иазгәаҭатәу ихадароу ируакыуп заанаҵтәи
иҩымҭақәа рҿы афольклортә сиужетқәеи, ахаҿсахьақәеи,
атемақәеи ишиашаз ихы иахьаирхәоз. Ишиашаз анаҳҳәо,
ҳәарас иаҭахыузеи, апоет афольклор тәыс дҟаҵаны даман
ҳәа акәӡам иаанаго. Апоет афольклортә материалқәа рахьтә
иааиԥыхьашәаз зегьы ихы иаирхәомызт, иеилиԥшаауан,
иара идоуҳатә ҭахрақәеи ажәлар лымкаала изыргәамҵуаз
актуалтә темақәеи ирықәҿызҭуаз, урҭ ирышьашәалақәаз

– 168 –

ракәын иалихуаз. «Ажәлар рырҿиамҭа – ҭабара зықәӡам
аӡыхь иеиԥшуп. Уи алитератор дыԥсаанӡагьы ихы иаирхәалар
ҟалоит. Аха знык ирҳәахьоу еиҭазҳәо аӡә иакәны дҟамларц
азы, уи ихы иаирхәалароуп даара амаршәа кны» ҳәа, –
иҩуан апоет ихаҭа ирҿиаратә практикаҿгьы абри апринцип
дықәныҟәон.
Афольклортә сиужетқәеи, ахаҿсахьақәеи, атемақәеи
ихы иахьаирхәоз мацара акәым аус злоу. Иара заанаҵтәи
иҩымҭақәа инадыркны ихатә рҿиаратә хыҭҳәаа иалҵшәоу
иҩымҭақәа рҿгьы афольклортә поетика дықәныҟәо далагеит. «Сара исгәалашәоит ажәытә зны саныҷкәыназ ҩбаҟа
жәеинраала саҳаит:
Аб хәыҷы, тәыҩа ду,
Абнахь иагеит абга ду.

Абри ансаҳа, даара сгәы иахәеит уи аритм, иара убасгьы
сгәы иахәеит арифма. Ари саҿыԥшны салагеит ажәеинраала
аҩра. Абри аформа раԥхьаӡа схы иасырхәеит «Хоџьан ду» ҳәа
изҩыз аҿы, – азгәеиҭон аҵыхәтәан апоет ихаҭа.
Аурыси ақырҭуеи классикатә литературақәа инарываргыланы Д. Гәлиа ирҿиамҭа анхациркуаз аамҭазы аԥсуа фольклор инанагӡаз ароль ара иаҳҳәаз амацарала ихыркәшаӡам.
Уи ганрацәала ианыԥшит апоет идунеихәаԥшышьа ашьақә­
гылараан, ашәраан, насгьы, ихадароу, ирҿиаратә мҩа ахыр­
харҭа алхраан. Абри аспект ала ҳахәаԥшуазар, даараӡа
иҟазшьарбагоуп, аҵакы дугьы амоуп 1912 шықәсазы Қарҭ
иҭижьыз иҩымҭақәа аԥхьаӡатәи реизга «Ажәеинраалақәеи
ахьӡыртәрақәеи» епиграфс иаиҭаз аԥсуа жәаԥҟа ссир: «Аҽы
ԥсыр, адәы аҭынхоит, ауаҩы дыԥсыр, ажәа иҭынхоит».
Д. Гәлиа ирҿиара анаҩстәи аетапқәа рҿгьы афольклор
азхьаԥшра даҟәымҵӡеит, еиуеиԥшым иҩымҭақәа рҿы
еиуеиԥшымыз афольклортә материалқәа аҷыдарақәа рыманы ихы иаирхәон ирҿиаратә гәҭакқәа рынагӡаразы
ирауаршәаны. Знык иадамзаргьы «Камаҷыҷи» «Ажәабжь
кьаҿқәеи» ирыԥхьахьоу илаԥш иҵамшәарц залшом ашә­
ҟәыҩҩы урҭ рҿы афольклортә баҟақәа меигӡарахда ихы
ишаирхәаз. Аха ахархәашьақәа акыр еиԥшым. Ароман
«Камаҷыҷ» аҿы афольклор автортә рҿиаратә хыҭҳәаа акыр
«иалаӡҩаны» иҟаҵатәуп. «Ажәабжь кьаҿқәа» рҿы акәзар,

– 169 –

рацәак еиҭакра рымҭакәа иҟаҵоушәа иубоит. Иара убас
арҭ ажәабжь кьаҿқәа рҩышьа аформа аганахьала, астиль
уҳәа ажәлар ҿаԥыцлатәи ражәабжьҳәаратә формеи астили ирзааигәаны иҟаҵоуп. Аԥхьажәа ҳасабла иара автор
ихаҭа ирзыҟаиҵаз аҿы иазгәеиҭон: «Ҵабыргыҵәҟьаны,
ашәҟәыҩҩра ззымдыруа ҭаҳмадцәак зны-зынла дара
уаҩ игәы иаахәаратәы ииасхьоу, ицахьоу рахьтә ажәақәа
рҳәалоит. Урҭ ажәақәа дара ашәҟәы ианҵаны ирызныжьуам,
изарҳәо ианимҵар, урҭ ажәақәа ииасуеит, ицоит, ибжьаӡуеит.
Убри аҟнытә, сара, аҭаҳмадцәа, ҵара змамыз, ирҳәамҭаны
исаҳахьоу, аиҳарак саб иҳәамҭақәа, иахьа уажәраанӡагьы
исхамышҭыкәа иҟақәоу ԥыҭк, иамҩаны исыԥхьаӡоит, абра
ашәҟәы ианысҵаразы».
Абасала, хыхь-хыхьлатәи, зныкҟьара унаԥхьаны иуба­ра­тәы
улаԥш иҵашәартә афольклор зныԥшуа Д. Гәлиа иҩым­ҭақәа
рацәоуп. Иахьа шьҭа аԥсуа литературадырра аҩа­ӡара злаҟоу
ала, урҭи афольклори реизыҟазаашьа аилкаара мыцхәы
иуадаҩӡангьы иҟам. Даҽа усуп афольклортә сиужетқәеи,
ахаҿсахьақәеи, атемақәеи шиашаз изныԥшыз, аха зеиԥшла
афольклортә дунеихәаԥшышьа, афольклортә поетика, асистема ахархәара змоу аҩымҭақәа. Абри аҵыхәтәантәи аганахьала ҳахәаԥшуазар, иҟазшьарбагоуп аԥсуа проза аҟырҟы
злаирхәхәыз, Д. Гәлиа аԥхьатәи ипрозатә сахьаркыратә
рҿиамҭа, ажәабжь «Атәым жәҩан аҵаҟа». Ари ажәабжь
аҿы афольклор ишиашоу ахархәара амаӡам, иаҳҳәап,
ажәеинраалақәа: «Абрыскьыл», «Амаҭи, ажәҵыси, абжи»,
«Ҩыџьа зцомызт, аӡәк дрыхьӡомызт», «Ажәытә уаа раҳаҭыр
еиқәҵашьа» рҟны еиԥш. Сиужетла, тематикала, идеиала уҳәа
зегь рыла «Атәым жәҩан аҵаҟа» автор ирҿиаратә хыҭҳәаа
иалҵшәоуп. Убас шакәугьы, актәи ацәаҳәақәа инадыркны
афольклортә поетика иазааигәоуп, лымкаалагьы аԥсуа жәлар
рыбзазаратә лакәқәеи рновеллақәеи рпоетика иашьашәалоуп.
Ҳара араҟа ҳналас-ҩаласны иазгәаҳҭаз акык-ҩбак рнаҩсгьы
ирацәоуп Д. Гәлиеи аԥсуа фольклори реизыҟазаашьақәа рҿы
аинтерес зҵоу афактқәа. Урҭ наҟ-наҟ ҷыдала, хықәкыла,
лымкаала иҵегьы инарҭбааны иҭҵаалатәуп.
Агазеҭ «Аԥсны ҟаԥшь» 1984 ш., октиабр 5

Иԥшьоу адоуҳатә ҭынха ду
Ари астатиа зызкыу азҵаара хада алацәажәарахь
сиасаанӡа, ҽыԥныҳәак ҟамҵакәа сзавсуам. Уи аҽԥныҳәа аӡәи
ҩыџьеи рымацара ракәымкәа, анс акәу, арс акәу аԥсуа милаҭтә
литература аҿиара знапы алакыу, згәы азыбылуаныҳәа
иҟоу, алахьынҵа иазхәыцуа зегьы ирызкыуп, ирзырхоуп,
ирықәкыуп ҳәа исыԥхьаӡоит. Изакәу уи ауп, аԥсуа милаҭтә
сахьаркыратә литература аиреи, ашьақәгылареи, аҿиара
амҩақәеи, иахьа ҭагылазаашьас иамоуи (ҳәарас иаҭахыузеи,
ақәҿиарақәеи, аԥсыҽрақәеи, аиҵахарақәеи конкретла,
обиективла иҭҵааны) иҿыцны реилыргара, рыхцәажәара,
ахәшьара рыҭара, хымԥада, иаҭахыуп. Аҵыхәтәантәи
ашықәсқәа рыҩнуҵҟала. Лымкаалагьы КПСС XXVII аизара ду аахыс ҳтәылаҿы Ареволиуциатә ҟазшьа зманы
имҩаԥысуа аиҭакра дуқәа рзеиԥш контекст инақәыршәаны
ҳахәаԥшуазароуп ҳара ҳмилаҭтә литературагьы.
Аԥсҭазаара аганқәа зегьы ирызкны Акоммунисттә партиеи Асовет еиҳабыреи иалырхыз ихадароу амҩақәҵара
ҿыцқәа аҿиаратә мычқәагьы агәацԥыҳәара ҿыцқәа
рнаҭеит. Аекономикаҿ акәзааит, акультураҿ (иааидкыланы аидеологиаҿ) акәзааит, иацы ибзиоуп ҳәа иԥхьаӡаны
иҳадкыланы ҳзықәныҟәоз рахьынтә иахьа ҳазқәыӡбақәо
рацәахеит, иацы ицәгьаз, иахьа ибзиоуп ҳәа иҳамԥхьаӡар ада
ԥсыхәа змақәамгьы ҟалеит. Урҭ зегьы аԥсҭазара иҳаҵанаҳәо
обиективтә ҭагылазаашьақәаны ҳрыхәаԥшлароуп, иҳадаҳ­
кы­лароуп, ацәгьеи абзиеи реилыргарагьы ҿыцла ҳарзықә­
ԥалароуп. Убарҭ амҩақәҵара ҿыцқәа ҳәа зыӡбахә сымоу ируакыуп даҽазны еиԥшымкәа иахьа гәаартыла,
аргама, ихтны ацәажәара азин ахьҳауз. Аха аиаша ҳҳәозар,
ҳуаажәларраҿы макьанагьы ирацәаҩуп уаанӡатәи аусушьеи,
анхашьеи, аизыҟазаашьақәеи ринерциа изацәымцац. Ихтны
досу игәы иаанаго дацәымшәакәа аҳәара астиль макьана
цқьа ҳуаажәларра иаламҵәац, иҳаламҩыц, ҳамышьцылац.

– 171 –

Уаанӡатәи астиль шьшьылаҳа макьана ашьаҭақәа ӷәӷәоуп.
Аамҭа акыр аҽаԥсаххьеит, ҳуаажәларра адемократизациа азурахьы ахы хоуп. Ҳара аԥсуаагьы аамҭа ҳаҵамхарц ҳҭахызар,
ааскьатәи ҳҭоурых азы иҟазшьарбагаз агха-ԥхақәа раныхра, раԥыхра ҳахыццакыроуп. Ҳажәлар рыԥсҭазара еиӷьхарц,
ԥхьаҟа ицарц азы урҭ агха-ԥхақәа ӷәӷәала иаҳԥырхагоуп,
уаҩ дрыхҟьашоит, имарҭдоуп. Аиаша ҳәалатәуп ихыбжаҿыбжаны акәымкәа, инагӡаны, инҭкааны, аргама. Аиаша
нагӡаны аҳәара анаԥымыз, ҳаԥсҭазара еиуеиԥшым аганқәа
рҿы агха дуқәа аныҟаз, еиҳараӡакгьы еиуеиԥшым анегативтә
цәырҵрақәа ҳхаԥаны ҳаныҟаз, урҭ цәырганы раԥыхразы
ақәԥара ацымхәрас, ианырҵәахуаз, ианхәыҵаргәоз, зегь рыла
кашырроушәа, ҳаиқәышәшәа ҳаҟоушәа, алаԥшхырԥагақәа
анҳарҳәоз, акәтаӷь былгьоит ҳәа ҳаныржьоз аамҭа цахьеит.
Агәра сгоит уи шьҭа ҿааҳәыра аиурангьы ишыҟам. Аха зегь
дара роуп, аҿыц еизыҟазаашьақәа аиааира нагӡаны иргарц
азы макьана акыр ақәԥара аҭахыуп. Иҳаҩсхьоу аамҭақәа ринерциа макьанагьы амч шамоу лымкаала уаҩы ибартә иҟоуп
иахьатәи аԥсуа литература аҭагылазаашьа уаназхәыцуагьы.
Ҳлитератураҿы ацәгьеи абзиеи реилыргара, досу аҩым­
ҭақәа идеиатә ҵакылеи сахьаркыратә ҟазаралеи изыԥ­
соу ала, обиеқтивла рыхә шьаны рҭыԥ рзалхра иадҳәалоу
азҵаарақәа жәпакы еиқәлацәаны, игәыгәҭажьны иҟоуп.
Иԥсыҽу идеиатә сахьаркыратә ҟазаралагьы рацәак зыгыдра
ҳаракым аҩымҭақәа амцхә ихарччыланы ианҳарҽхәо ыҟоуп,
ма ус баша ҿымҭрала ҳанавсуагьы убап. Урҭ обиеқтивла
реилыԥшаара зегь реиҳа изыхәҭоу иабстракту аԥхьаҩ
иакәымкәа, иконкрету акритика ажанр шакәу зегьы иаадыруеит. Акьыԥхь аҿгьы, еиуеиԥшым аизарақәа рҿгьы ҳакритика
еиҵахоуп, иҭыгатәуп ҳәа аҳәара агӡам. Аха ес иҟалалакгьы
ҵҩа змам амзызқәа ирыхҟьаны ари иааиԥмырҟьаӡакәа
игәцараклатәу, ианагь ирцыхцыхлатәу ажанр злеиҵахоу
маҷӡам. Инеиқәҵа-ааиқәҵо акәымкәа, уи аҭагылазаашьа
аиӷьтәразы радикалла уск азыӡбатәуп. Акритика еиҵахоуп
ҳәа ҽхырцәажәашақә акәымкәа гәык-ԥсыкала ҳлитература
ҳазыҟазар, уи знапы алакыу зегьы иҵегьы активла, досу
илшо, дызмароу ала игәцаракны аусура ҳахәҭоуп. Иахьа
уажәраанӡа аҳра зуаз, ҳҿазҳәоз астереотипқәа рыбгалатәуп,
урҭ ирҭыҵлатәуп. Аҩымҭақәа ирызкны аки-аки еиҿагыло,

– 172 –

аԥхьаҩцәа еиуеиԥшым ргәаанагарақәа, урҭ рмаршәа
клатәуп, ҳаҭырла ирызныҟәалатәуп. Абжьаратәи аԥхьаҩ
али­те­ратура зегь реиҳа изызкыҵәҟьоу аԥхьаҩ игәцарамкра,
уи ибжьы азымӡырҩра, уи интересқәас имоу рыгәхьаамкра
ашәҟәыҩҩгьы акритикгьы азин рымаӡам.
Агәра ганы сыҟоуп иахьа аԥсуа литературатә критика ажанр аҿы иҵегьы еиӷьны, қәҿиарала аус зурц зылшо, иазыҟаҵоу ауаа маҷымкәа ишҳамоу, аха аиҿкаареи,
аигәныҩреи, аилибакаареи ҳагыуп, бжеиҳангьы ҳхатәы
интересқәа ҳзырхыҳәҳәом.
Алитератураҿы имариоу жанр ыҟаӡам. Уи идыру, еилкаау
усуп. Аха акритика иҷыдоу ауадаҩрақәеи акәамаҵамарақәеи
ацуп. Убри аҟнытә ари ажанр аҿы аус зуеи ашәҟәыҩҩцәеи
рыбжьара аҭакԥхықәра згым аибашаҳаҭрақәеи аҳаҭыр­
еиқәҵареи ыҟазароуп. Мап накәха, иагаҩы иага алозунг ԥшӡақәа рҳәаларгьы, акритика еиҭаҳәашьа амамкәа
иҟазаауеит. Уи ианагь ицәалашьшьы иаанымхаларц азы
џьара еиҳа иманшәалоу, аперспектива змоу формақәак
ԥшааны ахархәара рыҭалатәуп, еиԥымкрадагьы ахылаԥшра
аҭахыуп.
Аԥсуа литератураҿы акритика зынӡа иҟаӡамшәа, ари
ажанр аҿы аӡәгьы акгьы ҟаимҵошәа иныҵыҩ-ааҵыҩны
изҳәақәо сышрықәшаҳаҭымгьы, иахьазы уи ҳа ҳҿы акыр
ишгәыгәҭажьу, иӡбам азҵаарақәа ара ишырацәоугьы, акритика абжьы ахьынамӡац шыҟоу еилыскаауеит.
Уаҩ данышәартә, ичҳартә иҟам асахьаркыратә ҩымҭа
ҿыцқәа (ажәеинраалақәеи, апоемақәеи, ажәабжьқәеи, ад­
раматә ҩымҭақәеи, аповестқәеи реизгақәа, ароманқәа
уҳәа) акатаҳәа акьыԥхь заарханы иҭыҵуа, досу ирықәнагоу
апропаганда ахьырмоуа. Урҭ рӷьыраӡак ицәгьоума, ибзиоума изакәызаалак ажәак рхымҳәааӡакәа ус иаанханы иҟоуп
иҟаӡамшәа. Уимоу, аӡәы идамзаргьы аԥхьаҩ дызмоуқәо,
аԥхьаҩ дыззымԥшаақәо ыҟазаргьы алшоит цқьа еилкааны
иҳамам акәымзар. Акритик ҳәа ҳазҿугьы ажәҩан аҟынтәи
ӡәыр дылбаахуама, акритик ихьӡымзаргьы, аинтеллигенциа
иреиуоу, аусуцәеи, анхацәеи, еиуеиԥшым егьырҭ азаанаҭқәеи
ирхаҭарнакцәоу ҳара аԥсуа ԥхьаҩцәа абасҟак ҳашәҟәыҩҩцәа
гәеизыҟарала ҳахьырзыҟоу уаҩы иџьеимшьарц, уаҩы игәы
иалымсырц залшом. Алитература аҿиара ашәҟәыҩҩы има-

– 173 –

цара иусым, аԥхьаҩгьы далахәзарами. Мамзаргьы ҳмилаҭтә
литература алахьынҵа рацәак агәхьаа ҳкыму, доуҳатә
малк аҳасаб ала изыԥсоу, рольс инанагӡарц иалшо цқьа
иаҳзеилымкаауоу, мамзаргьы нигилисттәла ҳазыҟоу?
Иахьа аԥсуаа, шамахамза, зегьы аҵара рымоуп, аҩреи
аԥхьареи ззымдыруа маҷҩуп. Нас ҳмилаҭтә литература иаԥхьо, аихьӡарақәа иреигәырӷьо, аԥсыҽрақәа хьаазго, интересс измоу змаҷузеи? Иаҳҳәап, алитераторцәа
ракәымкәа ҳақьымк, ма нџьнырк, ма колнхаҩык, ма усуҩык
уҳәа аӡәы аԥсыуа литературатә рҿиамҭак даԥхьаны, уи
иазкны игәаанагара акьыԥхь аҿы ианыло, ус еиԥш иҟоу
ахцәажәарақәа традицианы изыҟамлозеи? Ус еиԥш атрадициа ахьыҟам азоуп еиҳараӡак аԥсуа ԥхьаҩцәагьы маҷуп ҳәа
сзырҳәо.
Иарбанзаалак ашәҟәы акьыԥхь аарханы ианҭыҵ, ма
ицәгьоу, ма ибзиоу акы иалаҟазар акәхап, аԥхьаҩ ихәарҭоу,
изымдыруа акы ианамҳәо иҟаларым. Нас изалымшахарызеи урҭ иҭыҵуа ашәҟәқәа еиԥкааны знык, џьарак иадамзаргьы бжьыҭгала рыхцәажәара? Насгьы аԥсыуа шәыҟәқәак
аӡәгьы имыхәҳаӡо еикәҭыԥ амагазинқәа рҿы шықәсыла
иқәханы изыҟоузеи? Зыхцәажәара иаԥсам ашәҟәы ҭыҵуеит
ҳәа сгәы иаанагом, ус акы ыҟазаргьы, аргама иҳәатәӡами,
изааӡарызеи, изцәааӡода, ианбанӡеицәааӡо?
Арҭ азҵаарақәа рҿы дара ҳашәҟәыҩҩцәа рхаҭақәагьы
авба зуҭақәаша маҷӡам. Шамахамзар, аӡәы иҩымҭа иазкны даҽаӡәы акьыԥхь аҿы дықәгыланы компонентла, обиективла иагыу-иабзоу ирызкны игәаанагара иҳәо дубаӡом.
Ас зегьы ҳнеихәаԥшы-ааихәаԥшуа, инеиқәҵа-ааиқәҵо,
ҳашәҟәыҩҩцәагьы уаҵәынӡа иахьа ус ҳнеилап ҳәа ргәы
иаанаго, досу иаӷәра иқәыршәны, ииҭахыу, ишиҭахыу
иҩуа, ишиҭахыу икьыԥхьуа, аԥхьаҩцәа рдоуҳатә ҭахрақәа
рыгәхьаа имкуа, еиҳа-еиҳа иҭакԥхықәра лаҟәуа, иҟаиҵо зегьы татаԥшьҵәҟьоуп ҳәа дгәыӷуа, аԥхьаҩцәеи иареи рыбжьара еиҳа-еиҳа аконтакт, аимадара, аилибакаара, аигәныҩра
ицәыӡуа днеилар, дышԥаҟало? Ас ҳаиқәыԥшьыхаа ҳабанӡацо,
ҳанбанӡацо? Ҳлитература иагыу иабзоу ҳамбаӡошәа
ҳзыҟаларызеи?
Ара хыхь сара иҟасҵаз згәаҭарақәак ԥхьаҩык изеиԥш­
цәоуп, зеиԥш ажәала мацара иҳәоуп ҳәа дрыхәаԥшыр

– 174 –

ҟалоит. Аха аԥсуа литература маҷк иадамзаргьы издыруа,
сызлацәажәо азеиԥш контекст гәнимкыларц, сажәа ахы
ахьхоу еилимкаарц залшом ҳәа сгәыӷуеит. Ара зеиԥшла
исҳәақәаз аԥша ишысҿанамгалаз агәра ҳзырго афактқәа
заҟа уҭахыу ыҟоуп. Урҭ рахьынтә конкретла акы заҵәык
сазааҭгылар сҭахыуп. Изакәу уи ауп, аҵыхәтәантәи ҩажәа,
ҩажәижәаба шықәса рыҩнуҵҟала иҭрыжьхьеит иреиӷьу ҳәа
иԥхьаӡоу аԥсуа поетцәеи, апрозаикцәеи, адраматургцәеи
аӡәырҩы раԥҵамҭақәа реизгақәа. Убас еиуеиԥшым аамҭақәа
рзы иҭрыжьит: Дырмит Гәлиа, Самсон Ҷанба, Андреи Ҷоҷуа,
Иван Папасқьыр, Миха Лакрба, Ӡаӡ Дарсалиа, Шалуа Ҵәыџьба,
Ҷиҷико Џьонуа, Кьыршьал Чачхалиа, Баграт Шьынқәба, Иван
Ҭарба, Алықьса Гогәуа, Нели Ҭарԥҳа уҳәа иреиӷьу рҩымҭақәа
реизгақәа. Урҭ аизгақәа ҩ-томкны иҟоу убап, хԥа, ԥшьба, хәба
том иҟоу убап. Иара убас зҩымҭақәа иалкаау реизгақәагьы
шәҟәык-шәҟыкны иҭзыжьқәазгьы маҷыҩӡам.
Сара иахьынӡаздыруала, аԥсуа шәҟәыҩҩцәа зҩымҭақәа
реизгақәа иҭыжьтәуи, ианҭыжьтәуи, ишҭыжьтәуи, аҭыжьра
разырхиара зыхәҭоуи уҳәа хазы зҵаараны иқәыргыланы,
инарҭбааны, ҭакԥхықәра ҳаракыла акьыԥхь аҿы аӡә
дахцәажәо, еилирго, ишәо, изо исымбац. Арахь иара
ихәыҷу, агәцарамкра зықәнагоу зҵаарак акәны иҟаӡам.
Цқьа ҳхаҿы иааганы ҳазхәыцыр сҭахыуп дарбанзаалак ашәҟәыҩҩы ирҿиамҭақәа реизга аҭыжьра (иалкаау
иҩымҭақәа шәҟәыкны акәзааит, акы инеиҳаны атомқәа
рыла акәзааит) хатә усны, баша-машак акәны ишыҟам,
инарҭбааны ауаажә­ларратәи акультуратәи ҵак ду амазарц шахәҭоу, иагьшамоу. Ашәҟәыҩҩы ирҿиамҭақәа реизга аҭыжьра данаԥсаха, уи ҷыдала аҳаҭырқәҵара ианашьахеит, ажәлар инарҭбааны деицырдыруа, дрылаҵәаны
дҟалеит, иҩымҭақәа ирыԥхьалакгьы доуҳала ддырбеиоит,
ауаатәыҩсатә ҟазшьа бзиақәа иларааӡартә, исахьаркыратәи
иестетикатәи гьамақәа шьақәдыргылартә, иҳараркыртә
иҟоуп ҳәоуп иаанаго. Ашәҟәыҩҩы ирҿиамҭақәа реизга
аҭыжьра иаанаго, иаҵанакуа рацәаӡоуп, амилаҭтә доуҳатә
культура арбеиаразы алагала ду, уаанӡа ирзымдыруаз,
иҿыцу, асахьаркыратәи аестетикатәи хәы змоу аԥиҵеит,
иара ихаҭагьы бзиа дырбо, раҳаҭырқәҵара даԥсаны дҟалеит
ҳәоуп ишыԥхьаӡатәу.

– 175 –

Дарбанзаалак ашәҟәыҩҩы иаԥҵамҭақәа еиуеиԥшым
аамҭақәа рзы иԥсаҟьаны ана-ара ианкьыԥхьу даҽа усуп. Усҟан
аҽаҩра аарыхны, ана-ара еизга-еизганы измоу, аха иааганы зца иҭазмыԥсац анхаҩы диеиԥшушәа дыҟоуп. Адунеитә
литература аҭоурых аҿы ҵҩа змам аҿырԥштәқәа ҳԥылоит
ашәҟәыҩҩцәа рхаҭақәа рыԥсы анҭоу, иԥсаанӡа рҩымҭақәа
реизгақәа анрызҭмыжьуа. Уимоу, еиуеиԥшым амзызқәа
ирыхҟьаны ианыԥслак ашьҭахьгьы заҟаҩы раԥҵамҭақәа
акыр аамҭа иҭмыжькәа инхозеи?
Ашәҟәыҩҩы ирҿиамҭақәа ирықәнагоу, ирышьашәалоу
системак аҿы иааганы, ҭыжьрак аҿы рхы еидкыланы, аԥхьаҩ
инапаҿы ианимоу хазӡоуп. Усҟан ашәҟәыҩҩы ихаҿрагьы
еиҳа уаҩы изааигәахоит, игыу-ибзоугьы еиҳа игәникылоит,
еиӷьу-еицәоугьы реилыԥшаара еиҳа имариахоит, еиҳа уаҩы
ибарҭахоит.
Рҩымҭақәа реизгақәа томла рҭыжьра ашәҟәыҩҩцәа зегьы ауаԥсахыу. Аамҭала зны акьыԥхь рбахьазаргьы, аамҭа
иаҵаӡыз, аиҭаҭыжьра иаԥсам аҩымҭақәагьы ыҟами. Ацәгьеи
абзиеи, иӷәӷәоуи иԥсыҽуи арҿиамҭақәа ианагь компентентла, дыррала, гьамала еилыԥшаатәуп, рымаршәа клатәуп,
ҽыхалара мацара ҳалагар, ҳлитература аҿиара иаԥырхагахоит
акәымзар, иацхраауаҳәа изыҟалом. Аиҭаҭыжьра иаԥсоу
аамҭа иԥнашәахьоу, идеиатә ҵакылеи сахьаркыратә ҟаза­
ралеи гәыҩбарак знымԥшуа арҿиамҭақәа роуп. Уи ус шакәу
зеиԥшла зегьы ирдыруеит, аха аԥсҭазараҿы практикала
анагӡараан ари апринцип еилазго, иқәымныҟәогьы ҟалалоит.
Ҳара аԥсуаа ҳҿы ари аус ишақәнагоу ахаҵгылара макьана иамамшәа, иҭышәынтәаланы, ҭакԥхықәра ҳаракыла
иҟамшәа избоит. Агәра ганы сызлаҟоу ала, дарбанзаалак ашәҟәыҩҩы ирҿиамҭақәа реизга аҭыжьра иара ихаҭа
игәаҳәареи иқьынцыцреи рыла мацара ихрыкәшаламзароуп,
машәыршақә, уи аус иацу аҭакԥхықәра цқьа иззымдыруа ауаа аднамгалароуп. Зегьы иреиӷьын неиԥымкрада уи
зылаԥшҳәаа иҵзыжьларц зыхәҭоу, иааиԥмырҟьаӡакәа аус
адызулалаша ҷыдалатәи комиссиак алхны иҟазҭгьы. Ас еиԥш
иҟоу акомиссиа иалахәыр ауан Аԥснытәи ашәҟәыҩҩцәа Реидгылеи Қырҭтәылатәи ССР Анаукақәа р-Академиа Д. Гәлиа
ихьӡ зху абызшәеи, алитературеи, аҭоурыхи Аԥснытәи ринститут аҿтәи аҵарауаа рколлективи рхаҭарнакцәа.

– 176 –

Лымкаала игәцаракны иазныҟәалатәуп иԥсхьоу, иахьа
шьҭа иҳалагылам ҳашәҟәыҩҩцәа рырҿиамҭақәа еиҷаҳарала
акьыԥхь разырхиара, рҭыжьра аус. Хыи-ԥси ҳәа зыԥсы ҭоу
рымацара досу рышәҟәқәа ҭрыжьуа, иԥсхьоу ҳхаҳаршҭуа
ҳҿынаҳхар, ҳмилаҭтә культура арбжатара, аҵжаароуп иаанаго.
Уажәы-уажә ласы-лассы зҽеиҭазкуа иахьатәи ҳаԥсҭазаараҿы
ауаҩы деимырхха дызмоу, ицрыхақәо рацәоуп, ҵҩа змам
ахәыцрақәеи аусқәеи изҵысуеит. Аамҭала зны иҭыҵхьоу
ашәҟәқәа рышьҭалаха, рыԥшааха имоур ҟалоит, дышнеишнеиуа урҭ ирызкны игәалашәара цагәыр, гәхьаамкырҭас
иҟаиҵо далагаргьы ауеит. Убарҭқәа рҟынтә лымкаала
иԥсхьоу ҳашәҟәыҩҩцәа иахьатәи уаҵәтәи абиԥарақәа ирдыруазарц, ирхамышҭларц аус еиҿкаалатәуп, апропаганда
рзулатәуп. Ара зегь раԥхьа иргыланы иааиԥмырҟьаӡакәа урҭ
рҩымҭақәа бжьамырӡкәа иҭыжьлатәуп, еиҭаҭыжьлатәуп.
Сызлацәажәо аус зынӡа игәыгәҭажьуп сҳәарц сҭахым,
аинициатива ганы акыр аџьабаа адызбалахьоу, иԥсхьоу
ашәҟәыҩҩцәеи ҳҵарауаа аӡәырҩи раԥҵамҭақәа абжьаӡра
иацәнырханы иҭзыжьхьоу ауаагьы ҳамоуп. Ара иаҭыԥны
исыԥхьаӡоит еицырдыруа акритик, аҵарауаҩ афилологиатә
наукақәа рдоктор Хәыхәыт Бӷажәба аӡәырҩы рырҿиамҭақәа
еизганы, шәҟәқәаны ишҭижьхьоу, иара уиалагьы урҭ
абжьаӡреи ахаршҭреи ишрыцәнирхаз ҳгәалаҳаршәар. Аха
макьанагьы заҟаҩы рырҿиамҭақәа аиҭаҭыжьра рыхәҭаны
иҟоузеи! Ианбатәиу, иаҳҳәап: Леуарса Кәыҵниеи, Қьаазым
Агәмааи, Алықьса Лашәриеи рырҿиамҭақәа цқьа ацклаԥшреи
ахылаԥшреи рыҭаны аиҭаҭыжьра рыхәҭаны иҟоуижьҭеи.
Дарбанзаалак ашәҟәҩҩы иаԥҵамҭақәа реизга аҭыжьра
амилаҭтә литературазы, иааидкыланы акультура зегьы
азы хҭыс дууп ҳәа иахәаԥшлатәуп, ианҭыҵлак ашьҭахьгьы,
ҳалацәақәа хҩаны иҳамбаӡазшәа ҳрывсуа акәымкәа, ирыгыу-ирыбзоу инарҭбааны цәажәарҭахәыс, лацәажәатәыс
иҟаҳҵалароуп. Ажәак ала, ахцәажәареи азгәаҭареи аҭахыуп.
Арахь ҳара уҳахәаԥшуазар, ссиршәа ҳаҟоуп. Иреиӷьу
ҳашәҟәыҩҩцәа ҳәа иаҳаԥхьаӡақәо, иаҳҳәап, хыхь зыӡбахә
сҳәаз раԥҵамҭақәа реизгақәа рҭыҵра ҳамбаӡазшәа,
ҿымҭрала ҳнарывсит аҟароуп. Урҭ аҭыжьрақәа руак иадамзаргьы иазкны иагыу-иабзоу зҳәашаз статиа жыцәкгьы
акьыԥхь амбаӡеит. Ари, хымԥада, ииашам ҭагылазаашьоуп,

– 177 –

изхаразаалакгьы иҽеим фактуп ҳәа иԥхьаӡалатәуп. Ма арҭ
аҭыжьрақәа атәамбареи агәцарамкреи зықәнагоу ракәны
иҟоума!
Аԥхьаҩ саҭаимҵааит хыхь маҷк аҟара сгәынқьшәа
сахьцәажәаз, ари астатиагьы ҽыԥныҳәала сахьалагаз, аха
гәалас исымеижьҭеи акрааҵуан. Ари нахыс ма ҳамчқәа
еилаҵаны иҵегьы агәцаракреи аҭакԥхықәреи шҳахәҭоу
инаҵшьны иазгәасҭар сҭахын аҟароуп. Зыӡбахә цәырзгаз
азҵаара нагӡаны исыӡбоит ҳәа гәҭакыс иҟамҵакәа, маҷк
иадамзаргьы уи иацхраауазар ҳәа агәыӷра сыманы ҵаҟа
Аԥсны жәлар рпоет, аԥсуа милаҭтә сахьаркыратә литература
ашьаҭаркҩы Дырмит Гәлиа иҩымҭақәа реизга уажәы ааигәа
ф-томкны иҭыҵыз сахцәажәар сҭахыуп.
Ишдыру еиԥш, Д. Гәлиа иҩымҭақәа реизгақәа зныкымкәа,
ҩынтәымкәа уажәраанӡагьы, иара ашәҟәыҩҩы иԥсы
анҭазгьы иҭыҵхьан. 1956–1962 шықәсқәа рзы иҭрыжьит
иҩымҭақәа реизга ԥшь-томкны. Уи еиҳараӡак еиднакылаз
иара ипоезиатәи, ипрозатәи, идраматәи рҿиамҭақәеи (урҭгьы
зегьыҵәҟьа ракәымкәа), иеиҭагамҭақәа рӷьыраки ажәлар
рҿы еизигаз, ақьаад ианиҵаз афольклортәи аетнографиатәи
материалқәа рыхәҭаки, илитературатә-публицистикатә
статиақәаки ракәын. Ари аҭыжьра иара инаукатә усумҭақәа
(аҭоурыхтә, аетнографиатә, абызшәадырратә) жәпакы агын,
ианымлаӡеит. Иҭыҵхьан иалкаау иҩымҭақәа реизгақәа
аԥсышәала анаҩсангьы урысшәалеи, қырҭшәалеи уҳәа
егьырҭ аешьаратә жәларқәа аӡәырҩы рбызшәақәа рахь
еиҭаганы. Аха ара заанаҵгьы исҳәарц сҭахыуп, макьанагьы
акы-ҩба гха ссақәак уаҩы иадибалозаргьы (уимоу урҭ агхақәа
ҳәа сара сгәы иззаанагақәо досу ихьырҭыԥу, исымҩатәны
ҵаҟа иасырбоит), ара уажәы сызлацәажәо ф-томкны иҭыҵыз
Д. Гәлиа ирҿиамҭақәа реизга уаанӡатәиқәа зегь раасҭа
акырӡа ихаҭәааны ишыҟаҵоу. Ҳәарас иаҭахыузеи, аԥхьаҩ
изеилымкаауа ҳәа дыҟам ари еиԥш ауадаҩрақәа маҷымкәа
изцу аҭыжьра ус имарианы, иаалырҟьаны, зныкҟьарала
ишыҟамлаз. Арҭ атомқәа еиқәыршәаны акьыԥхь разырхиареи рҭыжьреи рхатә ҭоурых рымоуп. Аԥсны аиҳабыра инадыркны ашәҟәҭыжьырҭеи атипографиеи русзуҩцәа рҟынӡа
уи иахаҵгылаз, зџьабаа аду ауаа рацәаҩуп. Ари аус анагӡаразы
еиуеиԥшым акәамаҵамарақәа зцу ауадаҩрақәа аԥыхтәын.

– 178 –

Урҭ ауадаҩрақәа зегьы еиқәысыԥхьаӡоит ҳәа салагом. Аха
уеизгьы акык-ҩбак разгәаҭара ахәҭоуп ҳәа исыԥхьаӡоит.
Зегь раԥхьа иргыланы еиуеиԥшымыз аамҭақәа рзы Д.
Гәлиа иҩымҭақәа акьыԥхь збахьазгьы, изымбацыз ҳәа
акрыҟазаргьы иԥшаатәын. Акьыԥхь збахьаз рахьынтә иҟоуп
алатин алфавит шьаҭас измаз аԥсуа нбан ала икьыԥхьу, иҟоуп
ақырҭуа алфавит шьаҭас измаз аԥсуа нбан ала икьыԥхьу. Урҭ
рыԥшаара анаҩсгьы, ихҩылаатәын, иахьатәи ҳанбан ахь
ииагатәын. Абри мацарагьы имариоу усӡам.
Атомқәа акьыԥхь разырхиаразы аӡәи-ҩыџьеи рымацара ракәымкәа гәыԥҩык аҵарауаа адыԥхьалан. Аԥхьаӡа ари
аҭыжьра аидеиа цәырҵит Д. Гәлиа диижьҭеи 100 шықәса
аҵра азгәаҭараз аиубилеи мышқәа рҽазыҟаҵараан. Уи 1974
шықәсазы акәын. Ишдыру еиԥш, усҟан Аԥсны иахьабалак, уи
анҭыҵгьы инарҭбааны ҳтәылаҿы ныҳәа дук аҳасаб ала аԥсуа
жәлар рҵеи лаша ииубилеи азгәарҭеит. Уи аиубилеи Д. Гәлиа
имацара изкны ҳәа акәымкәа, иааидкыланы аԥсуа жәлар
ркультура зегьы азы игәырӷьаратә хҭысны, ныҳәа дуны
имҩаԥысит. Уи аламҭалаз (1973 шықәсазы) Аҟәа аԥсышәалеи,
урысшәалеи, қырҭшәалеи иҭыҵит Д. Гәлиа исахьаркыратә
рҿиамҭа хадақәа (илыԥшаахыу иажәеинраалақәеи, ипоема­
қәеи, иажәабжь кьаҿқәеи, ироман «Камаҷыҷи», идрама
«Анаурқәеи») еидызкыло аизга.
Уи аиубилеи иадҳәаланы иҟаҵаз аусқәа рацәан, еиҿкаа­
ны, ибзианы имҩаԥысит. Д. Гәлиа иԥсҭазареи ирҿиамҭақәеи
ирызкны, ихәарҭаз, илахҿыхыз акыр аизарақәа, ахәылԥазқәа,
анаукатә сессиақәа уҳәа мҩаԥыргеит ақалақьқәеи ақыҭақәеи
рҿы, агазеҭқәеи ажурналқәеи аԥсышәала, урысшәала,
қырҭшәала уҳәа хыԥхьаӡара рацәала астатиақәеи апоет
хаҭала дыздыруаз еиуеиԥшым ашәҟәыҩҩцәеи аҵаруааи ргәа­
лашәарақәеи ркьыԥхьит. Иара убри ашықәс азы хыԥхьаӡарала
имаҷымкәа ашәҟәыҩҩцәеи аҵарауааи адгыланы иҩымҭақәа
реизга том рацәала иҭрыжьырц рыӡбеит. Араҟа иаҵшьны
иҳәатәуп ас еиԥш аҭыжьра хымԥада ишахәҭаз, ишаҳҭахыз.
Иахьатәигьы, уаҵәтәигьы абиԥарақәа иааигәаны рнапаҿы
ирымазароуп Д. Гәлиа ирҿиамҭақәа зегьы зну ашәҟәқәа.
Урҭ арҿиамҭақәа ҳара ҳмилаҭтә культуразы ианагь иԥшьоу
доуҳатә мал дуны иҟазаауеит, Д. Гәлиа ихьӡ акәзар, уи аԥсуа
жәлар ркультура аҿиара иасимволны иҟазаауеит. Ари на-

– 179 –

хыс ҳлитература иагьа ашәҟәыҩҩцәа дуқәа аланагаларгьы, Д. Гәлиа иҭыԥ ҷыдоуп, аӡәы ихьӡ даҵаӡуа ҳәа дҟалом.
Аԥсуа жәлари аԥсуа бызшәеи ыҟанаҵы иаргьы дрыцзаауеит рдоуҳатә культура имажәӡо нашанатә ҵәатәы шьаҟаны
даҵагылазаауеит. Д. Гәлиа шьҭа даадыруеит, ҳиԥхьахьеит
ҳәа ишәҟәқәа аганахь инықәҵаны инҳажьуа ракәӡам.
Уажәтәигьы, уажәшьҭантәигьы абиԥарақәа ԥымкрада иара
ихьӡи ирҿиамҭеи ирызхьаԥшлароуп, дыгәныркылалароуп. Д.
Гәлиа аҭоурых мацара датәӡам, идоуҳатә ҭынха иахьатәигьы,
уашьҭантәигьы абиԥарақәа рымаҵ аурытә иҟоуп. Д. Гәлиа
иҩымҭақәа ашәҟәқәа рҿы мацара акәӡам аԥсҭазара ахьрымоу, урҭ ауаа рхы-ргәы иҭоуп, ауаҩы дрыԥхьацыԥхьаӡа
иҿыцу акы иарҳәоит, уаанӡа игәаимҭацыз, ирыдимбалацыз ихәарҭоу акы уеизгьы-уеизгьы ирыдибалоит. Аԥсуаа
ҳакәым, егьырҭ амилаҭқәа иреиуоу ауаҩы данрыԥхьогьы,
ауаҩытәыҩса иреиӷьу аҟазшьақәа иларааӡоит, иреиӷьу ацәа­
ныррақәа издырҵысуеит. Урҭқәа рнаҩсгьы аԥсуа жәлар
ҳаҭыр рықәиҵалартә рхы-рҵыхәа иеилдыркаауеит.
Занааҭс инапы злакызаалакгьы, иахьа саԥсыуоуп ҳәа
зхы зыԥхьаӡо дарбанзаалак ихәҭоуп Д. Гәлиа иҩымҭақәа
зну ашәҟәқәа инапаҿы имазарц. Иахьа Д. Гәлиа иԥсҭазареи
ирҿиамҭеи ззымдыруа, урҭ ҳаҭыр рықәзымҵо аԥсуа зани
абзи ирыцәҟьаланы, урҭ ҳаҭыр рықәзымҵо аԥа ҟьала
диеиԥшнысшьалоит. Ҳара зегьы ҳхы-ҳгәаҿы иааганы
иҳамазароуп, иаҳхамышҭлароуп Д. Гәлиа ҳмилаҭтә культура
доуҳатә абыс дшамоу. Д. Гәлиа иҩымҭақәа ирмыԥхьац, уажәы
ара зыӡбахә сымоу иҩымҭақәа реизга аф-томк зыҩны измам, иахьеи уахеи иааихырԥсаҟьаны инаргәыламԥшуа дзакә
аԥсыуоу аҳәара сцәыуадаҩуп, иаԥсыуам аԥсыуак иакәхап.
Д. Гәлиа зыӡбахә сымоу иҩымҭақәа реизга аҭыжьра аус
анагӡаразы иалхын аредакциатә коллегиа. Уи аредакциатә
коллегиа иалан ашәҟәыҩҩцәеи аҵарауааи: Шь.М. Аџьын­
џьал, Хә.С. Бӷажәба, Гь. А. Ӡиӡариа, Ш.Д. Инал-иԥа, Ш. Хь.
Салаҟаиа, Н.З. Ҭарԥҳа, Т.Д. Гәлиа. Атомқәа реиқәыршәареи
акьыԥхь разырхиареи рзы иалхыз ауаагьы машәырны иаднагалаз ракәӡам, урҭ аԥсуа литература, ҷыдалагьы Д. Гәлиа
иԥсҭазаратә мҩеи ирҿиамҭеи бзианы издыруа, уи еиуеиԥшым
аганқәа ҭызҵаахьоу, авторитет змоу ашәҟәыҩҩцәеи аҵа­
рауааи роуп. Ара иҟоуп: Гь.К. Гублиа, В.Л. Аҵнариа, А.А. Анш-

– 180 –

ба, В.Б. Агрба, В.В. Дарсалиа, Ш.Хь. Салаҟаиа, Л.П. Ҷкадуа,
Гь.А. Ӡиӡариа, Ш.Д. Инал-иԥа, В.Е. Кәарҷиа.
Излаабо ала, зыӡбахә сымоу аҭыжьра иадҳәалоу аус ха­
да – еиқәыршәаны аҭыжьра азырхиара – знапы ианыз ауаа
реиҳараҩӡак Қырҭтәылатәи ССР Анаукақәа р-Академиа Д.
Гәлиа ихьӡ зху абызшәеи, алитературеи, аҭоурыхи Аԥснытәи
ринститут аҿы аус зуа аҵаруаа роуп. Гь. Гублиа ари аинститут аҿы аус иуам, аха ишдыру еиԥш, уи ҳмилаҭтә литература ашьаҭакҩы иԥсҭазаареи ирҿиамҭеи ибзианы идыруеит,
иара изкны амонографиа авторс дамоуп. Уи амонографиазы Гь. Гублиа ианаршьахьеит Д. Гәлиа ихьӡ зху Аԥснытәи
Аҳәынҭқарратә премиа.
Иҳәатәуп атомқәа еиқәзыршәаз рнаукатә-ҭҵааратә
план­қәа ишырнымыз, досу рыпланқәа рхыхь ишыҟарҵаз.
Ииа­шоуп, иҳақыуп, уимоу асимволтә ҵакы аҭаны уаҩы
дазхәыцыр ҟалоит Д. Гәлиа ирҿиамҭақәа еидызкыло арҭ афтомк еиқәзыршәаз Аԥсуа институт аҿтәи аҵарауаа ахьракәу.
Ииашоуп, иҳақыуп, избанзар, Д. Гәлиа иԥсҭазаара аӷьырак
абри аинститут иадҳәалан, акыр шықәса инеиԥынкыланы
абраҟа аус иуан. Академик Н.И. Марр инициативала
уаанӡа еиҿкааз Аԥсуа бызшәеи алитературеи р-Академиа
шьаҭас иҟаҵаны, 1930 шықәса маи 21 аҽны ихыртит Аԥсуа
бызшәеи алитературеи ирызкыз анаукатә-ҭҵааратә институт. Уи аинститут анеиҿыркаа ԥыҭракгьы Д. Гәлиа адиректор ихаҭыԥуаҩыс дыҟан. Убри инаркны иара иԥсҭазара
аҵыхәтәантәи амшқәа рҟынӡа ирҿиаратәи инаукатәи
усура абри аинститут аҿы имҩаԥысуан. Уи аахыс аинститут ахьыӡ акырынтә ирыԥсахқәахьеит, уажәшьҭа, акыр
шықәса раахыс иара Д. Гәлиа ихьыӡ ахыуп. Араҟа хьаҳәаԥаҳәарада, кәанызанрада иҳәалатәуп зыӡбахә сымоу атомқәа
реиқәыршәаҩцәа рнапы злакыз аус ҭакԥхықәра ҳаракылеи,
бзиабаралеи, дырраҵаулалеи ишазныҟәаз. Имыцхәхарым
ҳәа сгәы иаанагоит ииашаны, иақәнаганы, иԥшьоу доуҳатә
мал дук шакәу рхаҿы иааганы амаршәа кны иҟарҵеит сҳәар.
Иаргьы, хымԥада, ирықәҿиеит.
Арҭ аф-томк анҭыҵ ашьҭахь аԥхьаҩ дхабы-хацо Д. Гәлиа
иҩымҭақәа абазбари ҳәа анахь, арахь ԥшаатәыс имаӡам. Ари
аҭыжьра иабзоураны Д. Гәлиа иҩымҭақәа еизакхеит. Иара
злахәарҭоу рацәаӡоуп. Даҽакы акәым, ҳазусҭада ҳара аԥсуаа,

– 181 –

иаҳхыузеи, иаҳҵыхәоузеи, жәытә ҭоурыхс иҳамоузеи, аҿатә
аамҭазы ҳлахьынҵа шԥаҟоу ҳәа азҵаара уаҩы изықәгылар
ҟалоит. Ас еиԥш азҵаара ззықәгыло ауаҩы зегь раԥхьа Д.
Гәлиа исахьаркыратә рҿиамҭақәеи инаукатә усумҭақәеи еидызкылаз арҭ аф-томк аашьҭыхны дрыԥхьар, иарҳәо ҵҩа
амам.
Ҵабыргыуп, иахьа шьҭа аԥсуа литература акыр ԥхьаҟа
ицахьеит, аԥсуаа ржәытәи рҿатәи рҭоурых иазкны акыр
аҵкарқәа наукала иҭызҵаауа ашәҟәқәагьы маҷӡам. Аха
зегь дара роуп, аԥсуа жәлар рҩыратә сахьаркыратә культура
аҭоурых аҿы Д. Гәлиа ианагь иалкаау иҷыдоу аҭыԥ изалхны
иҟазаауеит. Иара иоуп ҳмилаҭ аҩыратә сахьаркыратә культура аԥхьаӡа агара зырҵысыз, ашьапы иқәыргыланы амҩа
азылызхыз. Д. Гәлиа иҩымҭақәа ианагь ҳмилаҭтә хдырра
дырҿыхоит.
Аԥсуаа рҵеицәа рахьынтә Д. Гәлиа дзыҿурԥшыша,
идукылартә иҟоу ажәытәӡатәи анарҭтә фырхаҵаратә епос
ахадаратә хаҿы Сасрыҟәа заҵәык иоуп. Ахьҭеи ауеиа
бааԥси ҭаҷкәымк иаҟараны еиларцалаз, аԥсра ихықәгылаз
ԥшьынҩажәи зежәҩык иашьцәа реиқәырхаразы Сасрыҟәа
ихҿала аеҵәа шаша ажәҩан икыдԥааны ишылашьҭыз, уи ала
иашьцәа амца ԥхара шырзааигаз, рыԥсы шеиқәирхаз еиԥш,
аԥсуа жәлар рмилаҭтә культура аиқәырхаразы, арҿиаразы,
адунеи ахсаала азныжьразы Д. Гәлиа иҟаиҵаз афырхаҵарада
даҽа хьӡык узаҭом. Аха Сасрыҟәа дҭоурыхтәым, дреалтәым,
ажәлар рсахьаркыратә хыҭҳәаа нашана иаӡбаз епикатә
фырхаҵоуп. Д. Гәлиа дыдгьылтәын, дреалтәын, аха Сасрыҟәа
еиԥш ихы ихаршҭны, ижәлар рымшхәы бзазара аиӷьтәразы
ақәԥара насыԥсгьы, разҟысгьы изыԥхьаӡоз, уи ада даҽа
насыԥки разҟыки ирышьҭамыз уаҩын. Иара уанизхәыцуа,
Сасрыҟәа еиԥшу адемиургцәа ҳәа изышьҭоу аепикатәи
алакәтәи жәытә культуратә фырхацәа рхаҿсахьақәа угәа­
лаиршәоит, ассоциациак аҳасаб ала урҭ ухдырраҿы иааиуеит. Д. Гәлиа аринахысгьы еицакра зқәым, аԥсуа жәлар
зымԥсахуа доуҳатә ҵыргәаны дрымазаауеит. Иреиӷьу иара
иаԥҵамҭақәа аамҭа иазырканӡаӡом, рактуалрагьы ыӡӡом. Д.
Гәлиа ихаан хьаас имаз, дзыргәамҵуаз азҵаарақәа жәпакы
иахьагьы иҵарны иқәгылоу маҷӡам. Арҭ ажәақәа еизаданы
ус баша исҳәоит ҳәа аӡәы игәы иаанамгарц азы ҿырԥштәы

– 182 –

заҵәык иадамзаргьы иаагазар сҭахыуп. Уи аҿырԥштәы ҳәа
сызҿу, иара ижәлар гәакьа ржәытә бызшәа, аԥсуа бызшәа
амырӡра, арҿиара дазықәԥон. Иааҟаиҵоз зегьы абри аидеиа (аԥсуа бызшәа амырӡра, арҿиара аидеиа) иазҳәан. Тема
дууп, хаз ҷыдала аҭҵаарагьы иаԥсоуп Д. Гәлиа аԥсуа бызшәа
аиқәырхаразы, ахьчаразы, арҿиаразы иҟаиҵоз уҳәа конкретла аилкаара. Уи азҵаара иахьагьы иаҳзықәгылаӡами?
Иара ҿырԥштәыс дҟаҵаны иахьатәи абиԥара иаиуоу аԥсуаа
зегьы иҳахәҭаӡами ижәытәӡоуу ҳбызшәа хазына, ҳбызшәа
ссир ахьчаразы ҳақәԥаларц? Мамзаргьы иара иахьа ахьчара
аҭахӡами, изцәаҳахьчаша ыҟаӡами?
Ара сызлацәажәо азҵаара иадҳәаланы иаҳгәалаҳаршәап
1919 шықәсазы Д.Гәлиа ииҩыз ажәеинраала «Исабыргәузеи
шьҭа сара!...». Уи ажәеинраала усҟан иқәнаргылоз, изызкыз азҵаара иахьагьы ипроблеманы, уимоу, еиҳагьы
иҵарны иаҳзықәгылаӡами? Иахьатәи абиԥара иаҵанакуа
иҳахәҭаӡами ҳпоет ду ари иажәеинраала ҳаԥхьаны, ҳхаҿы
иааганы, мҩақәҵагас иҟаҵаны, ҳбызшәа ҳаҭыр ақәаҳҵалар,
ҳабла ҷыц еиԥш иҳахьчалар? Ажәеинраалаҿы зыӡбахә ҳәоу
аперсонаж Назҳара еиԥшқәоу ыҟаӡами иахьа? Саҭашәымҵан,
шәара шәшыҟоу сыздырам, аха ари ажәеинраала
саԥхьацыԥхьаӡа, сазхәыццыԥхьаӡа иахьатәи Назҳараа
еицрыԥсса сыбла иаахгылоит, мамзаргьы, иаарҳәны, иахьа
аԥсуа бызшәа заҭәазымшьо, атәым бызшәақәа рдырра мацарала зыҽӡырызго аԥсыуак даазбацыԥхьаӡа аҳаҷаҳәа Д. Гәлиа
ари иажәеинраала аасгәалашәоит. Иара кьаҿуп, жәохә цәаҳәа
роуп иҟоу, шәааи, иаҳгәалаҳаршәап:
Исыбаргәызеи шьҭа сара,
Сыҷкәын имоуп аҵара,
Даԥхьоит, дыҩуеит изхара,
«Динтеллигентхеит», сгәацаԥха,
Иан дикәыхшоуп, Назҳара!..
Аԥсны дааӡеит, даԥсыуоуп,
Ԥсышәак иҳәашам, дазԥагьоуп.
Атәым бызшәақәа дрызҟазоуп,
Тәыми ҩнатәи еихҭниҵоит,
Иан дикәыхшоуп, Назҳара!..

– 183 –

Атәымуаа рзы дгәыбылҩуп,
Иашьцәа рзы дыцәгьауаҩуп,
Аԥара азыҳәан дцәаӷәаҩуп,
Дургәыбзыӷыр, дшәаҳәаҩуп,
Иан дикәыхшоуп, Назҳара!..

Дарбанзаалак ашәҟәыҩҩы иаԥҵамҭақәа рҭыжьраан, урҭ
реиқәыршәаразы, реишьҭагылашьазы иҟоуп уаҩ дзықә­
ныҟәаша еиуеиԥшым апринципқәа. Еиҳараӡак мҩақәҵагас
иҟарҵалоит арҿиамҭақәа рхаҭақәа ҟазшьақәас ирымоу
азгәаҭаны (ржанртәи, рсиужеттәи, ртематикатәи уҳәа
аилзаашьақәа иазхәыцны). Ара зыӡбахә сымоу Д. Гәлиа
иҩымҭақәа реизга ф-томкны рҭыжьра академиатә ҳәа
изышьҭаҵәҟьоу акәым, аха уи акыр иазааигәоуп. Уаҩы
ибарҭоуп уи аиқәыршәаҩцәа акрызҵазкуаны ҳәа иҟоу
ашәҟәыҩҩы, аҵарауаҩ иаԥҵамҭақәа акгьы аган ахь иава­
мыжькәа ари аҭыжьраҿы рхы еидыркыларц ишашьҭаз.
Арҿиамҭақәа џьара иалкаау системак аҿы раагаразы,
рыԥхьаразы, ргәынкыларазы иманшәалахарц, жанрла реихшара апринцип иқәныҟәеит. Уи ара, хымԥада, ииашаны иҟарҵеит, еиӷьу, еиҳа иманшәалоу принципуп ҳәа
иуԥхьаӡартә иҟоуп.
Ишдыру еиԥш, Д. Гәлиа дыпрозаикын, дыдраматургын,
деиҭагаҩын, дҵарауаҩын (дбызшәадырҩын, детнографын, дҭоурыхҭҵааҩын, дфольклористын, дырҵаҩын, еиҳа
инарҭбааны иаҳҳәозар, дырккаҩын), дпублицистын. Абарҭ
зегьы рҿы иара ишьҭа ӷәӷәала ианиҵеит, иахьабалак зегьы
рҿы алагала ҟаимаҭқәа ҟаиҵеит, абарҭ рӷьыракгьы аԥсуа
милаҭтә ҩыратә культураҿы ихацзыркыз иара иоуп.
Д. Гәлиа иҩымҭақәа реизга ф-томкны иҭыҵыз ирнылеит иоригиналтәу илитературатә сахьаркыратә рҿиамҭақәа
инарываргыланы иеиҭагамҭақәагьы, инаукатә усумҭақәеи,
ажәлар рҿы ианиҵаз аҿаԥыцтә рҿиамҭақәеи. Иара убас
Д. Гәлиа ихатәы бызшәа, аԥсшәа анаҩсгьы ибзианы идыруан аурыс бызшәеи ақырҭшәеи. Урысшәала ԥымкрыда
дыҩуан. Данқәыԥшыз инаркны аурыс литература, акультура илаҽны дыҟан. Акымкәа-ҩбамкәа инаукатә усумҭақәеи
илитературатә публицистикатә статиақәеи урысшәала
иҩуп. Атомқәа реиқәыршәаҩцәагьы, хымԥада, ииашаны

– 184 –

иара урысшәала иҩқәаз иаԥҵамҭақәа аԥсшәахь еиҭаҳгоит
ҳәа иаламгакәа, аган ахьгьы инмыжькәа, иара ишиҩыз,
ишикьыԥхьхьаз иахьаанрыжьыз.
Атомқәа афбагьы еишьҭаргыланы иҭрыжьит 1981–1986
шықәсқәа рзы.
Маҷ-саҷк ирыгқәоу ыҟазаргьы, досу атомқәа еибыҭоуп
анаукатә згәаҭақәа рыла, аԥхьажәақәа змоугьы ыҟоуп. Акакала иаартны ҳрыхәаԥшып дара зеиԥшрақәоу, ишеибыҭоу,
еиқәыршәашьаси еилазаашьаси ирымоу аабап.
Актәи атом еиқәдыршәеит, азгәаҭақәагьы рҩит афилоло­
гиатә наукақәа ркандидатцәа Гьаргь Гублиеи Владимир
Аҵнариеи. Атом аатуеит афилологиатә наукақәа ркандидат, адоцент Шоҭа Салаҟаиа Д. Гәлиа иҩымҭақәа реизга
ари ф-томкны еиқәыршәоу иазеиԥшны, апоет иԥсҭазареи
ирҿиамҭеи азеиԥш хҳәаа рзызуа истатиа неиҵых ала.
Ашәҟәаҿы уи астатиа «Аԥхьажәа» ахьыӡҵаны иҟаҵоуп,
аԥхьажәа ҩынҩажәи бжьба даҟьа амҽханакуеит.
Д. Гәлиа иԥсҭазаратә мҩеи ирҿиамҭақәеи ҳанхәыҷқәоу
инаркны иаҳҵоит, дара ирызкны амонографиақәеи,
адиссертациақәеи, хыԥхьаӡара рацәала астатиақәеи рыҩ­
хьеит. Урҭ ҳрыԥхьахьеит, уажәшьҭа уеизгьы-уеизгьы иҿыцу
аҳәара уадаҩуп. Убри аҟнытә ара уажәы сзыхцәа­жәо атом
иану «Аԥхьажәа» иҿыцу исанаҳәарызеи ҳәа ԥхьаҩыкгьы игәы
иаанагар ҟалоит. Аха ус еиԥш азнык азы угәы иаанагаӡаргьы,
ишиашам еилукаауеит «Аԥхьажәа» цқьа уазхәыцны, угәы адкыланы уаԥхьа уҿыноухар. Убри аҟнытә уи маҷк иадамзаргьы ҷыдала азааҭгылара иаԥсоуп, иагьахәҭоуп ҳәа сгәы иаанагоит.
Сара сыхәҭаахьала, ԥхьаҩык иаҳасаб ала, Ш. Салаҟаиа
иҩымҭа ари «Аԥхьажәа» ахәшьара ҳаракгьы иаԥсоуп, уимоу, Д. Гәлиа изкыу иреиӷьу аусумҭақәа рахь иԥхьаӡатәуп
ҳәа сгәы иаанагоит. Уи аҵакы уҳәару, аиҿкаашьеи акомпозициеи уҳәару, аҩышьа астили абызшәеи уҳәару еихышәаеизышәаны, аки-аки ҭибаго иҟаҵоуп. Хшыҩзышьҭрала цқьа
уазхәыцны уаԥхьар ижыцәӡа иҟоу монографиак (амоно­
графиақәагьы иакыуп, иҩбоуп) аидара шьҭнахуеит уҳәартә
иҟоуп.
«Аԥхьажәа» ус баша уалбагак аҳасабала инықәшьны
иҩу акы акәӡам. Иҩашьаӡом уи автор Д. Гәлиа иԥсҭазареи

– 185 –

ирҿиамҭеи алкааны, хазы иргыланы акәымкәа, аԥсуа жәлар
ржәытәи рҿатәи ҭоурых иадҳәаланы, аԥсуаа рзеиԥш ҭоурых
аконтекст иагәыларгыланы дышрыхәаԥшуа. Аԥсуа фольклори алитературеи рақтуалтә зҵаарақәа ирызкны Ш.
Салаҟаиа иҩхьеит амонографиақәеи хыԥхьаӡара рацәала
астатиақәеи. Аха егьырҭ иҩымҭақәа урмыԥхьацзаргьы,
абри «Аԥхьажәа» мацарагьы агәра унаргоит иара автор
иахьатәи асоветтә литературадырратә наука иақәнагоу
аквалификациа ҳараки алитератратә гьама бзиеи змоу,
аԥсуа литература, лымкаалагьы Д. Гәлиа иԥсҭазаареи
ирҿиамҭеи ҭызҵаахьоу, ибзиаӡаны издыруа, обиективла ахцәажәашьагьы иақәшәо аӡәы шиакәу. «Аԥхьажәа»
азы иҟазшьарбагоуп академиатә стиль. Ари астиль автор
машәыршақә акәымкәа, иақәнагоны, уи ара еиҳа ианаалоны, иаҭахны иҟоуп азы иалиԥшааит, иаликааит.
«Аԥхьажәа» Д. Гәлиа иԥсҭазаратә мҩеи ирҿиамҭақәеи
ирызкны акыр ихаҭәаау, еизакыу аинформациа инаҭоит
аԥхьаҩ. Аха уи мацарагьы акәым аус злоу. Ихадароу
аԥсуа жәлар ркультура аҿиаразы Д. Гәлиа ауникалтә роль
инаигӡаз зеиԥшроу, уи идоуҳатә ҭынха иԥшьоу акы акәны
ишахәаԥшлатәу, иахьатәигьы, анаҩстәигьы абиԥарақәа
рыблаҷыц еиԥш ахьчара, ахӡыӡара шрықәнагоу унарбоит.
«Аԥхьажәа» даҽа зныкгьы агәра ҳнаргоит Д. Гәлиа ирҿиаратә
дунеи здыруа ауаҩы доуҳала дышбеиахо, иреиӷьӡоу
ауаҩытәыҩсатә цәаныррақәа шизнарҵысуа.
«Аԥхьажәа» автор Д. Гәлиа иԥсҭазаратә мҩа азеиԥш
хҳәаа аныҟаиҵа, ашьҭахь аки-аки еишьҭаргыланы, еиԥ­
кааны дрыхцәажәеит уи ипоезиатә, ипрозатә, идраматә
рҿиамҭақәа. Аԥхьаҩ аориентациа иаша инаҭартә иреиӷьу,
иҟазшьарбагоу, зидеиатә ҵакы бзиеи зсахьаркыратә ҟазареи
еицакра зқәум арҿиамҭақәа гьама бзиала иалыԥшааны,
урҭ хаҭабзиара хадақәас ирымоу иҳәеит. Ҿырԥштәыс
иааҳгозар, ҳәарас иаҭахыузеи, Ш. Салаҟаиа диашоуп Д.
Гәлиа ипрозатә рҿиамҭақәа рахьтә ҷыдала ажәабжь «Атәым
жәҩан аҵаҟеи» ароман «Камаҷыҷи» дахьырзааҭгыло, урҭ
ирыдҳәалоу азҵаара хадақәа еилыхха иахьиҳәо. «Аԥхьажәа»
автор арҭ арҿиамҭақәа ус баша аушәақә ирҽхәаӡом, иҵаулоу
асахьаркыратә анализ шьаҭас иҟаҵаны ирыхәҭоу, ирықәнагоу
аҭыԥ рзалихуеит, ирыхәҭоу ахәшьарагьы риҭоит, акык-ҩбак

– 186 –

ирымоу аԥсыҽрақәагьы ртәы мӡакәа, аԥхьаҩ агәра игартә
иҳәоит.
«Аԥхьажәа» автолр хымԥада диашоуп ажәабжь «Атәым
жәҩан аҵаҟа» баҩхатәра дула иҩуп ҳәа аназгәеиҭо, ииашаны
иҳәоит уи ҳмилаҭтә литератураҿы ицәырҵра дуны, канӡара
ақәымкәа ишыҟоу.
Диашоуп Ш. Салаҟаиа «Атәым жәҩан аҵаҟа» иазкны абас еиԥш алкаа аныҟаиҵогьы: «… Ихрестоматиатәны
иҟалаз, хәыҷи-дуи зегь еицырдыруа ари ажәабжь ссир иахьа уажәраанӡагьы иара злаҩу ажанр ала аԥсуа литература зегьаҿы иреиӷьӡақәоу арҿиамҭақәа ируакыуп. Уаҩы
иааџьеимшьарц залшом, ажанр ҿыц ахы зкыз раԥхьаӡатәи
аҩымҭа абасеиԥш автор иахьиқәманшәалахаз!» (ад. 33).
Ароман «Камаҷыҷ» иазкыу адаҟьақәагьы иахьатәи
али­тера­турадырратә наука аҩаӡара инақәыршәаны иҟа­
ҵоуп. Еилыхха, насгьы ииашаны иҳәоуп ари арҿиамҭа
ишьҭнахуа атема хада зеиԥшроу, идеиатә ҵакыс иамоу,
ахадаратә персонажцәа зусҭқәоу, урҭ реизыҟазаашьақәеи
реиҿыхарақәеи аарԥшышьас ирымоу, иааидкыланы аҩымҭа
сахьаркыратә хаҭабзиарақәас иамоу.
Абас ала, «Аԥхьажәа» ибзианы ишҩугьы, ахәшьара ҳаракы
ишаԥсоугьы, еиӷьындаз, иҵегьы инҭкааны иҳәандаз ҳәа
сгәы иззаанаго ҭыԥқәагьы ыҟоуп. Ҿырԥштәыс иааҳгозар, Д.
Гәлиа иԥсҭазаареи ирҿиамҭеи ҭызҵаахьоу егьырҭ аҵарауааи
акритикцәеи ирыцырӷызны Ш. Салаҟаиагьы иазгәеиҭоит
ҳашәҟәыҩҩы ду ирҿиамҭақәа хадаратә хыҵхырҭаны аԥсуа
жәлар рыбзазареи рфольклори шизыҟалаз, уи анаҩсгьы аурыси ақырҭуеи классикатә литературақәагьы акыр ишанырыз. Абри азҵаара далацәажәауа, Ш. Салаҟаиа иҩуеит:
«Ажәлар рпоезиа инаваргыланы, Д. Гәлиа ирҿиаратә
усураҿы ицхыраагӡа дуны иазыҟалеит аурыси ақырҭуеи
рклассикатә литературақәа ртрадициа» (ад. 19). Ара иҳәоу
ахшыҩҵак иашоуп ҳәа ақсиомак аҳасабала ҳара аԥхьаҩцәа
иҳадаҳкылахьеит. Д. Гәлиа иара ихаҭагьы иҳәақәахьан
аурыси ақырҭуеи литературақәа рҿиаҩык иаҳасабала
ишьақәгылараан ишиныԥшыз. Аха зыӡбахә сымоу «Аԥхьа­
жәаҿы» уи атәы изеиԥшцәаны иҳәоуп, арҵабыргра иҵегьы
аҭахын ҳәа сгәы иаанагоит. Зеиԥш ажәала мацара акәымкәа
аурыси ақырҭуеи классикатә литературақәа Д. Гәлиа ир­

– 187 –

ҿиамҭа конкретла, материала ишаныԥшыз, иахьаныԥшыз
(ус уаҩы икыртә-ишьҭыртә иҟаҵәҟьазар) аҿырԥштәқәа акиҩбеи ирыдамзаргьы иаагазҭгьы акырӡа еиӷьхон.
«Аԥхьажәа» автор ироман «Камаҷыҷ» ибзианы дахцәа­жәеит
сҳәахьеит, аха абраҟагьы ари арҿиамҭа аамҭас иаҵанакуеит
ҳәа ииԥхьаӡозгьы сзақәшаҳаҭхом. Иара иҩуеит: «Ароман
ахҭысқәа мҩаԥысуеит азежәтәи аҩажәатәи ашәышықәсақәа
рҳәааҿы актәи аурыстә револиуциа (1904–1905 шш.)
аламҭалазшә» (ад. 7).
Ишыҟалаз сыздырам, аха ари ахшыҩҵак инагӡаны
уақәшаҳаҭхартә иҳәам. «Аԥхьажәа» автор ароман атекст цқьа
издырам ҳәа авба ҳазиҭом. Аха иаазгаз ихшыҩҵак уеизгьы
ииашам, избан акәзар, ароман «Камаҷыҷ» аҿы ахҭыс хадақәа
анымҩаԥысуа актәи аурыс револиуциа аламҭалаз акәӡам, уи
иашьҭанеиуаз ашықәсқәа рзоуп. Уаанӡатәи ахҭысқәа рыӡбахә
ретроспектива ҳасабла иҳәоуп аҟароуп. Ароман «Камаҷыҷ»
аҿы имҩаԥысуа ахҭысқәа аныҟалаз 1905–1907 шықәсқәа
рзы Урыстәылан иҵысыз актәи Абуржуазиатә револиуциеи
1917 шықәсазтәи Октиабртәи асоциалисттә револиуциеи
рыбжьаратәи ашықәсқәа рзоуп. Уи ус шакәу ароман ахаҭа
атекстгьы агәра ҳнаргартә иҟоуп, избанзар, ииасхьоу аамҭак
еиԥш ана-ара иԥсаҟьаны иалаԥсоуп 1905–1907 шықәсқәа
рзтәи ахҭысқәа рыӡбахә. Инхәыҵҟьа-аахәыҵҟьаны, ицәыр­
ҟьа-цәырасуа аԥба укыртә ицәыргоуп асоциалисттә револиуциа аидеиақәа рыӡбахәгьы, урҭ еиҳа-еиҳа аилашра ишаҿу,
дук хара имгакәангьы ареволиуциа рхылҵыртә ишыҟоу
аԥхьаҩ дықәнарԥшыртә, дазнархәыцыртә иҟоуп.
Ишдыру еиԥш, Д. Гәлиа аханатәгьы ихатә оригиналтә
ҩымҭақәа раԥҵара инаваргыланы асахьаркыратә еиҭагара
аусгьы инапы алакын. Иара ибзиаӡаны идыруан аҭоурых ду,
атрадициа ду змоу аурыси ақырҭуеи уҳәа алитературақәа
рҟынтә арҿиамҭа лыԥшаахқәа аԥсшәахь реиҭагара аҵакы
шдуу. Уи ала ҳмилаҭтә литература аҳәаақәа ирҭбаауан,
ирбеион, аԥхьаҩцәа рлитературатәи рестетикатәи гьама
ҳараикуан. Д. Гәлиа иеиҭагамҭақәа ӷәӷәала иацхрааит егьырҭ
ажәларқәа аӡәырҩы ркультуреи аԥсуа жәлари реигәныҩра аус
аҿы. Ара зыӡбахә сымоу Ш. Салаҟаиа иҩымҭа «Аԥхьажәаҿы»
Д. Гәлиа иеиҭагаратә рҿиарагьы иақәнаганы аӡбахә ҳәоуп,
иеиқәыԥхьаӡоуп уи аԥсшәахь иеиҭеигаз арҿиамҭақәа

– 188 –

жәпакы, насгьы азеиԥш ажәала акәзаргьы, ахәшьара ҳара­
кы рыҭоуп. Убас шакәугьы, Д. Гәлиа асахьаркыратә еиҭагара
аус аҿы иҟаиҵаз маҷк иадамзаргьы иҵегьы инеиҵыхны
иалацәажәатәын, конкретла иеиҭагамҭақәа рхаҭабзиара
зеиԥшроу, ирыгыу-ирыбзоу цқьа иҳәатәын ҳәа сгәы иаанагоит. Уажәы ишыҟоу ала, урҭ ирықәырӡу аҭыԥҵәҟьагьы
маҷцәоуп, даҟьаки бжакигьы ыҟам.
Абас акык-ҩбак автор имоукыша ахшыҩҵакқәа шуԥы­
логьы, сара еиҭасҳәахуеит, «Аԥхьажәа» ҩуп дырра ҵаулалеи
гьама ҳаракылеи.
Иааркьаҿны акәзаргьы «Аԥхьажәа» ҳанахцәажәа ашьҭахь
ҳахәаԥшып, игәаҳҭап Д. Гәлиа иҩымҭақәа реизга ари актәи
атом ианылаз закәқәоу.
Атом еиднакылеит Д. Гәлиа иоригиналтә поезиатә рҿиам­
ҭақәа зегьы еиуеиԥшым ажәеинраалақәеи апоемақәеи. Уи
еиқәзыршәаз акык-ҩбак рцәыбжьахақәазаргьы, ирцәагхаз
ҟалақәазаргьы, ргәадкыланы, хшыҩзышьҭра бзиа аҭаны
ишыҟарҵаз ҩашьаӡом.
Ари атом еиқәзыршәаз имҩаԥыргаз аԥшаарақәа ирыбзоураны ианылеит иахьатәи аԥхьаҩ уажәраанӡа изымдыр­
қәоз, инапы ахьынамӡоз иҟаз, аха аамҭала акьыԥхь збахьаз арҿиамҭақәагьы маҷымкәа. Аиқәыршәаҩцәа ииашаны
иҟар­ҵеит Д. Гәлиа аԥсуа милаҭтә сахьаркыратә литература ауасхыр злашьҭеиҵаз, аҟырҟы злаирхәхәыз иҩымҭақәа
раԥхьаӡатәи аизга «Ажәеинраалақәеи ахьӡыртәрақәеи» (Қарҭ,
1912 шықәса) ибжам-ҽамны акәымкәа, акыр ихаҭәааны
ара иахьагәыларҵаз, ииашоуп, иԥсыҽуп, уажәшьҭа аҭоурых
иатәуп мацароуп ҳәа иуԥхьаӡаша жәеинраалақәакгьы уи
аизга аҟнытә ари аҭыжьра ҿыц ахь иахьиарымгазгьы.
Акы заҵәык сгәы иалоу «Ажәеинраалақәеи ахьӡыртә­
рақәеи» аԥхьаӡа ианҭыҵыз епиграф иамаз аҵак ду змоу
аԥсуа жәлар ражәаԥҟа («Аҽы ԥсыр, адәы аҭынхоит, ауаҩы
дыԥсыр, ажәа иҭынхоит») ари атом аҿы ахархәара ахьамоуз ауп. Д. Гәлиа аԥхьаӡатәи ишәҟәы ари ажәаԥҟа епиграфс
иахьеиҭаз иҳанаҳәо рацәоуп, иҵаулоу асимволтә ҵакы амоуп, «измаанақәоу» рацәоуп, цқьа уаҩ дазхәыцыр, ухдырраҿы
еиуеиԥшым, иҵоуроу ассоциациақәа узнырҵысуеит. Урҭқәа
рзымдыруа, ма ирзеилымкаауа иауҟахыу Гь. Гублиеи В.
Аҵнариеи. Аха ирызгәаамыгӡазар акәхап, ма машәыршақә
ирыцәбыжьшәазаргьы ҟалап.

– 189 –

Ашәҟәы аиқәыршәараан Гь. Гублиеи В. Аҵнариеи акыр
аԥшаарақәа шымҩаԥыргаз ҩашьаӡом. Апоет иаԥҵамҭақәа
агазеҭ «Аԥсны» адаҟьақәеи еиуеиԥшым егьырҭ ашәҟәқәеи
ирнылахьаз, аха аиҭаҭыжьра змауцыз акыр ԥшааны
рхы иадырхәеит. Иара убас ари атом ианылеит Д. Гәлиа
илитературатә-мемориалтә музеи аҿы ишьҭоу иара ихатә
архив аҟынтәи иаагоу, иахьа уажәраанӡа акьыԥхь зымбацыз
анапылаҩырақәагьы. Уажәраанӡа џьаргьы икьыԥхьымкәа
иҟақәази, апериодикатә кьыԥхь акәымзар даҽа шәҟәык ианымлацызи ажәеинраалақәа аԥхьаҩ идырырц, иаликаарц,
ибарҭахарц урҭ рыхқәа рҿы дыргак аҳасаб ала аеҵәа хәыҷқәа
ықәыргыланы иҟарҵеит атом еиқәзыршәаз.
Иахьа уажәраанӡа акьыԥхь зымбацыз, ма апериодика зны
ианылахьаз, аха уаҳа даҽа шәҟәык ианымлацкәа ибжьаханы иҟаз, иахьатәи аԥхьаҩцәа аламала рнапы ахьынамӡауаз
иҟаз аҩымҭақәа ҷыдала ринтерес уаҩы икыртә иҟоуп.
Ҿырԥштәыс иааҳгозар, урҭ рахьынтә даараӡа аинтерес рымоуп «Аԥсны» ҳәа, хыс измоу прозала иҩу алирикатә поема
ацыԥҵәахақәа. Уи иазкны атом аиқәыршәаҩцәа иҟарҵаз
азгәаҭа излаҳәо ала, ҳара еилаҳкаауеит иара автограф Д. Гәлиа
илитературатә-мемориалтә музеи аҿы ишыҵәахыу. Апоет
уи аниҩыз ашықәс автограф аҿы иарбаӡамзаап. Аха азгәаҭа
авторцәа иашоуп уҳәартә иҟоуп иара аҵакы иазхәыцны, уи
ҳасаб азуны, гәыныхәҵысҭала акәзаргьы, Д. Гәлиа иԥсҭазара
аҵыхәтәантәи ашықәсқәа рзы ииҩыз акы акәзар ҟалап ҳәа
ахьырҳәо.
Д. Гәлиа иҩымҭақәа реизга ари актәи атом ианылаз
арҿиамҭақәа хыԥхьаӡаралагьы ирацәоуп, ртематикатә еилазаашьагьы уадаҩуп, идеиатә ҵакылеи сахьаркыратә ҟаза­
рылагьы еиҟарам.Урҭқәа зегьы уаҩдрызхәыцны иалԥшаатәын
дара реишьҭагылашьазы принципк. Аиқәыршәаҩцәа иалырхит, иқәныҟәеит арҿиамҭақәа тематикала ма даҽа принципк
ҳәа акәымкәа, хронологиала, апоет досу ажәеинраалақәеи
апоемақәеи ианиҩыз ашықәсқәа арбаны. Даҽа принципк
иқәныҟәаргьы ҟамлози (иаҳҳәап, тематикала еизааигәоу,
еиқәҿызҭуа реишьҭаргылара), аха саргьы аиқәыршәаҩцәа
ишыҟарҵаз еиӷьуп ҳәа исыԥхьаӡоит, уи садгылаҩуп.
Аҩымҭақәа ас еиԥш хронологиала реишьҭаргылара еиҳа
изламаншәалоу рацәоуп. Уи апоет ирҿиаратә еволиуциа

– 190 –

зеиԥш­раз цқьа агәынкыларазы аԥхьаҩ ицхраауеит. Аиашазы, жәеинраалақәак анҩу ҳәа ирыҵаҩу ашықәс аниашам, гәыҩбара анурҭо ыҟоуп. Ҿырԥштәыс иааҳгозар, ари
атом аҿы ажәеинраала «Ҟараман» апоет ианиҩыз ҳәа иарбоуп 1935 шықәса. Уи иашаӡам. Избанзар, 1933 шықәсазы
Д. Гәлиа иалкаау иҩымҭақәа реизга ианылахьан, уаҟа ари
ажәеинраала хьӡыс иаман «Апионер ҷкәын Ҟараман». Абжьарак аҩыџьарагьы (усҟантәигьы ари аҵыхәтхантәигьы
аҭыжьрақәа) ртекст акоуп, аҩҭыжьракгьы рҿы еивыгараҳәа
акы рыманы иҟаӡам. Ус анакәха, ажәеинраала «Ҟараман»
1935 шықәсазы акәымкәа, 1933 шықәсазы ма уаанӡа иаԥҵоу
акоуп.
Ара ҳзыхцәажәо ашәҟәаҿы зегь раԥхьа икьыԥхьуп (уи,
хымԥада, аиқәыршәаҩцәа ииашаны иҟарҵеит ҳпоет ду
ирҿиамҭа зегьы азы иҟазшьарбагоу азеиԥш программатә
ҟазшьа змоу, 1906 шықәсазы ииҩыз иажәеинраала «Аҳы,
сышәҟәы, уеиҵамхан!..».
Ихрестоматиатәны иҟалахьоу, аԥхьаҩцәа инарҭбааны
ирылаҵәахьоу, ибзиангьы ирдыруа ари ажәеинраала аацәаҳәа заҵәык роуп иҟоу, аха иара иаԥхьаз дарбанзаалак
ибызбызуа ицәа-ижьы изланыруа, иҵауланы дызлахәыцша,
аҵакгьы злаӷәӷәоу, аформа аганахьалагьы ссиршәа
излеиҿартәу рацәоуп. Знык иадамзаргьы уи иаԥхьаз, амхалдыз еиԥш ихоит, даднахалоит, иагараан дазыхынҳәыргьы,
игәы ақәҿыӷьуам, игәы ахшәап ҳәа сыҟам. Иаҳгәалаҳаршәап
иара:
Аҳы, сышәҟәы, уеиҵамхан!
Гәы-шьамхыла укамҳан,
Гәарԥбжьарак убжьамхан,
Узҭахыу рзы уҵәахымхан!
Жәа хала ирччала,
Жәа рҟәышгала уцәажәала,
Ажәабжь ҿыцқәа хкы-хкыла,
Исызраҳәала аԥсышәала.

Ишдыру еиԥш, еиуеиԥшым амзызқәа ирыхҟьаны дарбанзаалак ашәҟәыҩҩы иаԥҵамҭақәа акымкәа-ҩбамкәа

– 191 –

авариантқәа рымазар ҟалоит. Д. Гәлиа ирҿиамҭаҿгьы уаҩы
иԥылоит авариант змоу аԥҵамҭақәа. Ара зыӡбахә сымоу
ашәҟәы аиқәыршәаҩцәа ииашаны, иқәнаганы иҟарҵеит урҭ
авариантқәагьы ахьыркьыԥхьыз. Хыԥхьаӡарала урҭ авариант
змақәоу иагьырацәам («Аҽацә», «Анцәа саҭоумҵан!..», «Аԥсуа
жәлар рныҳәара», «Са сшәақь леиҵасҵан…», «Сҩыза уахь»,
«Сара сымхы», «Амшын еиқәа») , аха аки-аки реиҿырԥшразы,
апоет иҩымҭақәа аус шрыдиулоз аилкааразы уҳәа аинтерес
зларыҵоу маҷӡам.
Ажәақәак аиқәыршәаҩцәа атом иазыҟарҵаз азгәаҭақәа
ирызкны.
Азгәаҭақәа рыҟаҵара, ҳәарада, аҷыдара змоу ауадаҩрақәа
ацын. Иуадаҩын бжеиҳан досу ажәеинраалақәеи апоема­
қәеи анаԥҵаз ашықәс аилкаара, аԥхьаӡа ианкьыԥхьыз иахь­
кьыԥхьыз аԥшаара. Аиқәыршәаҩцәа урҭқәа рышьақәыр­
гыларазы акыр рҽыршәеит. Аха уеизгьы ҩымҭақәак азгәаҭақә
рымаӡамкәа иахьыбжьахаз уаҩы игәы еихьнашьуеит. Урҭ
ирызкны даҽа дыррақәак рзымԥшаазаргьы, аиқәыршәаҩцәа
азгәаҭақәа рҿы урҭ ахьынтәааргаз ма ирҳәандаз, иадырбандаз. Азгәаҭақәа змақәоугьы иҵагьы инарҭбааны иҟаҵандаз
ззугәахәқәаша ыҟоуп. Урҭ аринахысгьы, ҳаԥхьаҟа ҷыдала
рыҭҵаара аҭаххоит. Уи атәы иалацәажәауа, азгәаҭақәа
равторцәа Гь. Гублиеи В. Аҵнариеи ирыҩуеит: «Раԥхьа иргыланы апоет ирҿиамҭа текстологиала инагӡаны еиқәыршәаны
иҳамамызт. Аматериал аизымхара иахҟьаны, аҩымҭақәа
рӷьыракгьы згәаҭада инхеит, уи наҟ-наҟ изызхәыцтәу усуп,
хымԥада» (ад. 353).
Азгәаҭақәа рҿы имариаз, рацәаӡак баҩы зламыз
адыр­рақәагьы змам аабоит. Ҿырԥштәыс иааҳгозар, аи­
қәыршәаҩцәа ирзымдыруа иҟоума ажәеинраала «Ишәҭит
ашьхақәа» ақырҭуа поет Илиа Ҷавҷаваӡе иҩымҭа иаҿырԥшны
Д. Гәлиа ишиҩыз. Аха уи ус шакәу азгәаҭаҿы иарбаӡам. Уаҟа
иҳәоу ари ажәеинраала Д. Гәлиа 1919 шықәсазы ишиҩыз,
1920 шықәсазы агазеҭ «Аԥсны» адаҟьақәа рҿы ишикьыԥхьыз
мацароуп.
Ас еиԥш иҟақәоу иҵагьы уаҩы иԥшаар ҟалоит, аха урҭ гха
ссақәоуп ҳәа исыԥхьаӡоит аҟароуп.
Ари ашәҟәы еиқәзыршәаз Гь. Гублиеи В. Аҵнариеи
имҩаԥыргаз аус иааидкыланы иҵоуроу, ихәарҭоу, ҳаҭыр

– 192 –

зықәҵатәу акы акәны иахәаԥштәуп ҳәа исыԥ­хьаӡоит. Убас
шакәугьы иҳәатәуп ирцәагхақәазгьы, ирцәыбжьахақәазгьы
акык-ҩбак шыҟоу. Аԥшаарақәа иҵегьы мҩаԥгатәын. Изых­
ҟьаз сзеилкаауам, аха зыԥшаара рацәак иуадаҩмыз ажәеин­
раалақәагьы акымкәа-ҩбам­кәа атом аиқәыршәаҩцәа
ирцәыбжьахақәаз ыҟоуп. Ҿырԥштәыс иааҳгозар, 1933
шықәсазы иҭыҵыз Д. Гәлиа иалкаау иҩымҭақәа реизга иану
ажәеинраалақәа рыхәҭак ара уажәы зыӡбахә сымоу атом
аҿы аҭыԥ рмоуӡеит. Ари аҵыхәтәантәи ианымлаӡеит усҟан
икьыԥхьыз ажәеинраалақәак: «Ашьыжь (аа-цәаҳәак ыҟоуп),
«Ибзазара уадаҩуп» (аа-цәаҳәак ыҟоуп), «Ашәаҳәара», Суриков иҩымҭа иаҿырԥшшәа (аа-цәаҳәак ыҟоуп), «Аҵарақәа»,
А. Плешьчеев иҩымҭа иаҿырԥшшәа (аа-цәаҳәак ыҟоуп) уҳәа
даҽа акык-ҩбак. Издыруада арҭ ажәеинраалақәа ԥсыҽқәоуп,
реиҭакьыԥхьра, апоет иҩымҭақәа реизга ҿыц рагәылагалара
иаԥсам ҳәа ирыԥхьаӡозар аиқәыршәаҩцәа? Ус иԥсыҽуп ҳәа
иԥхьаӡаны иагәыларымгалазаргьы ииашам ҳәа исыԥхьаӡоит.
Ишыҟазаалакгьы икьыԥхьтәын. Аха урҭ сара исымбеит.
Ҳәарас иаҭахыузеи, дара зегьы ара иаазгоит ҳәа салагом, аха
ҩбаҟа ирыдамзаргьы иааганы ҳрыхәаԥшып.
Абар А. Плешьчеев иҩымҭа иаҿырԥшны иҟаҵоу ажәеин­
раала «Аҵарақәа» зеиԥшроу:
Шәысцәымшәан, аҵарақәа, сара,
Шәарҭас ҳәа сҟашәымҵан шәара,
Шәымшәакәа ҭынч ашәа шәҳәала,
Убри ауп исҭахыу сара.
Ацәҟьа сыргылом шәара шәзы,
Абнаҿы акәзааит, адәны,
Саргьы издыруеит изакәтәу
Ҭынч хақәиҭра ҳәа изышьҭоу.

Ари сара зеиӷьаҭам жәеинраалоушәа избоит, аиҭа­
кьыԥхьра излаԥсам ҳәа акагьы адызбалом. Иаазгеит иара
1933 шықәсазы иҭыҵыз Д. Гәлиа иалкаау иҩымҭақәа реизга аҟнытә. Уи иара ианиҩыз ҳәа уаҟа иарбоуп 1914 шықәса.
Аригьы аинтерес зыцәмаҷу фактума?

– 193 –

Иара убри аизгаҟынтәи иааҳгап даҽакгьы. Абар Суриков иҩымҭа иаҿырԥшны Д. Гәлиа 1913 шықәсазы ииҩыз
ажәеинраала «Ашәаҳәара» зеиԥшроу:
Еигьиди, аԥсаатә мҵәыжәҩа сымазар,
Ишысҭахыу сзыԥыруа сыҟазар,
Абнаҿ тәарҭас иҟасҵомызт,
Уаҟа аӡәгьы схы исырбомызт.
Еигьиди, аҟармаҵыс абжьы схазар,
Ашәаҳәара сара сзы имариазар,
Абардқәа срылатәомызт сара,
Сцон сара қалақь дук ахь хара.
Уаҟа игылоуп еиҵҳәа ҩын дук,
Уи аҩны цәгьала алахь еиқәуп,
Еиҵакәаҳа ҩыла иҭәуп,
Гәаҟрыла, цәгьарыла еилатәоуп.
Убри аҩны адаҟьа ҳарак аҿы,
Игылоуп асолдаҭ ашәақьқәа кны,
Ҵҩа змам аихатә ҿхышә хәыҷқәа рҿы
Икылыҳәҳәоит ауаа гәаҟқәа рхы.
Араҟа иҭакыуп аҳәынҭқарра лахь зырҭаз,
Рыԥсҭазара аиҳарак абраҟа изыцәцаз,
Гәырӷьара, ччара зызхара изымбаз,
Бзиа иақәымгәыӷуа цәгьала згәы цақәаз.
Абраҟа агәаҟцәа рҿы хышәк ахьтә егьи аҿы
Снеины убра хыхь снықәтәаны рхаҿы,
Исҳәаларын ажәа хаа ашәаны,
Гәхаршҭгас ирыхәартәы иҟаларацы.

Ари ажәеинраалагьы аиҭакьыԥхьра излаԥсам, вбас иоу­
ҭаша ҳәа сара акагьы адызбалом. Уимоу, ахаҭабзиарақәа
ртәы сазааҭгылап ҳәа уалагар, иахыуҳәааша рацәоуп, Д.
Гәлиа ирҿиамҭазгьы иҟазшьарбагоуп. Даҽакы акәым, ҳпоет
ду аурыс классикатә поезиа шиныԥшыз, ирҿиара ахырхарҭа

– 194 –

зеиԥшраз, асоциалтә мотивқәагьы аханатә ӷәӷәала дыш­
рызҿлымҳаз ӷәӷәала иахьаныԥшуа уҳәа акыр зҵаарақәа рҭак
аҟаҵаразы аинтерес аҵоуп.
Иара убас уаҩы игәы еихьнашьыртә, уаҩы игәамԥхартә
иҟоуп 1933 шықәсазы иҭыҵыз аизга «Иалкаау иҩымҭақәа»
иану «Ачастушкақәеи» ара уажәы зыӡбахә сымоу актәи
атм иану «Ачастушкақәе» текстла акыр иахьеивгоу, уимоу,
ацәаҳәақәа рхыԥхьаӡарагьы акыр еиҟарам: усҟан икьыԥхьыз
236 цәаҳәа ыҟан, уажәы ари атом аҿы икьыԥхьу 104 цәаҳәа
роуп. Ас еиԥш арҭ аҭыжьрақәа рҿы «Ачастушкақәеи» ртекст
аивыгарақәа зыхҟьаз атәы азгәаҭаҿы избозар ҳәа сахәаԥшын,
аха уаҟагьы акагьы арбам.
Гхоуп ҳәа исыԥхьаӡоз акык-ҩбак асырбеит. Иҵегьы
уҽадцалаҵәҟьаны блаҵарыла цқьа уахәаԥшыр, даҽа
гхақәакгьы уаҩы иԥшаар ҟалоит, аха уеизгьы-уеизгьы урҭ
ракәым аус злоу, ихадароу. Ихадароу атом аиқәыршәашьа
ахаҭабзиарақәа акырӡа иахьеиҳау, иахьҵоуроу, ҳпоет ду
иажәеинраалақәеи ипоемақәеи уаанӡатәи реизгақәа зегьы
раасҭа акыр ихаҭәааны иахьыҟаҵоу ауп.
Д. Гәлиа иҩымҭақәа зыӡбахә сымоу рҭыжьра аҩбатәи
атом еиқәиршәеит, азгәаҭақәагьы азиҩит изаамҭанымкәа
зыԥсҭазара иалҵыз, абаҩхатәра змаз акритик, аҵарауаҩ Артур Аншба. Ари атом еиднакылеит акрызҵазкуаны иҟоу Д.
Гәлиа иоригиналтә прозатә рҿиамҭа хадақәа зегьы, насгьы
иара иеиҭагамҭақәа рӷьырак. Ара иҟоуп ароман: «Камаҷыҷ»,
ажәабжь «Атәым жәҩан аҵаҟа», «Сара ашкол сышҭалаз»
(Агәалашәара). Ажәабжьқәа «Тҟәарчал адәыӷба ҩеит», «Ашьха
Смели арха Маци», ажәлар рҳәамҭақәа ирылхны ашәҟәыҩҩы
иҟаиҵаз ацикл ду «Ажәабжь кьаҿқәа». Аиҭагақәа рахьынтә
ара иҟоуп ажәытәӡатәи аурыс литература абаҟа ду «Игор ир
ирыхҳәаау ажәа» (уи Д. Гәлиеи М. Гочуеи иеицеиҭаргеит);
ақырҭуа литература аклассик Даниел Ҷонқаӡе иповест «Сурам абаа», даниатәи ашәҟәыҩҩы ду Ганс-Христиан Андерсен
иаԥҵамҭа алакә «Аҟармаҵыс».
Атом аҿы аҩымҭақәа еишьҭагылоуп жанртә принципла.
Аԥхьа иануп аоригиналтә рҿиамҭақәа (ароман, ажәабжьқәа),
нас – аиҭагақәа.
Ашәҟәы еиқәзыршәаз А. Аншба акыр инҭкааны, ибзианы азгәаҭақәа азыҟаиҵеит. Урҭ азгәаҭақәа рҿы иарбоуп

– 195 –

досу аоригиналтә ҩымҭақәа анаԥҵоу, аԥхьа ианикьыԥхьыз,
иахькьыԥхьыз, еиуеиԥшым аҭыжьрақәа аивыгарақәа рымазар, ишыҟоу, насгьы ҵакыс ирымоу, изызкыу ааркьаҿны.
Аиҭагақәа ирзыҟаҵоу азгәаҭақәа рҿы иарбоуп урҭ досу Д.
Гәлиа ианеиҭеигаз, аԥхьа ианикьыԥхьыз, иахьикьыԥхьыз
уҳәа ари еиԥш иҟоу аҭыжьраҿы иахәҭоу адырра хадақәа.
Азгәаҭақәа равтор ибзианы иҟаиҵеит зеилкаара уадаҩу
ажәақәеи аперсонажцәеи рзы амҩақәҵага ахьиҩыз.
Д. Гәлиа ирҿиамҭа ҭызҵаауа, уи интересс измоу зегьы рзы ихәарҭоуп азгәаҭақәа равтор досу аҩымҭақәа
еиуеиԥшым рҭыжьрақәа злеиԥшым, иахьеиԥшқәам, текстла аивыгарақәа ахьыҟоу, ишыҟоу конкретла иахьаирбо.
Ҿырԥштәыс иааҳгозар, ажәабжь «Атәым жәҩан аҵаҟа» иазкны А. Аншба иҭырҷҷааны иҟаиҵаз азгәаҭақәа рҿы иарбоуп
ари арҿиамҭа аԥхьаӡа ианкьыԥхьыз (агазеҭ «Аԥсны», 1919,
№№ 2–3), усҟан ишыҟаз, еиуеиԥшым амзызқәа ирыхҟьаны
анаҩстәи аҭыжьрақәа раан ари ажәабжь атекст иналкҩалкны ишыԥсаххаз. «Атәым жәҩан аҵаҟа» иазыҟаиҵаз
атекстологиатә анализ иабзоураны А. Аншба алкаа ҳасабла
ииҳәазгьы уаҩ дақәшаҳаҭхартә иҟоуп: «Зегь реиҳа ажәабжь
атекст иашоуп Д. Гәлиа иалкаау иҩымҭақәа х-бызшәак рыла
Аҟәа 1973 шықәсазы иҭрыжьыз атом аҿы» (ад. 377).
Абри зыӡбахә ҳәоу Д. Гәлиа иалкаау иҩымҭақәа реизга
аҟынтәи ауп А. Аншба ари ажәабжь ахьааигаз.
Излаабо ала, иааидкылани ари аҩбатәи атом Д. Гәлиа
прозаик иаҳасаб ала ихаҿра хаҭәааны ианыԥшуеит, гха дукгьы аманыҳәа избом. Иссоуп ззуҳәақәаша роуп згәаҭақәас
исымоу. Изыхҟьаз сыздыруам, Д. Гәлиа иажәабжь кьаҿқәа
руак (уи хыс иамоуп «Сабакьиаа ажьа ажьы зырымфо»)
ара ианымлаӡеит, уаанӡа ԥшь-томкны иҭыҵхьаз Д. Гәлиа
иҩымҭақәа реизга анын (Шәахәаԥш: Д. Гәлиа. Иҩымҭақәа. IV
атом, Аҟәа, 1962, ад. 13).
Ицәгьамызт А. Аншба иеиқәиршәаз аҩбатәи атом
ианылазҭгьы Д. Гәлиа аурысшәахьтә аԥсшәахь еиҭеигаз
Гь. Гәлиа иажәабжь «Аҳәааҿы» (Иҳаҩсхьоу аамҭахьтә). Ари
ажәабжь аиҭага кьыԥхьын 1933 шықәсазы иҭыҵыз Д. Гәлиа
иалкаау иҩымҭақәа реизгаҿы (ад.100-105).
Абра иаҭыԥны исыԥхьаӡоит зыӡбахә сымоу Д. Гәлиа
иҩымҭақәа ф-томкны иҭыҵыз иадызбалаз зеиԥш гхак ари

– 196 –

атомгьы ишаныԥшыз азгәаҭара. Изакәу уи ауп, ф-томк
рахьынтә хԥа аԥхьажәақәа рымоуп (актәи, ишаабахьоу еиԥш,
иамоуп Ш. Салаҟаиа иазиҩыз аҭыжьра зегьы иазеиԥшу
аԥхьажәа, нас ахәбатәи, афбатәи атомқәагьы хаз-хазы досу
ирықәнагахаша аԥхьажәақәа рымоуп), аҩбатәи, ахԥатәи,
аԥшьбатәи атомқәа досу ирықәнагахаша, ирышьашәалоу
аԥхьажәақәа рымаӡам. Иркьаҿны акәзаргьы, урҭ досу
ирықәнагоз, ирышьашәалаз аԥхьажәақәа рымазҭгьы акырӡа
еиӷьхон ҳәа сгәы иаанагоит. Иага умҳәан, томқәак иахьрымоу, егьырҭ иахьрымам ихыбжа-ҿыбжашәа иҟанаҵоит.
Сзыхцәажәо аҭыжьра ахԥатәи атом еиқәдыршәеит
афилологиатә наукақәа ркандидатцәа Владимир Агрбеи
Владимир Дарсалиеи, азгәаҭақәа рҩит Д. Гәлиа илитературамемориалтә музеи аусзуҩцәа Г. Кьычбеи, Н. Џьичаеваи,
З. Кәакәасқьыри.
Ари атом шьақәгылоуп ихадоу ҩ-хәҭакны. Актәи ахәҭаҿы
иануп Д. Гәлиа иоригиналтә драматә рҿиамҭа «Анаурқәа»,
насгьы аиҭагамҭақәа: «Нагӡара ақәзааит ахақәиҭра». Адрама,
Д. Захаров иҩымҭа аҟнытә еиҭагоуп, «Ԥаса иԥсит, ашьҭахь
хаҵеи ԥҳәысси еибагеит». Аводевиль ҩ-қәгыларак аманы
(Р. Ерисҭави иҩымҭа аҟнытә ахы иақәиҭны еиҭагоуп), «Мыш
мыжда». Аводевиль қәгыларак аманы (В. Баланчиваӡе ииҩыз
иаҿырԥшшәа). «Ҩыџьа амлашьцәа». Аводевиль қәгыларак
ала (Д. Аҵҟәурели иҩымҭа иаҿырԥшшәа), «Сара сыԥсит»…
Афарс. Аурысшәахьтә еиҭагоуп. (Ари афарс зҩымҭаҵәҟьоу
ихьыӡ џьаргьы иарбаӡам).
Ари ахԥатәи атом аҩбатәи ахәҭа ианылеит 1919 шықәса
инаркны (аԥхьаӡатәи аԥсуа газеҭ «Аԥсны» аҭыҵра ианалагаз инаркны) Д. Гәлиа ииҩхьаз алитературатәи
апублицистикатәи статиақәа. Ара иҟоуп аԥсышәала иҩу
рнаҩсгьы, иара аурысшәала иҩны иикьыԥхьхьаз астатиақәа
жәба. Аԥсышәала иҩу астатиақәа рӷьырак агазеҭ «Аԥсны»
еиуеиԥшым аномерқәа рҟынтәи иаагоуп.
Уаанӡа иаҳдырқәоз, егьырҭ аҭыжьрақәа рҿы иаҳбахьаз
инарываргыланы ара иҟоуп аԥхьаӡакәны акьыԥхь ахь
ицәыргоу акык-ҩбак аматериалқәагьы. Убас аинтерес
рыҵоуп жәибжь даҟьа иҟоу, автобиографиатә ҟазшьа змоу
«Агәалашәарақәа». «Агәалашәарақәа» равтограф Д. Гәлиа
илитературатә-мемориалтә музеи аусзуҩцәа ирыԥшаат,
иара уа иҵәахыуп.

– 197 –

«Агәалашәарақәа» аԥхьаҩы изы иахьҿыцу анаҩсгьы, зегь
реиҳа аинтерес зларымоу уи ауп, автор ихаҭареи иԥсҭазаратә
мҩеи ирызкны жәпакы адырра ҿыцқәа ҳарҭоит.
Иааидкыланы ари атом иану Д. Гәлиа илитературатәпублицистикатә статиақәа зеӷьаҭам ала ирныԥшуеит дара
равтор имаз аинтересқәа рымҽхак шыҭбааз, мҽхак ҭбаала
дышхәыцуаз, ижәлар гәакьа аҵара лашарахь, амшхәбзазара
роуразы дшазықәԥоз, ркультура еиуеиԥшым аганқәа
дреиҷаҳаны иширҿиоз.
Ари аҭыжьра аԥшьбатәи атом шеибгоу Д. Гәлиа аԥсшәахь
иеиҭеигаз XII ашәышықәсазтәи ақырҭуа литература аклассик
Шоҭа Русҭавели ипоема «Абжьас цәа зшәу» ала ишьақәгылоуп.
Атом еиқәиршәеит, азгәаҭақәагьы иҩит афилологиатә
наукақәа ркандидат Шоҭа Салаҟаиа. Егьырҭ раасҭа ари
атом аиқәыршәара зламариаз ыҟан, иара иазкны саргьы
рацәак хҳәаатәы сымам, аха уеизгьы иҳәатәуп азгәаҭақәа
иҵегьы инеиҵыхны иҟазҭгьы еиҳа ишеиӷьыз, уа аҳәатәы
маҷӡамызт. Ҵабыргыуп, азгәаҭақәа равтор даҟьак иҭакӡаны
Ш. Русҭавели ипоема «Абжьас цәа зшәу» аԥсшәахь аиҭагара
аус ҭоурыхс иамоу иҳәеит. Д. Гәлиа инаҩсгьы ари аус аҿы
аӡәымкәа-ҩыџьамкәа аԥсуа поетцәа рыҽшԥыршәахьоу (Б.
Шьынқәба, М. Лашәриа уҳәа), досу алагала иҟарҵаз ииашаны
иазгәеиҭеит. Аха уеизгьы акырӡа еиӷьхон азгәаҭақәа равтор
маҷк иадамзаргьы инарҭбааны, еиуеиԥшым аиҭагақәа конкретла еиҿырԥшны, акык-ҩбак ирыдамзаргьы аҿырԥштәқәа
ааганы досу хаҭабзиарақәаси гхақәаси ирымоу зеиԥшроу
ҳирбозҭгьы.
Даҽакгьы. Аҿарҵәи иахьақәнагоу иахьгылам иахҟьаны Ш.
Салаҟаиа иҟаиҵаз арҭ азгәаҭақәа рҿы аҳәоуқәа руак аҵакы
шьақәҟьеит, еилахәа-еилапашьеит. Аҳәоу еиҵыхыуп, ишеибгоу иаазгоит ҳәа салагом, аха иара уажәы излаҟоу ала, аԥсуа
ԥхьаҩцәа ирылаҵәаз Б. Шьынқәба иеиҭагамҭа «Абжьас цәа
зжәу» ацыԥҵәаха хаз шәҟәны иҭрыжьхьоушәа иаҳәоит (ад.
317). Уи иашам. Ари асҟак саҿаԥомызт, аӡбахә аҳәарагьы
иаԥсам ҳәа исыԥхьаӡон афакт еиланамхәозҭгьы. Сара
иахьынӡа­сдыруала Б. Шьынқәба иеиҭеигаз «Абжьас цәа зшәу»
ацыԥҵәаха хазы шәҟәны иҭырмыжьӡац. Ари апоема 800
шықәса ахыҵра аиубилеи иадҳәаланы 1966 шықәсазы хазы
шәыҟәны иҭыҵыз Б. Шьынқәба иеиҭагамҭақәа «Русҭавели

– 198 –

иафоризмқәа» роуп. Уи ус шакәу азгәаҭақәа равторгьы иара
уаҵәҟьа иҳәоит (ад. 317). Б. Шьынқәба аԥсшәахь иеиҭеигаз
«Абжьасцәа зшәу» ацыԥҵәахақәа хазы шәҟәны ишҭымҵыц
Ш. Салаҟаиа изымдыруа дыҟоума, уи ара ус иахьҳәоу иара
ихароуп ҳәангьы исыԥхьаӡом, акьыԥхьраан, атипографиаҿы
ари агха рыцәцазар акәхап.
Уажәы ҳахәаԥшып Д.Гәлиа иҩымҭақәа реизга ахәбатәи
атом шеиқәыршәоу, уи еиднакылаз аҩымҭақәа закәқәоу.
Иара еиқәдыршәеит, аҵакы бзиа змоу аԥхьажәеи азгәаҭақәеи
азырҩит афилологиатә наукақәа рдоктор, апрофессор Л.
Ҷкадуеи афилологиатә наукақәа ркандидат адоцент Ш.
Салаҟаиеи.
Аиашазы, ари ахәбатәи атом аиқәыршәареи акьыԥхьреи
иҷыдоу ауадаҩрақәа рыман. Иуадаҩын, избан акәзар, иеиднакыло аусумҭақәа рӷьырак рышрифтқәа еиуеиԥшымызт,
иахьатәи ҳанбан ахь ииагатәқәаз рацәан, рыхәҭакгьы
ҩ-бызшәакла (аԥсышәалеи урысшәалеи) иҩуп. Урҭ зегьы
блаҵарыла, критикала рыхәаԥшреи, дыррала реилыԥшаареи
рҭахын.
Ишдыру еиԥш, Д. Гәлиа асахьаркыратә еиҭагара аус ианагь инапы алакын. Излаабаз ала, иара иеиҭагамҭақәа
рӷьырак (иеиҭагамҭа апрозатә рҿиамҭақәа, адрамақәа, насгьы Ш. Русҭавели ипоема «Абжьасцәа зшәу») хыхь зыӡбахә
сҳәахьоу аҩбатәи, ахԥатәи, аԥшьбатәи атомқәа ирнылеит.
Ахәбатәи атом аҿы џьарак еидкыланы иануп иеиуеиԥшым
аамҭақәа рзы Д. Гәлиа аԥсшәахь иеиҭеигаз: Александр Пушкини, Михаил Лермонтови, Иван Крылови, Тарас Шевченкои,
Акаки Ҵереҭелии, Косҭа Хетагурови, Николоз Бараҭашвилии
илыԥшаахыу ражәеинраалақәа, насгьы Илиа Ҷавҷаӡе ипоема
«Абрагь Како».
Д. Гәлиа данқәыԥшыз инаркны неиԥымкрада ажәлар
рҿаԥыцтә рҿиамҭақәа дрызҿлымҳан, еизигон, икьыԥхьуан,
наукала иҭиҵаауан. Аҵыхәтәан ихаҭа зныкымкәа-ҩын­
тәымкәа излазгәеиҭахьаз ала, ирҿиаратә баҩхатәра аԥхьаӡа
изырҿыхозгьы дара убарҭ ажәлар рашәақәеи рҳәам­ҭақәеи
роуп. Иара афольклор инарҭбааны ихы иаирхәон ихатәы
оригиналтә рҿиамҭақәа раԥҵараан, ирҿиаразы ахадаратә
хыҵхырҭақәа ируакны изыҟалеит. Д. Гәлиа Аԥсны Асовет
мчра шьақәгылаанӡагьы аԥсуа жәлар рҿаԥыцтә рҿиамҭақәа

– 199 –

акымкәа, ҩбамкәа еизганы икьыԥхьхьан. Ҳтәылаҿы Асовет мчра аиааира анага ашьҭахь ауп Д. Гәлиа ижәлар гәакьа
рфольклор аизгареи, аҭыжьреи, наукала аҭҵаареи рзы
акырӡа еиӷьыз аҭагылазаашьақәа аниоуз. Еиҳараӡакгьы
аҩажәатәи ашықәсқәа рзы ари аганахьала лыҵшәа бзиала
аус иуан. Иара инапы злакыз аусхкқәа шырацәазгьы, ажәлар
рҿаԥыцтә рҿиамҭақәа интенсивла еизигон, икьыԥхьуан,
иҭиҵаауан. Аха ес иҟалалакгьы иахьа уажәраанӡа урҭ еизигаз аматериалқәа шәҟәык аҿы рхы еидкыланы иҳамамызт,
иԥсаҟьаны, еиуеиԥшым аҭыжьрақәа ирылаԥсан, иахьатәи
аԥсуа нбан ахь ииагақәамызгьы маҷмызт. Д. Гәлиа ианҵамҭа
афольклортә материалқәа ара ахәбатәи атом аҿы рхы аидкыларазы уи аиқәыршәаҩцәа аус ду мҩаԥыргеит. Ари аганахьала иара иҟаиҵахьаз ашәҟәы акыр ихаҭәааны ианыԥшуеит.
Ара иҟоуп ҩажәи хәба инареиҳаны Д. Гәлиа ианҵамҭа
ажәлар рашәақәа ртеқстқәа.Жанрла урҭ реиҳараӡак абзазаратә
поезиа иаҵанакуеит, иҟоуп ахьӡыртәрақәа, абзазаратә гхақәа
(аашьара, аҩыжәра, аӷьычра уҳәа) ҿаԥызҽуа, Абаҭаа Беслан
изкыу аҭоурыхтә-фырхаҵаратә ашәа авариантқәа руак, насгьы анашанатә лакәқәа хԥа («Ҳаџьы Смел», «Алыгажәи адауи», «Хҩы-еишьцәеи агәылшьапи»).
Ҷыдала иалкааны азгәаҭара аҭахыуп Д. Гәлиа афольклортә
жанр ссақәа ҳәа изышьҭоу (ажәаԥҟақәа, ажәарццакқәа,
ацуфарақәа, аҭәҳәақәа) реизгаразы, ркьыԥхьразы имҩаԥигоз
аус. Урҭ реизгарагьы аамҭеи амчи рацәаны ирықәырӡтәын,
даҽа бызшәак ахь реиҭагарагьы адырра ҵаулақәа аҭахын,
иуадаҩӡоу арҿиаратә усқәа ируакыуп. Ара уажәы ахәбатәи
атом иану Д. Гәлиа иеизгамҭа: ажәаԥҟақәа, ацуфарақәа,
ажәарццакқәа егьырҭ ажанрқәа раасҭа ирацәаны, иреиҳаны
иҟоуп. Атом аиқәыршәаҩцәа ари аматериал ааргеит 1939
шықәсазы аԥхьажәа урысшәала иазыҩны, аурысшәахь
аиҭагагьы ацҵаны Д. Гәлиа иҭижьыз «Аԥсуа жәаԥҟақәеи,
ацуфарақәеи, ажәарццакқәеи, аомонимқәеи, аомографқәеи,
жәлар амшыцәгьа еилкаашьас ирымоуи, амцхаҵарақәеи,
аҭәҳәақәеи реизга» ҳәа хыс измаз аҟнытә. Ари аизга усҟан аахыс мыԥсахрада, еиҭакрада акьыԥхь амбацызт. Икьыԥхьын
Д. Гәлиа иҩымҭақәа реизга уаанӡатәи аҭыжьраҿы (1962
шықәсазы иҭыҵыз аԥшьбатәи атом аҿы). Аха уаҟа аԥсышәала
мацаракәын ишыҟаз, автор аурысшәахь аиҭагақәа иаци­

– 200 –

ҵозгьы, аԥхьажәа иазиҩхьазгьы амаӡамызт. Аха уажәы
зыӡбахә сымоу аҭыжьра ахәбатәи атом аиқәыршәаҩцәа ииашаны, ибзианы иҟарҵеит аматериалқәа 1939 шықәсазтәи
рҭыжьра мыԥсахкәа ишеибгаз ара иахьагәыларҵаз. Уажә­
раанӡа урҭ рҟынӡа иахьатәи аԥхьаҩ инапы намӡозҭгьы,
аԥхьатәи рҭыжьра аԥшаареи аԥхьареи ицәыуадаҩызҭгьы
(усҟан, 1939 шықәсазы ақырҭуа шрифт шьаҭас измаз аԥсуа
алфавит ала акәын ишкьыԥхьыз), аринахыс ари аҭыжьра
иабзоураны иахьатәи абиԥара иаҵанакуа ауаа ирзааигәаны,
иаԥхьартә, ирҵартә, рхы иадырхәартә иҟалеит.
Л. Ҷкадуеи Ш. Салаҟаиеи иеиқәдыршәаз ари ахәбатәи
атом аҿы аиҭагамҭақәеи афольклортә материалқәеи инарываргыланы аҭыԥ ду ааныркылоит Д. Гулиа ибызшәадырратә
усумҭақәагьы. Урҭ зегьы аҵарауаҩ ианиҩыз ҩажәатәи
ҩажәижәабатәи ашықәсқәа рзоуп, рӷьырак усҟан аахыс
џьаргьы ирымкьыԥхьӡацызт. Д. Гәлиа арҭ аусумҭақәа аниҩыз
аахыс абызшәадырратә наука акыр ԥхьаҟа ицахьеит, акыр
зҵаарақәа иахьа даҽакала ирыӡбоит, даҽакала ирыхәаԥшуеит,
иеилыркаауеит. Убри аҟнытә Д. Гәлиа усҟантәи иусумҭақәа
иахьа шьҭа гхақәакгьы уаҩы ирыдибалоит, критикала
ирызнеитәуп. Убас шакәугьы, дара ирныԥшит равтор ихшыҩ
аҵарра, атом аԥхьажәа авторцәа ииашаны излагәарҭо ала,
«абызшәатә интуициа ду шимаз» (ад. 6) ӷәӷәала ирныԥшит.
Аԥсуа бызшәа аконкреттә материалқәа рыҭҵараан уаҩы
иааџьеишьаратә Д. Гәлиа иааирԥшит адырра ҵаулақәа. Д.
Гәлиа ибызшәадырратә усумҭақәа иахьа ахәшьара рыҭараан
ҳара ҳхаҿы иааганы, цқьа игәынкыланы иҳамазароуп
егьырахьҟа акырџьареиԥш, аԥсуа бызшәа актуалтә зҵаарақәа
рыҭҵаараҿгьы иара дзықәныҟәашаз традициа дук шимамыз,
араҟагьы иара дҿыцаԥшьгаҩны дызлаҟаз шырацәаз.
Д. Гәлиа иоуп аԥхьаӡакәны аурыс ҵарауаҩ П. К. Услар
иусумҭа «Аԥсуа бызшәа» иамоу ахаҭабзиарақәеи агхаԥхақәеи цқьа иҭырҷҷааны иазгәазҭаз. Шәахәаԥш сзыхцәажәо
ахәбатәи атом иану Д. Гәлиа иусумҭа «Аԥсуа грамматика
иазкны аматериалқәа», ад. 245–266. (Уи урысшәала иҩуп).
Аԥсуа милаҭтә ҩыратә культура аҿиаразы, аҩыра
аԥҟарақәа рышьақәыргыларазы ароль ду нанагӡеит Д. Гәлиа
иусумҭа «Иаазыркьаҿны аԥсуа орфографиа». Уи усҟан акәым,
иахьагьы уаҩы ихы излаирхәаша, апрактикатә цхыраара

– 201 –

злаҟанаҵаша рацәоуп. Аԥхьаӡакәны иара кьыԥхьын 1982
шықәсазы, автор ириашаны, арҽеирақәа аҭаны ихарҭәааны
еиҭаҭажьит 1935 шықәсазы. Аинтерес агым, насгьы Д. Гәлиа
инапы злеикуаз иарбан усзаалакгьы дшазыҟаз еилыхха
иунарбоит усҟантәи аҭыжьра иара иазиҩыз, даҟьак иҟоу
аԥхьажәа кьаҿ. Ахәбатәи атом аиқәыршәаҩцәа ииашаны
иҟарҵеит ари аусумҭа усҟантәи аԥхьажәа ԥсахрак, еиҭакрак
амҭакәа иахьазынрыжьыз. Имыцхәхарым ҳәа сгәыӷуеит уи
аԥхьажәа аҟынтә иҟазшьарбагоу цәаҳәақәак аазгар:
«Уажәы ҳазҭагылоу аамҭазы, аԥсацәа зегьы, шамахак
акәымзар, аԥсышәала аҩра-аԥхьара ззымдыруа дыҟам.
Ашәҟәыҩҩцәеи апоетцәеи рхыԥхьаӡара есымшааира иаз­
ҳауеит. Шьҭа иамҩоуп ҳбызшәа – аԥсшәа аграмматика ама­
зарцы, иара убас – аорфографиагьы, досу ишааигәаԥхалак,
рамкак амаӡамкәа имыҩларазы. Аха узҿыԥшуа акы
умаӡамкәа, абарҭқәа рыҩра даара иус хьанҭоуп, аха аӡәы
уеизгьы иҽазикыр ауп, мап анакәха, есқьынгьы урҭ рыда
ҳаҟазар ауп. Абарҭ ахьҳамам ҳашәҟәыҩҩра ианымԥшыр
ԥсыхәа амам.
Абарҭқәа рыҳасаб кны, хы-шықәса рнаҩс аорфографиа
зҩит, уи аорфографиа АБНИИК ахәаԥшны иҭнажьит. Убри
ашәҟәы аԥхьажәаҿы исҳәахьеит града ишызҭымҵуаз.
Уажәы ҿыцны изҩыз аорфографиеи атерминологиеи рзы ажәлар ркомиссариат аҵара аус аҿы иҟоу акомитет
ахәаԥшны, ирҽеины иҭнажьуеит.
Аха абри аҿгьы аграқәа ҟалашт иахьус ҿыцу азы» (ад.282).
Д. Гәлиа иусумҭа «Иаазыркьаҿны аԥсуа аорфографиа»
иадубалоит уи автор ҳбызшәа иамоу аҷыдарақәа рацәаны
ишҭиҵааз. Ҿыгҳарыла рацәаӡакгьы идум, ара сзыхцәажәо
ахәбатәи атом аҿы хынҩажәи жәеиза даҟьа роуп иааннакыло. Аха ҵакыла ишьҭнахуа азҵаарақәа акыр иаԥсоуп, автор ихшыҩҵакқәа шьақәзырӷәӷәаша хыԥхьаӡара рацәала
абызшәатә материалқәа аагоит. Аусумҭа ф-хыки хыԥхьаӡара
рацәала апараграфқәеи рыла ишьақәгылоуп. Аки-аки
еивҵаԥсаны дрылацәажәоит аԥсшәа афонетикатә еилазаашьа, ахьӡқәеи ажәлақәеи рҩышьа ԥҟарақәа, ажәеи ажәахәҭеи
реилазаашьа, цәаҳәак ахьтә даҽа цәаҳәак ахь ажәа ахәҭа аиагара шахәҭоу, ишиагатәу, аԥсуа бызшәаҿы ақәыӷәӷәара, насгьы апрефикс «а» инарыгӡо ароль, шьҭыбжьык аҽыбжьарӡны

– 202 –

даҽа шьҭыбжьык ахь ииасырц шалшо абызшәатә закәан,
аԥынгылақәеи ашьҭынгылақәеи шыҩлатәу, аԥсуа хьыӡ­
цынхәрақәа ҷыдарақәас ирымоу, аҟаҵарба аамҭақәас иамоу, еилоу ажәақәа шыҩлатәу, ахыԥхьаӡарахьыӡқәа рҩы­шьа
ԥҟарақәа уҳәа жәпакы.
Арҭ реиԥш иҟоу абызшәадырратә зҵаара уадаҩқәа рҭак
аҟаҵараан автор дахьиашақәам акык-ҩбак ыҟақәазаргьы,
автор ианоушьартә иҟоуп, рӷьырак иахьагьы ииашоуп ҳәа
иԥхьаӡаны ҳхы иахьаҳархәо, ҳахьықәныҟәо.
Д. Гәлиа алагала ҟаиҵеит еиуеиԥшым ажәарқәа
реиқәыршәаразгьы. Уи ус шакәу даҽа зныкгьы аԥхьаҩ агәра
игоит иара иҩымҭақәа реизга ари ахәбатәи атом аҿы икьыԥхьу
ажәарқәа дрыхәаԥшыр: «Аорфографиа жәар», «Аԥсшәа иалоу аомонимқәа» (уи автор иазыҟаиҵаз аурысшәахь аиҭага
параллель иацуп), «Аԥсшәа иалоу аомографқәа» (уигьы автор иазыҟаиҵаз аурысшәахь аиҭага апараллель ҳасабла иацуп), «Алитературеи абызшәаҵареи ртерминологиа. Аурыс
бызшәа – аԥсышәалеи аԥсшәа – аурыс бызшәалеи».
Арҭ ажәарқәа рахьтә аԥхьатәиқәа хԥа 1939 шықәсазы
иҭыҵыз Д. Гәлиа иусумҭа «Аԥсуа жәаԥҟақәеи, ацуфарақәеи…
реизга» ианын, «Алитературеи абызшәаҵареи ртерминологиа…» автор еиқәиршәеит ҩажәатәи ашықәсқәа рзы,
аԥхьаӡа агазеҭ «Аԥсны ҟаԥшь» адаҟьақәа рҿы икьыԥхьит,
нас ихарҭәааны, атерминологиазы усҟан аԥсшәеи аԥсуа литературеи р-Академиаҿы иҟаз акомиссиа иалахәыз ауаа
ахәарԥшны, еиқәзыршәаз иаԥхьажәа аманы хазы шәҟәны
иҭыҵит 1930 шықәсазы.
Арҭ ажәарқәа реиҭакьыԥхьра, хымԥада, иаҭахын.
Ҵабыргыуп урҭ реиҭакьыԥхьраан агхақәагьы рыцәца­
қәеит. Насгьы атипографиаҿы аҟаҵара уадаҩхазар акәхап
акәымзар, ажәарқәа рҿы ақәыӷәӷәара дырга уеизгьы-уеизгьы иахьыргылатәыз, уи ада ԥсыхәа ахьыҟамыз рацәан.
Лымкаалагьы ақәыӷәӷәара дырга ахархәара аиурц иахәҭан
еиҳараӡакгьы «Аԥсшәа иалоу аомонимқәеи» «Аԥсшәа иалоу
аомографқәеи» рҿы. Ҿырԥштәыс иааҳгозар, аомонимқәа
рҿы ақәыӷәӷәара адырга ахьарбам иахҟьаны аԥсшәа цқьа
иззымдыруа аӡәы ихы иаирхәарц далагаргьы ицәуадаҩхоит.
Иаҳҳәап аомографқәа «ача» (хлеб), ача (перепелка), ала (глаз),
«ала» (собака) реиԥш иҟақәоу ақәыӷәӷәара дырга ахьрымам

– 203 –

иахҟьаны ишҳәатәу, ишаԥхьатәу, аки-аки шеиҩдыраатәу,
еиҩдыраашьас ирымоу аԥхьаҩцәа зегьы ирзымариам,
гәыныхәҵысҭала еилыркаалар акәхеит.
Абас акык-ҩбак агхақәа амазаргьы, Д. Гәлиа иҩымҭақәа
реизга зыӡбахә сымоу ахәбатәи атом аиқәыршәареи
аҭыжьреи рзы агәцаракра шагым ҩашьаӡом. Ихадароу уи
ауп, иара заманалаҵәҟьа ианыԥшит асахьаркыратә еиҭагара
ауси, ажәлар рҿаԥыцтә рҿиамҭақәа реизгареи, аԥсуа бызшәа
еиуеиԥшым ахадаратә зҵаарақәа наукала рыҭҵаареи рзы
иара иҟаиҵаз алагала ду. Д. Гәлиа иара иаамҭазы идамздам
усҟак ҟазҵашаз даҽа аԥсыуак дыҟамызт, иара даӡәыкны
дызлаҟаз рацәан, инапы злеикуаз арҿиаратәи анаукатәи
усыхкқәа зегьы гәажәра рзуны, маашьарада, масштаб ҭбаала
ижәлар ирыхәоз ҟаиҵон.
Д. Гәлиа акагьы марианы имоуӡеит, бзанҵыкгьы мариачеиа дашьҭамызт, агәаӷьрагьы иман. Агәаӷьреи уи иацназгоз абаҩхатәреи иман азоуп Аԥсны аҭоурыхи аетнографиеи иуадаҩу рызҵаарақәа ықәыргыланы изҭиҵаауаз.
Аҭоурыхи аетнографиеи рызҵаара уадаҩқәа ирызкыуп
урысшәала ииҩыз иусумҭақәа: «Аԥсны аҭоурых» (актәи
атом), «Аџьмашьтәа акульт аԥсуаа рҿы», «Ашәарыцара
анцәахәы, насгьы ашәарыцара абызшәа аԥсуаа рҿы», «Диоскуриа Аҟәа акәӡам». Арҭ зегьы знык-знык ада џьаргьы
ирымкьыԥхьыц, уи азнык ианыркьыԥхьыз аахысгьы акыр
ҵуеит, уаанӡатәи иара иҩымҭақәа реизгақәа акгьы ианымлацызт, рыԥшаара уадаҩны иҟан. Убарҭқәа рҟынтә Д. Гәлиа
иҩымҭақәа реизгақәа уаанӡатәи рҭыжьрақәа зегьы хыбжаҿыбжаны акәын ишыҟаз.
Ара хыхь зыӡбахә сҳәаз аусумҭақәа аԥшьбагьы еиднакылеит Д. Гәлиа сзыхцәажәо иҩымҭақәа реизга афбатәи атом.
Уи еиқәдыршәеит апрофессорцәа Гь. А. Ӡиӡариеи Ш. Д. Иналиԥеи, афилологиатә наукақәа ркандидат В. Е. Кәарҷиеи. «Д.
И. Гәлиеи Аԥсны аҭоурыхи аетнографиеи рызҵаарақәа» ҳәа
хыс измоу алагалажәа рҩит Гь. А. Ӡиӡариеи Л. Х. Акабеи.
Ари алагалажәа бзиаӡаны иҩуп, узлахәаԥшлак иарбан
ганзаалакгьы ахаҭабзиара ҳаракыуп. Аиаша ҳҳәозар, Д.
Гәлиа иҭоурыхтәи иетнографиатәи усумҭақәа обиективла ирыгыу-ирыбзоу зеиԥшроу, ирықәнагоу ахәшьара абри
алагалажәаҟны еиԥш уаанӡа џьаргьы инҭкааны имоуӡацызт,
ҷыдалагьы ас еиԥш аӡәгьы дырхымцәажәаӡацызт.

– 204 –

Афбатәи атом аҿы зхы еидкылоу Д. Гәлиа инаукатә
усумҭақәа ирыҵаркуа изыԥсоу ртәы ажәак-ҩажәак рыла
аҳәара уадаҩуп. Агәра ганы сыҟоуп дара абра иҭрыжьаанӡа
интересс измақәаз ауаа аӡәырҩы рыԥхьарҭа рмоукәа инханы ишыҟаз. Лымкаалагьы урҭ зегьы реиҳа зҵазкуа «Аԥсны
аҭоурых» ӡбахәла, ҳәанҳәахла мацара издыруаз уажәраанӡа
иамыԥхьацыз рацәаҩын. Ари аҭыжьра аӡәырҩы рыла хнатит.
Акьыԥхь аҿы акәзар, арҭ аусумҭақәа иналаршә-ҩаларшәны
аӡәык-ҩыџьак аҵарауаа ирымҩатәны рыӡбахә рҳәалоит
акәымзар, инеиҵыхны, ирыгыу-ирыбзоу обиективла
аӡәгьы дырхымцәажәацызт, ирықәнагоу ахәшьарагьы рмоуцызт. Убри аҟнытә иаҭыԥуп ҳәа исыԥхьаӡоит иааркьаҿны
акәзаргьы урҭ, лымкаалагьы «Аԥсны аҭоурых», зызкыу
азҵаарақәа зеиԥшроу, ҵакыс ирымоу ара алацәажәара.
Д. Гәлиа инаукатә усумҭақәа зегьы иреиҳауп,ҿыгҳаралагьы,
ҵакылагьы иаарылыҳәҳәо иҟоуп имонографиа «Аԥсны
аҭоурых». Аха, аиаша ҳҳәозар, абри ашәҟәы аҟара даҽа
ҩымҭак агәырҩеи ахынҭа-ҩынҭареи инамҭаӡеит. «Аԥсны
аҭоурых» аамҭала зны еимырххатәыс иҟалеит, уи иахҟьаны
автор дкыдцаланы дрыман, игәы дахаԥыржәон, хыгәҭасчыгәҭас игдырхомызт, зыла аш хнаҵаз, зҟырҟы илымбааз
аофициалтә уаа аӡәырҩы ԥаԥашькны иазықәгылт. Уи атәы
далацәажәауа, иара иқәрахь даннеихьаз (1958 шықәсазы)
ииҩыз «Автобиографиаҿы» иҳәон:
«Сгәы зырӷәӷәаша аӡәыр дыҟоума ҳәа сыкәша-мыкәша санеимдалак еергьҳәа аӡәык-ҩыџьак сымԥыхьашәон. «Аԥсуаа
аҵара рыларҵәара агәыԥ» иаунажьуаз аԥара хәыҷқәа сара
схатә ԥарақәа нарыцҵаны акәын ашәыҟәқәа шыҭсыжьуаз.
Дара ашәыҟәқәа издыруази исҭаалози хәыда-ԥсада ишаны ирысҭалон. Аиҳабыра сара сызҿыз аус ма зынӡа иаҳагьы
иахәаԥшӡомызт, мамзаргьы гәрамгас, гәҩарас иҟарҵон» (Д.
Гәлиа. Иалкаау. Аҟәа, 1973 ш., ад. 8).
Ҳәарас иаҭахыузеи, Аԥсны Асовет мчра анышьақәгыла
ашьҭахь Д. Гәлиа иҭагылазаашьа акырӡа еиӷьхеит, лымкаалагьы, инықәырԥшшәа акәзаргьы, уи актәи ажәашықәсазы.
Иаргьы
иарԥысымҭа
дҭагылан,
иаԥхьаҟа
ижәлар
рлахьынҵа лаша дақәгәыӷны, игәы каршәны аус иуртә
аҭагылазаашьақәа иауеит ҳәа агәра игон. Аха уи нахыс, лымкаалагьы ҩажәижәабатәи ҩынҩажәатәи ашықәсқәа рзы,

– 205 –

инеиԥынкыланы, гәата-бӷата ижәлар ркультура арҿиаразы
ԥықәсылара дук имоуӡазшәа, имҩа романтикала ихҟьазшәа
ҳазхәыцуазар, ауадаҩрақәа ихигаз ҳамбошәа иҟаҳҵар,
аҭоурыхтә ҵабырг еилаҳгоит ауп иаанаго. Асовет аамҭазгьы
аԥсуа алфавит еиқәырццакны, лассы-лассы иахьыԥсахтәхаз,
уи ҳҩыратә культура аҿиара ишаԥырхагаз имбо дыҟазма,
аԥсуа школқәа анадыркуаз деигәырӷьозма? Аха Сталин
ихаҭаратә культи бериевшьчинеи аҳра аныруаз аамҭазы
иара имч дырхозма? Ганкахьала уахәаԥшуазар, усҟан амчра знапы иакыз лаԥшхырԥагак аҳасаб ала Д. Гәлиа ҳаҭыр
ду иқәырҵозшәа ҟарҵон. Аԥсны жәлар рпоет ҳәа аҳаҭыртә
хьӡы ихырҵеит, ииубилеиқәа мҩаԥыргон. Даҽа ганкахьала, ижәлар ҵыржаауан, Аус хәымгақәа рызныҟәыргон,
аԥсуаа ассимилиациа рзырурц , аԥсуа бызшәа зырӡырц, ма
афункциақәа зырҭшәарц иашьҭаз амчқәа ҟалеит, уи аполитика џьбара мҩаԥыргон интенсивла, хыԥхьаӡара рацәала
атәым уаа ааганы Аԥсны ақыҭақәеи ақалақьқәеи ирыландырхон, зхы ҩыҵзырҳәҳәоз аинтеллигентцәа (ашәҟәыҩҩцәагьы
налаҵаны) аҿарԥақәа рзыԥшааны ихыршьаауан. Ажәакала,
ҳмилаҭтә литература, иааидкыланы ҳкультура аҿиара нызкылоз, изшьаҳауаз, уимоу, изхәаҽуаз амчымхара иҭагылан.
Ҳажәлар раӷацәа ҳкультура усҟан ианырҵаз ахәра ӷәӷәақәа
иахьагьы инагӡаны имӷьац.
Арҭ реиԥш иҟаз афактқәа рыӡбахә ҷыдала ара уажәы
изысҳәо, изысгәаласыршәо уи ауп Д. Гәлиа ишә­ҟәы «Аԥс­
ны аҭоурых» аразҟы иахьымсыр ҟалозма усҟантәи
аҭагылазаашьақәа! Даҽак акәым (егьырҭ зегьы ҳарҟәаҵ­
уазаргьы), ари ашәҟәы анҭыҵ, ҩажәихәба шықәса анҵы
ашьҭахь, автор иқәрахь даннеихьаз, имч мырхакәа, ишәҟәы
иаҳәо ахадаратә хшыҩҵакқәа мап рцәикызшәа аброшиура еиҵаҟәаҟәа ҩны иахьыҭрыжьыз афакт мацарагьы
заҟа залымдареи гәымхареи аанагозеи? Оумашәа иубаша,
иџьоушьаша, Д. Гәлиа ишәҟәқәа уаанӡа ртираж маҷны акәын
ишыҭрыжьуаз (зқьы, ҩнызқь цыра еиҳамхацызт, зхаҭабзиара
лаҟәыз, иҩежьӡа иҟаз ақьаад акәын изнырҵоз). Ари аброшиура еиҵаҟәаҟәа атираж ԥшь-нызқьи шәи ҩынҩажәи жәаба
цыра ҟарҵеит! Зхаҭабзиара иагмыз ақьаадгьы азырԥшааит.
Аԥхьаҩцәа цқьа ирыладырҵәарц рҭахымзи.
Уаанӡа «Аԥсны аҭоурых» аӡәгьы ҟаҟатәыс имаӡамызт,
ирымбозшәагьы инавс-аавсқәон. Уи аброшиура еиҵа­

– 206 –

ҟәа­ҟәа анеиҿыркааз Сталин икульти бериевшьчинеи
ирыса­кьаҳәымҭаны ианыҟаз акәын. «Аԥсны аҭоурых»
концепциалагьы, аҩышьа методгьы иантинаукатәу, ианти­
марксисттәу, аҭоурых афальсификациа азызуа акы акәушәа
иахцәажәатәхеит. Аԥсуа школқәа адыркхьан, аԥсуаа
ижәытәӡоу, зхатә ҭоурых змоу, ижәытәу зхатә бызшәа змоу
жәларуп ҳәа бжьыҭгала усҟан аҳәара гәаӷьыуацәан. Д. Гәлиа
игәырҩақәа еизыҵәаны иҟан. Иԥацәа руаӡәк – Владимир
Аџьынџьтәылатә еибашьра далаӡхьан, егьи иԥа, ашәҟәыҩҩы
Гьаргь Гәлиа ирҿиамҭа аповест «Асас еиқәаҵәақәа»
иахырҟьаны дықәцаланы, длаԥшықәҵаны дрыман, аҭоу­
рыхтә ҵабырг еилеигазшәа ихҭнырҟьон, иртоутоуны авба
идрыԥхьаӡалон, рҿы ацәа ахыхны ихцәажәон.
Гь. Гәлиа иповест «Асас еиқәаҵәақәа» аҭоурыхтә тема
иазкыуп,1808 шықәсазы аҭырқә Сулҭан аԥсуаа ирызкны имҩаԥигоҭ аполитика џьбара зеиԥшраз аанарԥшуеит.
Аԥхьаӡакәны ари аповест акьыԥхь абеит ажурнал «Новыи
мир» адаҟьақәа рҿы 1950 шықәсазы. Ацентртә периодикаҿы
аповест ахә ҳаракны изшьашаз арецензиақәа ркьыԥхьит. Авторитет ду змаз аҵарауаҩ, аҭоурыхҭҵааҩ, академик Евгени
Виктор-иԥа Тарле ари аповест иазкны ииҩыз арецензиаҿы
(уи кьыԥхьуп: «Литературнаиа газета», 1950 ш., № 29, апрель
8 аҽны иҭиыҵыз адаҟьақәа рҿы) автор иқәҿиеит, асовет
литературазы илагала бзианы иҟалеит ҳәа азгәеиҭеит. Аха
иабаҟоу, ара Аԥсны аповест аӷацәа азцәырҵит. Агазеҭқәа
«Советскаиа Абхазиа, «Аԥсны Ҟаԥшь» абӷьаа-сыбӷьаа
ҳәа еиҿкааны иркьыԥхьит аповест «Асас еиқәаҵәақәа»
иақәыӡбаны, ацәа ахыхны иахцәажәашаз астатиақәа.
Избан, изгәамԥхада, изыргәамԥхазеи, иавырбазеи
аповест иақәбаџны изкыз урҭ авторцәа? Аповест аҿы
ашәҟәыҩҩы асас еиқәаҵәақәа ҳәа зыӡбахә имаз аҭырқә
емисарцәа иреиԥшыз дара рхырҿсахьақәа анырбаалазар
акәхап Бериа идҵала аԥсуаа ассимилиациа рзура иаҿыз урҭ
ауаа. Уаҳа акгьы.
Убри аамҭазоуп Д. Гәлиа ишәҟәы «Аԥсны аҭоурых» аҵәы
иахаҵаны, иақәпапаны ианыркыз. Избан, иадырбалазеи,
изахыкәласуаз, цәгьарас уи иаҳәозеи, авторгьы цәгьарас
иҟаиҵазеи? Принципла иуҳәозар, акымзаракгьы. Уи аӷацәа
аҽыҵгақәа ицәыҵрыԥшаауаз, аҵәы иахарҵоз уиаҟара

– 207 –

зҵазымкуаз, анаукатә дискуссиа аҳәаақәа ирыҭгамшәа
иҟан. Аха ахара ицоз агәҭакқәа рыман. Аҵарауаҩ ари
ишәҟәазы ирҭоз авба дуқәа кшарц ахьырҭахыз хазӡан:
аԥсуаа рхатә жәытә ҭоурыхи абызшәеи рымоуп ҳәа автор
ахадаратә лкаа иҟаиҵаз акәын ирзымычҳауаз, ирызхымгоз, изнышәарц ирҭахымыз. Анаукатә дискуссиа аетика
ишақәнагоу, аамысҭашәала, аҵарауаҩ иџьа ҳаҭыр ақәҵаны,
дахьиашақәамыз, агхақәа ахьихьыз аргументқәа ааганы
иҿадырхьырц ацымхәрас «антинаукатә», «антимарксисттә»
ҳәа адамыӷ џьбарақәа ихьындырҳалон.
Обиективла, ламысла уахәаԥшуазар, автор гәыбӷан дук
злаиуҭаша ҳәа ара акагьы ыҟаӡам. Уимоу, иџьоушьартә иҟоуп
усҟантәи аамҭазы аԥсуаа рҭоурых атәы зҳәаз аусумҭақәа
зламаҷыз ала, дара иҟазгьы харабӷьара реидкылара,
реизыркәкәара злауадаҩыз ала, Д. Гәлиа асҟак злаилиршаз.
Д. Гәлиа ишәҟәы «Аԥсны аҭоурых» маӡала имыҩӡеит,
маӡала имкьыԥхьӡеит. Жәа-шықәса иреиҵамкәа аус адиулон, рыцҳарыла, ирҷыҩҷышәны инапы ахьынаӡоз иҟаз
аматериалқәа еизигеит. Ииҭахыз ашәҟәқәагьы Аҟәеи
Қарҭи риура, рыԥшаара мариазма, ақалақь дуқәа рахь дцаны, абиблиотека дуқәа рҿы дтәаны акыр аамҭа аус иуртә
аҭагылазаашьа изҭодаз!
Ашәҟәы ҩны даналга ашьҭахь (уи ҩны далгеит 1922
шықәсазы) акьыԥхь ахь инеигаанӡа аҵарауаа аӡәырҩы идирбеит, ихадароу ахқәа еиуеиԥшымыз анаукатә еизарақәа рҿы
даԥхьеит. Анапылаҩыра иазкны аҵарауаа ихәарҭаны иҟарҵаз
азгәаҭақәа ихаҿы иааган, дрызхәыцны, ириашеит. Абарҭқәа
зегьы рышьҭахь ауп 1925 шықәсазы Қарҭ ианҭрыжьыз Н. И.
Марри, И. А. Џьавахишьвили, С. Н. Џьанашьиеи реиԥш иҟаз
аҵарауаа дуқәа.
«Аԥсны аҭоурых» иамҽханакуеит аԥсуаа рҭоурых
ажәытә­ӡатәи аамҭақәа инадыркны ҳара ҳерала ажәабатәи
ашәышықәсанӡа. Д. Гәлиа ари ишәҟәы ҳаналацәажәо цқьа
ҳазхәыцроуп иара уи аниҩуаз аамҭазы иааидкыланы
аҭоурыхтә наука агыдра ахьынӡаҟаз. Аԥсуаа рҭоурых акәзар,
ҷыдала, монографиала аӡәгьы иҭимҵаацызт. Ажәытәӡатәи
абырзен ҵарауааи ашәҟәыҩҩцәеи инадыркны аԥсуаа
рыӡбахә аӡәырҩы ирҳәахьан, аха урҭ иҟарҵаз адыррақәа
ԥсаҟьаны, иҿахҵәа-ҿахҵәаны ана-ара иуԥылон аҟароуп. Д.

– 208 –

Гәлиа еиԥш, иара иаҟара, иара иҟынӡа аԥсуаа рҭоурых аӡәгьы
еилырганы, еизыркәкәаны иҭимҵаацызт.
Аҵарауаҩ «Аԥсны аҭоурых» аниҩуаз инапы ахьынаӡоз
иҟаз аҩыратә баҟақәа зегьы ихы иаирхәеит (римтәи,
визан­тиатәи, араԥтәи ашәҟәыҩҩцәеи аҭоурыхҭҵааҩцәеи
раԥҵамҭақәа, «Қарҭлис цховреба» назлоу абжьаратәи ашәы­
шықәсақәа рхаантәи ақырҭуа ҩыратә баҟақәа, аурыс ҩыратә
документқәа уҳәа убас ирацәаны). Ихы иаирхәаз ахыҵ­
хырҭақәа рсиаҿы иаирбаз ашәҟәқәеи астатиақәеи ԥшьын­
ҩажәи фба хьӡы ыҟоуп. Урҭ рыбжьараҿы иҟоуп аԥсышәала,
урысшәала, қырҭшәала, немец бызшәала иҩу аусумҭақәа.
«Аԥсны аҭоурых» акомпозициа аганахьалагьы иалкаау,
еиҳа иманшәалоуп ҳәа автор игәы иззаанагоз системак аҿы
иааганы иҟаҵоуп. Автор иазиҩыз алагалажәаҿы иазгәеиҭеит
хықәкыс имаз. Анаҩсҟа ашәҟәы шьақәгылоуп ахқәа жәба
рыла. Урҭ ахқәа рҿы аки-аки еишьҭаргыланы дрылацәажәеит
абарҭ реиԥш иҟоу азҵаара уадаҩқәа: аԥсуа бызшәа иамоу аҷыдарақәа, уи ахылҵшьҭра зеиԥшроу, егьырҭ акыр
бызшәақәеи иареи реизыҟазаашьақәа шыҟоу; аҳениохцәа
зусҭцәаз, аԥсуаа зхылҵыз аҳениохцәа роуп ҳәа ажәытәӡатәи
римтәи ашәҟәыҩҩцәа ирҳәоз арҵабыргра; аԥсуааи аедыгь­
қәеи хылҵшьҭрала реизааигәара ашьақәыргылара; абжьа­
ратәи ашәышықәсақәа рзы Аԥсны акультура зеиԥшраз,
усҟантәи акультуратә баҟақәа рзеиԥш хҳәаа аҟаҵара, аԥсуаа
рҿаԥыцтә рҿиамҭа азеиԥш хҳәаа азыҟаҵара, ҳара ҳерала I-X
ашәышықәсақәа рзы Аԥсны политикатә ҭагылазаашьас иамаз зеиԥшраз аҭҵаара, аԥсуаа рдин зеиԥшраз аилкаара уҳәа
убас жәпакы.
Д. Гәлиа бзанҵыкгьы игәы иаанагомызт, хықәкысгьы
имамызт абри ашәҟәала Аԥсни аԥсуааи рҭоурых нагӡаны,
хьаҳәа-ԥаҳәада иҭиҵаауеит ҳәа. Иара хықәкыс имаз
даҽакын, уи алагалажәаҿы еилыхха иҳәеит: иҭахын Аԥсни
аԥсуааи рҭоурых аҭҵаара аинтерес ду шамоу ауаа идирбарц, иара инаҩстәи аҵаруаа иҵегьы еиԥкааны, ганрацәала
иҭырҵааларц, хшыҩзышьҭралеи гәцаракрылеи иазыҟазарц.
Иара ари иусумҭа ишьҭнахуаз азҵаарақәа рыҭҵааразы
аԥхьаӡатәи ԥышәоуп ҳәа дахәаԥшуан.
Иааидкыланы ашәҟәы иаҳәо, хадаратә ҵакыс иамоу
аԥсуаа ижәытәӡоу, зхатәы бызшәа змоу, Кавказ иашьагәыҭу
жәларуп ҳәа ашьақәырӷәӷәароуп.

– 209 –

«Аԥсны аҭоурых» аԥхьа акьыԥхь анабаз аахыс иагаҩы
иага рыла иеимдырххазаргьы, иадырбалаз агхақәа иага
ирықәыӡбазаргьы, иара иуникалтәны иаанхеит. Автор ари
ашәҟәаҿы хыԥхьаӡара рацәала еидҳәаланы иқәиргылаз
азҵаарақәа рахьынтә иахьагьы аҵарауаа ииашаны иӡбеит
ҳәа ирыԥхьаӡо рацәоуп, мамзаргьы, уи аахыс аҭоурыхтә наука акыр ԥхьаҟа ишцахьоугьы, зҵаарақәак ирызкны иахьагьы
аиқәшаҳаҭра ыҟам.
Убас Д. Гәлиа иқәыргыланы дызлацәажәаз, иахьагьы
иуадаҩуп, инагӡаны иӡбам, инагӡаны зҭак ҟаҵам аҭоурыхтә
зҵаарақәа рахьынтә хԥа аазгарц, аԥхьаҩ игәаласыршәарц
сҭахыуп.
Актәи азҵаара. Д. Гәлиа ишәҟәы «Аԥсны аҭоурых» иагәыл­
ганы игоу, ахадаратә хшыҩҵакқәа ируакыуп аԥсуаа зхылҵыз
ажәытәӡатәи ҳаниохаа (иниохаа) роуп ҳәа ашьақәырӷәӷәара
аидеиа. Ари ахшыҩҵак, мамзаргьы аидеиа иақәшаҳаҭу, Д.
Гәлиа инаҩс аматериал ҿыцқәа рыла, аргумент ҿыцқәа рыла
ишьақәзырӷәӷәо аҵарауаа ыҟоуп иахьагьы. Уи ус акәӡам
ҳәа иаҿагылаша, даҽа хшыҩҵакык цәырганы, анаукатә
аргументқәа ааганы, аҵарауаа зегьы ақәшаҳаҭхартә иаҿа­
зырхьыша ҳәа аӡәгьы дыҟаӡам иахьагьы. Ус анакәха, аԥсуаа
хылҵшьҭрала ажәытәӡатәи ҳениохаа (иниохаа) ирыдҳәалоуп
ҳәа Д. Гәлиа иҟаиҵаз алкаа иахьагьы анаукаҿы амч аманы
иҟоуп.
Аҩбатәи азҵаара. Д. Гәлиа аԥсуа бызшәа еиуеиԥшым
аматериалқәа ихы иархәаны, урҭ ажәытәӡатәи Азиа
Маҷ иқәынхо ажәларқәа рбызшәақәеи еиҿырԥшны,
хылҵшьҭрала еизыҟоуп ҳәа алкаа ҟаиҵон. Лымкаалагьы
иара дадгылаҩын аԥсуа бызшәеи апротохетта (мамзаргьы
анаукаҿы хаты ҳәа изышьҭоу) рбызшәеи хылҵшьҭрала (генезисла) еиҭынхацәоуп, еизааигәоуп ҳәа зҳәоз аҵарауаа
ргәаанагара. Имаҷымкәа аконкреттә бызшәатә материалқәа
ааганы иҽԥишәеит уи ахшыҩҵак ашьақәырӷәӷәаразы.
Даҽакала иаҳҳәозар, Д. Гәлиа иоуп аԥхьаӡакәны ахатт
бызшәа аелементқәа акыр инарҭбааны аԥсуа бызшәаҿы
изыԥшааз. Аԥсуа бызшәеи ахеттаа рбызшәеи хылҵшьҭрала,
генезисла еиҭынхацәоуп ҳәа Д. Гәлиа ианиҩуаз, аматериал
изымхозаргьы гәынхәҵысҭала, интуициала ианазгәеиҭоз
ахетологиа аԥхьатәи ашьаҿақәа аныҟанаҵоз акәын. Уи

– 210 –

аахыс абар шьҭа хынҩажәи жәаба шықәса ҵырц рацәак
агым. Уи аахыс абар шьҭа абызшәадырратә наука, лымкаалагьы ахеттологиа заҟа ԥхьаҟа ицахьоузеи, аматериал ҿыцқәагьы заҟа рыԥшаахьоузеи! Аха ҳтәылаҿгьы , уи
аҳәаанҭыҵгьы ари анаукатә тезис шьақәзырӷәӷәо, иадгыло аҵарауаа рхыԥхьаӡара еиҳа-еиҳа ирацәахоит акәымзар,
аӡәгьы ихимырбгалаӡац. Ҿырԥштәыс иааҳгозар, иналукааша
ҳаамҭазтәи аҵарауаа И. М. Дунаевскаиа, Т. В. Гамҟрелиӡе, И.
М. Диаконов уҳәа русумҭақәа рыла аԥсуаа назлоу кавказтәи
ажәларқәа аӡәырҩы рбызшәақәеи апротохетта (хаттаа)
рбызшәеи хылҵшьҭрала (генезисла) еизыҟоуп аниҩыз аахысгьы арҭ абызшәақәа рҿы аҵарауаа ирыԥшаахьеит хыԥхьаӡара
рацәала апараллельқәа аграмматикатә структураҿгьы,
алеқсикаҿгьы.
Ахԥатәи азҵаара. Д. Гәлиа ишәҟәы «Аԥсны аҭоурых»
аҿы зегь реиҳа зықәшаҳаҭра уадаҩу, иуашәшәыроу аԥсуаа
хылҵшьҭрала Мысратәқәоуп (Абиссинниатәқәоуп) ҳәа
иқәиргылаз, дзыдгылаз агипотезоуп. Аԥсуаа хылҵшьҭрала
аладатәиқәоуп ажәытәӡа зны Африкантәи иаанагеит ҳәа
аконцепциа асоветтә ҭоурыхтә наука мап шацәнакхьоу
инаҵшьны иазгәарҭеит хыхь зыӡбахә сҳәахьоу Гь. Ӡиӡариеи,
Л. Акабеи Д. Гәлиа иҩымҭақәа реизга афбатәи атом иазырҩыз
алагалажәаҿы (ад. 9).
Убас шакәугьы, араҟа Д. Гәлиа ихарам ыҟоуп, уи вба дук
иҭарагьы аҭахӡам. Ари азҵаараҿы Д. Гәлиа дҳариашоит,
дҿаҳбаауеит ҳәа ҳалагарым. Ибзиоуп агха иоузааит, аха иара
иаахыс аԥсуаа ретногенез иазкны заҟаҩы аҵарауаа аки-аки
еиҿагыло, ихибарбгало заҟа гипотеза цәырыргахьоузеи? Ари
азҵаараҿы аиаша нагӡа, зегьы еицҿакны изақәшаҳаҭхаша
аиаша, адазҳәазҵам анаукатә ҵабырг аӡәыр иҳәахьоума?
Ари апроблема уадаҩ Д. Гәлиа ихаан иахьынӡаҭҵаамыз
азгәаҭаны ҳахәаԥшуазар, моралла азин имаӡамзи уи еиԥш
агха аҟаҵара? Ҳәарас иаҭахыузеи, иман. Насгьы Д. Гәлиа
џьарамзар џьаргьы имҳәаӡеит аԥсуаа зхылҵыз Мысрантәи
(Абиссиниатәи) ианааз ааигәа-сигәатәи аамҭақәа рзоуп ҳәа. Уи ус иҟалаӡазаргьы, ианыҟалаз архаикатә епохазоуп, ажәытәӡатәи абырзенқәа колхаа ҳәа изышьҭазгьы
ирхашҭхьан, урҭ рзынгьы акры зхыҵхьаз, ирхашҭхьаз процессын ҳәа дахәаԥшуан.

– 211 –

Д. Гәлиа иҩымҭақәа реизга зыӡбахә сымоу афбатәи
атом алагалажәа авторцәа Гь. Ӡиӡариеи Л. Акабеи ииашаны
излагәарҭаз ала (шәахәаԥш ад. 8-9), аҵарауаҩ ари аконцепциа иара имыӡбаӡеит, ихы иҭимҳәааӡеит, аԥша иҿанагаланы
имҳәаӡеит. Аԥсуаа хылҵшьҭрала Мысратәқәоуп, уахьынтәи
иаанагеит ҳәа алкаа аныҟаиҵоз, Д. Гәлиа дызӡааԥшылоз,
дызхыԥшылозгьы акы имбаӡо дыҟаӡамызт. Иара иаԥхьа
ари ахшыҩҵак, ари агипотеза цәырыргахьан: Н. И. Марри, П. К. Услари, А. Н. Грени реиԥш иҟаз аҵарауаа, насгьы
ажәытәӡатәи абырзен ҵарауаҩ Геродот (V ашәышқәса ҳара
ҳера ҟалаанӡа) инаркны колхаа хылҵшьҭрала Мысратәқәоуп
ҳәа зыҩуаз маҷӡамызт. Д. Гәлиа ишәҟәаҿы иааигоит ус зыҩуаз
аҵарауаа ргәаанагарақәа: Каллимах (ҳера ҟалаанӡатәи
III ашәышықәса), Скимн Хиосстәи (I ашәышықәса ҳера
ҟалаанӡа), Дионисии Пергет (I ашәышықәса ҳара ҳерала), Евстафии (XII ашәышықәса ҳара ҳерала) уҳәа убас аӡәырҩы.
Арҭ реиԥш иҟаз авторцәа колхаа хылҵшьҭрала
Мысратәқәоуп рҳәозҭгьы, Д. Гәлиа иахьатәи аԥсуаа зхылҵыз
колхаа иреиуоуп ҳәа иԥхьаӡон, уантәи акәын иалкаау етноск ала ишьақәгылаӡамызт, еиуеиԥшымыз аетносқәа рыла
аилазаашьа аман. Колхаа ҳәа изышьҭаз Аԥсуаа зхылҵыз
аплемиақәагьы шрылаз, ишрыҵанакуаз, шамахамзар,
иахьатәи аҵарауаагьы ақәшаҳаҭуп.
Д. Гәлиа ари аконцепциа ашьақәырӷәӷәаразы инарҭбааны
ихы иаирхәеит, абызшәатәи афольклортәи материалқәагьы.
Убас шракәугьы, иара изымдыруа дыҟаӡамызт алкаа иҟаиҵаз
агипотезатә ҟазшьа шамаз. Уи азоуп аԥсуаа ретногенез
ҽмыршьагала еилкаалатәуп, ари нахысгьы иҭҵаалатәуп,
ахшыҩзышьҭра аҭалатәуп, амаршәа клатәупҳәа зиҩуаз.
(Шәахәаԥш: Д. Гәлиа. Иҩымҭақәа реизга, VI атом, ад. 119).
Иааидкыланы ҳахәаԥшуазар, Д. Гәлиа ишәҟәы «Аԥсны
аҭоурых» еимак-еиҿактәу ахшыҩҵакқәа шамоугьы, аԥсуа
жәлар рҭоурых аҵаразы аԥхьаӡатәи ԥышәа ӷәӷәаны, уасхыр
бзианы иҟалеит. Иара иҭахын, гәҭакыс иман аҩбатәи атомгьы иҩырц. Аха еиуеиԥшым амзызқәа ирыхҟьаны уи игәҭакы
изынамыгӡеит.
Аԥсни аԥсуаа ржәытә ҭоурых еиуеиԥшым азҵаарақәа
ирызкыуп VI атом иану Д. Гәлиа егьырҭ иусумҭақәагьы.
«Аџьмашьтәа акульт аԥсуаа рҿы», «Ашәарыцара анцәахәы,

– 212 –

насгьы ашәарыцара бызшәа аԥсуаа рҿы», «Диоскуриа Аҟәа
акәӡам» – арҭ астатиа неиҵыхқәа рҿы аԥсуаа ретнографиеи,
рдини, ажәытәӡатәи ақалақь Диоскуриа аҭоурыхи ирызкны ихәарҭоу, иахьагьы аинтерес зцәымӡыц аматериалқәа
жәпакы уаҩы иԥылоит. Аҵыхәтәантәи астатиаҿы ажәытә­
ӡатәи ақалақь Диоскуриа ахьыҟаз аӡиас Кәыдры амшын иахьалало ауп ҳәа автор ишьақәирӷәӷоз иахьа аҵарауаа ирыдыркылом, иақәшаҳаҭым, Диоскуриа ахьыҟаз иахьатәи Аҟәа
аԥшаҳәаҿоуп ҳәа ирыԥхьаӡоит. Аха уеизгьы, ари аусумҭа
даҽа зныкгьы агәра ҳнаргоит аҵарауаҩ тәамҩахә ҟамҵакәа
дшыԥшаауаз, ижәлари итәылеи рҭоурых иадҳәалаз
еиуеиԥшым актуалтә зҵаара уадаҩқәа наукала рыҭҵаара
дҳаҵ-ҳаҵо дшашьҭаз.
Абас ала, иааидкыланы ҳахәаԥшуазар, Д. Гәлиа иҩымҭақәа
реизга ҳзыхцәажәо аҭыжьра ҳмилаҭтә культура аихьӡарақәа
ртәы зҳәо хҭыс дуны иҟалеит. Уи ахәшьара ҳаракы арҭеит
КПСС Ацентр Комитети СССР Анаукақәа р-Академиеи
рҟынтәи уажәы аакьыскьа Қырҭтәылатәи ССР Анаукақәа
р-академиа Д. И. Гәлиа ихьӡ зху абызшәеи, алитературеи,
аҭоурыхи Аԥснытәи Ринститут аҿы иааны иҟаз авторитет
змоу акомиссиа иалахәыз.
Ари аҭыжьра ахаҭабзиарақәа шырацәоугьы, хыхь акакала,
хаз-хазы атомқәа санрыхцәажәоз исымҩатәны иазгәасҭақәаз
агхақәа рнаҩсгьы акык-ҩбак азеиԥш гхақәагьы уаҩы иадибалоит. Убас, арҭ атомқәа ирнымлаӡеит Д. Гәлиа инаукатәметодикатә усумҭақәа, исалам шәыҟәқәа (иепистолиартә
ҭынха). Изыхҟьаз сыздырам, аха ара аҭыԥ амоуӡеит Д. Гәлиа
1958 шықәсазы ииҩыз, аҵакы бзиа змоу, акьыԥхьгьы збахьоу (уи акьыԥхь абахьеит аԥсышәала, урысшәала, қырҭ­
шәала), иара иԥсҭазареи ирҿиамҭеи интересс измоу зегьы
рзы ихәарҭоу «Автобиографиа». Иԥшаалатәуп, акьыԥхь
иазырхиалатәуп Д. Гәлиа еиуеиԥшым арҵага шәҟәқәа,
ахрес­томатиақәа реиқәыршәараан ихаҭа ирзиҩуаз ажәабжь
кьаҿқәа, астатиақәа. Агәра ганы сыҟоуп урҭ маҷымкәа ибжьаханы ишыҟоу.
Ари ҳзыхцәажәо аҭыжьра ианымҵакәа инхеит К. Д.
Маҷавариани Д. Гәлиеи 1891 шықәсазы еиқәдыршәаз, 1892
шықәсазы иҭрыжьыз аԥсуа нбан. Уигьы кьыԥхьтәыми, џьара
иарбатәыми, ҳмилаҭтә культура аҭоурых иахәҭами. Ари

– 213 –

аҭыжьраҿы ахархәара амоуӡеит еиқәыршәаны 1920–1921
шықәсқәа рзы Д. Гәлиа иҭижьыз аԥхьаӡатәи, иоригиналтәу
«Аԥсуа календар». Уигьы аинтерес ацәыӡны иҟам.
Иаазыркьаҿ-аазыркьаҿны уи автор дрылацәажәеит Аԥсны
агеографиа, аԥсуа жәлар рҭоурых, аԥсуа литература аҭоурых.
Д. Гәлиа ипублицистикагьы ҳзыхцәажәо аҭыжьра
инагӡаны ианыԥшит ҳазҳәом. Ҿырԥштәыс иааҳгозар, ара
иҟаӡам иара урысшәала иҩны 1913 шықәсазы иикьыԥхьыз
истатиа «Иаҭахыузеи Аԥсны?» («Что нужно Абхазии»). Уи
кьыԥхьын «Сотрудник заказказской миссии» аҟны, Аҟәа,
1913 ш., №10, ад. 154–155.
1962 шықәсазы иҭыҵыз Д. Гәлиа иҩымҭақәа реизга IV
атом ианын «Сабакьиаа ажьа ажьы зырымфо» ҳәа, хыс измоу
жәабжь кьаҿк. Даара сеимдеит, аха уи ажәабжь ф-томкны
уажәы иҭыҵыз иҩымҭақәа реизгаҿы џьаргьы исымбеит. Уи
ара амкьыԥхьра зыхҟьаз сыздырам.
1941 шықәсазы Д. Гәлиеи Хә. Бӷажәбеи еиқәыршәаны
иҭрыжьыз аизга «Аԥсуа жәлар рпоезиа» дара аиқәыршәаҩ­
цәа иазырҩыз «Аԥхьажәа» уажәы ф-томкны аҭыжьраҿы
иахьақәнагаз иаарбаны, аҭыԥ азыԥшааны иагәылаҵазар
ахәҭан.
Ари аҭыжьра иагқәоу рахьтә сара иасырбаз акык-ҩбак
роуп. Ԥхьаҩыкгьы урҭ ссақәоуп ҳәа ззиҳәашагьы ыҟоуп, аха
Д. Гәлиа ихьӡ иадҳәалоу иссоугьы, идуугьы ҳреиҷаҳалароуп.
Ари нахысгьы аԥшаарақәа мҩаԥгазар, ҳашәҟәыҩҩы ду
иаԥҵамҭақәа иҵегьы уаҩы имԥыхьашәар ҟалоит. Даҽа
томк зааира уеизгьы ибжьаханы иҟоуп ҳәа сгәы иаанагоит.
Уи хшыҩзышьҭра аҭаны, напы адкыланы, еиқәыршәаны,
иҭыжьтәуп. Уи аус заҟа изырццакхо аҟара еиӷьхон.
Уажәшьҭа
иазхәыцлатәуп,
ирцыхцыхлатәуп,
ара
сзыхцәажәаз аҭыжьра шьаҭас иҟаҵаны, Д. Гәлиа иҩымҭақәа
реизга инагӡоу, ихаҭәаау ракадемиатә ҭыжьра азыҟаҵара
азҵаарагьы.
Ажурнал «Алашара» ,1989 ш., № 2–3

Дырмит ду иакәымзар…

Дырмит Гәлиа диижьҭеи 130 шықәса аҵра
иазкны
Аԥсуа сахьаркыратә ҩыратә литература ашьаҭакҩы,
аҵарауаҩ ду Дырмит Гәлиа иԥсҭазаареи ирҿиамҭеи
ирызкны аӡәырҩы акритикцәа, алитератураҭҵааҩцәа,
абызшәадырҩцәа, аҭоурыхҭҵааҩцәа, афольклористцәа,
аетнографцәа хыԥхьаӡара рацәала еиуеиԥшым аганқәа рыла,
еиуеиԥшым астатиақәа рыҩхьеит аԥсышәала, урысшәала,
егьырҭ акыр бызшәақәа рылагьы. Иара изкны акымкәа,
ҩбамкәа хазы ашәҟәқәа ҭыҵхьеит. Уаҩы игәы иаанагар ҟалоит
ашәҟәыҩҩы ду иԥсҭазаара мҩагьы, ирҿиамҭақәагьы шьҭа
ибзианы иаадыруеит, иҿыцу ирҳәаша акагьы ыҟам ҳәа. Аха
ԥхьаҩык иаҳасаб ала, са саӡәыкны ас еиԥш иҟоу агәаанагара
сақәшаҳаҭым, ииашам ҳәа исыԥхьаӡоит. Уи моу Дырмит
Гәлиа макьанагьы дызлаҳзымдыруа ыҟоуп, ихьӡ иадҳәалоу
ииашам агәаанагарақәагьы маҷым, иҵагьы, насгьы ииашаны, инарҵауланы иҭҵаатәқәоу, ҿыц блала изхәаԥштәқәоу
ҳамоуп сҳәаргьы агха соурым ҳәа сгәыӷуеит.
Ашәҟәыҩҩы, аҵарауаҩ идоуҳатә ҭынха аилкааразы иҟаҵоу амаршәа кны, иҭызҵаахьоугьы рџьабаа ҳаҭыр
ақәҵаны ирыхцәажәатәуп.
Дырмит Гәлиа ирҿиамҭа еиҳараӡак аԥсуа жәлар иан­
рылаҵәаз, Аԥсны анҭыҵгьы акыр нахара иара ихьӡ рдыруа, иҩымҭақәа акыр бызшәақәа рахь иеиҭаганы ианыр­
кьыԥхьыз асовет аамҭазоуп. Ирҿиара ахәшьара шаиузгьы
асовет идеологиа анормақәа ирҭацаланоуп. Маҷӡак иадамзаргьы џьара акала уи инахыҳәҳәар ҟаломызт. Убри аума,
даҽакоума, изыхҟьа-зыԥҟьалак аамҭала зны Дырмит Гәлиа
изкны акьыԥхь аҿы ицәыргахаз хшыҩҵакқәак ииашоу, имцу
ҳәа цқьа ҳазымхәыцӡакәа иҳадаҳкылон, урҭ ахшыҩҵакқәеи
агәаанагарақәеи ҳрышьцылан, ирыцырӷызуа ҳааиуеит. Араҟа
аинерциа ҳәа изышьҭоугьы амч аиуит. Аиашагьы иануҭаху,

– 215 –

ишуҭаху иауузҳәахуа. Ианахәҭоу, ианҳәатәу, иахьҳәатәу,
ишҳәатәу аҽақәыршәара аҭахуп иуадаҩзаргьы. Аҵабырг
иацәыхароуп, имифқәахеит ҳәа исыԥхьаӡо акык, ҩбак
убарҭ ахшыҩҵакқәа рхырбгара, реимырбӷьыжәаара иазкуп абри уажәы аԥхьаҩ идызгало аусумҭа. Насгьы Дырмит
Гәлиа заатәи иаԥҵамҭақәа ирызкны иахьа уажәраанӡа цқьа
ирымҳәац ҷыдарақәакгьы рыӡбахә салацәажәарц сҭахуп.
Ииашам ахшыҩҵак ҵабыргушәа знык, ҩынтә, жәантә
уаҩы ианиҳәалак, нас ауаа ашьцылоит, ахы ахаргыла,
ашьапы аҵаргыла ус акәҵәҟьоушәа ирыдыркыло иалагоит. Знык амиф-цәа зыҟәнылаз, нас уи арбгара, ииашам
ашьақәыргылара мариам. Ауаҩы амиф дашьцылоит, агәра
ганы идикылоит, ихдырраҿы ашьаҭа ӷәӷәаны ианаҳалакь, нас
аҭцара, аҟәынцара уадаҩхоит. Аха, зегь акоуп, мышкы ахы,
мышкы аҵыхәа иарбан мифзаалакгьы еилаҳауеит, ареалтә
ҵаҵӷәы шамам, ишмифу еилкаахоит.
Ара сара исҳәарц сызҿу митәык акәны ишыҟамгьы,
хшыҩҵакқәак иаалырҟьаны аԥхьаҩ инагӡаны рыгәра имгар, ииашамшәа, иаҩсцацәоушәа иԥхьаӡаргьы ауеит. Аха
исзырҳәаша афактқәа ыҟамкәа, сызӡааԥшыло сымамкәа, акыр
аамҭа сазымхәыцкәа, имшәакәа, имзакәа ишьақәсырӷәӷәоит
ҳәа салагомызт.
Ишдыру еиԥш, дарбанзаалак ашәҟәыҩҩы иага абаҩхатә­
реи, ахшыҩи, аҵареи имазаргьы, иаамҭа даԥоуп, уи дҭыҵны,
даԥыҩланы, иаԥхьаҟа наҟ хара аԥсҭазаараҿы иҟалаша,
ишыҟалаша, хырхарҭас иаиуша уҳәа зегьы еиқәышәшәа
изаԥхьагәаҭом. Ауаатәыҩса рҭоурых аҿы ахәыцыҩцәа дуқәа
– афилософцәа, аҵарауаа, ашәҟәыҩҩцәа дуқәа, аполи­
тикцәа, аҳәынҭқарратәи ауаажәларратәи усзуҩцәа заҟаҩы
заҟантә рҽыршәахьоузеи раԥхьаҟа иҟало аилкааразы,
аха уи аӡәгьы илымшаӡац. Дырмит Гәлиа дынцәаӡамызт,
иаԥхьа иҟалашаз зегьы заанаҵ рдыршьа имамызт. Дан­
қәыԥшыз иеидихәыцлози, акыр анихыҵ, шәҟәыҩҩык,
ҵарауаҩык иаҳасаб ала дбаӷьаӡа данаашьақәгылазтәи
идунеихәаԥшышьақәеи еиԥшымызт. Иҟоуп зҽызыԥсахыз,
иҟоуп ҽыԥсахра змоузгьы идунеихәаԥшышьақәа.
Аҽамԥсахӡеит Дырмит Гәлиа аханатә дзықәныҟәоз, дызнылаз амҩа хада ажәлар амшхәыбзазарахь ркылгаразы,
милаҭлеи социаллеи ихьыԥшымкәа, ахақәиҭра рзаагаразы

– 216 –

ақәԥара. Абри амҩа, абри аидеиа анагӡаразы амсҭхәагеиԥш
дхамҟәалаӡо
акәымкәа,
ианаҭахызгьы
днакәараҵааакәараҵон, ихшыҩ рзишьҭуан ицхраашаз еиуеиԥшымыз
егьырҭ амҩахәасҭақәагьы.
Ажәытәӡа аахысгьы еиуеиԥшым атәылақәа рҿы ажә­
ларқәа аԥсҭазара бзиахь ркылгаразы аԥхьагылара змаз ауаа
еиуеиԥшым амҩақәеи ахырхарҭақәеи ылырхуан. Дырмит
Гәлиа иакәзар, амшхәыбзазарахь акылсразы мҩас иҟоуп
ҳәа ииԥхьаӡоз аҵара, арккаратә ус акәын. Имч, илша зегьы
арккаратә ус иазикит. Иаҳҳәар ҟалоит еиҳа еиӷьынгьы, еиҳа
инҭкааны: Дырмит Гәлиа ус хкыс инапы злакызаалакгьы
(арҵаҩра, абызшәеи, аҭоурыхи, аетнографиеи рыҭҵаара,
асахьаркыратә рҿиамҭақәа раԥҵара, хыԥхьаӡара рацәала
апублицистикатә статиақәа ркьыԥхьра, арҵага шәҟәқәа
реиқәыршәара, агазеҭ аҭыжьра…) зегьы рҿы арккаратә
мотивқәа рылыҳәҳәоит. Иара заанаҵ иеиликааит, ихы азцеит ажәлар аҵара рымҵакәа, ҵара-дыррала рыла хымтыкәа
амилаҭтәи асоциалтәи хақәиҭра рзаагашьа шыҟамыз,
ишзалымшоз. Ажәлар аҵара рылаҵәаны иҟалар, уи ала
ҩнуҵҟала реизыҟазаашьақәа изҩыданы ишьақәгылап,
рсоциалтәи рмилаҭтәи ҭагылазаашьагьы хьыԥшымкәа, иҭы­
шәынтәаланы иҟалап ҳәа дақәгәыӷуан. Еибашьрала, ма револиуциала ажәлар амш лашара уаҩы ирзааигар ауеит ҳәа
иԥхьаӡомызт.
Абра инаԥшьны даҽакгьы ҳәатәуп. Акьыԥхь аҿы ихтыҵә­
ҟьаны ҿыӷәӷәала макьана аӡәгьы имҳәацзаргьы, иахьа
иныҵыҩ-ааҵыҩны быжьқәак уаҳауеит (еиҳараӡакгьы есым­
шатәи ацәажәарақәа раан) аԥсуаа рмилаҭтә хдырра анҿыхаз
аҵыхәтәантәи жәаба, жәохә шықәса раахыс акәушәа. Асовет мчра еилаҳаанӡа аԥсуаа рмилаҭтә хдырра маҷызшәа,
ицагәызшәа, илаҟәызшәа зҳәақәогьы џьоукы рыбжьы
уаҳауеит. Ас еиԥш иҟоу агәаанагара шьаҭанкыла ииашам,
ажәытәтәи аҭоурыхгьы, аҿатә аамҭагьы рзымдырроуп иаанаго.
Аԥсуаа милаҭтә хдырра анроуз, ианышьақәгылаз абрыгьабрыгь аамҭазоуп ҳәа инҭкааны азгәаҭара уадаҩуп, иҳаз­
дырам, ҷыдала аҭҵаара ду аҭахуп. Аха ҳара ҳаԥсацәоуп
бызшәалагьы, ҟазшьалагьы, хымҩаԥгашьалагьы уҳәа егьырҭ
иааҳакәыршаны иҟоу ажәларқәа ҳазлареиԥшым рацәоуп

– 217 –

ҳәа рхы рыԥхьаӡо иалагеижьҭеи акырӡа шыҵуа ҩашьаӡом.
«Ҳареи» «егьырҭи» ҳәа ихәыцуа иалагеижьҭеи, иаԥсыуам зегьы тәым уаас («егьырҭ») ирыԥхьаӡоижьҭеи, урысшәала самоидентичность ҳәа изышьҭоу аԥсуаа ирымеижьҭеи ақәра
ду амоуп.
Дырмит Гәлиа данаацәырҵыз аамҭазы, ҳәарас иаҭахузеи,
аԥсуаа рмилаҭтә хдырра акырӡа ишәхьан, иҳаракын,
иагьазԥагьан, иагьахыҽхәон, гәадурасгьы ирыман, Аԥсни
аԥсуареи иреиӷьу џьаргьы акгьы ыҟам ҳәа ирыԥхьаӡон.
Традицианы акыр шәышықәса раахыс ус иааиуан. Аха
убри рмилаҭтә хдырра зхәаҽуаз, иԥсыҽызтәуаз амчқәагьы
рацәан, иџьбаран. Аамҭа ҿыц азы имҩаԥысуаз аилаҩеиласра
дуқәа (аибашьрақәа, ареволиуциақәа, анаукеи атехникеи ирласны рыҿиара уҳәа) иаалырҟьаны аҭахыра ҿыцқәа,
азҵаара ҿыцқәа цәырыргеит. Аамҭа ҿыц иашьашәалахашаз
ахымҩаԥгареи, адырреи, амчи аҭаххеит. Еиуеиԥшым
аҭоурыхтә ӡеибафарақәа ирыхҟьаны (амҳаџьырра уҳәа)
хыԥхьаӡарала имаҷхахьаз аԥсуа жәлар (ажәытә зны, хымԥада,
ишырацәаҩыз ҩашьом. Егьырҭ зегьы ҳарҟәаҵуазаргьы,
хыԥхьаӡарала аԥсуаа маҷызҭгьы, аԥсуа бызшәа еиԥшу
абызшәа ссир рзырҿиомызт) ргәы камыжькәа убарҭқәа зегьы рҿы русқәа рбартә, ириааиртә, иеиҿыркаартә иҭыгатәын,
ишьҭыхтәын.
Анахь иурхаргьы, арахь иааурхаргьы, заанаҵтәи апериод инаркны Дырмит Гәлиа ирҿиара зегьы зызкыз
еиуеиԥшымыз аҩнуҵҟатәи адәахьтәи асоциалтә-полити­
катә мчы џьабарақәа ирхәаҽырц, уи моу, зынӡа идырцәарц
изҿыз аԥсуаа рмилаҭтә хдырра арҿыхареи арцыхцыхреи
ракәын. Атәым уаа ракәым, аҵара ԥыҭк змаз дара аԥсуаагьы
аӡәырҩы агәра ргомызт аԥсуа милаҭтә ҩыра анарха амоуп,
аԥҵара иаԥсоуп, аперспектива амоуп ҳәа. Уаԥсҵәык ҳаҟам,
ҳхатәы бызшәала аҩра аԥҵаны ҳара иҳалшараны иҟоузеи,
Аԥсны анҭыҵ иабаҳахәо ҳәа ихәыцуазгьы маҷӡамызт. Акагьы агӡамызт, ахәыц акәын изкыз аԥсуа бызшәа хәышҭаара
бызшәа мацараны иаанхарц. Аԥсуа бызшәа аҩыреи
аҳәынҭқарреи ирбызшәангьы иҟалар алшоит ҳәа агәра згоз
маҷын. Хыԥхьаӡарала ҳара ҳаҵкыс акырӡа еиҳау ажәларқәа
аӡәырҩы аҭоурыхтә момент рхы ирзамырхәакәа, Дырмит
Гәлиа иеиԥш аҵеи дрылмиаакәа, аҟәраан зҵыԥрааз ауаҩ

– 218 –

иеиԥш, рхатәы бызшәала аҩыра ззаԥымҵакәа иаанхақәаз
ауҟахым. Хара ҳцарым, миллионки бжаки уааԥсыра иҟоу
агырқәа ус рыхьын, аҳәахәдеиԥш ақырҭуара иалаӡҩаны иаанхеит. Агыршәа ақырҭуа бызшәа адиалектқәа ируакуп ҳәа
разҳәаз рҳәатәы иаманы ицеит. Арахь уԥшыр, аҵаруаа дуқәа,
аспециалистцәа (абызшәадырыҩцәа) аӡәырҩы хьаҳәаԥаҳәада иеилыркаахьеит, иҭырҵаахьеит ачех бызшәа аурыс бызшәа заҟа иацәыхароу аасҭа акырӡа еиҳаны агыршәа,
ақырҭшәа ишацәыхароу. (Араҟа иаҳгәалаҳаршәап аԥсуа
бызшәагьы ақырҭуа бызшәа адиалектқәа ируакуп ҳәа
шьақәдырӷәӷәарц қырҭуа ҵарауаақәак шалагахьоу, аха урҭ
рыхшыҩҵак еиҵаҟәаҟәақәа шлыҵшәадахаз.)
Дырмит Гәлиа арккаратә ус нап анаиркыз, уи амҩа
данықәлаз аамҭазы деилызкаауаз, аӷьараҳәа иааидгыланы, дазыргәытәны, игәы шьҭыхны ицхраауаз маҷҩын,
адруҳәа ажәлар зегьы еикәаӷӷа ивамгылаӡеит. Аха игәы
зырӷәӷәашаз ҿырԥшыгас иҟаиҵашақәазгьы ибон. Иара,
хымԥада, инырит уҳәартә иҟоуп демократиала ихәыцыз
аурыс интеллигенциа ахаҭарнакцәа аӡәырҩы. Аурыс литература аклассикцәа рҩымҭақәа дахьрыԥхьаз, иахьинырыз
мацара акәым сара ара зыӡбахә сымоу. Уи атәы аӡәырҩы
ирҳәахьеит, хымԥада иагьиашоуп. Аха убри анаҩсгьы, ишдыру еиԥш, А.С. Пушкин ихаантәи адекабристцәа инадыркны
аурыс демократцәа аӡәырҩы Аԥсны иаанагахьан. Аӡәымкәа,
ҩыџьамкәа адекабристцәа ахганы шьауӷа ҳасабла Аԥсныҟа
иаарышьҭқәахьан. Урҭ ара рышьҭамҭақәа нрыжьит. Аурысқәа
рахьынтә аколонизатортә политика мҩаԥызгоз рнаҩсгьы,
аԥсуаа назлоу Кавказ иашьагәыҭу, иаборигенцәоу ажәларқәа
ирызкны арккаратә усқәа рымҩаԥгара иадгылақәозгьы
рацәаҩын. Иаҳгәалаҳаршәап аурыс еинрал, аҵарауаҩ
(абызшәадырҩы) П. К. Услар аԥсуааи даҽа ԥыҭҩык кавказтәи
ажәларқәеи рзы алфавитқәа шеиқәиршәаз уҳәа. Ақырҭқәа
ракәзар, усҟан (XIXашәышықәса анҵәамҭеи XX ашәышықәса
алагамҭеи рзы) Аԥсны Қырҭтәыла иаҵанакуеит, қырҭуа
дгьылуп ҳәа дыцхлымуа уажәеиԥш ибжьы ҩҭыганы аӡәгьы
имҳәацызт. Ус дақәыӷәӷәаны џьарамзар џьара имҳәеит
аҭоурыхҭҵааҩ ду, академик Иване Џьавахишьвили. Уи иаам­
ҭала ақырҭуа ҭоурыхҭҵааҩцәа зегьы иреиҳаз, зегь реиҳа авторитет змаз иакәын, егьырҭ дреиԥшымызт. Уи аамышьҭахь

– 219 –

академикцәа С. Н. Џьанашьиеи Г. А. Мелиқьишьвилии иреиҳаз
ҭоурыхҭҵааҩ ақырҭқәа дрымаӡамызт. Убарҭгьы аԥсуаа хазы
жәларым, аҭоурых рымаӡам ҳәа џьарамзар џьара ирымҳәеит.
Аԥсуаа ирызкны арккаратә ус иацхраауаз ақырҭқәагьы
ыҟан. Убарҭ иреиуан аби аԥеи Давиди Константини
Маҷаварианаа. Иахьа ақырҭуа шовинистцәа акьыԥхь аҿы
иқәгыланы ҿыҭыӡәӡәала Давиди Константини Маҷаварианаа
иԥсахыҩцәоуп ҳәа иԥхьаӡаны ирықәыӡбоит. Аԥсуаа ибзианы иахьрыхцәажәоз, Дырмит Гәлиа ирккаратә ус аҿы иахьицхраауаз аҵәымҟеиԥш ргәы иалоуп, рҟырҟы икылаханы
иҟоуп.
Дырмит Гәлиа маҵура дук имамызт, мчра дук инапаҿы
иааганы икымызт. Рҵаҩыс дахьыҟази ибаҩхатәра инаҭаз
иаԥҵамҭақәеи ракәын мычрас имаз. Аиҳабыра ҵараиур­
ҭакгьы далымгацызт. Оумашәа иубаша, ашкол аҿы аԥсуа
хәыҷқәа аԥсуа бызшәа дырҵара азингьы ус аламала
инаирымҭаӡеит. Жәынгьы, ҿангьы зымч ӷәӷәоу абиу­рок­
ратиатә бызкаҭаҳа акыр даргәамҵит. Зныкымкәа, ҩын­
тәымкәа арзаҳалқәа (прошение ҳәа изышьҭаз) иҩыр акәхеит,
аиҳабыра дрыҳәар акәхеит рҵаҩыс аусура азин ирҭарц.
Абжьаратәи аҵараиурҭақәа рҿы ахәыҷқәа аԥсуа бызшәа
дырҵаразы зныкымкәа мап ицәыркхьан, уи азин изҭашаз
ақәыршаҳаҭга (адиплом ахьимамыз ҿарԥас иҟаҵаны). Арахь
уԥшыр, азин зманы (адиплом змаз) аԥсуа бызшәа аԥсуа
хәыҷқәа идзырҵашаз, иазыҟаҵаз арҵаҩцәа урыхҟьашаны
укаҳартә ирацәаҩны ааҵра иаваханы иҟаз џьушьап! Насгьы, ихадароу, Дырмит Гәлиа ихаҭа ииҩыз, иеиқәиршәаз,
иеиҭеигаз ашәҟәқәа рылакәын аԥсуа хәыҷқәа аҵара
зладдырҵоз! Рҵаҩыс аусура азин иоурц азы Дырмит Гәлиа
ҷыдала иҽазыҟаҵаны, «Аԥсуа жәлар ржәытә ҳәоуқәа» ҳәа
хьӡыс измаз аусумҭа ҩны аԥышәара иҭир акәхеит 1918
шықәсазы. Аҵабырг азы аԥышәаратә комиссиа иалахәыз (А.
М. Ҷоҷуа, С. П. Басариа, С. И. Ҷанба уҳәа) еицҿакны ахәшьара
ҳаракы ирҭеит.
Дырмит Гәлиа илитературатә рҿиара заанаҵтәи апериод азы иҟаиҵаз аԥышәақәа усҟак игәаармыгӡеит усҟантәи
аиҳабырагьы, ажәларгьы. Азнык азы. Изакәыхи, жәеин­
раалақәак иҩызар, иҩежьӡа иҟоу шәҟәы ҟьаԥс хәыҷык
ҭижьзар, атәыла ирбгама, абаа хижәама ҳәа зқьышә дықәыз­

– 220 –

ҵақәаз ҟалеит. Усҟан акәым, оумашәа иубаша, иахьагьы
зхаҿы цқьа иззаамгац ыҟоуп аԥсуаа рыӡбахә аӡәы иҳәонаҵы
Дырмит Гәлиа ихьыӡгьы ԥсра-ӡра шақәым.
Дырмит Гәлиа ҟазара ҳаракыла ииҩыз иажәеинраалақәа,
ипоемақәа, идрама, иажәабжьқәа, ироман ахьаԥиҵаз,
абызшәеи, аҭоурыхи, аетнографиеи рганахьала аҭҵаарақәа
маҷымкәа иахьымҩаԥигаз, иеиҭагамҭақәа, хыԥхьаӡара
рацәала апублицистикатә статиақәа уҳәа ахьиҭынхаз акәӡам
иџьашьатәу. Урҭгьы, ҳәарас иаҭахузеи, маҷ-саҷк ракәым,
ианагь ахәшьара ҳаракы иаԥсоу, аамҭа иазмырканӡо роуп.
Аха уеизгьы, иага ус акәзаргьы, зегь реиҳа иџьашьатәу, зегь
реиҳа ихадароу ижәлар рхатәы бызшәала ашәҟәҩыратә культурахь рхы ахьирхаз, уахь амҩа ахьырзиԥшааз, иахьырзылихыз ауп. Абри аганахьала мацара ҳахәаԥшуазаргьы, Дырмит
Гәлиа ҵәҩанк амацара арсны аанда ашышра зылзыршаз аӡә
иакәны дыԥхьаӡатәуп.
Дырмит Гәлиа иҟынӡагьы аԥсуа жәлар ирылиаахьан
аҵарагьы маҷымкәа измаз, абаҩхатәрагьы згымыз, ажәлар
рԥеиԥш иазхәыцуаз, гәыҵхас измаз аӡәымкәа, ҩыџьамкәа
аҵеицәа бзиақәа. Урҭгьы, ҳәарада, рмилаҭтә хдырра рылаҽ­
ны иҟан. Хара ҳцарым, даҳгәалаҳаршәап аҳ иԥа Гьаргь Чачба. Уигьы аԥсуа гәҭылса иакәын, аҵарагьы иман, ихатәы
бызшәа – аԥсуа бызшәа анаҩсгьы акыр абызшәақәа идыруан, акыр дныҟәахьан, атәылақәа еимидахьан, ижәлар
рҭагылазаашьагьы идыруан. Аха даҽа ԥсҭазааратә
ӡеибафарак далан, Дырмит Гәлиеи иареи зеимадамхеит, рырҿиаратә хырхарҭақәа зеихдамхеит, изеигәнымҩит,
акыр ихаз-хазхеит. Изыхҟьа-зыԥҟьалак Гьаргь Чачба ижәлар
рхатәы бызшәала аҩыратә культура амҩа иқәлар алшоит,
алҵшәа бзиеи аԥеиԥш дуи аиуеит ҳәа ихаҿы изаамгазар
акәхап. Хьаҳәа-ԥаҳәада ижәлар бзиа ишибоз агәра ҳзырго
арҿиамҭақәа (қырҭшәалеи урысшәалеи уҳәа) ишиҭынхазгьы,
аԥсуаа рхатәы бызшәала аҩыра, лымкаалагьы асахьаркыратә
литература рымандаз ҳәа џьара ажәа еизадак иадамзаргьы иара итәны, қьаадк ианны иҳаздырам. Ус еиԥш акагьы
иҭнымхеит. Гьаргь Чачба аԥсышәалагьы дыҩуазар ҟаларын
ҳәа иҳамоу агәаанагара гипотезоуп, уи инахыҳәҳәаны уаҳа уи
зырҵабыргыша факт ҳәа акгьы ҳамам. Салуман Ажәанбагьы,
Давид Чхотуагьы, Бадӷа Аимхаагьы зеиӷьаҭам аԥсуа хацәа

– 221 –

нагақәа ззырҳәоз ракәын, аҭауад шьҭра иаиуан, аҵарагьы
раамҭала ибзианы ирыман, акыр тәым бызшәақәагьы рдыруан, излиааз аԥсуа жәлар рлахьынҵагьы иахӡыӡон, аха
рхатәы бызшәала аҩыратә культура аԥҵара амҩа ҳақәлап
ҳәа урҭ аӡәгьы иҿымшәеит, шьаҿакгьы ҟаимҵеит, ажәакгьы
рымҳәеит.
Ажәак ала, аԥсуаа аҵарадыррахь, асахьаркыратә ҩыратә
литература арҿиарахьы рхьарԥшра, арккаратә мҩа рықәлара,
зегь реиҳа изыбзоуроу, зегь реиҳа захьыӡ иадҳәалоу Дырмит Гәлиа иоуп. Ҵабыргуп, аамҭа кьаҿк (шықәсқәак)
иалагӡаны иара ихациркыз аус аҿы идгылақәазгьы ҟалеит
(Андреи Ҷоҷуа, Михаил Чалмаз, Платон Шьаҟрыл), аха урҭ
хыԥхьаӡарала имаҷҩын. Дыззеилымкаауаз, аԥықәсларақәа
иоуаз, иԥырхагаз акырӡа еиҳан. Уи ус шакәыз ус баша
инықәшьшәа акәымкәа, лабҿаба агәра ҳзыргаша рахьынтә
акы иадамзаргьы аҿырԥштәы ааҳгап. Дырмит Гәлиа
усҟантәи иҭагылазаашьа, икәша-мыкәша иҟаз ауааи иареи реизыҟазаашьақәа ибзианы ианыԥшуеит ҿыгҳарала
ихәыҷу, аха ҵакыла акыр иҟазшьарбагоу Михаил Чалмаз
истатиа «Данбаадыруа ҳара, ҳанбаицхраауа иара?» (Агазеҭ
«Аԥсны»,1920 ш., февраль мза 28). Абар уи астатиа иаҳәо:
«Аџьма имԥсыша араса маҵәа азылбаауеит ҳәа ажәытә
ажәак рҳәалоит еиԥш, ҳара аԥсацәа ҳҭоурых змырӡша аӡәы
дҳауит. Анцәа ҳазшаз днылбааԥшны убри еиԥш ԥыҭҩык
ҳамазар ҟалауан, аха ианимухгьы, уи иҳамоу азаҵәыкгьы
лассы Анцәа даҳцәумган. Ари аӡәкгьы Д. И. Гәлиа иоуп. Ари ус
иҟазшьоуп, убас дшьыцҩуп, дгәырҩаҩуп. Дшьыцҩуп анысҳәа,
аӡәы игәы иаанамгааит умаҵуреи, уԥшӡареи, укәашареи,
астол уқәгыланы уцәажәареи даҵашьыцуеит ҳәа. Моумоу,
уи дызҵашьыцуа егьырҭ амилаҭқәа, ҳара ҳаиҳа дыррала
верск ҳаԥхьаҟа игылоу роуп. Арҭ амилаҭқәа иртәны шәҟәык
анааникылауа дыгәынԥсычҳауеит, игәы ҭҵәыуаауеит.
Ҳара аԥсацәа абас ҳбызшәала ашәыҟәқәа ахьҳамам азы.
Иҟаиҵарызеи, ииурызеи, аҷкәынцәа аирԥхьарц, астатиақәеи
ажәеинраалақәеи иҩлару, Аԥсны аҭоурых ҟаиҵалару иаргьы
издырам. Ихы дақәиҭызар, гәырҩа имамзар, иаҳзыҟаиҵауаз
рацәаӡахон. Ихьыӡгьы духаӡон егьырҭ амилаҭқәа рахьгьы,
аԥсуаа рлашарбага ҳәа дырдыршан.
Уажәы иныҟаиҵа-ааҟаиҵауагьы уамашәа иубаратәы
иҟоуп, избан акәзар, аиҳарак дзышьҭалаша иҭаацәеи иареи

– 222 –

иҽызлаимшьыша аус ауп. Уи азы аҷкәынцәа рарԥхьара изкажьуам, ари иара ихы арқәацашт, иаршаҟәоит.
Аҷкәынцәа аужьны, ихы қәацаны дааны длатәаны аҩра
далагоит џьара иҳамам акы сзыҟаҵозар ҳәа, аха ауаҩы ааԥса
мыцхәы рацәак илиршагәышьоузеи?
Ари иааԥсареи игәаҟреи цқьа уаҩы издырам. Адырҩагьых
исҳәоит, ихы дақәиҭызар, иаҳзыҟаиҵауа рацәахаӡоит.
Ҳаушьҭышьасы имоу аиҳабырақәа ирҭаххар аҭашьа рдыруеит, сара абри абас ауп ҳәа сымҳәаргьы. Ҳара ҳзы Д. И. Гәлиа
Ломоносов диаҩысуеит, Шоҭа Русҭавели, Иоан Гәысгьы, Сократгьы, аха данбеилаҳкаауа ҳара, ҳагьанбаицхраауа иара?!»
Аԥсны Асовет мчра анышьақәгыла ашьҭахьгьы Дырмит Гәлиа иԥсҭазааратәи ирҿиаратәи мҩа ишшапаӡа,
икашырраны иҟамызт. Акоммунисттә идеологиа џьбара
иқәыӷәӷәон. Дзыргәамҵуаз, иԥықәсылоз, дымҩахызҟьашаз
рацәан. Ауадаҩрақәеи азалымдарақәеи дзықәшәақәаз
(урҭ хыԥхьаӡарала имаҷӡамызт) рахьынтә руак иадамзаргьы иаҳгәалаҳаршәар сҭахуп. Зныкымкәа, ҩынтәымкәа
аофициалтә критика даҿашәахьан, гәыбӷан ирҭахьан
акласстә қәԥара атеориа дацәыхароуп, аҭоурых ииашамкәа
иҭиҵаауеит ҳәа. Уи ус шакәу арҵабыргуеит гәыԥҩык
аҵарауаа 1991 шықәсазы урысшәала иҩны Аҟәа иҭрыжьыз
арҵагатә хархәага «Аԥсны аҭоурых» иаҳәогьы. Уи аӡбахә ала
уа абас ануп:

– 223 –

***
Аиаша ҳҳәозар, ажәлар аԥсҭазара бзиахь, изҩыдоу
ауаажәларратә еизыҟазаашьақәа рахь ркылгаразы асо­
циалтә-класстә қәԥареи апролетартә револиуциа амҩаԥ­га­
реи роуп мҩас иҟоу, зегьы иреиӷьу ҳәа марксизм-ленинизм
ашьаҭакыҩцәа ирҳәоз, уи азы имҩаԥыргоз аусқәа Дырмит Гәлиа дырҿыгәҳәааны, гәаӷырҭас иҟаҵаны дрыдым­
гылаӡеит, зегьы иреиӷьу мҩоуп ҳәа иалимхӡеит. Иара
древолиуционерӡамызт ҳәа иҳамоу агәаанагара, хымԥада,
ииашоуп. Ишдыру еиԥш, амарксисттә теориа иацызҵаз,
аамҭа ҿыц иашьашәаланы изырҿиаз В. И. Ленин идгылаҩцәеи
иареи аусуцәа рыкласс, лымкаалагьы апролетарцәа мчы хадас иҟарҵеит. «Атәылақәа зегьы рҿы иҟоу апролетарцәа,
шәҽеидышәкыл!» ҳәа, – алозунг иаҵагыланы, амалуаа зегьы
шьаҭанкыла ианыхны, аԥсҭазара ҿыцӡаны еиҿаҳкаауеит, адунеи атәылақәа зегьы рҿы ареволиуциа ҟаҵаны, асоциализми
акоммунизми шьақәҳаргылоит ҳәа иалагеит. Наџьнатә аахыс
ианагь хаҳәырҵәиа аиҿыхара змоу асоциалисттә классқәа
ықәаҳхуеит, ауаа зегьы рзинқәа еиҟараны иҟаҳҵоит ҳәа
хацәнымырха иқәԥон. Урҭқәа зегьы ижәдыруа роуп, ара уаҳа
срылалом. Урҭ рықәԥара, ртеориеи, рпрактикеи аҩажәатәи
ашәышықәса анҵәамҭазы ҳахькылнагаз ижәбо ауп.
Дырмит Гәлиа иакәзар, лымкаалагьы иԥсҭазаара заанаҵ­
тәи апериод азы (Октиабртәи асоциалисттә револиуциа
дуӡӡеи Асовет мчреи ҟалаанӡа) К. Маркси, Ф. Енгельси, В. И.
Ленини ридеиақәа дырҿынҵәаауа, дрылаҳәуа, дырхьынҳало,
гәыӷырҭас икуа дыҟамызт. Урҭ ридеиақәа инарҵауланы
иҵаны ишимамызгьы, хыхь-хыхьла акәзаргьы, ихадарақәаз
издырамызт ҳазҳәом.
Ҳәарас иаҭахузеи, Дырмит Гәлиа ихдырраҿы ареволиуциа мҩаԥысит. Акыр аамҭа анҵы ашьҭахь асоветқәагьы
дрыдгылеит (дрыдымгылар ауа иҟазма!). Ус акәым, ас
ауп ҳәа асовет идеологиа иашьашәаламыз акы иҳәар,
ашәиҭышәи днарышьҭуазма, ижәларгьы ирзеицәаз ҟаиҵон,
ихгьы ҭаирхон. Иҽҳаракны ихы ахьымҩаԥигоз, иажәагьы
раӡаны иахьиҳәоз џьашьатәӡам. Дырмит Гәлиа аханатә
дызқәылаз амҩа ду анагӡаразы (еиҳараӡак арккаратә мҩа)
акомпромисқәагьы ихы иаирхәон. Урҭ рыдагьы дхәарҭамызт,
ԥсыхәагьы амамызт. Дарбан шәҟәыҩҩу, дарбан ҵарауаҩу,

– 224 –

дарбан политику изҩыдоу акомпромис зхы иазмырхәо!
Аҵыхәтәан Дырмит Гәлиа акоммунисттә партиагьы далалеит (уи дшалалаз, дзалалаз цқьа еилкаам, агәра игаҵәҟьоу,
даҽа ҽыҵгақәак ирыхҟьаны акәу сеидру), иара иазкны еицырдыруа иҟалаз ҩынҩажәи хԥа бызшәа рахь иеиҭагахаз
ажәеинраалагьы иҩит. Аха урҭқәа зегьы акыр ихьшәаноуп
ианыҟалаз.
Шәааи ҳазхәыцып даҽакгьы.
1921шықәса март 4 аҽны Аԥсны Асовет мчра аиааира агеит. Убри инаркны акыр шықәса иалукаартә иҟоу, инеиҵыху
ҩымҭак аҳәынҭқарра ҿыц, асистема ҿыц арҽхәара иазкны
иаԥимҵаӡеит Дырмит Гәлиа. Зны «Аԥсны аҭоурых» актәи
атом ҭижьит (1925 шықәсазы. Аҵабырг азы уи аҩра Асовет
мчра аиааира агаанӡагьы далагахьан), нас аџьма акульт иазкны аетнографиатә усумҭа иҩит. Ароман «Камаҷыҷ» акәзар,
асовет аамҭа акәымкәа уаанӡатәи апериод (лымкаалагьы 1907
шықәса инаркны 1917 шықәса аламҭаланӡа) ауп еиҳараӡак
иаҵанакуа. Хазы хԥа, ԥшьба шықәса (ҩажәижәабатәи
ашықәсқәа аҩбатәи рызыбжазы) апоема «Абжьасцәа зшәу»
аԥсшәахь аиҭагара даҿын…
Абарҭқәа зегьы еиԥшьны ҳрызхәацуазар, агәра ҳдыргоит
ҿыц иааиз азакәанқәа Дырмит Гәлиа дырҿамгылазаргьы (уи
иара иагьилшомызт), инапқәа рӷаӷаҵәҟьангьы дшырԥымлаз.
Урҭқәа зегьы ара уажәы уаҳа ҳаҽрылаҳгаларым. Ара сара
ҷыдала зыӡбахә сымоу заанаҵтәи идунеихәаԥшышьақәа
роуп.
Абраҟа иҳәатәуп даҽакгьы: Дырмит Гәлиа заанаҵтәи
идунеихәаԥшышьақәа
ихала
ииӡбаз
ракәӡам.
Урҭ
ҳәаақәызҵаз ҩбамкәа аҭагылазаашьақәа ыҟан ауп.
Иаалырҟьаны ажәак, ҩажәак, рыла аԥхьаҩ инагӡаны
агәра изыргаша аргументқәа рацәаны снапы иакымзаргьы,
Дырмит Гәлиа марксизм-ленинизм аидеиақәа раасҭа XVIII
ашәышықәсазтәи афранцыз рыккаҩцәа Жиулен Офре де
Ламетри, Франсуа Вольтери, Дени Дидрои, Поль Анри Гальбахи уҳәа ридеиақәа еиҳа идикылеит, еиҳа дрықәныҟәеит,
дрықәгәыӷит, рыгәра игеит уҳәартә иҟоуп. Убарҭ ридеиақәа
ишиашоу акәымзаргьы, ирблаҟьаны (урысшәала косвенно
ҳәа изышьҭоу) акәзаргьы, еиҳа дрымҽхаркит.
Уажәшьҭа иҟалаз ҟалеит, хнырҳәышьа амам, аха 1917
шықәсазтәи ареволиуциа ҟамлакәа, акоммунисттә идеиақәа

– 225 –

мҽхакы ҭбаала аиааира рымгакәа ус ҳааиуазҭгьы, иҟаларын
Дырмит Гәлиа аханатә дызқәыз арккаратә мҩа зынӡа даҽа
ҟәарак (акырӡа еиӷьыз) ҳхықәнажьларгьы, еиҳа акырӡа
еиӷьыз мышкы ҳазкылсыргьы.
Ара хыхь сара зыхьӡқәа сҳәаз, афранцыз ҵарауаа, афи­
ло­софцәа, ашәҟәыҩҩцәа рыӡбахә Дырмит Гәлиа ихьӡ
адҳәалашьас иҟоузеи урҭ рыхьӡқәа конкретла иара џьара
ажәак иадамзаргьы иҿшәаны, џьара иҩны иҳаздыруам,
уара урҭ дызларыдукылозеи ҳәа аӡәы исҿаирхьыргьы
ҟалоит. Ҵабыргуп, ишиашоу урҭ ридеиақәа иара џьара
иҭкааны дрылацәажәоны ҳәа иҳаздыруам, аха Дырмит Гәлиа
шәҟәыҩҩык, ҵарауаҩык иаҳасаб ала ашьақәгылара данаҿыз
аамҭазы (XIX ашәышықәса анҵәамҭеи XX ашәышықәса
алагамҭеи) хыхь зыӡбахә сҳәаз афранцыз рккаҩцәа ридеиақәа
Урыстәылан акыр иалаҵәаны иҟан, акыр инеимҵаркааимҵаркуан, ирыдгылақәозгьы маҷҩыӡамызт, Дырмит
Гәлиа ҵараиурҭа дук далымгаӡеит, аҵарадырратә регалиа
ҳаракқәагьы имаӡамызт, аха илаԥшҳәаа ҭшәаӡамызт, инаԥшааԥш ҭбаан, ихшыҩ ҵарын, икәша-мыкәша, ааигәа, ахара
имҩаԥысуаз ахҭысқәа гәынкыланы иман, дрызҿлымҳан. Уи
ус шакәу агәра ҳдыргоит аԥхьаӡатәи аԥсуа газеҭ «Аԥсны»
1919–1920 шықәсқәа рзы иҭыҵыз аномерқәа ирниҵоз
апублицистикатә статиақәагьы.
Иазгәаҳҭар ахәҭоуп иҟазшьарбагоу даҽа ҭагылазаашьак­
гьы. Изакәу уи ауп, иара данцәырҵыз аламҭала зыжәлар рзы
арыккаратә мҩа алызхырц иақәызкыз имацара иакәӡамызт.
Хара ҳцарым, хылҵшьралагьы, ҭоурыхтә разҟылагьы зегь
реиҳа ҳара иаҳзааигәоу адыгқәа аҩыратә культура амҩа
ианызҵаз рҵеицәагьы арккаратә идеиақәа ирықәныҟәаны
иааиуан. Урҭ ари амҩа маҷк заа иқәлахьан. XIX ашәышықәса
аламҭалазтәи аедыга шәҟәыҩҩцәа-арыккаҩцәа (Ш. Б.
Ногмов, С. Хан-Гиреи, С. Адил-Гиреи, У. Х. Берсеи уҳәа)
адекабристцәеи аурыс романтизми ӷәӷәала ирныԥшит. Дырмит Гәлиа иеиԥш урҭгьы рырҿиамҭақәа рыжәлар гәакьа
рҿаԥыцтә ԥҵамҭақәа ирыдҳәалан, шьаҭас ирыман.
Аедыгь шәҟәыҩҩцәа, аҵаруаа, арккаҩцәа зегь реиҳа типологиала мацара акәымкәа уаҩы ихшыҩ азишьҭыртә Дырмит Гәлиа акыр динырит уҳәартә дыҟан Шора Бекмурзаиԥа Ногмов. Ижәлар рымаҵ шиуаз зеиԥшраз ала, Дырмит

– 226 –

Гәлиа изы Шора Ногмов дҿырԥшыган. Уаҩы иааџьеишьартә
дара аҩыџьагьы злеиԥшқәаз ыҟан. Дырмит Гәлиа иеиԥш,
Шора Ногмовгьы дырккаҩын, дҵарауаҩын, длингвистын,
дҭоурыхҭҵааҩын, детнографын, ижәлар рҿаԥыцтә ԥҵам­
ҭақәа еизигон, иҭиҵаауан, апропаганда рзиуан. Шора Ногмов иҽишәеит ихатәы бызшәа – аҟабарда бызшәа – алфавит
аиқәыршәареи аграмматика аҩреи рзы. Шора Ногмов иоуп
аԥхьаӡа аедыгцәа рҭоурых еизыркәкәаны аҩра аԥшьызгазгьы,
иааиԥмырҟьаӡакәа арккаратә идеиақәа дырзышәаҳәон.
Шора Ногмов иеиԥш, егьырҭ аедыгь рыккаҩцәагьы
(Сулҭан Хан-Гиреи уҳәа) рхатәы бызшәала ашколқәа раартра
иазықәԥон.
Абарҭқәа реиԥш Дырмит Гәлиа ижәлар рыкәша-мыкәша
имҩаԥысуаз апроцессқәа инымԥшырц, насгьы мҩақәҵагас,
ҿырԥштәыс иҟаимҵарц залшомызт, арккаратә мҩа ахьалихыз, уи дахьанылаз урҭ акыр иҳәаақәырҵеит уҳәартә иҟоуп.
Иаҳгәалаҳаршәап Дырмит Гәлиагьы аԥсуа жәлар ирызкны
абарҭ иреиԥшқәаҵәҟьаз аусқәа шымҩаԥигоз, рхыҵхырҭаҿы
дышгылаз.
Дырмит Гәлиа изку иахьа уажәраанӡатәи аусумҭақәа
зегьы (астатиақәа, ашәыҟәқәа) рҵакы еизыркәкәаны,
хшыҩзышьҭрала цқьа ҳрызхәыцуазар, ирҿиаратә мҩа аҭагә­
ҭасрақәа, анаҵәи-ааҵәирҭақәа шамаз рацәак ирныԥш­
ӡом. Ишшапаӡа иҟазшәа агәаанагара узынрыжьуеит.
Данқәыԥшызгьы иқәрахь даннеизгьы идунеихәаԥшышьақәа
ҽеиҭакра дук рмоузшәоуп ишубо. Ареалтә ҵабырг аҿы,
аԥсҭазаараҿы, ҳәарас иаҭахузеи, ус акәмызт ишыҟаз, акырӡа
иуадаҩын.
Дырмит Гәлиа илацәа аахтны адунеи даннықәлаз даҽа
аамҭан, асоциалтәи ауаажәларратә-политикатәи еизыҟа­
заашьақәа зынӡа даҽакала еибыҭан, ишьақәгылан, даҽа
хырхарҭақәак рыман. Ажәлар рыбзазаратәи, рекономикатәи,
ркультуратәи ҭагылазаашьагьы даҽакӡан. Аԥсны мацара акәым, Урыстәылагьы, Европагьы… Ҳара ҳиашахомызт
ҳаамҭазтәи адунеихәаԥшышьақәа зегь рыла усҟантәи иара
идунеиқәаԥшылара иашьашәалазшәа идҳарҷаблоит ҳәа
ҳалагазҭгьы. Аивгарақәеи аиқәымшәарақәеи уаҩы иԥылоит.
Еиҳа аҵабырг ҳазааигәахоит иара ихдырра аиҭакра иаиузи изнысыз аеволиуциеи ҳнарывс-аарывсуа акәымкәа,

– 227 –

иеишьҭаргыланы иеивҵаԥсаны иҭаҳҵаар. Ус иҟаҳҵар ауп
ианԥсабаратәу.
Дырмит Гәлиа данқәыԥшызгьы, иқәрахь даннеи ашьҭахь­
гьы, уажәы-уажә ицрыхоз, ишьақәҟьара иашьҭаз рацәаҩын.
Аофициалтә критика длаԥшықәҵаны даман, ҭаха инаҭо­
мызт. Ганкахьала уизхәыцуазар, аԥсуа милаҭтә сахьаркы­
ратә литература ашьаҭакҩыс иқәнагаҵәҟьаны дыԥхьаӡан.
Уи мап ацәкышьа аӡәгьы изаҭомызт. Аԥсны жәлар рпоет
ҳәа ахьӡ ҳаракы ианаршьахьан. Хыԥхьаӡара рацәала арҵага
шәыҟәқәеи, апублицистикатә ҩымҭақәеи, исахьаркыратә
рҿиамҭақәеи, инаукатә усумҭақәеи ажәларгьы, аиҳабырагьы
инарҭбааны иазхарҵахьан. Даҽа ганкахьала, аԥықәсылара
ӷәӷәақәеи ашьапҿаршәрақәеи уеизгьы игӡамызт. Ҿырԥштәыс
иааҳгозар, иара иԥа ашәҟәыҩҩы Гьаргь Гәлиа аповест «Асас
еиқәаҵәақәа» ҩны ианикьыԥхь, аполитикатә вбақәа иҭаны
аҭыӡшәа ду алырхит. Уи аԥхьаӡакәны акьыԥхь абеит ажурнал
«Новый мир» адаҟьақәа рҿы (1950, №2). Ари аԥҵамҭа шьаҭас
иаиуит XIX ашәышықәса актәи азыбжазы Аԥсны имҩаԥысыз
аҭоурыхтә хҭысқәа, Аԥсни, Урыстәылеи, Ҭырқәтәылеи
реизыҟазаашьақәа, реибарххарақәа, реиҿыхарақәа. Автор аҭоурыхтә ҵабырг обиективла аарԥшра иҽазишәеит
акәымзар, ихҭныуҟьашаз, ивубашаз гха дук ҟаимҵаӡеит.
Аха уи аҵаки аидеиеи згәамԥхақәоз цәырҵит, ақырҭқәа
рыгәҭакқәа ирыцшәаҳәо иҟамызт. Убри ауп еиҳараӡак
дҵәылхны иқәӡбо изалагаз. Аӡәымкәа, ҩыџьамқәа
апериодикатә кьыԥхь аҿы иқәгыланы ари аповест аҵәы
ахьыршьырц иалагеит. Авторгьы ишәыҟәҩыратә кариера ашәарҭа иҭадыргылеит. Еиҳараӡак иргәамԥхеит, ҿарԥас
иҟарҵеит Аԥсны усҟантәи аҳ Қьалышьбеи Чачба ари аповест аҿы иҵоуроу аҭоурыхтә перспектива мҩас иалиԥшааит
ҳәа дӡырганы дахьаарԥшу, уи Урыстәылахь аориентациа
ахьимаз. Ашәҟәыҩҩы иперсонаж хада Қьалышьбеи Чачба Урыстәылаҟа ихы ахьирхаз иашан, Аԥсни аԥсуа жәлари
рзы ипрогрессивтәын ҳәа автор дахьахәаԥшуаз ақырҭуа
ҵарауааи аполитикцәеи арԥаԥашькит.
Гьаргь Гәлиа иповест «Асас еиқәаҵәақәа» акьыԥхь анабаз инақәырццакны ҩажәи хәба шықәса уи аԥхьа иҭыҵхьаз
Дырмит Гәлиа ишәҟәы «Аԥсны аҭоурых», атом ргәалашәеит.
Уи иазыхынҳәны иаҳәо, ҵакыси, идеиа хадаси иамоу

– 228 –

шьаҭанкыла ииашам ҳәа иақәыӡбо иалагеит. Рыгәҭакқәа
рынагӡараҿы ирԥырхаган, рҟарҟы икылахеит.
Аиаша ҳҳәозар, «Аԥсны аҭоурых» иадҳәалоаны усҟан
Дырмит Гәлиа дзықәдыршәаз ахынҭа-ҩынҭарақәа рыӡбахә
иахьагьы инымҵәаӡац, иахьанӡагьы ауҳәан-сҳәанқәа
ацырԥсса иацуп. Уи аҵыхәала Дырмит Гәлиа дзықәшәақәаз
зегьы цқьа инҭкааны иеилкаам. Уи ԥыҭк далацәажәахьан
иԥа ашәҟәыҩҩы Гьаргь Гәлиа иара изкны ииҩыз ашәҟәаҿы
(Гьаргь Гәлиа. Дырмит Гәлиа, М., ашәҟәҭыжьырҭа «Молодая
гвардия», 1962; уи ашәҟәы аҩбатәи аҭыжьра иара уа, 1965
шықәса. Аԥсшәахь иеиҭаганы Аҟәа иҭыҵит 1964 шықәсазы.
Иеиҭеигеит Ш. Басариа). Уаанӡагьы, уи аахысгьы Дырмит
Гәлиа иԥсҭазаараҟынтәи абри аҟәыҵәа акыр инарҭбааны
иалацәажәахьоу алитератураҭҵааҩы Виачеслав Бигәаа
заҵәык иоуп. Аԥсуа литератураҿы аҭоурыхтә роман ажанр
аиреи аҿиареи ирызкны Виачеслав Бигәаа урысшәала иҩны
уажәы аакьыскьа иҭижьыз имонографиа ду аҿы имҩатәны
убригьы акыр ииашаны, обиективла, аҵабырг иашьашәаланы
дазааҭгылеит. (Шәахәаԥш: Виачеслав Бигәаа. Аԥсуа ҭоурыхтә
роман. Аҭоурых. Атипологиа. Апоетика, М., 2003, ад. 120-125)
(урысшәала).
Ара ҳазлацәажәо аус аҵыхәала Гьаргь Гәлиеи Виачеслав
Бигәааи ирҳәахьоу зегьы хьаҳәа-ԥаҳәада срықәшаҳаҭхауа,
иацысҵақәашагьы сымоуп азы конкретла маҷк иадамзаргьы
сазааҭгылар иахәҭаны исыԥхьаӡоит.
Ажәа ахы умҳәакәа аҵыхәа узҳәом. Убри аҟнытә иҟалаз
шыҟалаз цқьа ҳхаҿы иааҳгарц, иахьатәи аԥхьаҩ иеиликаарц, ихдырраҿ цқьа инеирц азы уажәраанӡа иаҳдырқәозгьы
снарылас-ҩарыласны,
сеишьҭрақәланы
ԥыҭ-чыҭқәак
сҳәароуп.
Изакәу уи ауп, Дырмит Гәлиа 1925 шықәсазы «Аԥсны
аҭоурых», I атом анҭижьыз даҽа аамҭан, аҭоурыхтә ситуациа даҽакын. Ақырҭқәа усҟан Аԥсны рпозициақәа усҟак
идмырӷәӷәацызт. Ақырҭуа ҵарауааи аполитикцәеи Аԥсны
дгьылқәа Қырҭтәыла иатәуп, уи иаҵанакуеит ҳәа ҿы ӷәӷәала
аҳәарахьы имиасыцызт. Аԥсны инагӡаны ампыҵахалара
аперспективаҿы усҟангьы стратегиас иҟаҵаны измаз
маҷӡамызт, аха усҟантәи аҭоурыхтә моменти аконтексти злаҟаз ала, урҭ рыгәҭакқәа аԥсҭазаараҿы иаалырҟьаны

– 229 –

рынагӡара залыршахомызт. Абри ашәҟәы анҭыҵыз аамҭазы
аԥсуаа аҭоурых ду змоу, ижәытәӡоу, Аԥсны иашьагәыҭу
жәларуп, даҽакы иаламҩашьо рхатәы бызшәа рымоуп ҳәа Дырмит Гәлиа ииҳәақәаз аӡәгьы дахьнымҳалаӡеит,
аӡәгьы диҿамԥаӡеит. Уи моу, ианиҩуаз, ианҭижьуаз иналукааша усҟантәи ақырҭуа ҵарауаа дуқәа автор ицхрааит,
абжьагарақәа ирҭеит. Ианҭыҵгьы ахәшьара бзиа аиуит. Усҟан
иргәамԥхаз Дырмит Гәлиа аԥсуа жәлар ретногенез Мысра,
Азиа маҷ иахьрыдиҳәалаз ауп.
Уаанӡа аԥсуаа рҭоурых аӡбахә ԥсаҟьаны, анахь-арахь
еиуеиԥшымыз ахыҵхырҭақәа ирылаԥсаны иубон акәымзар,
иеизыркәкәаны, монографиа ҳасабла аӡәгьы иҭимҵаацызт.
Аԥсны аҭоурых инарҭбааны аилкааразы, аҭҵааразы ара
зыӡбахә ҳамоу Дырмит Гәлиа ишәҟәы аԥхьаӡатәи ԥышәан.
«Аԥсны аҭоурых» анҭыҵ ашьҭахь ҩажәи хәба шықәса
аныбжьыс ауп ианҭыӡшәартәыз, авторгьы буржуазиатә националиступ ҳәа аполитикатә вба дуқәа ирҭо, дыхҭаркӡо ианалагаз. Ҳәарас иаҭахузеи, уи ус машәыршақә иҟамлаӡеит.
Уеи уеи рыбжьара ақырҭқәа Аԥсны рпозициақәа дырӷәӷәеит.
Аԥсны ампыҵахалара Қырҭтәыла аҳәаақәа рырҭбааразы
ирымаз рыгәҭакқәа рынагӡаразы Сталини Бериеи баагәараны
ирзыҟалеит, ақырҭқәа акатаҳәа иааганы Аԥсны иаландырхо
иалагеит. Урҭқәа зегьы рҿы асовет закәанқәа дара ирыхәартә,
ринтересқәа аларыхьчартә имҩаԥыргон ԥықәсылара дук
рмоуӡакәа. Урҭ усҟантәи рхымҩаԥгашьа ҵаарадырралагьы
аҵаҵӷәы арҭарц, идырҵабыргырц иашьҭан, анаԥшцәа иахьырбогьы ииашоуп рҳәартә.
«Аԥсны аҭоурых» иахырҟьаны Дырмит Гәлиа иԥсҭазаара
ашәарҭа иҭадыргылеит, ижәлар рзы бзиарас иааҟаиҵахьаз
зегьы аҵәы рыхьшьны, иаргьы ихьыӡ дырцәарц ахәыц
акәын изкыз. Иабатәиқәоу аԥсуаа, рбызшәагьы башоуп,
даргьы уаԥсҵәык ыҟам, рыԥсы еиқәдырхарц рҭахызар,
иқырҭцәахааит, ҳқырҭқәоуп рҳәааит, ҳара иҳалаӡҩаны
иҟалааит, мамзар ишҳәыԥку иахганы Сибраҟа амҩа дҳарбап
ҳәа рҽырӷәӷәаны иаақәгылт. Аԥсуаа аҭоурых рымаӡам, Аԥсны
рыԥсадгьыл акәӡам, Қырҭтәыла аҭоурых иалаӡҩоуп, ақырҭуа
еимышьҭарцәа иреиуоуп, рбызшәагьы ақырҭуа бызшәа
адиалектқәа ируакуп ҳәа шьақәдырӷәӷәо аҟынӡа инеит. Насгьы хазы ақырҭуа литератураҭҵааҩы Павле Ингороҟва аԥсуаа

– 230 –

ржәытә џьынџь Аԥсны акәӡам, ҩышә шықәса раԥхьа Кавказ
ашьха илбааны иааит, уаанӡа ара иқәынхоз аԥхазаа ықәрцеит
зҳәоз ашәҟәы аҩра даҿын. Ажәытә ҩыратә хыҵхырҭақәа
рҿы аԥхази ҳәа изышьҭази иахьатәи аԥсуааи аӡә ракәӡамшәа
шьақәирӷәӷәон.
Убас еиԥш аҭоурыхтә ҭагылазаашьа аныҟаз ауп 1925
шықәсазы Дырмит Гәлиа иҭижьыз ашәҟәы «Аԥсны аҭоурых»
аныр­гәалашәаз, иахҟьашаны икаҳауа, ирԥырхаганы иа­нырбаз.
1951 шықәсазы иҭрыжьит 19 даҟьа иҟоу брошиура хәыҷык
«Сара сышәҟәы «Аԥсны аҭоурых» иазкны» ҳәа, – хьӡыс иаманы, иара иҩызшәа Дырмит Гәлиа авторс дарбаны. Уи
ҭыҵит х-бызшәак рыла: урысшәала, қырҭшәала, аԥсышәала.
Иџьоушьаша даҽакгьы (уи Виачеслав Бигәаа зыӡбахә сҳәаз
имонографиаҿы дазааҭгыланы иазгәеиҭеит): Дырмит Гәлиа
уаанӡа иҭижьхьаз иарбанзаалак ишәҟәык уи аҟара атираж аманы иҟамлацызт. Абарҭ ах-бызшәак рыла 4150-4150
цыра ҭрыжит. Зынӡа 12.450 екземплиар ыҟан. Дырмит Гәлиа
уаанӡатәи ишәыҟәқәа ртираж зқьы екземплиар иреиҳаз шамахамзар акгьы ҭымҵӡацызт.
Абри аброшиура хәыҷы аҭыжьра Дырмит Гәлиа изыҳәа
мацара акәым аԥсуа жәлар зегьы рҭоурых ҵызжаауаз,
ихаҿыдазтәуаз бӷаԥҵәаганы иҟалеит. Уи иаҳәоз аԥсуа жәлар
етноск аҳасаб ала адунеитә хсаала ианӡамкәа раныхракәын
изызҳәаз. Избаз, иаԥхьаз аԥсуаа аргачамкит. Абаагәареиԥш
изықәгәыӷуаз рҵеи ду ихьӡ ԥызҽуаз, ибиографиа идамыӷ
еиқәаҵәаны иазыҟалеит ҳәа ӷәӷәала ирцәымыӷхеит.
Зыӡбахә ҳамоу аброшиура иаҳәо ауп ахлымӡаах.
Ҩажәи хәба шықәса уи аԥхьа иҩны иҭижьхьаз ишәҟәы
«Аԥсны аҭоурых» Дырмит Гәлиа ихаҭа мап ацәикызшәа,
уи амарксисттә теориа иаҿагылошәа, ҵҩа змам агхақәа
амоушәа… Уажәшьҭа автор ихаҿы ихшыҩ анааи, ақырҭқәеи
аԥсуааи жәларык роуп, ихаз-хазӡам, ԥсадгьылк ауп ирымоу ҳәа алкаа дазкылсызшәа, уаанӡа аԥсуаа хаз жәларуп ҳәа
имаз агәаанагара дақәыӡбозшәа… Ажәак ала, жәа-шықәса
инареиҳаны иҽазҵәылхны аус здиулаз ашәҟәы «ацәа
иҭыхны», аӡы иаҭаны иҳәоуп. Насгьы, еиҳагьы ихадароу,
ари аброшиураҿы аԥсуааи ақырҭқәеи жәытә-натә аахысгьы
дгьылк аҿы еицықәынхозшәа, даргьы рҭоурых еизакушәа,
иаӡәку жәларушәа шьақәнарӷәӷәоит.

– 231 –

Убри аламҭалазы Дырмит Гәлиа иҭҵааратәи ирҿиаратәи
усура акыр иеиԥызҟьашаз даҽа хҭыскгьы ҟалеит: абызшәа­
қәа зегьы рхылҵшьҭра иазкыз академик Н. И. Марр итеориа официалла акритика ӷәӷәа азыруит. Уи иҿаԥҽра иазкхеит Иосиф Сталин иусумҭа «Марксизми абызшәадырреи
азҵаарақәеи», Н. И. Марри уи иҵаҩцәеи ридеиақәа Дырмит
Гәлиагьы иныԥшит ҳәа гәыбӷан ирҭон.
Ажәак ала, зыӡбахә ҳамоу аброшиураҿы аԥсуаа иҭоу­
рыхдоу, ихаҿыдоу, зхатә ԥсадгьыл змам баша уааԥсы­раны
иаарԥшуп.
Ар ирнымиаз дхаҵа ӷәӷәоуп. Дырмит Гәлиа уи аамҭа уадаҩ
азы аӡлагара иахәлашәаз арыц деиԥшхеит. Иара иимҩыз,
ижәларгьы иаргьы рзы ашәҟәы еиқәаҵәа ихьӡ аҭаны иҩны
иҭрыжьит. Ас еиԥш апрецендент адунеитә ҩыратә культура имаҷӡаноуп ишадыруа. Аха, шәымбои, аҭоурых ҟадыџь
ушымгәыӷӡо ақәҵәирҭақәа амоуп. Зны анахь инаҳәуеит,
зынгьы ушымгәыӷӡо арахь иааҳәуеит. Аџьма имԥсыша
амаҵә азылаҟәуеит. Изхысҳәаауа, усҟантәи аҭоурыхтә ҭагы­
лазаашьа абас жәабаҟа, жәохәҟа шықәса анарха аиузҭ­гьы,
иахьа ҳшыҟалашаз атәы аҳәара уадаҩуп. Аха хара имгакәа,
1953шықәса март мза 5 аҽны «ажәларқәа зегьы рвожд»
Иосиф Сталин иԥсҭазаара далҵит, инақәырццакны Лав­
ренти Бериа ихәымгарақәа аарԥшны дықәыргеит. Абас ала,
Дырмит Гәлиа дзықәшәаны дыҟаз азалымдара ихихыртә
дҟалеит. Аиҳабыра рахь ашәыҟәқәа иҩит, ихы еиҭеиҳәеит
зныкымкәа, ҩынтәымкәа 1951 шықәсазы иҭыҵыз аброшиура хьмыӡӷыргага «Сара сышәҟәы «Аԥсны аҭоурых» иазкны»
иара ишимҩыз, иус шалам атәы ихтны иҳәартә дҟалеит.
Урҭ ашәҟәқәа руак ианиҩыз аамҭа ҳәа иаҵаҩуп 1953
шықәса нанҳәа мза 20. Уигьы хымԥада иҟазшьарбагоуп.
Аԥсуаҭҵааратә институт аҿтәи аҵаруаа рхеилак ахьӡала
урысшәала иҩуп. Уаҟа иаҳәоит:
Ара хьаҳәа-ԥаҳәада излаабо ала, 1951 шықәсазы усҟантәи
ақырҭуа еиҳабыра рымчра рхы иархәаны иеиқәырҽаҽаны
иҭрыжьыз, хыхь зыӡбахә ҳҳәаз аброшиура ишаҳәо еиԥш,
Дырмит Гәлиа ишәҟәы «Аԥсны аҭоурых» мап ацәик акәым,
аҩынтә раан иҭижьырц иҭахын. Хьаҳәа-ԥаҳәада уи ус шакәу
зыршаҳаҭуа документуп абра уажәы ҵаҟа ианаҳҵо аԥхьажәа
ҳасабла уи иазиҩхьазгьы.
Уаҟа иаҳәоит:

– 234 –

Абра хыхь ианысҵаз адокументқәа ахԥагьы академик Х. С.
Бӷажәба ихатәы архив аҟнытә иаазгеит. Дарбанзаалак аӡәгьы
гәыҩбара ирымҭартә ирҳәоит Дырмит Гәлиа иԥсадгьыли
ижәлари рҿаԥхьа ихьӡ ԥызҽыша акагьы дшалаҟамыз.
Усҟантәи аамҭа уадаҩ азы ақырҭуа шовинистцәа рымчра
аниқәыӷәӷәа аԥсыҽра иныԥшызшәа, урҭ ртәы дацныҟәазшәа
иныҵыҩ-ааҵыҩны агәынамӡарақәа змақәогьы шьҭа
инагӡаны рыҽдырҭынчыр рыхәҭоуп.
Ҵабыргуп, «Аԥсны аҭоурых» аҩбатәи аҭыжьра автор
иԥсы шҭаз изалыршамхеит, акыр аамҭа идыргәагәон, аха
аҵыхәтәан уеизгьы уи аҭыжьра нагӡахеит. 1986 шықәсазы
ианылеит иҩымҭақәа реизга афбатәи атом.
Дырмит Гәлиа идагьы адунеитә литератураҿы ашә­
ҟәыҩҩцәа дуқәа аӡәырҩы рыԥсҭазаараҿы еиуеиԥшым
ахҭысқәа цқьа иеилымкаакәа, ииашамкәа, афактқәа еилаганы, иеицакны залымдарала ианрыхцәажәахьоу ҟалақәахьеит.
Иааҳгап иеицырдыруа, насгьы аамҭала иаҳцәыхарам
ҿырԥштәык. Иаҳгәалаҳаршәап XX ашәышықәсазтәи аурыс
шәҟәыҩҩы дуӡӡа Михаил Шолохов ироман ду «Дон ҭынч»
иара имыҩӡазшәа заҟаҩы ирҳәахьоу. Ус баша-машақәак
ракәымкәа авторитет ду змақәазгьы уи ахшыҩҵак иадгылаз маҷыҩӡамызт. Егьырҭ зегьы ҳарҟәаҵуазаргьы, иныҵакааҵакны акәымкәа, аргама акьыԥхь аҿы дықәгыланы «Дон
ҭынч» Михаил Шолохов имҩӡеит ҳәа Алеқсандр Солженицын заҟантә, заҟа ҽышәарала иҳәахьааз! Аха, зегь акоуп,
урҭқәа зегьы ҵабыргымхаӡеит. Иҵабыргу Михаил Шолохов
аԥсабара инаҭаз ибаҩхатәра ду «Дон ҭынч» иҩыртә алшара
ахьинаҭаз ауп.
Ас еиԥш иҟоу имаҷым аҿырԥштәқәа ҳрызхәыцуазар,
Дырмит Гәлиа аԥсҭазаратә ӡеибафара уадаҩ дахьалагылаз ижәлари иареи раӷацәа ақәнамгақәа ахьизырҳәоз,
дымҩахырҟьарц иахьашьҭаз џьашьатәӡам. Аус злоу аҵыхә­
тәан уеизгьы аҵабырг ашьақәыргылара ахьалыршахаз ауп.
Абас ала, Дырмит Гәлиа иажәымҭыҽха иҩымҭақәа зегь
реиҳа аџьабаа здибалаз, зегь реиҳа аамҭа зықәирӡыз, зегь
реиҳа бзиа иибоз «Аԥсны аҭоурых» ахынҭаҩынҭарақәа
дрықәнаршәеит. Уи мап ацәикызшәа, иаҿагылоз аброшиура
цәаԥҽыга иара иҩызшәа иеиқәырҽаҽаны иҭрыжьыз иԥсы
шҭаз дахьӡаны уи еиҿзырцааз аҿаԥиҽхьан. Уи аброшиура

– 235 –

усҟан аиҳабырагьы иқәыргазшәа ҟарҵеит. Аха зегь акоуп,
иахьа уажәраанӡагьы аԥсуаа ҳаӷацәа абџьарс ишьҭыхны рхы
иадырхәарц иаҿуп, ирыххо ирыма иқәуп. Апоет, аҵарауаҩ
уи аброшиура иара ишимҩыз рхаҿы иааргом, агәхьаа ркым.
Егьырҭ иҩымҭақәа зегьы наҟ инаԥхьаҳәҳәаны абри иус злам
ала ихаҿра аадырԥшырц иашьҭоуп. Ари аус ахи аҵыхәеи
ззымдыруа аԥхьаҩцәа аргамаду иржьоит. Амцҳәаразы уеизгьы ируҭозеи!
Уаанӡатәиқәа ҳарҟәаҵып, аҭакәажә лыбз анҭахырҵәа
ашьҭахьгьы «иаҳәац аҳәоит» аҳәон ҳәа. Изоуҳәо змаҳауа,
изҭоуҭәо зкылсуа ақырҭуа «ҵарауаа» џьоукы ҿааихак
ҟамҵакәа ирҳәац рҳәоит иацәыԥхамшьаӡакәа. Урҭ зегьы рыӡбахә алацәажәара ара уажәы гәҭакыс исымам,
иагьаҭахым, иагьаҭыԥым. Аха Аԥсны аҭоурых зынӡак
иеилахәа-еилапашьаны, демагог бызшәа мацарала иҟоу,
аҭоурыхтә ҭҵаарадыррақәа рдоктор, апрофессор Г. А. Гасвиани ишәҟәы «Аԥсны. Аԥсуаа жәыни ҿани» (Қарҭ, 2000 ш.)
иазкны ҩбаҟа ажәа мҳәакәа сзавсуам. Ара уажәы зыхьӡ асырбаз Г. Гасвиани ишәҟәы урысшәала иҩуп, 304 даҟьа ыҟоуп. Урҭ
рахьынтә ф-даҟьак ареизиуме англыз бызшәала икьыԥхьуп.
Ари ашәҟәы автор ипретензиақәа ҳәаак рымам, «имҽхак»
ҭбаауп иара итәала ажәытәӡа инаркны иахьа уажәраанӡатәи
Аԥсны аҭоурых ахҳәаа ҟаиҵеит. Дрылацәажәеит Аԥсны
ажәытәӡа иқәынхоз ауааԥсыра зусҭцәаз, Аԥсуа аҳра ҳәа
абжьаратәи ашәышқәсақәа рызтәи ахыҵхырҭақәа рҿы
зыӡбахә ыҟоу, ажәытәтәи авторцәа Аԥсны иазкны ирҳәахьоу,
Аԥсны атопонимика, XIX ашәышықәсазы аурыс царизм
имҩаԥнагоз аколониалтә политика зеиԥшраз, амҳаџьырра,
XIX ашәышықәса анҵәамҭеи XX ашәышықәса алагамҭеи рзы
Аԥсны адемографиатә ҭагылазаашьас иамаз, аԥсуа жәлақәа
рхылҵшьрақәа уҳәа убас иҵегьы.
Г. Гасвиани ари амонографиаҿы аидеиа хада аҭҵаарадырра
ҳәа иҟоу иашьашәалам, иашьашәалам акәым амԥынгьы
иҟам. Аҭоурых ахы ларханы иара ишиҭахуала иҟазшәоуп
дшалацәажәо. Уи ус ахьиҳәо џьашьатәӡам, аӷа даҽакала
дцәажәома?! Егьырҭ зегьы срылалом, аха Дырмит Гәлиа изы
ииҳәо маҷк сазааҭгылоит.
Аԥсны ианакәызаалакгьы Қырҭтәыла иатәын, уи иаҵанак­
уан, иалан ҳәа шьақәирӷәӷәарц азы Г. Гасвиани дгәырӷьаҵәа,

– 236 –

дырмеигӡаӡакәа ацитатақәа ааигоит Дырмит Гәлиа сара
исмыҩӡеит, сус алаӡам ҳәа ззиҳәахьаз, зых ҳаҭыр ақәызҵо
егьырҭ аҵарауаагьы ихьаԥшны изхәамԥшуа хыхь зыӡбахә
ҳәоу аброшиура «Сара сышәҟәы «Аԥсны аҭоурых» иазкны»
аҟынтә (ад. 140-148). Г. Гасвиани изымдыруа дыҟаӡам уи аброшиура Дырмит Гәлиа ишимҩыз. Изымдыруа дыҟаӡам Дырмит Гәлиа ихаҿра зныԥшуа уи аброшиура шакәым. Дырмит
Гәлиа ихаҿра зныԥшҵәҟьо иаԥҵамҭақәа ирызкны Г. Гасвиани ажәакгьы иҿиҵимыршәеит. Акамбашь ахәыл абон аанда
абомызт ҳәа, Г. Гасвиани иҟаҵәҟьоу акәӡам иибо, иара ииҭаху
ауп илаԥш иҵашәо. Егьырҭ акгьы ыҟаӡамшәа илацәа хҩаны
ганха дрывсуеит. Уи саб итәӡам ҳәа Гьаргь Гәлиа ииҩхьаз Г.
Гасвиани илымҳахь инеигаӡом. Гьаргь Гәлиа уи аброшиура
цәаԥҽыга саб иҩымҭаӡам ҳәа ииҳәаз аурыс шовинистцәеи
аԥсуа сепаратистцәеи дыршәаны, мчыла идырҩызшәоуп Г.
Гасвиани дшахцәажәо (ад. 147).
Г. Гасвиани дыԥхамшьаӡакәа, ила ацәагьы еихамҟәысӡакәа
аԥсуаа ҳәа жәлары ыҟаӡам зҳәақәо дреиуоуп. Қырҭтәыла
амраҭашәарахьтәи-аҩадатәи аҳәаақәа аӡиас Ҟәбинеи ақалақь
Тҟәаԥси рҟынӡа инаӡозшәа шьақәирӷәӷәоит (ад. 301). Еиҭах
иџьоушьаша (ус иџьоушьаша заҟа ыҟоузеи, аха…), Шамба ада
аԥсуаа ҳәа зхы зыԥхьаӡо иахьа иныҟәырго ажәлақәа зегьы
қырҭуа жәлақәоушәа иҳәоит!!! (ад. 166).
Аӡәы иҳәар ҟалоит Г. Гасвиани иеиԥш иҟоу ражәа
ақәҿыҭра, алацәажәара иаԥсам ҳәа. Ааи, аха, шәымбои,
аҭҵаара­дыррақәа дырдокторуп, апрофессор ихьӡ ҳаракы
даҵаҽырбо ииҩуа агәра зго, згәы иахәақәогьы ыҟоуп. Апап
иибаз иԥшьеит ҳәа, уи еилажәжәа-еилаԥԥы иҩит ҳҳәоит
ҳара, аха даҽа џьоукых бираҟс ишьҭырхуеит, Дырмит Гәлиа
иимҩыз аброшиура еицаҟьа хыҵхырҭас, гәыхәтәыхьӡагас
ишыҟарҵо еиԥш. Убарҭқәа роуп рыцҳарас иҟалаз…
***
Дырмит Гәлиа изкны ииашам агәаанагарақәа акымкәа,
ҩбамкәа ишьақәгыланы иҟоуп ҳара ҳуаажәларраҿы.
Ашәҟәыҩҩы изкны иҳамоу агәаанагарақәа рахьынтә зегь
реиҳа ииашақәам иреиуоуп ҳәа исыԥхьаӡоит аханатәгьы
иара датеистызшәа дахьаҳаԥхьаӡо. Дырмит Гәлиа аханатәгьы
датеистын ҳәа иахьа уажәраанӡагьы иҳамоу агәаанагара мифуп, ирбгатәу акоуп. Аҵабырг иашьашәаланы иҟам.

– 237 –

Араҟа сара исҳәарц исҭаху цқьа ииашаны иеилкаатәуп.
Аамҭала зны (данқәыԥшыхз) адин дшазыҟаз цқьа иҭҵаам,
еилыргам, ибыжькаҵәаӡа
иныжьны, инавс-аавсуеит,
инахыкәша-аахыкәшоит акәымзар, абри аганахьала аӡәгьы
аиаша имҳәац ҳәоуп сыззааирц исҭаху.
Абра хыхь исҳәақәаз зынӡакгьы иаанагаӡом ашәҟәыҩҩы
иԥсҭазареи ирҿиамҭақәеи рыҭҵааҩцәа иара аамҭала (еиҳара­
ӡакгьы Аԥсны Асовет мчра шьақәгылаанӡа) адин дшазыҟаз
цқьа игәцарамкыкәа иахьавсуаз, иахцәажәақәазгьы џьоукы
ииашамкәа аинтерпретациа ахьыҟарҵаз азы усҟантәи аҭа­
гылазаашьақәагьы срызхәыцуеит, игәынкыланы исымоуп.
Егьырҭ зегьы ҳарҟәаҵыргьы, Дырмит Гәлиа иԥсҭазаареи
ирҿиамҭеи аԥхьаӡа иҭызҵаақәаз Миха Делбеи, Хәыхәыт
Бӷажәбеи, Шалуа Инал-иԥеи цқьа деилырымкааит, иҩым­
ҭақәагьы цқьа ирмыԥхьеит ҳҳәазҭгьы, шьаҭанкыла ҳиаша­
хомызт. Уимоу, иаԥҵамҭақәа хәыц-хәыц иҭырҷҷааны
иахьрыԥхьоз, иахьҭырҵаауаз анаҩсгьы иара ихаанын, ус
баша наԥшыхақә акәымкәа, иааигәаны хаҭала дырдыруан, Аԥсуаҭҵааратә институт аҿы акыр шықәса аус еицырухьан, ласы-лассы еиқәшәалон. Аха акритикцәа ахҩыкгьы ара
уажәы сара сызлацәажәо азҵаарақәа инарылас-ҩарыласны,
ирымҩатәшәа ажәақәак рымҳәозар, иргәылаланы, ирттаны,
инҭкааны рыӡбахә рымҳәеит, акьыԥхь аҿгьы ус баша еизарак аҿгьы. Уимоу, Дырмит Гәлиа џьара акала аменшевикцәа
дызларыдҳәалаз ыҟан ҳәа шамахаӡак акәымзар ажәак аӡәы
иҿаимыршәит. (Ашәҟәыҩҩы аменшевикцәа дышрыдҳәалаз,
дахьынӡарыдҳәалаз, дызрыдҳәалаз атәы са сгәаанагара ҵаҟа
ԥыҭк сҳәараны сыҟоуп). Дырмит Гәлиа адин дадгылаҩын,
ажәлар ирылаирҵәон, апропаганда азиуан ҳәа иқәыӷәӷәаны,
аҵәы иахаҵаны иахьырымҳәаз аҟәыӷара ду аадырԥшит ҳәа
иԥхьаӡатәуп, ахара аԥшра иазҳәоуп. Ажәытә зны акәзаргьы
Дырмит Гәлиа адин дадҳәалан, апропаганда азиуан, адин
злаҽны иҟоу аҩымҭақәа имоуп ҳәа ак цәыҵарттаны, митәык
ыҟоушәа аҳаҳаи, апапеи ҳәа ирыххо ирыма идәықәлар,
ирыҩуа иалагар, иажәеи ирҿиареи, иусқәеи ирызкны
усҟантәи аҳәынҭқарра амаҵуцәа агәыҩбара рнаҭон, ихьӡ
рызԥым­ҽыргьы, ҳәынҵәак ихьыршьуан. Адин ианышәоз,
амԥын уаҩ дықәызмыжьлоз усҟантәи аидеологиа џьбара
Дырмит Гәлиа излаиқәӡбашаз аҿарԥа аиуан. Иҟаларын

– 238 –

аҳәынҭ­қарра аҿаԥхьа гәыбӷан ду иҭаны, шьапҿаршә изуны,
ихьыӡ ладырҟәыргьы, ианеиҵаха ма аҭыӡшәа дадыргон,
ахынҭа-ҩынҭара игдырхомызт. Хаҭала иара митәык изырымургьы. Ихшара, лымкаалагьы иԥа, ашәҟәыҩҩы Гьаргь Гәлиа
имҩа рҿаҟәар, иԥырҵәар ҟалон. Иара усгьы Гьаргь Гәлиа
иповест «Асас еиқәаҵәақәа» аниҩы ашьҭахь акыр дкыдцаланы дышрымаз идыру усуп. Хазых иара ишәҟәы «Аԥсны
аҭоурых» агәаӷ змаз цхлымуан.
Сара исеилкаауп Хәыхәыт Бӷажәбеи Шалуа Инал-иԥеи
аԥхьа инаргыланы Дырмит Гәлиа иԥсҭазаааратә мҩеи
ирҿиамҭақәеи рыҭҵааҩцәа иара адин дшазыҟаз, дша­
зааигәаз (иаҳхаҳмыршҭып хаҭала аӡы дышӡаарыххьаз,
агәыргьын шихарҵахьаз) атәы иртоутоуны иахцәажәо иахьаламгаз азы изакәызаалак иахьавсуаз иаргьы, ҳаргьы еиҳа
иаҳзеиӷьхеит. Аха уажәшьҭа аамҭақәа рҽанеиҭнырыԥсахла,
аҵабырггьы еиҳа иуҳәартә, уҽазааигәаутәыртә ианыҟала,
аиҭашьақәыргылара, хымԥада, иахәҭоуп.
Дырмит Гәлиа аханатә датеистызшәа иҿахҵәаны ашьа­
қәыр­ӷәӷәара ирбгатәу, наҟ иаҳҟәаҳцаша, мап зцәаҳкыша мифуп. Анцәа ихаҵареи адинтә дунеихәаԥшышьақәеи зныԥш­
уа Дырмит Гәлиа иҩымҭақәа инарҳәы-аарҳәны, рҵакқәа
шыҟоу­ҵәҟьа акәымкәа, иеицакны, атеизм иазҳәошәа, иах­
цәажәақәо џьоукы-џьоукы аҵарауаагьы ыҟоуп. Абри аганахьала иҟазшьарбагоу ҿырԥштәы заҵәык иадамзаргьы иаазгар сҭахуп.
«Д. И. Гәлиа иатеисттә ҭынха иазкны» (А. М. Горки ихьӡ
зху Аԥснытәи аҳәынҭқарратә университет аусумҭақәа, атом
IV. Аҟәа, Ашәҟәҭыжьырҭа «Алашара», 1986, ад. 105–106) ҳәа
хыс измоу аетнограф, адинҭҵааҩ Григори Смыр истатиаҿы
уаҩы иааџьеишьартә еилахәаны, иреицакноуп Дырмит Гәлиа
иҩымҭақәак рҵакқәа шеилкаау, ахәшьара шрыҭоу. Иҿаҿаӡа
аргамаду анцәахаҵаратә дунеихәаԥшышьақәа зныԥшуа Дырмит Гәлиа заатәи иажәеинраалақәа: «Иԥсны ибзахаз иажәа»,
«Владимир», «Афы» рҵакқәа астатиа автор ииҭаху атеизм
ахь ихьаирԥшырц иақәикит. Дара ирҳәо акәӡамкәа зынӡа
иаарҳәны, ирҿагыло аҵакы рымоушәа, еилахәеилапашьаны
ишьақәирӷәӷәоит.
Ара зыӡбахә сҳәаз Дырмит Гәлиа иажәеинраалақәа рҟын­
тәи аҵарауаҩ Григори Смыр истатиаҿы иааиго рцыԥҵәаха­

– 239 –

қәа ирҳәо даҽакӡоуп (урҭ сара ҵаҟа иҵегьы срыхцәажәараны
сыҟоуп). Алкаа иҟаиҵо аиаша иацәыхароу, иаҿагыло ауп: «…
урҭ (ажәеинраалақәа «Иԥсны ибзахаз иажәа», «Владимир»,
«Афы»– С. З.) ирыԥхьатәым Дырмит Гәлиа анцәа дхаиҵон ҳәа.
Избанзар, Дырмит Гәлиа зыӡбахә иҳәо анцәеи адинхаҵацәа
рынцәеи еиԥшӡам, иаҳҳәап, Голландиатәи адинхаҵаҩцәа
рынцәеи еицырдыруа атеист Бенедикт Спиноза инцәеи
шеиԥшымыз еиԥш». (Г. Смыр. Иаҳарбаз иусумҭа, ад.105-106).
«Урҭ ирыԥхьатәым Дырмит Гәлиа анцәа дхаиҵон ҳәа
астатиа автор ииҳәо иажәақәа ирзышьақәырӷәӷәом иара
ирыдиԥхьаӡало ахшыҩҵак. Иарбан ԥҵамҭазаалакгьы еиԥш,
Дырмит Гәлиа зыӡбахә ҳамоу иажәеинраалақәагьы ирыԥ­
хьатәуп дара ирҳәо ала. Даҽакала ԥхьашьас ирымоузеи? Ара
ҩысҭаарак лаԥшхырԥагак ыҟаӡам. Ажәеинраалақәа рҵакқәа
еилыххоуп, ихтуп, рҿахәы рҳәартә иҟоуп, хәанчарак уаҩы
ирыдибалартә иҟам. Григори Смыр иакәзар, ара дзыхцәажәо
аԥҵамҭақәа ртекстқәа ирҳәо акәымкәа иара ииҭаху (уеизгьы,
уеизгьы Дырмит Гәлиа аханатә датеистзар иҭахуп) дирҳәарц
иақәикит, дара ируам акәымзар.
Насгьы Дырмит Гәлиа адини анцәахаҵареи ирызкны
инеиҵыху трактатк имҩит ҳәа иаанагаӡом урҭ дышрыдгылоз зныԥшуа аҩымҭақәа имаӡам ҳәа. Ара икылырҷҷааны
еиҩдыраатәуп анцәа ихьӡ апоет сахьаркыратә хархәагак, метафорак аҳасаб ала ианицирхыраауази агәрагара имаҵәҟьан
уҳәартә иаахтны иаҳәауази. Иара иҩымҭақәа рҿы усгьы
егьысгьы иҟақәоу ҳԥылоит.
Инықәырԥшшәа акәзаргьы Аԥсны Асовет мчра шьақә­
гылаанӡа Дырмит Гәлиа ихдырраҿы, идунеихәаԥ­шышьаҿы
адин, лымкаалагьы ақьырсианра аҭыԥ маҷымкәа иааннакылон ҳҳәартә дыҟан. Даҽакала иаҳҳәозар, апоет ижәлар традициала иааргоз адин иаргьы акыр дықәныҟәон.
Кәанызанрада, хьаҳәа-ԥаҳәада иаҳҳәар ҟалоит Дырмит Гәлиа заанаҵтәи иаԥҵамҭақәа рҿы ижәлари иареи
адин ишазыҟаз еиԥшын, еиқәшәон ҳәа. Аԥсуаа традициала,
ҭоурыхла иарбан динзаалакгьы азы ифанатикцәаны иҟан
ҳәа ҳаздырам. Ажәытәӡа зны аахыс, ажәларқәа зегьы реиԥш,
аԥсуаагьы амырҭаҭра рылаҽны иҟан (уи ашьҭамҭақәа рудимент ҳасабла иахьа уажәраанӡагьы ирыдаабалоит), нас
иқьырсианцәан (аԥсуаа ақьырсианра заанаҵ издызкы­

– 240 –

лаз ажәларқәа иреиуоуп), аҵыхәтәантәи хԥа, ԥшьба
шәы­шықәса рыҩнуҵҟала аҭырқәцәа рныррала ԥыҭҩык
аԥсуаа аԥсылманра рылаҵәеит. Убасҵәҟьа Дырмит Гәлиа
заанаҵтәи иаԥҵамҭақәа рҿы абарҭ ах-динкгьы (амырҭаҭра,
ақьырсианра, аԥсылманра) рышьҭақәа мҩашьахуа иаабоит. Абжьарак убри апериод азы иара атеистк иаҳасаб ала
инагӡаны ҳҳәар, мцуп, мифуп.
Тезисқәак раҳасаб ала абра иҳәоу ахшыҩҵакқәа ры­
шьа­қәыр­ӷәӷәаразы мчыла рлымҳацә ианкны иааҳго
акәымкәа, хьаҳәа-ԥаҳәада, гәыҩбара ҳаздмырҵасыртә иҟоу
аҿырԥштәқәа иара иҩымҭақәа рҟынтәи иааҳгап.
Дырмит Гәлиа адинхаҵаратә шәыҟәқәа аԥсшәахь реиҭа­
гара дахьалагаз анаҩсгьы заанаҵтәи иажәеинраалақәеи
аԥхьаӡатәи аԥсуа газеҭ «Аԥсны» 1919–1920 шықәсқәа рзы
ианиҵоз акыр публицистикатә статиақәеи адин, лымкаалагьы ақьырсианра дшадгылаҩыз мҩашьахуа, хьаҳәа-ԥаҳәада
ирныԥшуеит.
Аӡәы игәы иаанагар ҟалоит адини, амцхаҵаратәи, анцәа
иеихырхәаратәи дунеихәаԥшышьақәа Дырмит Гәлиа усҟан
дрыдгыланы изиҩуаз урҭқәа ихы иархәаны ижәлар аҵарадырра иазхьеиԥшырц азыҳәа мацаракәын ҳәа. Ҵабыргуп,
ари амоментгьы зынӡа мап ацәкра аҭахым. Ажәлар аҵара­хьы
рхьаԥшразы адинтә шәыҟәқәа ихы иаирхәозҭгьы цәгьарас,
заамурас иамааз, аха уи амацарагьы акәым аус злоу. Анс,
арс акәымкәа иаахтны, гәҭыӷьӷьала адинтә мотивқәа рыла
ишьақәгылоу аԥҵамҭақәагьы имоуп. Уажәазы ари ипуб­
лицистикаҿы уи шыҟоу аӡбахәмҳәакәа, абри аганахьала аинтерес зҵоу, иҟазшьарбагоу заанаҵтәи иажәеинраалақәак
ирызкны ажәақәак ҳҳәап.
Ҳазааҭгылап иларҳәы-ҩарҳәны аӡәырҩы акырынтә
изыхцәажәахьоу, иҭырҵаахьоу 1912 шықәсазы Қарҭ иҭыҵыз
Дырмит Гәлиа заанаҵтәи ипоезиатә ԥҵамҭақәа еидызкылаз
аизга «Ажәеинраалақәеи ахьӡыртәрақәеи». Хыԥхьаӡарала
уи аизга иагәылоуп ҩажәи жәаба жәеинраала. Урҭ рахьынтә
хә-жәеинраалак: («Владимир», «Аччиа», «Аҵарақәа зегьы иреиҳау», «Иԥсны ибзахаз иажәа», «Афы») уи аахыс
знымзар-зны џьаргьы икьыԥхьымкәа иаанханы иҟан. Уи
аахыс Дырмит Гәлиа иҩымҭақәа еидызкыло шәҟәык, еизгак
ианымшәалацт. Избан? Машәыршақә аҭыжьыҩцәа рылаԥш

– 241 –

иҵамшәакәа инхама, ус баша ибыжьшәама? Издыруада сахьаркырала зынӡа иԥсыҽны, реиҭакьыԥхьра иаԥсамкәа,
џьара иузцәырымго, уаҩ дзырԥхашьо ракәзар? Мап. Урҭ ус
иԥсыҽны урыгәҭсны икаужьратәҵәҟьа иҟам, аха, рыцҳарас
иҟалаз, асовет идеологиа иашьашәаламызт, ианааломызт.
Убри азоуп аӡәык, ҩыџьак аспециалистцәа рыда аӡәгьы
изымдыруа ибжьаханы изыҟалаз, аԥхьа ианкьыԥхьыз (1912
шықәсазы) аахыс изҭыжьымхаз. Ҵакыла асовет идеологиа
ианааломызт, избан акәзар, еиҳараӡак адин иазышәаҳәон,
Григори Смыр ишиҩуа еиԥш, атеизм иазҳәаӡамызт, анцәа
ихаҵара ихтны ирныԥшуан.
Ҵабыргуп, Дырмит Гәлиа иаԥҵамҭақәа рҿы агәыҩбара
узҭо, анахь иурхаргьы, арахь иурхаргьы ауртә иҟоушәа
иаабақәогьы уаҩы иԥылоит. Ҿырԥштәыс иааҳгозар,
иаҳгәалаҳаршәап еицырдыруа иара иажәеинраала «Хоџьан
ду» аҵыхәтәантәи аԥшь-цәаҳәак:
Сгәы далсит Хоџьан ду,
Гәымбыл-џьбара сыуаҩ ду.
Дыҟам шиҳәоз Анцәа ду,
Далеимыжьи амца ду.

Ишԥеилкаатәу арҭ ацәаҳәақәа рҵакы? Урҭ рыла апоет
ииҳәарц ииҭахыҵәҟьаз арбан, изакәи?
Абра иҳәатәуп ҟазара ҳаракыла иҩу асахьаркыратә
ԥҵам­ҭақәа зегьы ирзеиԥшу ҟазшьак, ҷыдарак аӡбахә.
Изакәу уи ауп, иарбан сахьаркыратә ԥҵамҭазаалакгьы аидеиа, аҵакы ишшапаӡа, аушәақә иҳәаӡам. Хыхь-хыхьла
иаду­бало анаҩсангьы иаҵаҵәахқәоугьы ыҟоуп, акыр
инаркәараҵа-ааркәараҵоуп. Уимоу, аклассикатә ԥҵамҭақәа
зегьы ус ауп ишыҟоу, абри иаҳарбаз ҷыдараны ирымоуп
ҳҳәаргьы аиаша ҳацәыхарахом. Досу аԥхьаҩ интеллектла
дахьынӡаҳараку, асахьыркаратә жәа иҵарны ицәанырреи
ихшыҩи ирыдыркылартә дахьынӡаҟоу акраҵанакуеит.
Аҵарауаа аӡәырҩы иазгәарҭахьеит У. Шекспир и-«Гамлет»
еиԥшны еилызкаауа, еиԥшны издызкыло, зцәанырреи зыхдырреи еиԥшны ианыруа ҩыџьа аԥхьаҩцәа шыҟам. «Гамлет» аҵаки аидеиеи досу аԥхьаҩ иара итәалоуп ишеиликаауа. Даҽакала иаҳҳәозар, заҟаҩ аԥхьаҩцәа амоу аҟара убасҟак

– 242 –

Гамлет ихаҿсахьақәагьы ыҟоуп, еиуеиԥшым. Убасҵәҟьа
досу аԥхьаҩ интеллект ахьынӡаҳараку алоуп ишеиликаауа
Џьонатан Свифт иҩымҭа «Гулливер иныҟәрақәеи» Даниель
Дефо иҩымҭа «Робинзон Крузои». Арҭ аԥҵамҭақәа ахәыҷы
дрыԥхьаргьы, аду дрыԥхьаргьы, алитературеи аҭоурыхи
ныҭкааны иззымдыруа дрыԥхьаргьы, ихәаша рнихуеит, зинтеллект ҳаракугьы урҭ ирыҵоу рфилософиатә хшыҩҵакқәа
дуқәагьы еиликаауеит. Ас еиԥш иҟоу аҿырԥштәқәа рыԥшаара
уадаҩӡам адунеитә литератураҿы.
Аԥсуа литератураҿы усҟак иҳараку аԥҵамҭақәа ҳамам­
заргьы, аԥхьаҩцәа еиуеиԥшым агәаанагарақәа рыззыр­
ҵысыша, еиуеиԥшымкәа иеилыркаартә иҟақәоу маҷымкәа
иаҳԥылоит. Убарҭ иреиуоуп уҳәартә иҟоуп «Хоџьан ду».
Ганкахьала уахәаԥшуазар, «Хоџьан ду» аҿы Анцәа ду ҳәа
анбан дула зыӡбахә ҳәоу сахьаркыратә хархәагак ауп, метафороуп уҳәаргьы ауашәа иҟоуп. Ус ауп ари ажәеинраала
иахьа уажәраанӡа иахцәажәо зегьы ишырԥхьаӡо. Апоет ара
Анцәа ҳәа дызҿу адинхаҵара иадҳәаланы дахәаԥшуамызт
ҳәоуп ишыԥхьаӡоу. Аԥхьа ианкьыԥхьыз ажәа «Анцәа» анбан дула иҩызҭгьы, асовет аамҭазы анбан хәыҷылакәын
ишыркьыԥхьуаз.
Даҽа ганкахьала, ус акәӡамкәа, ажәеинраала аперсонаж Хоџьан ду дызлаҟаз азаламдырақәа изыӷьашкны, иа­
хьырхәра зылшаз, азҩа ду ижәызҵаз, иҭаацәа ду нзырҵәаз,
ирахә, иԥсаса, иҩнра ду ықәӡаартә иҟазҵаз Анцәа иоуп
ҳәа еилаҳкааргьы ауеит. Уи ауаҩ хәымга ииааишаз, дахь­
зырхәышаз Анцәа ду ида даҽа мчык аабом, аӡбахә ҳәам. Абри
ахшыҩҵак аганахьала уаҩы ихаҿы иааигартә, дазхәыцыртә
иҟоуп «Хоџьан ду» иазкны ҩынҩажәи жәаба шықәса
инарықәгәыӷуа уажәы аԥхьа Шалуа Инал-Иԥа ииҩуаз: «…
Иазгәаҭатәуп ари ажәеинраалагьы инаныԥшуа асим­волизм,
апоет усҟан дырҩегь изкамыжькәа имаз адин агәрагара,
анцәа ихаҵара… Автор ихаҭа цқьа дҩаӡаны дыҟа­мызт усҟан
классла ақәԥара, акласстә шьоура аидеиа аилкаара аҟынӡа:
Хоџьанраа ицәымӷын, аха урҭ ықәызхышаз асоциалтә мчы
– аклассқәеи урҭ реиқәԥареи ибомызт ареалтә ԥсҭазаараҿы»
(Инал-Иԥа Ш. Аԥсуа фольклори алитературеи рзы зҵаарақәак.
Аҟәа. Аԥҳәынҭшәҟәыҭыжьырҭа. 1955, ад. 107).
Дырмит Гәлиа ирҿиаратә мҩа монографиала иҭыз­
ҵааз апоет, алитературадырҩы Гьаргь Гублиа иакәзар,

– 243 –

ари ажәеинраала акыр дагәылаланы, инҭкааны дахцәа­
жәеит. Хымԥада, диашоуп «Гәлиа изыҳәа «Хоџьан ду»
етаптә жәеинраалоуп ҳәа иуԥхьаӡартәы иҟоуп» ҳәа, –
ахьышьақәирӷәӷәо. (Шәахә.: Гублиа Гь. Дырмит Гәлиа.
Ирҿиаратә мҩа. Аҟәа. Ашәҟәҭыжьырҭа «Алашара», 1970, ад.
28). Ажәеинраала «Хоџьан ду» аҿы анцәа ироль аҭҵааҩы абас
дахәаԥшуеит: «Анцәа ҳәа абраҟа («Хоџьан ду» аҿы – С. З.) автор зыӡбахә имоу, хымԥада, ажәлар рымч ауп. Идыруп, еилкаауп уи сахьаркыратә маҭәахәыс ихы ишаирхәаз». (Гәыблиа
Гь. Иаҳарбаз аусумҭа, ад. 28).
«Хоџьан ду» иазкны Гьаргь Гублиа иҟаиҵаз азгәаҭақәеи
ахәшьареи акыр ирзааигәоуп Дырмит Гәлиа иԥсҭазареи
ирҿиамҭеи инҭкааны изҵахьоу академик Шоҭа Салаҟаиа
игәаанагарагьы. Ажәеинраала «Хоџьан ду» аҿы анцәа ҳәа
зыӡбахә ҳәоу Шоҭа Салаҟаиагьы адинхаҵара иадиҳәалаӡом,
ҽаџьара ирханы ихьаиршшоит, «змахәҿала ихандеиуа ауаа
рымч ауп» иаанаго ҳәа иԥхьаӡоит. Даҽакала иаҳҳәозар, ари
ажәеинраалаҿ апоет зыӡбахә иҳәауеи «змахәҿала ихандеиуа ауаа рымчи» идентификациа рзеибауа иҟоуп ҳәоуп
аҵарауаҩ дшахәаԥшуа. Аԥхьаҩ гәыҩбарак имоурц азы
еиӷьуп иара ишиҩуаҵәҟьа иааҳгар. Ажәеинраала «Хоџьан
ду» дахцәажәауа, Шоҭа Салаҟаиа абас иҩуеит: «Ажәиенраала
«Хоџьан ду» аҿы ахамаԥагьа, агәымбылџьбара Хоџьан ду
амца ижәҵаны, дықәыццышәаа дызго анцәа ду ҳәа апоет
дзыхцәажәо, ҳәарада, «жәҩан иқәтәоу» анцәа иакәӡам, уи
змахәҿала ихандеиуа ауаа рымч ауп: урҭ наунагӡа ирычҳауа
иҟаӡам амучацәа ирзыруа азаламдырақәа» (Салаҟаиа Шоҭа.
Аԥсуа жәлар ргәадура. // Дырмит Гәлиа. Иҩымҭақәа реизга.
Ф-томкны. Актәи атом. Аҟәа. Ашәҟәҭыжьырҭа «Алашара»,
1981 ш., ад. 21).
Аиаша ҳҳәозар, аҭагылазаашьа ҿыцқәа аныҟала, аԥсҭа­
заара шьаҭанкыла даҽа хырхарҭак анаиу, Шоҭа Салаҟаиа
уаанӡа иҟаиҵаз хәшьарақәак даҽакала дрыхәаԥшуа далагеит. Уаанӡатәиқәа раасҭа уажәы аҵабырг еиҳа иазааигәоу
агәаанагарақәа рахь дахьиасыз ԥсабаратәуп, изҩыдоуп. Сара
абри сусумҭа са стәала иахьынӡасылшоз иҩны, аҵыхәтәантәи
акәаԥ ргыланы ажурнал «Алашара» аредакциахь ирысҭахьан
Шоҭа Салаҟаиа истатиа «Дырмит Гәлиа идунеихәаԥшышьа
анырра заатәи ипоезиаҿы» акьыԥхь анабаз (агазеҭ «Еҵәа­

– 244 –

џьаа», 2003 ш., № 1(6), ад. 11–12). Алитератураҭҵааҩ ари
истатиа уаанӡа Дырмит Гәлиа заатәи иаԥҵамҭақәа ириҭоз
ахәшьара акәымкәа сара ари сусумҭаҿы исҳәо хшыҩҵакқәак
дырзааигәаны иҩуеит. Еиҳараӡакгьы Дырмит Гәлиа заатәи
иаԥҵамҭақәак адин дшазыҟаз шырныԥшыз ааирԥшуеит. Излаабо ала, лымкаалагьы абри азҵаараҿы Шоҭа Салаҟаиеи сареи ҳгәаанагарақәа еиқәшәоит, ма еиқәҿырҭуеит. Алкаақәа
иҟаҳҵо рҿы иареи сареи ҳаихьыԥшымкәа, досу ҳхала, хазхаз ҳахьрызкылсыз сеигәырӷьоит.
Сара абарҭ ацәаҳәақәа зыҩуа сгәы излаанаго ала,
ажәинраала «Хоџьан ду» ахцәажәараан еиҳа аҵабырг
иазааигәаз Шалуа Ианал-иԥа иакәын. Ажәеинраала автор «акласстә шьоура аидеиа аилкаара аҟынӡа» дҩаӡаны
дыҟамызт ҳәа уи ииҳәоз иаанагоз ажәлар абзазара зҩыда роурц азы анцәа ида даҽа мчык ибомызт ҳәа акәын. Шалуа Иналипа ииҳәаз иацаҳҵарц иҳалшо убри ауп, араҟа анцәа иӡбахә
метафора мацараны, сахьаркыратә хархәага мацараны иҟам,
адинхаҵарагьы хьаҳәаԥаҳәада ианыԥшуеит. Уи ус шакәу
агәра ҳзырго ируакуп даҽа ҭагылазаашьакгьы. Изакәу уи ауп,
1912 шықәсазы иҭыҵыз Дырмит Гәлиа заатәи ипоезиатә
ԥҵамҭақәа реизга «Ажәеинраалақәеи ахьӡыртәрақәе» аҿы
«Хоџьан ду» ԥшьба, ԥшьба цәаҳәа иҟоу жәеиза куплет рыла
ишьақәгылан. Асовет аамҭазтәи аҭыжьрақәа рҿы ажәбатәи
акуплет ацрыхны акәын ишыркьыԥхьуаз. Уи акуплет аҿы
Хоџьан ду изкны абас иҳәоуп:
Димыӡбышеи хахьтә Анцәа,
Уи идгылоуп ашацәа,
Иахырхыиххьаз азы ауаа рцәа,
Зегьы аԥигалт иԥсаҭа.

Ара автор зыӡбахә имоу «змахәҿала ихандеиуа ауаа
рымч» шакәым, «жәҩан иқәтәоу» анцәа шиакәу уаҩ гәыҩбара
инамҭартә иҳәоуп. Иҩашьаӡом абри ишахҟьаз ари акуплет
асовет аамҭазы иахьырымкьыԥхьуазгьы.
Абас ала, «Хоџьан ду» аҵаки аидеиеи (лымкаалагьы
анцәа ифункциа) еиуеиԥшымкәа уаҩы идикылар, иеиликаар ҟалозар, анахь, арахь инаурха-ааурхартә иҟазар,
гәыҩбара узымҭо, адин хаҵара иаартны изҳәо, изныԥ­ш­

– 245 –

уа аҩымҭақәагьы ҳԥылоит Дырмит Гәлиа заатәи иажәеин­
раалақәа рҿы. Убарҭ иреиуоуп хыхь заӡбахә сҳәаз ахәжәеинраалак. Урҭ зегьы акакала, ганрацәала еилҳаргап,
иҭаҳҵаап ҳәа уажәы ара ҳалагарым. Интересс иҳамоу азганк
(адин азҵаара шырныԥшыз атәы мацара) ҳазааҭгыланы,
маҷк иадамзаргьы ҳҽырзааигәатәны игәаҳҭап.
Дырмит Гәлиа иԥсҭазаара заанаҵтәи апериод азы адин
дшазыҟаз аилкааразы акыр иҟазшьарбагоуп ажәеинраала
«Владимир». Изакәызаалак џьара гәыҩбарак уаҩы имоурц, насгьы иара иахьа уажәраанӡа инарҭбааны аԥхьаҩцәа
иахьырзымдыруа азгәаҭаны, ишеибгоу 1912 шықәсазы
ишкьыԥхьыз имԥсахкәа иааҳгап:
Владимир! Ухьӡ саҳахьан, аха уара уҿы смааицызт,
Уԥша дуӡӡан, аха ухаҭа сылала усымбацызт,
Ас цқьа уеилкааны ашәҟәы аҿгьы самыԥхьацызт.
Асҵәҟьа еилырганы ажәабжьынгьы аӡәы иҳәо исмаҳацызт.
«Хаҭа дура еиҳа хьӡы бзиа!» ҳәа, – шырҳәо еиԥш уҟазаап,
Хаҭала мыцхәы удумкәа, хьыӡла ԥшала удузаап;
Ажәытәгьы зны аҳәынҭқарцәа уара уҿы
иртәарҭаны иҟазаап,
Абри еиԥшқәа рзы шьҭарнахысгьы ухьӡ
камшәаӡауа иҟазаап.
Ехьа сааит уара уҿы, аха қьаф ушақә смааӡеит,
Қарҭтәи аекзарх Никон, аԥсаԥоуцәа раԥхьа игылаз,
Аиашазы, мдыр-гәымбыл напыла иҭахаз,
Уара уҿы иаҳәаны наӡаӡа ԥсшьарҭас иҟазҵаз.
Иҩынҩажәа мшы рзы идамра сеихырхәарацы саарышьҭит,
«Ирраҳаҭ, иҳақәиҭу, утәы иԥсыз иԥсы» ҳәа, –
зну аныха амч ала,
Уи зсахьоу аԥеҳамбар ду Симон Кананит иныҳәаԥхьыӡ ала
Ибзиахааит иԥсаҭа, аус бзиақәа зҭынхаз,
Архиепископ Никон, заамҭа аанӡа мдыр напыла иҭахаз.

Апоет ари ажәеинраала аниҩыз, иахьиҩыз ҳәа абас
иаҵаҩуп: «7 ииун 1907 шықәса, ақалақь Владимир». Ишаҳ­

– 246 –

ҳәахьоу еиԥш, убри аԥхьатәи аҭыжьра (1912 ш.) аахыс
иахьакәзаалак уаҳа џьаргьы ирымкьыԥхьыц, хыԥхьаӡара
рацәала уи аахыс иҭыҵхьоу апоет ишәҟәқәа акгьы ианымлацт. Уи зыхҟьаз аилкаара рацәак иуадаҩым. Апоет ари
ажәеинраала иҩит ныҟәара ҳәа Украина даныҟаз амшқәа
рзы, ақалақь Владимир далаԥшны ианиба ашьҭахь. Хьаҳәаԥаҳәада еилыкка ианыԥшуеит адинхаҵаратә, лымкаалагьы
ақьырсианратә дунеихәаԥшышьа ахылҟьа-ҿылҟьақәа. Иара
анкьыԥхьыз ашьҭахь жәа-шықәса нагӡаны имҵыцкәа Аԥсны
Асовет мчра шьақәгылеит. Ишдыру еиԥш, асовет епохазы
ҳтәылаҿы адинхаҵаратә дунеихәаԥшышьақәа апропаганда рзура, ажәлар рыларҵәара азин ыҟамызт. Еилкаауп убри
ишахҟьаз ари ажәеинраала иахьа уажәраанӡа уаҳа џьаргьы
иахьырымкьыԥхьыц. Акритикцәеи алитератураҭҵааҩцәеи
иара иахцәажәаны ажәак иадамзаргьы иахьырымҳәац.
Иҟазшьарбагоуп ақьырсиантә динтә дунеихәаԥшышьақәа
инарываргыланы Дырмит Гәлиа амырҭаҭратә дин зныԥшуа
аҩымҭақәагьы ахьимоу. Убарҭ иреиуоуп ажәеинраала «Афы».
Ари аԥҵамҭагьы 1912 шықәса раахыс џьаргьы акьыԥхь амбац. Убри азы мацара акәзаргьы ишеибгоу иааҳгап. Насгьы ибзианы ианыԥшуеит аԥсуаа ржәытә марҭаҭратә
дунеихәаԥшышьақәагьы:
Ажәытә уаа афы амч шамаз еилдыргеит.
Адыдреи амацәысреи убри ишалҵуаз лала ирбеит,
Абарҭқәа ажәҩан ахь мчык ишалшуаз гәаныла ирыӡбит,
Аха иарбаныз убри амч еилкааны ирмаҳаит.
Реиҳа иӷәӷәоу аџь иара аҟны егьалшом,
Ашә, ара, ал, акагьы ашаҭуам,
Аха ахьаца, измааноу здырхуада, ааигәара анеира аҭахым;
Уи аиуа змоу, зыкәа иҭоу, уи азы хыҵәахра иҭахӡам,
Аҩнгьы убри маҭәахәыс излоу егьахьшам,
Егьалшуам убри аҿы, ааигәарагьы изнеиуам.
Агьырҭ аҵлақәа реиԥш уи изасшам,
Агьырҭ иззааигәахаз хара џьара наҟ инаҩсшан.
Аҩнқәа андыргылауа зегьы убри маҭәахәыс иарҭашан,
Убри ала рыҩнқәа шәарҭамкәа иҟарҵашан,
Аха иабаҟоу аказы ишәарҭазаап,
Акы уаҳәацыԥхьаӡа «Амин!» ҳәа, – аҳәозаап;

– 247 –

Аԥҳәыс, ма ахаҵа аказы дшәир, иара ақәшаҳаҭхозаап.
Рышәиԥхьыӡ наӡаны дара ақәнахуазаап,
Убри азы аҩны маҭәахәыс аҭара цәгьаразаап,
Убри рдырын, аӡәгьы иҩны маҭәахәыс еимҭозаап.

Ари ажәеинраала апоет ианиҩыз, иахьиҩыз ҳәа урысшәа­
ла иаҵаҩуп: «1 апреля 1910 г., г. Сухум».
Анцәа ихаҵаратә идеиа хьаҳәа-ԥаҳәада ианыԥшуеит
уҳәартә иҟоуп амифтә сиужет шьаҭас измоу «Иԥсны ибзахаз
иажәа» ҳәа хыс измоу ажәеинраалагьы. Уи апоет иҩит ҳәа
урысшәала абас иаҵаҩуп: «4 февраля 1910, г. Сухум».
Ажәеинраала «Иԥсны ибзахаз иажәа» ахатәы сиужет амоуп, ҿыгҳарала 1912 шықәсазы иҭыжьыз апоет иҩымҭақәа
аԥхьатәи реизга ианқәоу зегьы иреиҳауп, поемоуп уҳәаргьы
имыцхәхарым угәахәып, 92 цәаҳәа аҟоуп. Иаазыркьаҿны
ҵакыс иамоу абри ауп: аӡәы дыҟазаарын (аҩымҭаҿы уи
ахатәы хьӡы имам, «аӡәы» ҳәоуп ишизҳәоу), есымша анцәа
диҳәон, «мышк сырба!»ҳәа. Уи ииҳәоз хыхь иқәтәоу, зегь зылшо, зегьы ирхылаԥшхәу иаҳазар акәхап. Ҽнак шьыжьымҭан
абри ауаҩ иаалырҟьаны иааиқәшәан дыԥсит. Иҭынхацәа,
иуацәа ижра аиҿкаара ишаҿыз, иара убри аҽны ахәылԥаз
иԥсы ааҭалан даақәтәеит. Идеизалан иҟаз иреиҳәеит
даныԥсыз дзықәшәаз, иибаз, иаҳаз:
Ехьа ашьыжь иаасықәшәан, сшыҟала сыздырам, сыԥсит,
Мчы цқьак саашьҭнахын хара ажәҩан ахь сагеит,
Анцәа ишацәа ахьыҟаз сырԥырны саргылт,
Реиҳабык дахьтәаз снаганы синарбеит.
Ашацәа иреиҳабыз дтәаны саркьак ахь дыԥшуан,
Уи далԥшны аԥсабараҿы иҟоу зегьы ибуан.
Адгьылгьы далыԥшуан ргәы иҭоугьы илиргуан,
Ахаҳә иагәылатәаз ахәаҷа иафуазгьы лала ибуан.
Уааи иҳәан снеиган иара сидиргылт,
Дызныԥшылуаз асаркьагьы сахаиргылт,
Сыриашаны сҩаиргылан санирԥшылт,
Адунеи зегьы иаразнак сыла нахьыԥшит.
Аԥсабараҿы ауаа иҟарҵуаз зегьы збеит,
Иҟарҵозгьы, ирҳәауазгьы еилсыргеит.

– 248 –

Шышкамск акәыбры акәтаӷь ацәаӡеит,
Иԥыруа ишашьҭаз иацәымшәакәа иагаӡеит.

Анаҩсҟа ажәеинраала излаҳәо ала, иԥсны ибзахаз уи ауаҩ
анцәа ишацәа дзыддыргылаз асаркьа даныԥшыланы ибеит
адгьыл ацәгьа зуа анцәа имч ала мышкы ахы, мышкы аҵыхәа
дшахьырхәхо, абду иҟаиҵаз ацәгьара амаҭа ишихьӡо.
Иааидкыланы ари аԥҵамҭа злеибыҭоу ала, аҵаки аидеиеи еидхәыцланы уахәаԥшуазар, ари адунеи аҿы иҟоу, ину,
хәыҷи дуи зегьы здыруа, избарҭоу, изаҳарҭоу, ирхылаԥшхәу
Анцәа ду иоуп. Аиаша шьақәзыргыло, залымдарас иааҟало
зегьы ҟазҵо ахьзырхәуа ҳәа Анцәа ида даҽа мчык ыҟам. Автор Анцәа ила, уи ихьӡала ауаа хәымгақәа рахьырхәра алшоит ҳәа дахәаԥшуан уҳәартә иҟоуп. Даҽакала иаҳҳәозар,
ацәгьа ҟазҵо ихәымгоу ауаа Анцәа ила иршәоит автор. Уи
ус шакәу еиҳагьы еилыкка иаабоит ажәеинраала «Иԥсны ибзахаз иажәа» злахыркәшоу аҵыхәтәантәи аа-цәаҳәак цқьа
ҳрызхәыцны ҳрыԥхьар, игәнаҳкылар:
Абас ауп ишыҟоу Анцәа иԥҟара,
Иусқәа еилазгауа, измам ицәшәара,
Адунеи аҿы иауам ҭынч аԥсшьара,
Ианигәамхәӡуа мышкы зны иԥгоит инхара,
Абри ауп еилсырга сара ажәабжьс,
Абри ала игәашәҭа шәышныҟәаша ожәы анаҩс,
Даҽаӡәгьы дыҟамкәа ԥсы ҿыхҩыс Анцәа инаҩс
Ари жәдыруазааит, уаҳа егьшәасҳәауам ехьа анаҩс.

Ажәеинраалаҿы ас зҳәо хатәы хьӡы змам, иԥсны ибзахаз
аперсонаж иоуп, даныԥсыз иибаз, иаҳаз рзоуп изиҳәо, аха
урҭ уи иажәақәа рҵакы авторгьы ицеиҩишоит ауп иаанаго.
Хыхь зыӡбахә ҳҳәақәаз раҵкыс еиҳамзар иеиҵамкәа
анцәа ихаҵара аныԥшуеит «Аҵарақәа зегьы иреиҳау» ҳәа
хьӡыс измоу ажәеинраалагьы. Апоет уи аниҩыз, иахьиҩыз
ҳәа иаҵаҩуп абас: «28 ииун, 1910, Аҟәа».
Ари ажәеинраала аҵакы злаҟоу ала, автор иҭахуп ауаа
анцәа ицәшәаны русқәа дырҽеиларц, ацәгьа дмыршаларц,
рлеишәа дырбзиарц, иҵоураны ихәыцларц, иҵоуроу аусқәа
ҟарҵаларц. Ауаа агәра диргоит

– 249 –

Ииашаны ишыҟоу Анцәара,
Иагьшақәнагоу ицәшәара.

Автор нарцәтәи аԥсҭазаарагьы агәра игоит уҳәартә иҟоуп.
Аарцәы абзанхара змоу, анарцә Аԥсҳара (ари ажәагьы анбан
дула иҩуп) иауеит ҳәа диргәыӷуеит:
Аҵарақәа зегьы иреиҳау аҵара
Иҟоуп рҳәоит шьоук џьара.
Ажәа наҩуеит мыцхә хара
Аха ари иахьӡым мыцҳәара.
Иаадырлароуп зегь ҳара
Ииашаны ишыҟоу Анцәара;
Иагьшақәнагоу ицәшәара
Ҳагьшзацәымцо ҳара аԥсра,
Уалс ишҳауа нас ҳара,
Ҳусқәа рзы ацк ҳәара.
Абарҭ рдырроуп аҵара
Аҵарақәа зегьы рҵара.
Ари цқьа издырыз аоҩра,
Иазаанашьҭышт аҿара:
Аарцә ахьҟа абзанхара
Анарцә ахьҟа Аԥсҳара.

Ажәеинраала «Аччиа» акәзар (уи апоет иҩит 1909 шықәса
декабр 29 аҽны, Тамшь ақыҭан), абзиа ҟазҵо Анцәа иҟынтә
иазырҳаны аҭак иоуеит ҳәа ҳанаҳәоит. Ари аԥҵамҭа излаҳәо
ала, ажәлар рацәаны иахьыҟаз џьырмыкьк аҿы ҭаҳмада
гәаҟк ишәымкәа, ихамкәа ибӷа хәаны, ишьапы хырҟьаҟьа,
амлагьы даргәаҟуа, дгәагәо дрылан. Уи арҭмаҟ ихәда ихшьын, зегьы днарыдгылауан, драшьапкуан ицхраарц, аха
дара дыҵкьыҵкьаршьон.
Ҭынха дизҭадаз, зегьы иара изы итәымуаҩцәан,
Ихатәы изҭада, зегьы рҿы дҳәаҩын;
Ацәарҭа иара изы иҟам, хызеи хчи имбаӡац
Ихахәы еилажәжәоуп, хҳәа алеимкӡац.

Аха ари аҭаҳмада баша-машак иакәымзаап. Автор уи
ас зихьзеи ҳәа азҵаара ықәыргыланы аҭак иҟаиҵо иаҵоу
ахшыҩҵак, амораль иаахтны анцәа идҳәалоуп:

– 250 –

Ас абри изихьзеи, Анцәа дишәима?
Ауаа ихыччаразы адәы дықәиҵама?
Моумоу, уи ԥышәагас ауаа рзы дишеит Иара,
Ицхраауеи, дыԥхазшьои гәеиҭаразы ауаа,
Аҭакгьы уашьҭан ирԥигаларазы дара.
Нас убри аҟнытә зегьы, шәџьыбақәа шәырҭаԥшқәа,
Ишәмырххан ишәылшо, инеиҵышәх шәнапқәа,
Аҭакс ишәиҭап иазырҳаны рацәа,
Ҳара зегьы ҳазшаз хыхь иҟоу ҳ-Анцәа.

Дырмит Гәлиа исахьаркыратә ҩымҭақәа рҿы (еиҳараӡакгьы
заанаҵтәи иажәеинраалақәа рҿы) иҵегьы уаҩы иԥшаар
ҟалоит асҵәҟьа ихтны акәымзаргьы адинхаҵара зныԥшқәаз.
Аха иааҳгаз аҿырԥштәқәагьы азхап усҟантәи аамҭазы адин
дшазыҟаз аилкааразы.
Апоет заатәи ипублицистьикаҿгьы анна, ара адинхаҵаратә
статиақәа акымкәа, ҩбамкәа иаҳԥылоит. Урҭ зегьы акакала
иааганы азеиԥш хҳәаа рзыҟаҳҵоит ҳәа ҳалагар, мыцхә хара
ҳагар ҟалоит. Еиҳа иҟазшьарбагоуп ҳәа иҳаԥхьаӡақәо ԥыҭчыҭқәак ҳарзааҭгылап.
Дырмит Гәлиа, хымԥада, ииашаны дызлахәаԥшуаз ала,
ҭоурыхла адин змам ажәлар ҳмилаҭуп, ахатә ҷыдара змоу,
егьырҭ ирылаӡҩаны иҟам ҳауп рызҳәом. Аԥсуаа жәытәнатә аахыс адин шрымаз ашьақәырӷәӷәарала акыр рыхьӡ
аҭгара дашьҭан. Адин змам егьырҭ ажәларқәа рҿы да­
хьына­цәырҵуа ҳаҭыр иқәым ҳәа иԥхьаӡон. Иара ус акәын
иагьшыҟаҵәҟьазгьы. Досу динс имоу, дызхьыԥшу акырӡа
аҵанакуа иҟаижьҭеи мбатәы ҵуеит. Аԥсуаа рдинхаҵара
аҭоурых цқьа иахьыҭҵаамыз (аиашазы уи иахьагьы инагӡаны
иауҭҵаахыу) хьаас иман. Абри азҵаара далацәажәауа, «Ҳара
аԥсацәа ныҳәас иҳамоу иарбан мшу?» (агазеҭ «Аԥсны, 1919,
апрель 20, № 5) ҳәа хыс измоу астатиаҿы Дырмит Гәлиа
иҩуан:
«Аусқәа урызхәыцыр, ԥаса иҟаҵатәуи ашьҭахьы иҟаҵа­
тәуи иарбану уцәеилагоит. Ацәаӷәаразы ацә умамзар,
узлацәаӷәои? Ацә умоуп, аха ацәмаҭәа умамзар, узыцәаӷәо?
Ацәгьы умоуп, ацәмаҭәагь умоуп, аха уцәмаҭәа ацәеиха
ахамзар, узыцәаӷәо? Убарҭ зегьы умазаргьы, ацәмаа зыкуа
аоҩ дыҟамзар, крыузыҟаҵо?

– 251 –

Абас ауп сара саӡәыкны аусқәагьы сышрыхәаԥшуа. Аусқәа
рышьхәақәа еиларсуп, акы ашьақәыргылара уаналагалакь,
егьи ухамышҭыропу. Убас ҳара автономиа ҳамоуп, ҳашхазы
жәлару зегьы ирдыруеит ҳҳәеит. Даара ибзиоуп. Ҳдин азы
иаҳҳәахьоузеи? Ҳара цқьацәас иҳамақәада? Ныҳәақәас
иарбан мышқәоу иҳамоу? Ҳара хазы жәларызар, абарҭқәа
ҳҭахуп-тәа.
Ари сара сгәанала азхәыцра аҭахуп. Абри аҳасаб ала аус
зуа еилырганы измоу аӡәыр дыҟазар, иаамҭоуп шьҭа абри
ацәыргара. Аха сара абри ахы анцәырызго, сара сгәы иаанагауа ԥыҭк сҳәап.
Аԥсны ԥасаӡа ақьырсианра алашара алазгалаз Симон Кананит иоуп. (Ԥсырӡха джуп). Убри иоуп аӡәыс ацқьақәа рахь
аԥсацәа алашара рылазгала. Иара имшныҳәоуп маи жәба
рзы. Акыс абри амш аԥсацәа рзы ныҳәа дууп. Ҩба: гьаргәаба
фба – раԥхьаӡа аԥсышәала аныҳәара аныҟалаз…
Хԥа – жәохә нанҳәа – Анцәа дзыхшаз лылацәа аиқәыԥсара
амш, ҳара ҳзы ныҳәазароуп ҳәа сыҟоуп. Анцәа иан Аԥсны
ҿыхҩыси хьчаҩыси дахьамоу азы.
Ажәытәтәи ҳухәамақәа зегьы – Лӡаа ауахәама, Лыхны ауахәама, Ҵҟыбын ауахәама, Мықә ауахәама. Зегьы
лыхьӡалоуп ишыҟаҵоу.
Лӡаа ныха (Анцәа дзыхшаз лныха) уажәгьы Гелаҭ иҟами!
Уи азы крынбаҳәатәу? Иаамҭамишь?
Дырҩегьых исымоуп исҳәақәаша, аха уажәы саанҵасуеит
абри аҿы!»
Абра хыхь ишеибгоу иаазгаз астатиа кьаҿ зныз агазеҭ
«Аԥсны» аномер (1919 ш., апрель 20, № 5) аҿы икьыԥхьын
Дырмит Гәлиа иҩымҭоу адинхаҵара ҵакыс измоу даҽа статиакгьы. Уи ахьӡ акыр инеиҵыхыуп. «Христос дгылт! Иисус
Христос игылара. Амшаԥ лаша ду аҽны ашәаны ирҳәо атропор». Актәи адаҟьаҿы астатиа иахьналаго епиграф ҳасабла
абас ануп:
«Ҽаанбзиала, дадраа, абри агазеҭ збызшәала иҩу ажәлар!
Ишәыдаҳныҳәалоит абри аныҳәа мшаԥы лаша ду!»
Мшаԥы аламҭала акәхап уи агазеҭ аномер анҭыҵыз, уи
азоуп автор ус зиҩуаз. Иҩашьаӡом астатиаҿы абиблиатә

– 252 –

легендақәа инарҭбааны ахархәара шрымоу. Уи ирмарианы, дарбан ԥхьаҩы еизадазаалакгьы еиликаартәы,
игәникылартә иҳәоуп ацқьа Мариа Иисус Христос дышлыхшаз, насгьы дзықәшәаз ахынҭа-ҩынҭарақәа. Иацуп мшаԥы
иазку абиблиатә сиужет аҵакы еиҭаҳәаны. Уи хыркәшоуп
анцәа ицәымшәоз ауаа рахьырхәрала, ицәшәоз дзықәшәаз
амыҟәмабарақәа зегьы дыриааины аԥсҭазара бзиа иоурала.
Дырмит Гәлиа ддинхаҵаҩын, уи аганахьала дфанатикын
ҳәаҵәҟьа ашьақәырӷәӷәара гәаӷьыуацәоуп. Аха адинхаҵара
уеизгьы иҵоуроу акоуп, ақьырсиантә ҵарагьы хәарҭоуп
ҳәа ишиԥхьаӡоз ҩашьаӡом. Адин опиумуп ҳәа дақәыӡбо
џьарамзар џьара иаабом заатәи иԥсҭазаараҿы. Уи ус шакәу
даҽа зныкгьы иеилыхха иаабоит «Измааноузеи абри?» ҳәа
хыс измоу Дырмит Гәлиа истатиаҿы. Уаҟа автор абас иҩуан:
«Аҵара змоу ауаа џьоукы ирҳәоит, иагьынарыгӡеит,
иаҟәырхит ашколқәа рҿы Анцәа изакәан аҵара.
Уи мыцхәыс ирыԥхьаӡеит. Ожәы ашколқәа рҿы Анцәа
изакәан аҵара зну ашәыҟәқәа мыцхәыс, башас, амала
ашкафқәа ныркылоит ҳәа абна, абра астолқәа ирықәыԥсоуп,
ма зегьы кҿаҩрак икҿаԥсоуп, оҩы дрыхәаԥшуам. Уи ус
иамҩазар ҟалап, аха сара акы сзеилымкааит. Дара убарҭ ауаа
аевангелиа уҳәа Анцәа изакәан шәыҟәқәа уҳәа аҷкәынцәа,
ожәы изҵауа рзы акгьы иаԥсам зҳәауа, ианцәажәо
ажәаԥҟақәа, ахшыҩрҵарқәа аевангелиа аҟынтәи ажәақәа
рыла ицәажәоит. Нас абарҭ Аевангелиа иамыԥхьазар
изларҵазеи?
Аевангелие иану ажәақәа хшыҩ рҵагамзар, убырҭ ажәақәа
дара изырҳәозеи? Абарҭ ажәақәа бзиазар, хшыҩ рҵагазар,
акгьы иаԥсам ҳәа хҳәааны, акгьы иаԥсам, ишәымҵан ҳәа
арҵаҩцәа хара изацәдыргылозеи? Уи акы.
Егьи, апапцәа ирҳәо башоуп, амц рҳәоит, ауаа ржьоит зҳәауа ауаа урзыԥшыр, апапцәагьы рымоуп рхазы, урҭ
иреиҳабугьы дрымоуп, еиҭеиҳабугьы. Апап акгьы даԥсамзар,
амц ижьозар ауаа, уи убри зҳәауа, апапцәа ирыҵырхызар,
изрымоузеи дара? Абри сара сзы цқьа еилыргам.
Аха сара избауа убри ауп, апапцәа ныиахны аӡы иазҭақәоз
агәыргьын хаҵараан, анаҭраан апапцәа ишрышьҭоу збоит.
Ианыԥсуа, бзан Анцәа дыҟам зҳәақәо, Анцәа, Анцәа шыр­
ҳәауа иԥсуеит. Нас ианыԥсуа Анцәа дырҭахызар, ианыԥс­

– 253 –

лак апапцәа ирышьҭазар, бзан урҭ ирықәнагауа, ирнаалауа
зырымҳәауазеи?»
Араҟагьы излаабо ала, Дырмит Гәлиа анцәаихаҵареи
адин амаҵзуҩцәеи акыр дрыдгыланы дцәажәон. Ақьырсиан
шәыҟәқәа ркажьра иахьалагаз, ашколқәа рҿы анцәа изакәан
аҵара иахьаҟәырхыз иашам ҳәа иԥхьаӡон. «Анцәа изакәан
аҵара зну ашәыҟәқәа мыцхәыс, башас, амала ашкафқәа
ныркылоит ҳәа абна, абра астолқәа ирықәыԥсоуп, ма зегьы кҿаҩрак икҿаԥсоуп, оҩы дрыхәаԥшуам» ҳәа, – игәы
иалсны, ицәымыӷханы иҳәеит. Ус ахьыҟарҵаз дақәӡбеит.
Астатиа злахыркәшоу ажәақәагьы заҟа иҟазшьарбагоу
еилкаауп: «Нас ианыԥсуа Анцәа дырҭахызар, ианыԥслакь
апапцәа ирышьҭазар, бзан урҭ ирықәнагауа, ирнаалауа
зырымҳәауазеи?»
Ҳтәылаҿы Асовет Еидгыла анеилаҳа, акоммунисттә
партиа иақәыӡбо ианалагаз аахыс уи аидеиақәа зну, иара
ашьаҭакыҩцәа рҩымҭақәа аҟьымсар еиԥш икарыжьуа, уаҩ
ихәо акгьы рынӡамшәа ипатудаханы иахьыҟалаз, ақьыр­
сиантә шәыҟәқәа ирзыруаз уаҩы игәаланаршәоит.
Ара ҳара интересс иҳамоу азҵаара аганахьала
хшыҩзышьҭра уаҩы иаиҭартә иҟоуп «Аҩынтәтәи ақырҭ
ԥшьаҩцәа рыҩнуҵҟатәи реизараҿы ишьҭырхыз аус» ҳәа
хыс измоу Дырмит Гәлиа истатиагьы (агазеҭ «Аԥсны», 1920
ш., нанҳәа мза 7, № 28 (56). Астатиаҿы автор иара итәала
иааркьаҿны далацәажәеит, иеиҭеиҳәеит уи аламҭала
аменшевикцәа ргазеҭ «Борьба» апротоиереи Трофим
Џьохҭабериӡе ҳәа аӡәы ианиҵаз иусумҭак аҵакы. Еиҳараӡак
иара зызку ақырҭуа ԥшьаҩцәа уи аамҭазы ирымаз аимакаиҿакқәа рыӡбахә ауп. Иаҳәоит уи аламҭала ақырҭуа ԥшьаҩцәа
аизара шымҩаԥыргаз, ԥырхагас иҟаҵаны аепархиеи аокругтә
советқәеи ҳәа изышьҭази шаԥырырхыз, аҷҟәындарцәа зинла рымч арыӷәӷәараҿы ишышьақәдырӷәӷәаз. Насгьы астатиа апапцәа ржакьа арҟәыдра азин рырмҭарц шырыӡбаз,
аԥшьацәа хыхьтәи рышәҵатәы амаҵ анырымуагьы ины­
ҟәыргыларц шрыдырҵаз.
Ари астатиаҿы Дырмит Гәлиа ипозициа цқьа ианымԥш­
уазаргьы, агазеҭ «Аԥсны» иахьаниҵази аземԥш стили рыла
уаҩы ибартә иҟоуп ақьырсиан дин иашьашәалоу азакәанқәа
рыдгылаҩык шиакәу, урҭ еилазхәо дышрықәыӡбо.

– 254 –

Акры зҵазкуа даҽа ҷыдарақәак, ниуансқәак, хымԥада,
иазгәаҭатәуп. Дырмит Гәлиа адинхаҵара зныԥшуа аҩым­
ҭақәа шимоу аабеит, аха иара ихаҭа инагӡаны уи илаҽны
дыҟазу, дыҟамзу аиҩдыраара маҷк иуадаҩуп. Ифанатикыз атеистын ҳәа ҳақәыӷәӷәаны ҳәашьа ҳамам. Еиҳа ииашахоит ижәлар рытрадициатә динхаҵара иашьашәалаз
адунеихәаԥшышьақәа иман ҳҳәар. Ҭоурыхла ҳалаԥш
ахьынӡанаӡо аԥсуаа рдинхаҵара аиҭакрақәа аиухьеит.
Зны, ажәларқәа зегь реиԥш, амырҭаҭра рылаҵәаны иҟан.
Уи ашьҭамҭақәа иахьа уажәраанӡагьы рудимент ҳасабла
акәзаргьы ирыдубаалартә иҟоуп. Нас ақьырсианра заанаҵ
издызкылаз, излаҵәаз ажәларқәа иреиуоуп. Аҵыхәтәантәи
хԥа, ԥшьба шәышықәса раахыс аԥсылманрагьы аԥсуаа
ԥыҭҩык ирыдыркылеит. Аха џьаргьы, ианакәзаалакгьы
ифанатикцәаны иҟамызт. Адинхаҵара аганахьала аԥсуаа
иреиԥшу аҭоурых рымоуп ҳәа зегь реиҳа хылҵшьҭрала
иззааи­гәоу аедыгьқәагьы.
Адинхаҵара, анцәа игәрагара нагӡаны Дырмит Гәлиа
имазаргьы цәгьарак иазҳәамызт. Уи агәрагара ихы иар­
хәаны ижәлар еидикыларц, рмилаҭтәи рсоциалтәи хдырра ирҿыхарц, ирцыхцыхырц, аҵаралашарахь икылигарц
дашьҭан. Аиаша ҳҳәозар, Дырмит Гәлиа иаҵкыс акырӡа иеиҳаз
ахәыцыҩцәа дуқәагьы аӡәырҩы аамҭала анцәа ихаҵара рыман. Аҿырԥштәқәа заҟа уҭаху уԥылоит. Иаҳгәалаҳаршәап аурыс литература аклассикцәа дуқәа Л. Н. Толстоии Ф. М. Достоевскии, афизика аганахьала аартра дуӡӡақәа ҟазҵаз, адунеи
аҿы еицырдыруа атеоретик Альберт Еинштеини адинхаҵара
маҷымкәа ирылаҽны ишыҟаз…
Абра хыхь иааҳгаз аматериалқәа иаҳдырбоит Дырмит
Гәлиа иԥсҭазара заанаҵтәи апериод азы адин дшазыҟаз. Аха
иқәгылар ҟалоит уи азҵаара иадҳәалоу даҽакгьы. Изакәу уи
ауп, апоет исахьаркыратә ԥҵамҭақәа рҿгьы, агазеҭ «Аԥсны»
ианиҵаз истатиақәа рҿгьы зныкымкәа,ҩынтәымкәа иаахтны, иӷәӷәаны дрықәыӡбон аԥшцәа, аҟәыдырԥацәа.
Нас ааирбышьас ирымоузеи Дырмит Гәлиа адинхаҵара,
анцәаихаҵара иман ҳәа аҳәареи ахәаџьацәеи, аԥшыҩцәеи,
аҟәыдырԥаҩцәеи дахьрықәыӡбози? Избан урҭ анцәа имаҵ
аура иашьҭаз мап зырцәикуаз?
Араҟа иԥсабаратәым ҳәа акагь ыҟаӡам. Иара имбарц залшомызт анцәа ихьӡала, адин ахьӡала апапцәагьы аӡәырҩы

– 255 –

алаҵаны, ахәаџьацәеи, аԥшыҩцәеи, аҟәыдырԥаҩцәеи иҵа­
радаз ажәлар шыржьоз. Урҭ иара иааиԥмырҟьаӡакәа ажәа
џьбарала дырҿагылон. Агазеҭ «Аԥсны» усҟантәи аномерқәа
инаргәылаԥшлакгьы ибарҭоуп ма иара Дырмит Гәлиа ииҩыз,
ма икорреспондентцәа изаарышьҭыз астатиақәа ажәлар
зжьоз «аԥшьацәа» ишрықәыӡбоз.
Ианагь иара ишиҟазшьаз еиԥш, ари азҵаара анышь­
ҭихуазгьы агәра угартә, абра уажәы анхацәа дрылатәаны аӷыдмыдыҳәа иеилацәажәо ихациркуан иажәа. Афактқәагьы дара
ажәлар есымшатәи рыбзазараҟынтәи иааигон. Хыԥхьаӡарала
имаҷым рахьынтә ҿырԥшыга заҵәык аазгоит. Уи
«Аԥсхәрақәеи, аԥшцәеи, аҵаацәеи» (агазеҭ «Аԥсны», 1919 ш.,
ииуль 25, № 18) ҳәа хьӡыс измаз Дырмит Гәлиа истатиоуп. Иахьа уажәраанӡа шамахамзар аӡәгьы дахымцәажәац, иахьатәи
аԥхьаҩцәа шамахамзар аӡәгьы издырӡом. Насгьы автор уи
астатиаҿы ишьҭихуаз азҵаарақәагьы иахьагьы ҳабзазараҿы
иқәгылоуп, ҳазмырӷьацақәо, ԥхьаҟа ҳазмышьҭқәо иреиуоуп. Иахьа иҳәазшәа иахьатәи ҳабзазара иақәҿиҭуашәа
иҿыцҳҳараӡа иҟоуп злоуҳәақәаша акоуп. Убарҭқәа рҟнытә
ишеибгоу автор истиль азныжьны иаазгар сҭахуп. Уеизгьы уеизгьы иеиҵыхцәаны иҟам. Традициатә лакәк иҳәошәоуп дшалагаз, аха нас цәаҳәақәак рнаҩс ахҭыс ҵабрг шьаҭас ишаиҭаз,
атипра зуа акы шакәу мҩашьахуа иҟоуп:
«Дынхауан оҩы еиқәҷабк Бедиа ақыҭан Мамсыр ҳәа. Убри
аҟынӡа деиқәычаԥа дынхауан Мамсыр, амҩасцәа ииасны
ицауаз инхара ду анырбалакь, дызусҭа ари аҭауад инхауа ҳәа
иҵаауан. Икәаскьақәа аҩбагьы еиҿахыбын, имаҵурҭа аладахьы ирываргылан. Иашҭа ахаҟны угылазар, аҵыхәаҟны
еиргь ҳәа улаԥш наӡауан. Ахаҳәтә гәара акәыршан иара
убри иашҭа. Аҭаларҭа агәашәгьы ичаԥаны кыцла ихыбын. Иашҭа ду аҩнуҵҟа участка наӡак аҟара иҩнқәа агәҭа
иҭакны масар гәарала ихкаан. Амасарқәагьы иԥшӡаны
ицәны иаҵәала ишәын. Убри ашҭа хәыҷы – участка баҳчаны
иҟаҵан. Ҵла ԥшӡас иҟоу зегьы, агьыл ҟаԥшьқәеи аҳаскьын
какаҷқәеи уа иҟамызҳәа оҩы изҳәаӡом. Иашҭа ду агәҭаны
адәқьан изҭагылан. Уи адәқьан оҩы дзызгәаҟуа иҵамыз
ҳәа агьыҟамызт. Иара Мамсыр дахьынхауаз еиҳаракыраны
ихәшәа иҟан. Иладахьы архан, иӡлагара аффаҳәа илагауа
изҭагылан. Ишьамаҟа ҵҩа рымамызт, иԥсаса рзыԥхьаӡомызт.
Ажәакала, анцәа ишиҳәара инхауаз аӡәы иакәын.

– 256 –

Мамсыр ҽнак ахьҭа илалан дычмазаҩхеит. Еиҳа-еиҳа
деицәахо мацара дара цәгьа дычмазаҩы бааԥсхеит. Ашоура бааԥс имаз аҟнытә дҩашьа-хашьаны, деилаганы дҟалеит.
Ҳаџьараҭгьы саб дыԥсуеит иҳәан афырҳәа иҽ икәадыр ақәи­
ҵан аԥшцәа дрышьҭалеит. Мулла ԥшҩык ус иеиҳәеит:
– Учымазаҩ аҩсҭаа-аџьныш аӡы ахькеиҭәаз дахысит азы
аџьныш дихоуп, – ҳәа. – Сара мчыбжьык ала дихысцауеит
ихоу аџьныш, аха егьызгауеит камбашь хьак абат зҵоу, – ҳәа.
Ҳаџьараҭ иҵаз џьишьан ус еиҳәеит:
– Ҳаи, уанаџьалбеит, уи далырг, смазара зегьы га!
Мчыбжь иашак ачымазаҩ ашоура ибылны иамаз рыцҳа
иргәаҟра даҿын амулла. Зны арыжәтәқәа ииржәларын,
зны аҵабылтәқәа иҵеибылларын. Иҵеибылқәаз рылҩеи
рфақьи ирхылҵуаз ачымазаҩ зынӡак даргәаҟуан. Ишоура
ианазҳалакь дыҵҟьаны ддәықәлауан. Уи анибалакь амулла
иԥҟара далагон аџьныш дихысцоит ҳәа.
Ари иакәым иҟазоу, Али иоуп рҳәан, Ҳаџьараҭ агьи икамбашьхьа ихҭынҵаны Алигьы дааигеит, аха уигь акгьы димыхеит ачымазаҩ.
– Учымазаҩ аҩсҭаа иакәӡам иԥырхагоу, амзыз имоуп, –
ҳәа иарҳәеит Ҳаџьараҭ.
Ҳаџьараҭ аҵаацәа даарышьҭалан ҵаацәас иидыруаз зегь
еизигеит. Аӡәы Елыр ныха иԥырхагоуп, дганы дуныҳәароуп
зеиԥшыҟам ацәи сыс бзиаки уманы ҳәа (еиҳәеит), егьи ажьира амзызи имоуп. Дуныҳәароуп аӡыси асыс шкәакәеи рыла,
мамзар дыԥсуеит учымазаҩ ҳәа (иеиҳәеит).
Убас ирҳәоз еизакымкәа жәаба рҟынӡа иарҳәеит,
Ҳаџьараҭ иарҳәақәаз зегьы ҟаиҵан, ашьҭахь Елырҟа дызгоит ҳәа ачымазаҩ диманы амҩа данықәигалаҵәҟьа, ачымазаҩ
зыԥсы зылӡаахьаз ауардын данарҵысы, дыԥсит. Адырхаҽны
Кадихан – Ҳаџьараҳ иан (ӡнын) ахьҭа илылалаз акәу, егьи
закәу здырхәада, иаалықәшәан дыԥсит.
Ҳаџьараҭ аҵәыуара ду ҟаиҵеит. Иааизгьы какал излаилшоз ала, идиркит егьит. Рышықәс амш азы Ҳаџьараҭ
иани иаби уи еиԥш ԥсхәрак ҳәа рзиуит, аха Самырзаҟанаа
уаҟәыҵи, Аԥсны иахьакәзаалакгьы уи еиԥш аԥсхәра оҩы
имбаӡац. Ацәқәеи ажәқәеи мацара ҩажәи жәабаҟа ршьит, ара
асарақәа убыс. Ачыс икажьыз ҵҩа амамызт. Аҽырҩра ду ыҟан,
седроу, уа иҟаз ҳәа оҩы излеиҳәозеи. Аԥсхәра хаха-хымш

– 257 –

инымҵәаӡеит. Аха амцынхәрас Ҳаџьараҭ акагь изнымхаӡеит
абри аҟара амазара ду имаз ашҟа, уи ахыхь ауал иқәиҵаз азы
иҩнқәа иреиӷьыз руак имҭир ԥсыхәа имоуит. Ҳаџьараҭ ихы
зланыҟәигауа агьимамкәа длатәеит.
Акы сҵаауеит: изыхәада, мшәан, Ҳаџьараҭ игәаҟреи
иԥсхәреи? Аӡәымзар аӡәыгьы! Нас уи аԥсхәра аҵкыс еиӷьымзи
ари аԥсхәразы иихарџьыз азы баак рхаиргылар иани иаби.
Амҩасцәа абаа ԥшӡа анырбалакь, дызусҭада ара ижу, иԥсаҭа
бзиахааит, акры зкыз аӡәы иакәзаап ҳәа рҳәаларын ма. Ари
аԥсхәра ду ииуз мгәамзар акгьы иазымдырӡеит, аха амгәагьы
анеихсыӷь, зынӡак иӡӡеит.
Абас ауп ҳаԥсуаа шрыцҳау. Абарҭ аԥсхәрақәеи, аԥшцәеи,
аҵаацәеи роуп ҳ-Аԥсны инхауа аҩнуҵҟа ӷа дус, шьҭахьламзар
ԥхьаҟа измышьҭуа ирымоу.
Убри аҟнытә зегьы Аԥсназы згәы былқәо, абри иаԥхьауа
ԥсыхәа зламоу ала, мчыла, абарҭ аҭоурых гмыгқәа аԥсуаа
раԥхьаҟа измышьҭуа шәҽырзышәшәаразы. Ҵара зманы,
хәыҷык заҳауаны иҟоу зегьы абарҭ рзы ҳақәԥароуп. Да,
шәыԥшишь, Анцәа узша, абарҭ реиԥш аҵас гмыгқәа агьырҭ
амилаҭқәа ирымазар. Ҳара урҭ ҳазкамыжьӡеит.
Абра ианысҵаз лакәуп ҳәа ахышәымҳәаакәа, саашәы­
кәыхшоуп, саԥхьаҩцәа, цқьа шәазхәыц. Уашьҭан аԥсуа
милаҭ рсовет анықәтәалак, ари ас инрыжьра иҟам. Ари
рхаҿы инаргашт. Ус хьанҭаны ирыԥхьаӡашт. Убранӡа ауаа
азыҟашәҵаларцы сшәыҳәоит абри иаԥхьо зегьы».
Сара ара уажәы акоуп иаасгаз. Абжьарак «Аԥсны»
адаҟьақәа рҿы ас еиԥш иҟоу аҵас бааԥсқәа ирызкны Дырмит Гәлиа акырынтә истатиақәа рыла дықәгылахьан.
Аԥсуаа рытрадициатә ҵас бзиақәа дышрышьҭазгьы, ашәа
шырзиҳәозгьы,иҽеимыз, ирԥырхагаз, хәарҭара зламкәа
акынҵыҵыреиԥш ирымаз акәамаҵама мыцхәқәа, еижьагоу
ахьӡырҳарақәа дрықәӡбон.
Ари астатиа Дырмит Гәлиа иҩижьҭеи ԥшьынҩажәа
шықәса инареиҳаны ишҵуагьы, уи аахыс акыр аҭоурых
хҭыс дуқәа шаҳхаагахьоугьы, ара иара дызлацәажәаз
ҳагра бааԥсқәа уажәгьы иҳацраԥсса иҳацуп, ҳрыхҟьашаны
ҳкаҳауеит, ҳазрылымҵит. Уи аахысгьы акьыԥхь аҿгьы,
абжьааԥнытәи абзазараҿгьы заҟаҩ иақәыӡбахьоузеи аиныхра дуқәеи аԥсхәра дуқәеи еиҵҳәаны рымҩаԥгара шмарҭдоу,
ишҵоурам, аха ишааиц иааиуеит иахьа уажәраанӡагьы.

– 258 –

Ҳазлацәажәо азҵаарақәа ирыдҳәаланы, инарыԥшьны
Дырмит Гәлиа ирҿиамҭақәа ирыхцәажәахьоу цқьа иазгәа­
рымҭац хшыҩҵакык иазкны, абра ибжьагаланы ажәақәак
сҳәар сҭахуп. Изакәу уи ауп апоет аханатәгьы ҽышәала
дзышьҭаз ижәлар рбызшәа, рҭоурых, ретнографиа, рфольклор ҭиҵаауан, иӡыригон. Рыбзазараҿы традициала иааргоз иԥышәаны ирымаз рмилаҭтә ҟазшьа бзиақәа, рҵасқәа,
рқьабзқәа дырзышәаҳәон. Урҭқәа зегьы еилкаау, иаадыруа роуп. Аха убарҭ инарываргыланы дацәымшәакәа,
имӡакәа иааидкыланы ажәлар ирымаз агхақәагьы хтны
иҳәон. Аҳәашьагьы дақәшәон. Еиҳараӡакгьы агазеҭ «Аԥсны»
ианиҵоз апублицистикатә статиақәа рҿы лассы-лассы урҭ
агхақәа дрылацәажәон.
Аԥшцәа, аҟәыдырԥацәа, ахәаџьацәа, аиныхрақәа, аԥсхә­
ра дуқәа, аҵарадара дахьрықәыӡбоз анаҩсгьы хьаас имақәаз
иреиуан аҭоурых амдыррагьы. Аҭоурых заҳҭаху атәы ссиршәа
еилкааны иман. Уи адырра ус баша хшыҩла ахәмарра иатәуп
ҳәа акәымкәа, амилаҭ ахаҿра аазырԥшуа ауп, аҭоурых
иахылаԥштәуп, иааиԥмырҟьаӡакәа ихьчалатәуп ҳәа ласы-лассы далацәажәон. Аҭоурых адырразы иара усҟантәи
аамҭазы ииҳәоз ихшыҩҵакқәа иахьагьы рҵакы рцәымӡӡац.
Ҿырԥштәыс иааҳгозар агазеҭ «Аԥсны» ианиҵаз истатиақәа
ируаку «Ажәытәра» ҳәа хьӡыс измоу аҿы Дырмит Гәлиа
иҩуан:
«Аԥсны ожәтәи аамҭазы шаҟа ихәыҷу жәбоит, аха ажәытә
кыр аҵанакуан, кыр алшауан. Убри аҟнытә гәкамыжьгас,
хеиҭаҳәагас изқьынгьы иҳамазароуп ҳара аԥсацәа ҳжәытә­
ра, ажәытәтәи ҳҭоурых. Цқьа иаадруазароуп зегьы ҳҭоурых,
ҳазхылҵыз, ҳазнысхьоу, ҳаазхысхьоу зегьы. Ҭоурых змам
ажәлар жәларыс ирыԥхьаӡом. Зҭоурых ззымдыруагьы даз­
ҵаалароуп, еиликаалароуп, идыруазароуп. Ажәытәтәи
ҳҭоурых иақәшаҳаҭу, изырҵабыргуа абаажәқәа џьара
иҟазаргьы игәаҳҭалароуп, ҳахылаԥшлароуп. Абас ауп аҵара
змоу ажәларқәа ржәытәра шырхьчо».
«Ажәак аԥсуаа рзы» (агазеҭ «Аԥсны», 1920 ш., март мза
6, № 7 (45) ҳәа хыс измоу истатиаҿы Дырмит Гәлиа ижәлар
рыбзазараҿы иҵарбгаганы, иҵжааганы иҟаз агхақәа еиҳагьы
иҵарны дрылацәажәеит. Аҭоурыхи ахатәы бызшәеи араҟагьы
дрыхӡыӡо абас иҩуан: «Мыцра злам жәытәтәи аҭоурых

– 259 –

излаҳәо ала, х-нызықь шықәса хараӡа иреиҳауп ҳауаажәлар­
ра – аԥсацәа ожәы ехьынхо Амшын Еиқәа иаванхоижьҭеи.
Убри инаркны ехьа ожәраанӡа шьарда мыҟәмыдра
аҩсхьеит, шьардагьы раҩсхьеит аԥсацәа абзиарагьы,
ацәгьарагьы.
Зны убысҟак рымч ҭаны, ирацәаҩны иҟазаарын: Ҟәбина
аӡы еркны, Қырҭтәылан агәҭанынӡа еимҽхакны ирымазаарын дара.
Рхала аҳәынҭқар дрыманы, рдин ҽеила иқәызҵаша
аиҳабацәа рыманы, иарбанзаалакгьы русқәа – еибашь­ра­
тәызааит, анхаратәызааит, рхала ирбо, рхала иныҟәырго
иҟазаарын шьарда аамҭа.
Жәаҩаҩык раҟара ҳҳәынҭқаррақәа Аԥсны ныҟәызгоз
рыхьыӡқәа ааԥшуеит ехьагьы. (Дырмит Гәлиа истатиа абри
аҭыԥ аҿы усҟан аредакциа иҟанаҵаз азгәаҭа излаҳәо ала,
Аԥс­ны аҳцәа «жәаҩаҩык моу урҭ рхыԥхьаӡара кыр ира­
цәоуп» – С. З.).
Убысҟаҩыкгьы адин иахылаԥшуаны иҟазаап.
Аԥсны абзиара аҟынтәи жәытәгьы иамеилаҳауаз милаҭ
ыҟамызт. Ҳнапаҿы иаагандаз ҳәа шьардаҩы иақәлахьеит
Аԥсны.
Шьардаҩы иқәнагалахьеит ара, рынхара, рынҵыра ара
иҟаҵаны, Аԥсны иахыҵәарацы акы рыгымкәа иҟалахьеит
акыр, аха инҵәахьеит, иаанхаз рышьҭахь ицеит.
Иҵабыргуп аԥсацәа азалым ианақәшәоз ыҟан, даҽаџьара
ианахнагозгьы ҟалахьеит, аха рыԥсадгьыл зынӡак иацәыӡны
иҟамлацт.
Рбызшәа, аԥсшәа мырҩашьакәан, рыламыси раамсҭашәеи
мырӡкәа, рчеиџьыка бзианы иааиуан уажәраанӡа.
Абас акәын жәытә ҳауаажәларра – аԥсацәа ахьӡи-аԥшеи
рыманы, хар змам ауаа рҿы иԥхьаӡаны ишыҟаз. Усҟан аԥсацәа
раҳаҭыр дузаарын, рыламыси, рыҟазшьеи, рыбзазашьеи
атәым уаа мыцхәы еилаҳаны иаҳауандаз ҳәа иашьҭазаарын.
Аха ожәы ехьатәи ҳауаажәларра аԥсацәа рыҟазшьеи рыбзазашьеи бзиарас оҩы иахиҳәаараны иҟоу шьарда имаҷуп.
Оҩы дзышьцылоу, егьа ицәгьазаргьы, имхабзиоуп,
ҳаблақәа еишьцылан аҟнытә ҳаграқәеи ҳаҟазшьа бааԥсқәеи
ҽеины иаабом, жәытә ҳаныбзиаз, ҳаԥсуара мырӡкәа
инныҟәаагоз ҳаиԥшу џьаҳшьоит ехьагьы. Аха ебаҟоу инасыԥ­
дараны уахь ҳаҟаӡам.

– 260 –

Милаҭс ҳазиуоу оҩы излаидыршаз иҳациз ҳабызшәа,
аԥсшәа мдыршақә, енагь ҭәамшьарақә иҳаҭырдатәны зынӡак
иҳампыҵаӡырцы акымзарак агым.
Ҳанамыси ҳаҟазшьа бзиақәеи иаҳхаршҭны, атәым уаа
рыҟазшьеи рыбызшәеи шьҭыхуа, ҳашаԥсыуоу оҩы излаидырша дыргак ҳазнымхакәа ҳаиасырцы егьҳагым.
Атәым уаа наа ҳашцо рбоит, џьоукы иаҳхыччоит, арҭ
ажәлар лашәуп, идагәоуп, иҟарҵо рбом ҳәа, џьоукгьы
имӡакәа иҳаҽԥнырҳәоит ҳаграқәа, шәабаҟаз шәиасхьеит ҳәа
ҳахҳәаауа. Ҳара ҳаҟоу џьышьа абри еиԥш аҵабырг ҳазҳәоуа
ҳрызгәаахуеит, иҳацәҳаит ҳәа. Ҳазлаҟақәоу оҩы ҽеила еиликаар, ииашаны џьоукы ҳаԥсадгьыли ҳауаажәлари рзы ҳаԥсы
шҭоу ҳаиасхьеит, агьырҭгьы ԥсык ҳарҩызоуп урҭ рзы.
Аԥсра ҩба рыуала иҟоуп: Анцәа иԥҟарала оҩытәыҩса
цәала, жьыла хьмыӡӷыда адунеи данықәҵуа, уи ԥсра бзиоуп,
ус ииасуа дгәырҩатәӡам.
Оҩытәыҩсак, мамзаргьы жәларак шынаибакәу рыԥсы
шҭоу, рыблақәа шааԥшуа ианиасуа ҟалоит, ари ԥсра бааԥсуп,
ҩынтә ԥсроуп.
Иуциз убызшәа бзиақәа ухаршҭны, тәым бызшәала
уцәажәо, тәым ҟазшьала уныҟәо уаныҟала, узлыҵыз ажәлар
рзыҳәан иԥсыз, ииасыз аӡәы уиҩызоуп».
Ажәлар ианагь иҟәыӷоуп, агха роуӡом ҳәа асовет аамҭазы
(уаанӡагьы ус зҳәақәоз ыҟан, аха…) ҳара ҳхы иҭаргалоз
ахшыҩҵак, ҳәарас иаҭахузеи, ииашам. Аԥсуаа ҳаиԥш хыԥхьа­
ӡарала имаҷу ракәым, миллионла иҟоу ажәларқәагьы заҟантә
агха роухьоузеи, аҭоурыхтә перспектива аилкаара, алԥшаара
заҟантә ирцәыуадаҩхахьоузеи, ирыхәо, изырӷьацаша
акәымкәа, иҭазырхаша, ма неиҭаҳәашьа рызымҭаша амҩақәа
заҟаҩы заҟантә иалырххьоузеи жәынгьы, ҿангьы. Ажәытә
латинцәа ишырҳәалоз еиԥш, «ерарес ҳуманум ест» (ауаҩы
иҟазшьоуп агха аҟаҵара). Аӡәы (ажәлар раԥхьаԥхьагылара
зҽазызкыз) игәра ганы, иҳәатәы иацныҟәаны иҽеим, иҵар­
б­гагоу алҵшәақәа рҿгьы инанагақәаз ажәларқәа ыҟан
ажәытәгьы, иҟоуп аҿатә аамҭазгьы. Изхысҳәаауа, Дырмит
Гәлиа ижәлар дрыԥхьон ацәгьеи абзиеи еиҩырдыраарц, имцу,
акагьы ирзаԥсам аиллиузиақәа ирхаргаланы џьара тыша
бааԥсык рыҽҭармыжьырц еиҳа ихәарҭоу аҭоурыхтә мҩа
алыԥшаара рылдыршарц. Уи азакәын ажәлар рыбзазараҿы

– 261 –

ирымаз ашьцылара бааԥсқәа ирҟәаҵны аҵаралашарахь иеихарц уажәы-уажә дӷьаҵәы-ӷьаҵәуа изиҳәоз.
Иеизыркәкәаны урызхәыцуазар, агазеҭ «Аԥсны» ианиҵоз
истатиақәа рҿы иарбан зҵаарас дызламцәажәоз: ашкол,
аҵара, арҵага шәыҟәқәа, аҵаҩцәа, арҵаҩцәа, аҭаацәа,
аҭоурых, абызшәа, амҳаџьырқәа, Аԥсны агеоргафиа, аԥса­
бара, аҳауа… зегьы игәы иҵхон. Ижәлар ирԥырхаганы иибоз,
иаҳауаз зегьы гәҭыхас ишимаз агазеҭ аномерқәа рҿы иубоит.
Агхақәа рҟынтә ӷәӷәала дызқәыӡбоз иреиуан аӷьычра мыжда,
аҵара азхьамԥшра, анымха-хымҵәара, аҩыжәра, аашьара…
Иахьа уажәраанӡа Дырмит Гәлиа изкны ииашамкәа иҳамоу
даҽа гәаанагарак ахь ҳаиасып. Уи агазеҭ «Аԥсны» аҭыжьра
иадҳәалоуп. Иахьа уажәраанӡа уи агазеҭ зхы иақәиҭыз,
идемократиатәыз газеҭын, аполитика иадҳәалаӡамызт ҳәа
иԥхьаӡоуп. Ҵабыргуп, идемократиатәын, аха аполитика
иадҳәаламызт ҳәа ашьақәырӷәӷәара мцуп, мифуп.
Аиаша, асовет аамҭазы иҭыҵуаз (1921 шықәса инаркны СССР еилаҳаанӡа – 1991 шықәсанӡа) агазеҭ «Аԥсны
Ҟаԥшь» аасҭа хаҭала сара дара ҳаҭыр ду шысзақәугьы,
иалшақәаз шмаҷымгьы, Дырмит Гәлиа инапхгарала 19191920 шықәсқәа рзы иҭыҵуаз агазеҭ «Аԥсны» аԥсуаа рҿахәы,
ирыгыз, ирыбзаз, ирҭахыз, изыргәаҟуаз еиҳа иаҳәон, еиҳа
амилаҭ хаҿра аман. «Аԥсны Ҟаԥшь» акәзар, ҳәынҭқарратә
газеҭын. Ҵабыргуп, аԥсышәала ицәажәон, аха ҵакыла набыцра ақәымкәа аҳәынҭқарратә идеологиа иацныҟәон,
иацымныҟәаргьы ԥсыхәа аҟамызт.
1919–1920 шықәсқәа (ҩы-шықәса инарықәгәыӷуа) рзы
иҭыҵуаз аԥхьаӡатәи аԥсуа газеҭ хыхь-хыхьла аполитика
иадҳәаламызшәа иҟазаргьы, ҩнуҵҟала заманалаҵәҟьа усҟан
имҩаԥысуаз акыр политикатә хҭысқәа аныԥшит. Ҵабыргуп,
уи аҭыжьра инициатор хадас иамаз, иаԥшьызгаз Дырмит Гәлиеи икәша-мыкәша иҟаз, хыԥхьаӡарала ирацәамыз
гәыԥҩык аԥсуа интеллигенциа ахаҭарнакцәа, апатроитцәа
ракәын. Аха аполитикатә мчра знапаҿы иҟаз рыбӷа
рымамкәа, урҭ рахьынтә цхыраара рмоукәа, уи аҭыжьра
залыршахаӡомызт. Абольшевикцәа аԥсуа газеҭ аҭыжьра
иацхрааит ҳәа изакәызаалак џьара дыррак ҳамам. Аумашәа
иаҳбаргьы, уи агазеҭ аҭыжьразы аменшевикцәа ацхыраара шыҟарҵаз ҳазҳәо афакт ыҟоуп. Уимоу, аменшевикцәа

– 262 –

ракәымзар «Аԥсны» аҭыжьра залыршахомызт ҳҳәаргьы
аҵабырг ҳацәыхарахом уҳәартә иҟоуп. Аха уи ус шакәу иахьа
уажәраанӡа аӡәгьы иҳәомызт,ихәыҵагәашәа иҟан.Ус иахьыҟаз
џьашьатәӡам, избан акәзар, асовет аамҭазы аменшевикцәа
изакәызаалак рыбзарӡы ажәак иадамзаргьы аҳәара
ҟаломызт, урҭ зынӡа илахшақәазшәа, уаҩжьыфацәазшәа
аҟынӡа илбааганы акәын ҳашрыхцәажәоз. Асовет аамҭазы
ус иаԥын, аҭоурых шәыҟәқәа, арҵагақәа зегьы еицҿакны
аменшевикцәа џьнышқәан, абольшевикцәа маалықьцәан
ҳәа акәын ишырнырҵоз. Ас еиԥш иҟоу ахшыҩҵак шымцу ма
шьҭа ҳхаҿы иааҳгароуп: урҭгьы, егьырҭгьы аҳәынҭқарратә
мычра рнапаҿы аагаракәын изышьҭаз, ажәлар рымхәбзазара
зҽахызшьаауаз ракәӡамызт.
Аиашаҵәҟьа ҳҽазааигәатәны иаҳҳәозар, аменшевик­
цәа­гьы марксистцәан, «алегалтә марксистцәа» ҳәангьы
ирышьҭан, жәларбжьаратәи оппортунизм ахкқәа ируакын. Ишдыру еиԥш, аменшевикцәеи абольшевикцәеи ҳәа
рҽахьеиҩыршаз Урыстәылатәи асоциал-демократиатә партиа
(РСДРП) аҩбатәи аизара ду аҿоуп (1903 ш.). Уи нахыс аменшевизми абольшевизми идеиала еиҳа-еиҳа рҽеиҟәырҭхон,
аҵыхәтәан еиӷацәаны еиҿагылт. Аҩпартиакгьы рхаҭарнакцәа
амчра рнапаҿы аагаразы хыцәнмрха иқәԥон. Октиабртәи
асоциалисттә револиуциа (1917 ш.) аиааира анага ашьҭахьгьы
аменшевикцәа акыр аамҭа Асовет мчра иаҿагыланы иқәԥон.
Ақырҭуа меншевикцәа Аԥсны иазкны рхатәы интересқәа
рыман, хышықәса (1918–1921 шықәсқәа) Аԥсны аҳра руан,
рнапаҿы иҟан. Урҭ рхаан ауп аԥхьаӡатәи аԥсуа газеҭ «Аԥсны»
аҭыҵра ианалагаз (1919 шықәса жәабран (февраль) 27 аҽны
инаркны).
Ҳара ԥыхьагьы иаҳҳәон, иахьагьы ҳшахәаԥшуа ус ауп
аменшевикцәа рхаан Аԥсны аџьамыӷәа цәгьа иҭагылан,
аԥсуа жәлар рзы урҭ цәгьамзар бзиара ҟарҵомызт ҳәа. Уи,
хымԥада, ииашоуп. Аҵара змоу усҟан имҩаԥысуаз ахҭысқәа
зҽазҵәылхны иҭызҵаауа ракәым, иахааныз, аҵара змаӡамыз
анхацәагьы еицҿакны ус ауп ишырҳәо, ишахәаԥшуа.
Аменшевикцәа аԥсуаа ирыцәнымхо, рлахьынҵа иахӡыӡо
ишыҟамыз еилкаауп, ҿыц ашьақәрыӷәӷәара аҭахӡам.
Аха даҽакгьы азгәаҭатәуп. Аменшевикцәа рлидерцәа
ажәлар ықәаҳхуеит, инҳарҵәоит, тәыс иҟаҳҵоит рҳәо

– 263 –

иҟахызма. Имааназ, уажәы-уажә икәараҵоз аполитика
мҩаԥыргон. Иҵарадаз ажәлар ракәым, аҵара ду змаз, иахьеи уахеи ҽышәарала аполитика иашьклаԥшуазгьы, активла
иалахәызгьы дара ирцәыуадаҩын иарбан ганыз еиҳа еиӷьыз,
аиааира згараны иҟаз аилкаара. Абольшевикцәа иреиҵамкәа
агитациа ҟарҵон аменшевикцәагьы. Ажәлар хырхуан дара
ирыдгыларц, дара рыжәҩахыр иаҵагыларц.
Ажәа бзиақәа, ажәа хаақәа иреигӡомызт, ҵабыргынгьы
урҭ имҩаԥыргоз агитациа еижьага ихнахқәоз маҷӡамызт.
Дырмит Гәлиа иакәзар, урҭ дрызхымхӡеит, аха иара
хадаратә гәҭакыс имаз арккаратә ус аҿы ихы иаирхәеит
ҟәыӷарала, политикала. Убри аамҭа уадаҩӡа азгьы Дырмит
Гәлиа аҟәыӷара ду ааирԥшит. Аполитика ҟьашь, аӡеибафара
бааԥсы иҽаламыжьцәакәа, аамысҭашәала, иҽдаракны, ес
иҟаиҵалакгьы ижәлар џьара тыша бааԥсык иҭамҳанда,
рхаҿра мырӡкәа егьырҭ ажәларқәа изларылаиргылашаз
амҩа аԥшаара дашьҭан. Аполитика дуи иареи рыбжьара
адистанциа кны дааиуан. Анаҩсҟа ахҭысқәа зынӡа даҽакала
имҩаԥысзаргьы, азныказы агазеҭ «Аԥсны» актәи аномерқәа
рҭыжьра иацхрааит. Убысҟан уи агазеҭ аҭыжьра залымшакәа
иаанхазҭгьы, настәи ҳмилаҭ хаҿра аиқәырхара зыҟалозу,
изыҟамлозу аҳәара уадаҩуп.
Абра исҳәақәо зегьы аиаша ишашьашәалоу хьаҳәаԥаҳәада иарҵабыргуеит 1919 шықәса март мза 17 аҽны
иҭыҵыз агазеҭ «Аԥсны» аномер (№ 2) ианыз «Раԥхьаӡатәи
аԥсышәала иҭыҵыз агазеҭ «Аԥсны азы» ҳәа хыс измоу Исидор Рамишьвили истатиа.
Исидор Рамишьвили усҟантәи аамҭазы Қырҭтәыла
аменшевикцәа реиҳабыраҿы аполитикатә мыч ду знапы иакыз аминистрцәа дыруаӡәкын, ҷыдала Аԥсны дахылаԥшҩын,
дадын, социал-демократын, дменшевикын, дпублицистын.
Аамҭала уаанӡа зынгьы Урыстәыла актәи Аҳәынҭқарратә
дума адепутатс дыҟан. Аԥсни Қырҭтәылеи Асовет мчра
анышьақәгыла ашьҭахь аполитикатә усқәа кажьны емигрант
ҳасабла аҳәаа нхыҵҟа дцеит.
Зыӡбахә цәырызгаз уи истатиа уазхәыцны уаԥхьар,
иааџьоушьартә иҟәымшәышәны, аԥсуа жәлар рхаҵкыԥсаҵкы казмыршәуаз, ирыцәнымхоз аӡә иакәушәоуп
дышцәажәоз. Астатиа кьаҿуп, са сажәақәа рыла еиҭасҳәоит,

– 264 –

сахцәажәоит ҳәа салагар аҵкыс иара ишебгоу иаасгар, аԥхьаҩ
ибап изеиԥшроу.
Абар иаҳәо:
«Сзышьҭаз сыгәҭыха ҟалеит. Аҵыхәтәан сыла иабеит, иабеит, сахьӡеит раԥхьаӡа аԥсуа газеҭ аномер аҭыҵра. Уи агазеҭ
аҭыҵра иаркны даҽа аамҭахоит, аамҭа ҿыцхоит аԥсуа жәлар
бзиахә рзы.
Насыԥс исыԥхьаӡоит аԥсуа ҵара змаз, аԥсуа жәлар
ринтеллигенциа иреиӷьу агазеҭ «Аԥсны» аҭыжьра иахагылоу рџьабаа шалоу еиԥш, саргьы сыхәҭаа, сыцхыраара, сџьабаа ахьалоу ари агазеҭ аҭыжьра. Рыбжаҩык агәра
ргомызт, еигәыӷуамызт уи агазеҭ аҭыҵра. Аха сара уи
аҭыҵра исықәнаганы сеигәыӷуан, сгәы ацәцомызт; аԥсуа
жәлар рхатәы газеҭ рымамзар, газеҭда раԥхьаҟа анеихара
шыҟамлауаз (сдыруан). Аха аҵыхәтәан, егьа џьабаа аабазаргьы, аԥсуа газеҭ ҟалеит, аԥхьатәи аномер ҭыҵит. Ҳара
ҳгәы ацәымцароуп раԥхьаӡа зшьапы ҳкыз аиқәыршәарақәа,
аусқәа иҳамоу ашьақәыргылара ауадаҩрақәа, ҵоуп, агазеҭ
аномер ҭыҵит. Ҳара ҳгәы ацәымцароуп раԥхьаӡа зшьапы ҳкыз аиқәыршәарақәа, аусқәа иҳамоу ашьақәыргылара
ауадаҩрақәа, ҵоуп, агазеҭ аԥхьаӡа астатиақәа аазышьҭыша
анаборшьчикцәа маҷхашт азнык азы; аха ҳгәы ацәымцароуп.
Дарбанзаалак милаҭ раԥхьаӡа агазеҭ аҭыжьра знапы азыркыз ауадаҩқәа змамыз милаҭ дыҟаӡамызт. Уи зегьы ирԥеиԥшуп. Ажәлар шнеиуа агазеҭ иашьцылауа иалагар, аԥхьарагьы иалагап, ацхыраара рырҭап рыҷкәынцәа
аҵара змоу интеллигенциа, анаборшьчикцәагь оҩы иоуп,
атипографиаҿы аус зуа.
Аҭоурых (историа) лыхьӡ арӡрым раԥхьаӡа агазеҭ «Аԥсны»
аҭыжьраан аус зуаз анаборшьчик Елизавета Харбедиа. Лара
емына аӡәы еидыҟәшәалуа иҟалҵеит акәымзар, ус мариак
акәмызт аԥсуа нбан рацәа аидыҟәшәалара.
Дырҩегь аҭоурых (историа) рыхьӡ арӡрым агазеҭ «Аԥсны»
иахагыланы аҭыжьра ҟазҵаз.
Аԥсуа жәлары! Шәадысныҳәалоит раԥхьаӡа аԥсуа газеҭ
«Аԥсны» аҭыҵра. Шәазҿлымҳаз. Ацхыраара ашәҭала шәыла­
шара абзиарахь шәкылызгаша шәгазеҭ «Аԥсны». Ижәыҩла,
шәаԥхьала, шәыла алахышәгала. Ҳаргьы ацхыраара шәзаа­
уеит, шәа ҳшәыдгылоуп, ҳашәҩызоуп уи аус бзиахә аҿы.

– 265 –

Иахьа, оҵәы ихтуеит Аԥсны Совет, иалагоит аусура аземство; урҭ ируа, ирҳәуа, ишьҭырхуа аусқәа шәгазеҭ «Аԥсны»
ала адырра шәаҳҭалап.
Шәаԥхьаҟа алашарахь шәеихала жәлары!
Исидор Рамишьвили, 1919 ш., март 14 азы. Аҟәа»
Ари астатиа хәыҷы заҟа гызмалрала иҩу ижәбо ауп.
Аԥхьаҩ дыхнахыртә, автор иҳацәнымхо, иаҳгәакьоу аӡә
иоуп ҳәа угәы иаанагартә иҟоуп. «Аԥсуа жәлар бзиахә»
ҳәа, – иара гәык-ԥсык ала иҳәозу, баша гәыбзыӷразу усҟан
аԥхьаҩ еизада ахьышәҭҳәа иеиликаартә иҟамызт азеиԥш
ҭагылазаашьа. Аԥсуа газеҭ аҭыжьра «рыбжаҩык агәра ргомызт, еигәыӷуамызт уи агазеҭ аҭыҵра» ҳәа, – иззиҳәоз цқьа
еилкаам – аиҳабыра иреиуаз ракәу, аԥсуа интеллигенциа иреиуаз ракәзу. Иҟалап аԥсуа интеллигенциа иреиуаз аконсерватизмра зныԥшуаз рахьынтәгьы агазеҭ аԥсышәала аҭыжьра
аперспектива амам ҳәа изыԥхьаӡақәозгь ыҟазҭгьы; иҟалап
дара аменшевикцәа реиҳабыраҿы аԥсуаа рхатәы бызшәала
агазеҭ абарҭаху, иабарықәнагоу ҳәа иаҿагылақәаз ыҟазҭгьы.
Иара Исидор Рамишьвили инахараны гәҭакыс, хықәкыс
имаз, ҳәарада, даҽакын, аха аԥсуаа ыргәыбзыӷны, рыгәшәамшәа кны ихихырц дшаҿыз ҩашьаӡом.
Иара ихаҭа конкретла иҟаиҵаз ҳәа акагьы арбам, аха «сара
уи (агазеҭ «Аԥсны» - С. З.) аҭыҵра исықәнаганы сеигәыӷуан,
сгәы ацәцомызт, аԥсуа жәлар рхатәы газеҭ рымамзар газеҭда
раԥхьаҟа неихара шыҟамлауаз (сдыруан)» ҳәа, – ииҳәазгьы
агәра ҳгар акәхеит. «Аха аҵыхәтәан, егьа џьабаа аабазаргьы, аԥсуа газеҭ ҟалеит, аԥхьатәи аномер ҭыҵит. Ҳара ҳгәы
ацәкамҳароуп раԥхьаӡа зшьапы ҳкыз аиқәыршәарақәа,
аусқәа иҳамоу ашьақәыргылара ауадаҩрақәа» ҳәа, –
ииҳәазгьы аԥхьаҩ агәыӷра инаҭон аменшевикцәа реиҳабыра
аганахьала агазеҭ ацхыраара агхарым ҳәа.
Иҟазшьарбагоуп астатиа автор аԥсуа жәлар ихы рықәкны
ииҳәаз иажәақәагьы: «Аԥсуа жәлары! Шәадысныҳәалоит
раԥхьаӡа аԥсуа газеҭ «Аԥсны» аҭыҵра. Шәазҿлымҳаз. Ацхыраара ашәҭала шәылашара абзиарахь шәкылызгаша шәгазеҭ
«Аԥсны». Ижәҩла, шәаԥхьала, шәыла алахышәгала. Ҳаргьы
ацхыраара шәзаауеит, шәа ҳшәыдгылоуп, ҳашәҩызоуп уи аус
бзиахә аҿы».

– 266 –

Ақырҭуа меншевикцәа рлидерцәа иреиуаз уи ауаҩ абас
гәҭыӷьаӷьала иҳәозшәа иубоз иажәақәа зегьы мыцхеит.
«Аԥсны» аҭыҵра ианалага ашьҭахь цхыраараҳәа урҭ рганахьала акагьы амоуӡеит, ихлаԥшыданы инрыжьит. Уи ус
шакәу инагӡаны агәра ҳнаргоит уи ашьҭахь шықәсыки бжаки ааҵхьаны еиԥш Дырмит Гәлиа «Аԥсуа газеҭ «Аԥсны»
ҳәа хьӡыс иаманы иикьыԥхьыз астатиа. (Агазеҭ «Аԥсны»,
1920 ш.) октиабр мза 8, № 36 (74). Агазеҭ аҭыҵра ианалагаз
инаркны Дырмит Гәлиа иара аномерқәа рҿы иагу, иабзоу,
иаҭаху ртәы акырынтә дрылацәажәахьан, аԥхьаҩцәеи иареи
илахҿыхыз аиқәҿыҭрақәа рыман. Ара уажәы зыӡбахә сҳәаз
истатиаҿы аменшевикцәа гьангьашрыла ажәа хаақәа ирҳәаз
усла ишынармыгӡаз дрықәыӡбаны иҳәеит. Астатиа хацыркуп
абарҭ ажәақәа рыла:
«Ҳара аԥсацәа зегьы рҿы ҳаиҵахоуп, аха аҵара зыԥсоу
шьҭа идырны, иҳалшауала иҳамоу зегьы ахҭынҵаны убри
ҳашьҭалароуп. Хьыӡ мырӡгас, шьаҭа рыӷәӷәагас, хырҽхәагас
иҳамоу ҳгазеҭ абар шықәсыки бжаки ҵуеит иҭыҵуеижьҭеи,
аха ожәгьы уи мшаҽны ианҭыҵыз еиԥш ауп ишахәаԥшуа».
Абарҭ ажәақәа рнаҩс Дырмит Гәлиа аԥхьаҩцәа иргәа­
лаир­шәеит хыхь ҳазлацәажәаз Исидор Рамишьвили истатиа,
ишеибгаз иааигеит уи ацхыраара шәаҳҭоит, ҳшәыдгылаҩуп,
ҳашәҩызоуп ҳәа ииҳәахьаз иажәақәа, агәыӷра дуқәа ширҭа­
хьаз. Дырмит Гәлиа ари истатиа хиркәшеит абарҭ ажәа­қәа
рыла:
«Абас иҳәоит Исидор Рамишьвили, ҳаргьы абас акәын
ҳашгәыӷуаз, аха макьа егьаабуам».
Аменшевикцәа реиҳабыра ракәым, дара аԥсуаагьы зԥынҵа
инахыҳәҳәаны акагьы зымбақәоз Дырмит Гәлиа ихациркуаз
аусқәа рҵак ду ззеилымкаауагьы маҷҩыӡамызт. Иара емына
ус аламала згәы казыжьуаз аӡә иакәмызт умҳәозар, заҟантә
заҟаҩы иԥышькласуаз ала, даҽаӡәызар, усҟак ауадаҩрақәа
иҽрыламгалаӡакәа игәҭакы ҳаракқәа зегьы лкажьны, инапқәа
лхьадышьшьны, ихатә мышхәыбзазара мацара дашьҭалон.
Ирацәоу рахьтә ҿырԥштәы заҵәык аасгоит.
«Ианбыкәу ацәгьеи абзиеи еилаҳкаауа ҳаныҟало (агазеҭ
«Аԥсны»,1920 ш., № 11) ҳәа хыс измоу истатиаҿы иара убри
агазеҭ аӡбахә далацәажәауа, Дырмит Гәлиа иҩуан: «Қыҭак
аҿы аԥсацәа еизаны иахьыҟаз аӡәы ирылеиҳәеит аԥсуа газеҭ

– 267 –

ацхыраара аҭахуп, мамзар иадыркуеит ҳәа. Ацкыс (аҭакс – С.
З.) уи иарҳәаз шәазыӡырҩ цқьа, абри ауп:
«Агазеҭ ҳәа акы аҭыжьра иалагеит ҟәрышьқәак алеизыргаразы, ирҭахызар иадыркааит, уи агазеҭ ҳара иаҳнаҭауа
егьыҟам, ҳабацәа агазеҭ иаԥхьаӡомызт, аха рызхарафа,
рызхаражә иҟан, уи агазеҭ иҳамам егьҳнаҭом».
Анаҩсҟа иара убри астатиаҿы гәала дус иҟаҵаны аԥсуа
ҵаҩцәа иеиҿыркаауаз аконцертқәа заҭәазымшьоз ауаа
дрықәӡбаны автор иҩуан: «Сынтәа ҳакласс ҷкәынцәа
авечерқәагьы, аконцертқәагьы ақыҭақәа рахь иҟаҳҵап ҳәа
иахьцаз креилызцауаз зегьы ацхыраара рырҭон ажәалеи
џьыбаҭыхлеи. Убыс ауп ԥыҭкеилызцауа ауаа ишыруа. Убраҟа
қыҭак аҿы аӡәы даара бжьы ӷәӷәала ажәлар иреиҳәауан: «Арҭ
ԥара гацәоуп, ауаа зжьо роуп, ирҭахузеи, наҟ иҳалҵааит,
иабатәи хәмарцәоу, урҭ ашаха изықәныҟәауам алаԥшхырԥага
ҳәа егьырзыҟаҵауам. Наҟ икашәц, амшгацәа!»
Уажәшьҭа шәазхәыц абас илаҟәны ихәыцуаз ауаа ражәа
бзамыҟәқәа заҳауаз Дырмит Гәлиа заҟа игәы ҭадырҷаҷоз.
Дырмит Гәлиа иԥсҭазара заанаҵтәи апериод азы џьа­
ра партиак (аменшевикцәа рпартиа акәзааит, аболь­ше­
викцәа рпартиа акәзааит) даламызт анаҳҳәо, уи иаа­на­
гаӡом иаамҭазтәи аполитикатә хҭысқәа издырамызт,
зын­ӡа иҽырҟәыҭханы дыҟан, ихы рылаирхәамызт ҳәа.
Икәша-мыкәша имҩаԥысуаз аполитикатә хҭысқәа дыш­
рызҿлымҳаз,заманалагьы ишидыруаз агәра ҳзыргақәо
афакт­қәа маҷӡам. Дырмит Гәлиа политикала хара иԥшуаз
аӡәы шиакәыз агәра ҳзырго ируакуп аменшевикцәа радикалла дырҿагылан акәымкәа (еилкаау усуп, ус иара иагьилшомызт, ус ҟаиҵарц далагазҭгьы, акагьы шилдмыршоз
ҩашьомызт), акомпромис рзыҟаҵаны, либералк иаҳасаб
ала, дара ицырхырааны гәыԥҩык идгылаз аԥсацәеи иареи
агазеҭ аҭы­жьра иалагеит. Уи аҭыжьра рыккаратә ус дуны
иахьыҟа­лаз анаҩсгьы, аполитикатә ҟәыӷара иазҳәан ҳәа
иԥхьаӡатәуп. Аменшевикцәа радикалла дахьырҿамгылаз
иаанагаӡом дара рыҵәгәыр даҿашәеит ҳәа.
Лымкаала иазгәаҭатәуп, ҷыдала уаҩ хшыҩзышьҭра азиур
ахәҭоуп аинтерес зҵоу даҽа ҭагылазаашьакгьы.
1919–1920 шықәсқәа рзы аменшевикцәа рымчра иана­
сакьаҳәымҭаз иҭыҵит агазеҭ «Аԥсны» аномерқәа ԥшьын­

– 268 –

ҩажәи хәба инареиуаны. Убарҭ рахьынтә иарбанзаалак
номерк аҿы иадамзаргьы аменшевикцәа реиҳабыреи урҭ
имҩаԥыргоз аполитикеи ирыцзырӷызуаз, урҭ ридеологиа
иазышәаҳәоз материалк анымлеит. Абри афакт мацарагьы
агәра ҳнаргоит Дырмит Гәлиа аменшевикцәа имҩаԥыргоз
аусқәа гәрамгарҭас ишимаз. Убри алагьы иаабоит иара политикала акыр иҵарны ихәыцуаз аӡәы шиакәыз.
Дырмит Гәлиа ибаҩхатәра ҷыдарақәас иамаз, излаҟақәаз,
мҽхакыс иамаз анеиқәырыԥхьаӡо, шамахамзар, аӡәгьы иалкааны, иахьынӡахәҭоу инҭкааны иҳәаӡам ауаажәларратә
усзуҩын, дҳәынҭқарратә усзуҩын ҳәа. Уи аӡбахә цәы­
рызгогьы инарымҩатәшәа еиҳараӡак иазгәарҭо СССР-и
Аԥснытәи АССР-и Иреиҳаӡоу Асоветқәа рышҟа акырынтә
депутатс дахьалырххьаз ауп. Дырмит Гәлиа Аԥснытәи АССР
Иреиҳаӡоу Асовет аилазаарахь депутатс ҳәа ԥшьынтә далырххьан: 1938 шықәсазы (актәи ааԥхьара), 1947 шықәсазы
(аҩбатәи ааԥхьара), 1951 шықәсазы (ахԥатәи ааԥхьара),
1955 шықәсазы (аԥшьбатәи ааԥхьара), СССР Асовет ашҟа
Дырмит Гәлиа депутатс далырххьан ҩынтә: 1954 шықәсазы
(аԥшьбатәи ааԥхьара), 1958 шықәсазы (ахәбатәи ааԥхьара).
Абарҭ реиқәыԥхьаӡароуп Дырмит Гәлиа иуаажәларратәи
иҳәынҭқарратәи усура иазкны аҭҵааҩцәа ирҳәаӡо. Абри аганахьала иара иԥсҭазаара заанаҵтәи апериод азы имҩаԥигоз
аусура аӡбахә иахьа уажәраанӡа акыр ихәыҵакны, ихәылаҽны,
ашәшьыра иҵаханы иахьыҟоу, иақәнагоу ахәшьара ахьамоуц, хымԥада залымдароуп ҳәа иԥхьаӡатәуп.
Инҭкааны иҳәатәуп Дырмит Гәлиа иԥсҭазааратәи ир­
ҿиаратәи мҩаҿы заанаҵгьы ауаажәларратәи аҳәынҭ­қар­
ратәи усура имаҷымкәа аҭыԥ шааннакылоз. Уи нагӡаны
аилкаареи аарԥшреи ара уажәы гәҭакыс исымам, иагьсылшом. Иазгәасҭарц исҭаху ари нахыс ишыгәцарактәу,
лымкаала хшыҩзышьҭра шаҭаху ауп. Аԥсҭазара ари аган
имаҷымкәа амчи аамҭеи шақәирӡыз ҳзырбо маҷӡам. Уи ус
шакәу имҩашьахуа агәра угоит унарылс-аарлысны акәымкәа
заанаҵтәи ипублицистикатә статиақәа инадыркны цқьа
игәцаракны, хшыҩзышьҭрала урызхәыцны иаԥҵамҭақәа
еиԥкааны урыԥхьар.
Ара иаасгар сҭахуп ҿырԥштәы заҵәык.
Аԥсны Асовет мчра шьақәгылаанӡагьы Дырмит Гәлиа
аҳәынҭқарратә усқәа дахьынӡарылахәыз, насгьы ижә­лар

– 269 –

рымаҵ ауразы иарбан ус уадаҩзаалакгьы мап шацәим­
куаз,насгьы иажәеи иуси заҟа иразыз иеилыхха ианыԥшуеит
истатиа «Аԥсны жәлар рсовет» (агазеҭ «Аԥсны», 1920 ш., октиабр мза 8, № 36 (74). Астатиа шеибгоу иааганы ҳаԥхьап.
Уаҟа абас аҳәоит:
«Ари ареволиуциа ду (Октиабртәи асоциалисттә револиуциа – С. З.) досу амилаҭқәа рхатә усқәа ирышьҭаларазы
агәашә анырзаанарты, аԥсуа милаҭгьы рхатә усқәа дара
рнапаҿы иҟазарцы рҭаххан, иқәдыргылеит рхатә совет –
«Аԥсуа жәлар рсовет» ҳәа, – хьӡыс иаҭаны. Ашьҭахьы аамҭа
ҳазҭагылаз излаҳнарбаз ала, ақырҭқәеи ҳареи ҳаидызарцы
ҳҭаххан, убри аидылара иақәнагауаз ашәҟәы шьҭыхны
ҳаидгылт… Ашьҭахьы абри ҳсовет, аҭаца бзиа леиԥш, ахьӡ
ԥсахны «Аԥсуа жәлара рсовет» ацынхәрас «Аԥсны жәлар
рсовет» ахьӡырҵеит, абри ахьӡ ианаалашаз заа ртәашьас
иаҭаны, ԥасатәи асовет «Аԥсуа жәлара рсовет» захьӡыз сара
абри зыҩуагьы салан… Ашьҭахьтәи асовет аныҟалауаз аԥсуа
жәлара зназы «баикот» рзыруразы рҭаххеит, аха хы рзамҭакәа
еилахеит, еиӷьу еицәоу рзымдыруа. Ус агьалымшоушәа
анырба, аԥсуа интеллигенциа рхы ааидыркылан ирыӡбеит
абри аус: советда ихаданы Аԥсны аанхар, ақырҭ губерниақәа
ирҩызаны иԥхьаӡахоит, хьӡыда-ԥшада ибжьаӡуеит рҳәан, асовет аҟалара еиҵырхт, аха аԥсуа жәлара зеигәнымҩызт, алхра
изақәымшәазт, 20, 25-ҩык иалырхышаз рцынхәрас 5, 6-ҩык
алырхит а-№ 8 рыла. Ехьа ожәраанӡа абарҭ а-5–6-ҩыкгьы,
нас егьырҭ аномерқәа рыла иалыххаз 4–5-ҩыки аусура иаҿуп
40-ҩык адепутатцәа асовет аҿы иахьтәоу. Ожәы бжьыла
аусқәа анырӡбуа аамҭазы, 40-ҩык адепутатцәа рҿы жәаҩык
раҟара аԥсуа депутатцәа ирылшаша шәара ҳасаб азжәу. Дара
убырҭ ажәаҩык рахьгьы 2, 3-ҩык раҟара адепутатцәа аҭыԥ
нкыланы, аус хьанҭақәа аныҟау аамҭазы, ауалафахәы роуа,
мызкы, ҩымыз асовет аҿы имааӡакәа иҟоуп. Ари еиԥшала
аԥсуа депутатцәа рхыԥхьаӡара маҷхеит, аус аҿы имаҷны
акылсра даара аус иазеицәоуп. Ожәы аакьыскьа, аконституциа ианалацәажәауаз аамҭазы, аӡәы зынӡак далҵӡеит.
Абри аоҩ даналҵ, иҩызцәа адепутатцәа исыдырҵеит сара
абри зыҩуа депутатс сҟаларазы. Сара ҳәа узҿу Аԥсны советда инханы, ахатә еиҳабырак амамкәа, зин змам тәыланы
иҟаларацы зҭахымкәа а-№ 3 аҿы ианыз сакәын, аха ожәазы

– 270 –

аамҭақәа сызларыхәаԥшуаз ала, убри еиԥш аус схаҿы иаазгарцы сҭахымызт, аха сҩызцәа исзырымукәа саларгалт.
Убырҭ рахьтә аӡәы убыс сеиҳәеит:
– Ҵоуп, ҳсоветтә мшқәа ԥхьаӡазар ҟалап, аԥсынҵыргьы
маҷзар, убри аҟнытә уара убри еиԥш аус зымш кьаҿу аҿы
уалаагаларцы ҳҭахымызт, аха даара агәаҟра ду ҳамоуп, мчы
ҳамазар, бжьы ҳамазар, зегьы еизааигәароуп, иҳалшауа
абыржәы иҳалҳаршароуп, убри аҟнытә исылшауа ала
Аԥсназы схы сеигӡом ҳәа иҟам аӡәы шуакәу еиԥш, абри аус
аҿгьы уаҳзааироуп» – иҳәеит.
Даҽаӡәыхгьы, «ҵоуп, ожәы ҳусқәа цәгьоуп, абри аконституциа ҳахырҟьаны абри 15-мшык рыҩнуҵҟа, ма ҳақәырцоит,
ма еицәоу акы ҳахьышт, убри уацәшәаны ухы ҳҟәумкуазар,
аус гәаҟ ҳҭагылоуп, уаҳзааироуп, зегьы иҳахьуа еицҳахьп» –
иҳәеит.
Даара схәыцын,асеминариаҿы сырҵатәқәеи сареи даара ҳаилахоуп, схатә усгьы имаҷымкәа исымоуп, агазеҭ аус
ахы инаркны аҵыхәанӡа сара исықәуп, арҵага шәыҟәқәа
рҿгьы исылшауала аус зуеит, урҭқәа зегьы сара сзы даара иус
рацәоуп, аха абри аҟара анырҳәах, мышкы зны рус бжьысны,
жәлар рҿы иацәыԥхашьауа иҟалар, уааи, уҳадгыл анырҳәаз,
уааир, ҳаргьы ҳхы ҳарԥхашьомызт, жәлар ирыхәарҭахаша
аусгьы ҟаҳҵон ҳәа мышкы зны исарымҳәаразы, жәлары
ирыхәарҭоу акы сылшозар, схы сеигӡарым сҳәан, салалт.
Абри амза акы инаркны жәлар рсовет аҿы членс сҟалеит,
акыр сылша, егьсылымша, ма сџьабаақәа џьабаа ԥыҭк
еиҭанарыцысҵап».
Ишаабо еиԥш, ари астатиа еилыкка ианыԥшуеит Дырмит Гәлиа инапы злакыз аусқәа зегьы рҿы аҭакзыԥхықәра
ду шимаз, ижәлар заҟа дразны дырзыҟаз, рыцәгьеи рыбзиеи дышрыхӡыӡоз. Урҭқәа рнаҩсгьы Аԥсни аԥсуа жәлари уи
аамҭазы рполитикатә ҭагылазаашьа шыуадаҩызгьы акыр
ҳнагәыларԥшны иаҳнарбоит. «…Советда ихаданы Аԥсны
аанхар, ақырҭ губерниақәа ирҩызаны иԥхьаӡахоит, хьыӡда,
ԥшада ибжьаӡуеит…» «аԥсуа жәлара зеигәнымҩызт, алхра
изақәымшәеит…» «аус гәаҟ ҳҭагылоуп»… ҳәа, – ара иҳәоу
ахшыҩҵакқәа цқьа ҳрызхәыцны ҳхаҿы иааҳгар, иҵарны
иҳаилкаахоит ҳажәлари ҳтәылеи усҟантәи аамҭазы аҟазаареи
аҟамзаареи рыбжьара ишҭагылаз, рлахьынҵа аӡбара ахәыц
ишакыз.

– 271 –

Дырмит Гәлиа сҳәынҭқарратә усзуҩхап ҳәа аханатә
иҽазҵәылхны дшашьҭамызгьы, уда ҳхәарҭам анырҳәа, иара
иҳәан еиԥш, иџьабаақәа аџьабаа нарыцҵаны («…кыр сылша,
исылымша, ма сџьабаақәа џьабаа ԥыҭк еиҭанарыцсҵап»), уи
аганахьалагьы илшоз ҟаиҵон.
Зныкымкәа, ҩынтәымкәа аҭҵааҩцәа ииашаны иазгәар­
ҭахьеит Дырмит Гәлиа древолиуционермызт ҳәа. Аха дақә­
гәыӷуан 1905 шықәсеи 1917 шықәсеи рзы Урыстәылан иҟалаз
ареволиуциақәа иара ижәлар рекономикеи рдоуҳатә культуреи рышьҭыхра иацхраап, лашарак рзыҟалап ҳәа. Урҭ
ареволиуциақәа рҭоурыхтә ҵакы иара итәала иеиликаауан,
ижәлар рҭагылазаашьа иахьынӡашьашәалаз иауаршәаны
дахәаԥшуан, аԥсуаа егьырҭ ажәларқәа ирыҵамхарц,
рмилаҭтә хаҿра еиқәырханы ирылагыларц амҩақәа рыԥ­
шаара дашьҭан.
Дырмит Гәлиа ареволиуциа дшазыҟаз цқьа иеилаҳкаарц,
ҳхаҿы иааҳгарц, игәнаҳкыларц азы ҳрызхьаԥшып уи атәы
зҳәо заатәи иара ипублицистикатә статиақәа акык, ҩбак.
«Аҟәа,18 сентиабр» (агазеҭ «Аԥсны»,1920 ш., сентиабр мза
28, № 35) ҳәа хьӡыс измоу дырмит Гәлиа истатиа абас аҳәоит:
«Цәгьа мбакәа бзиа уаҩы издыршам ҳәа ирҳәауа
ҵабыргуп. Акы иамырҿыхакәа, ак рыгәҭасны ӷәӷәала
иамырхыџхыџкәа зхы иахәарҭоу зҟаҵара иақәымшәауа ауаа
рзоуп абарҭ ареволиуциақәа зыҟалауа… Ԥаса –1905 шықәса
рзы ареволиуциа хәыҷы иҟалаз, ажәларқәа ргәы рҽаннаҵан,
русқәа дырҽеит, иманшәаланы, наҟ-ааҟ иазышьақәдыргылт
наҟ иҟалашаз ареволиуциа иазыԥшны…». Ожәы ари ареволиуциа (Октиабртәи асоциалисттә револиуциа – С. З.)
ду аныҟала, ирхианы ирымаз нарыгӡеит. Ҳара аԥсацәа
ԥасатәи ареволиуциа хәыҷы аан ацәа ҳалырхын, аԥшьа
шәыҟәқәа ҳдырҟаҵеит ҳбызшәала. Убри ауп убри ареволиуциа иалҳаршаз. Нас уи нахыс ҳацәт, цәамҭхаа бзиала, уи
анаҩс ҳзызгәаҟуа, иаҳҭахыу акы ҳамамшәа, даҽазны револиуциак ҟалоит ҳәагьы ҳаҟамызт ҳшыцәаз ари ареволиуциа
ду, ажәларқәа зегьы агәгәаҳәа ианеиланаҵа, ҳҿыхашәа аауит, аха згәызҽанымыз ауаа, ауаа цәамхьақәа, иаҳурҟаҵози?!
Ҳхы зқәаҳкуа ҳаздырам, ҳаҽшеидаҳкылара ҳаздырам, арҭ
аҩба згыу ажәлар егьдзырҽеиуам. Ареволиуциа ду ҳхы
ианаҳзамырхәа, ари аҵкыс еиҳау револиуциак ҟалаанӡа

– 272 –

ҳәа ҳаԥшызар акәхеит! –Аусқәа ҟазҵауа аҵароуп, уи ҳара
ҳзы ихәышәхеит; аусқәа ҟазҵауа еидгылароуп, уи ҳара
ҳзы иауҳамаху (дасу) ихы ахьынахоу џьара дцоит, изҭаху
сара шәсышьҭал, изҭаху уара уишьҭал ҳәа… Уи дзышьҭоу
ажәлар рус издырам, ажәлар ирҭаху аус издырам, асала
оҩы акгьы изыҟаҵом. Ҳара иаҳҭахуп аҵара, ҳара иаҳҭахуп
аидгылара, ҳара ҳбызшәа, ҳаԥсшәа ҳмырӡроуп, ҳбызшәа
анҳцәыӡ, ҳаԥсуарагьы ыӡт. Убри аҟнытә кыр ҳалшозар, зегьы аԥсхәрақәеи аиныхрақәеи ирықәмырӡыкәа аҵара
ҳазҭаша, аԥсшәа змсырӡша ирықәҳарӡып… Шьҭа аҵара ҵаны
ҳусқәа анбаҳарҽеиуеи ҳәа аӡәы угәы иаанамган, уи ҳара
ианбаҳахьӡои умҳәан, избан акәзар, ажәлар русқәа ҟазҵауа,
абарҭ ареволиуциақәа ҟазҵауа уҳәа рыбжеиҳараҩык ехьазы акәым аус зыруа, наҟ-наҟ азоуп. Ехьатәи ареволиуциа
издыруада дук егьҳзалмыршаргьы наҟ-наҟ азы ҳахиазааит.
Ҳбызшәа мырӡкәа, ҳҽеидкыланы, аҵара ҳаманы ҳҟалар,
ԥсыхәа амам мышкы џьара ҳкылымсырцы».
Ажәларқәа рҭоурых аҿы иҟәыӷоу рышәҟәыҩҩцәа
ирыххәыцӡом, ирыцныҟәаӡом, еиҳараӡак зҳәатәы харҵо
раҳцәеи рполитикцәеи, рыр рԥызаҩцәеи роуп. Ари еицырдыруа ахшыҩҵак ара изысҳәо, абра уажәы хыхь иаазгаз дырмит
Гәлиа ԥшьынҩажәа шықәса инареиҳаны уажәы аԥхьа ииҩыз
астатиа хәыҷы иаҳәо ахшыҩҵакқәа мацара, ракәзаргьы
ҳажәлар рхы-ргәаҿы инаганы неиҩымсрада иқәныҟәозҭгьы
заҟа ҳабзиахарыз, заҟа ҳаиӷьхарыз. Агәра шәсыргоит усҟан
ҳмилаҭ ахаҿрагьы акырӡа ишеиӷьхоз, еиӷьны ишеиқәхоз,
ҳцәыӡқәа шмаҷхоз, ҳабзазарагьы акырӡа ишыҳаракхоз. Аха
иааг. Астатиаҿы тезис ҳасабла иҳәоу ахшыҩҵакқәа ҳара
иахьагьы ишҳақәнагоу, ишҳахәҭоу еиԥш ҳрықәныҟәом,
ҳашәҟәыҩҩы ду иажәа ҟәыӷақәа гәааҳагӡом. Имариоушәа,
иеизадоушәа иаҳбоит, аха аԥсҭазаараҿы рынагӡараан хҭак
еицҭаҳаршәуа ҳаҟам.
Ареволиуциеи аполитика дуи ирызку дырмит Гәлиа
игәаанагарақәа егьырҭ акыр ипублицситикатә статиақәа
рҿгьы ана, ара иԥсаҟьаны ирылаԥсаны иаабоит. Ҿырԥштәыс
иааҳгозар, «Аҟәа, маи аказы» (агазеҭ «Аԥсны», 1919, маи 1, № 6)
ҳәа хыс измоу истатиаҿы акыр днагәылаланы аԥхьаҩцәа идеилиркаауан ареволиуциа иаанагаз ахақәиҭра закәу, аԥсуаа
ирыхәартә ҟаҵашьас иамаз амҩақәа рзыԥшаара дшашьҭаз

– 273 –

атәы далацәажәеит. Насгьы ари астатиа ибзианы ианыԥшит
Дырмит Гәлиа ареволиуциа шеиликаауаз. Ахақәиҭра захьӡу
усҟан акәым, ҳуаажәларраҿы иахьагьы цқьа иеилкааны измам рацәоуп. Усҟан ахақәиҭра иазкны иеизадацәаны, зныхгьы ипримитивны ихәыцқәоз рзыҳәан иара иҩуан:
«Урыстәылан иҟалаз ареволиуциа ду абри нахыс иннажьит
ахақәиҭра ҳәа зныкымкәа, ҩынтәымкәа (агазеҭ) «Аԥсны» ианын. Иабаҟоу убри ахақәиҭра ҳәа изышьҭоу ареволиуциа ду
иаанагаз ҳәа ҩыџьа, хҩы раҟара азҵаара ҟарҵеит. Убри азы
ҩбаҟа ажәа абра исҳәар сҭахуп.
Егьа ажь ашәра наӡаны иҟазаргьы, иалҵуа аҩы ианҭауҭәауа
аҽныҵәҟьа рыжәтәыс ихәарҭам. Ԥыҭрак уаԥеиԥшроуп, ишыроуп даара бзиа, еиқәтәароуп. Аҩи ахи цқьа ианеилгалакь, ах
аҵыхны, аҩы цқьа иаанхароуп рыжәтәыс ибзиоу. Аха убри
аҩы шуанаҵы хыхь ацәгьа-мыцәгьа иаахылауа хызхша, ахҩа
ахарҟаҵаны иҟамларазы ахылаԥшҩы бзиа дамазароуп. Мамзар аҩы ԥхасҭахоит.
Абас ауп ишыҟоу абри ареволиуциагьы. Зны цқьа еилашыроуп, еиқәтәароуп, нас ауп оҩы ианибаша аргама ареволиуциа иннажьыз ахақәиҭра.
Аха абри шуанаҵы, еилаҩынтуанаҵы, ахылаԥш бзиа дамазароуп, мамзар аҳаԥшьа ԥжәар ҟалоит, аҩгьы цар. Убри
аҟнытә абри ареволиуциа ҳхы аусқәа ныҟәаагароуп. Агьырҭ
амилаҭқәа иҟарҵауа ҳаргьы иҟаҳҵароуп, ҳнапы еиқәыԥсаны
ҳтәаны аамҭа ҳамгароуп.
Агьырҭ амилаҭқәа иҟарҵауа ҳаргьы иҟаҳҵауоушь? Моумоу».
Анаҩсҟа астатиа автор игәы иаланы иҳәоит Аԥсны жәлар
рсовет азы ауаа аналырхуаз аԥсуаа рыбжьы зырҭашази
изрымҭашази иҽеины ишырзеиҿымкааз. Егьырҭ амилаҭқәа
уи цқьа иазхәыцны, аус ахы ахьхоз заанаҵ иеилкааны
абжьыҭира шымҩаԥыргоз. Егьырҭ амилаҭқәа иреиуоу
ауардынхьышьцәеи, ахырҟәыдцәеи, аидара шьҭыхҩцәеи,
аусуцәеи, аԥсыӡкцәеи, акьыԥхь аархацәеи, аплантаторцәеи
уҳәа зегьы аҽеидкыларақәа рымоуп, досу реиҳабацәа рхагылоуп ҳәа иазгәеиҭеит. Анаҩсан ихгьы, иаԥхьаҩцәагьы
ирзеиԥшыз азҵаара ықәиргылт: «Ҳара аԥсацәа ас ахеидкылареи аҽеидкылареи ҳамоу?». «Уи ҳара иҳамам», ҳәа, – аҭак
иҟаиҵогьы гәынқьы быжьны иуаҳауеит.

– 274 –

Дырмит Гәлиа хыԥхьаӡара рацәала иҩны иикьыԥхьыз
ипублицситикатә статиақәа рҿы еиуеиԥшым аконтекстқәа
рҿы ласы-лассы ицәыригоз аҵара азҵаара араҟагьы
имҩатәны далацәажәеит: «Аҵароуп ауаҩы дҭызгауа,иаԥхьаҟа
дызгауа. Ҳара уи азы иҟаҳҵазеи? Ҳашколқәа рышә аркуп,
ҳарҵаҩцәа амла иакуеит, иршәым, ирыҟәным. Ашкол иазыбзиахаша ахәыҷқәа зегьы аҵәаҟьа иасуа адәы иқәуп. Горскаиа школа ҳәа изыԥхьауа, Аҟәа иҳамаз, аԥсацәа рыҷкәынцәа
аҵара ахьроуаз, ашә аркуп, ҳзахымцәажәеит, иԥхасҭахеит.
(Абри ашкола ас иааркьаҿны акәымкәа иаҳа инароушәа
ҳалацәажәап уашьҭан).
Егьырҭ зегьы ҳарҟәаҵып, кәтык, кәтык дасу ҳашколқәа
рзы иаҳзыгәаӷьыр (кәтык ҩынҩажәа ҩынҩажәи жәаба мааҭ
иркуеит), ҳашколқәа бзиахәха иҟазаарын. Убрыгь ҳара
иаҳзы­ҟам­ҵеит».
Иара убас астатиа автор игәынганы далацәажәоит Аҟәа
иаланхоз амилаҭқәа – ақырҭқәа, аурысқәа, абырзенқәа,
ашәамахьқәа – рхатәы милаҭ еидгыларақәа (асоветқәа)
шрымаз, аԥсуаа ус еиԥш акагьы ахьырзеиҿымкааз.
Аԥсацәа иаадрыхуаз аҭаҭыни аџьықәреии аспекулиантцәа
рнапаҿы инамгакәа, хык рыҭаны, рхы изладырхәара
акооперативқәаҵәҟьа ахьрымамыз дахашшаауан: «Агьырҭ
амилаҭқәа ирымоупе, ҳара иҳахьзеи? Абарҭ зегьы ҳара
иҳагыуп. Абарҭ злаҳарҽеиша акгьы ҳашьҭам. Атәым уаа
рнапы ҳаныԥшылоуп, иҳарҳәаришь, иаҳзыҟаҵаришь ҳәа
ҳрыхәаԥшуеит. Нас абри ашьҭахь ҳара ҳаԥхьаҟа ҳазцоо?!
Дырмит Гәлиа ара зыӡбахә ҳамоу истатиа хрыкәшоуп
абарҭ ажәақәа рыла:
«Ахақәиҭра ҳәа ареволиуциа ду иаҳнаҭаз зинуп ҳхы
иахәауа ҳашьҭаларазы, ҳхы иазеиӷьу ҟаҳҵаразы. Ас акгьы
аныҟаҳамҵо, ҳазго ҳагааит ҳәа ҳантәа, ахақәиҭра иааины ҳакәа иҭалауама? Абасқәа, абасқәа ҳаиҵахарақәа рыла
ҳҳаԥшьа ԥжәаны ҳҩы цар ҳәа сшәоит хәыҷык ҳхы ҳамыхәар».
Хыхь иаазгахьоу егьырҭгьы, ари уажәы ҳзыԥхьаз астатиагьы цқьа ҳрызхәыцыр, иеилаҳкаауеит Дырмит Гәлиа
ареволиуциа иаанагаз ҳәа ажәлар зықәгәыӷуаз ахақәиҭра
прогма­тикк иаҳасаб ала дшазнеиуаз. Уи акы. Ҩбагьы,
цқьа ихтыҵәҟьаны, ихжәаны иҳамҳәазаргьы, ареволиуциа еиланарҩынтыз, хыла-гәыла иеиланаҵаз аԥсҭазара
наунагӡатәуп ҳәа агәра шимгозгьы абра иубартә иҟоуп.

– 275 –

Ара ареволициа иадҳәаланы автор зыӡбахә иҳәоз агхақәа,
ҳәарас иаҭахузеи, ҵабыргынгьы, аҭыԥ рыман ҳажәлар
рыбзазара аҩнуҵҟа. Аха иҟан акыр хара иԥшуазгьы,
ахеиҭаҳәарагьы рыгмызт. Ҿырԥштәыс иааҳгозар, аԥсуаа
рзинқәа рзы ишықәԥоз атәы аҳәоит «Ахақәиҭра азин аҳәара»
(агазеҭ «Аԥсны»,1920 ш., ииун мза 26, № 22) ҳәа хьӡыс измоу
Дырмит Гәлиа истатиа. Ари астатиаҿы зыӡбахә аҳәоу адокумент аинтерес ду аҵоуп, аха иахьа шьҭа акыр иаҳхашҭхьеит
аҭҵааҩцәа-аспециалистцәаҵәҟьа ракәымзар рацәак уаҩы
издыруам. Ара автор далацәажәеит 1917 шықәсазы аԥсуа
жәлар рхаҭаранакцәа Аҟәа иеизаны рмилаҭтә зинқәа роуразы арзаҳал ҳасабла аамҭала Урыстәыла аиҿкааразы иалхыз
акомитет ахьӡала ашәҟәы ҩны Пертоградҟа ишырышьҭыз.
Уи арзаҳал иадҳәаланы автор иҟаиҵаз азгәаҭақәа иахьагьы игәцаракны уаҩы ихшыҩ рзишьҭыртә иҟоуп. Астатиа хәыҷуп, аҵакы са сажәақәа рыла еиҭасҳәо ҳәа салагар,
хымԥада, аеффект ацәыӡуеит. Уи аҵкыс ишеибгоу иаасгоит,
ҳацәымаашьакәа ҳаԥхьап:
«Ареволиуциа аныҟала, зегьы ахақәиҭреи рхатә усқәеи
ианрышьҭала, аԥсуа жәлара Аҟәа еизаны Петроградҟа
ирышьҭуа ахҩыла абра ҵаҟа ианысҵоит, наҟ-наҟ азгьы оҩы
ихамышҭыр, аԥсуаагьы зны акы рҽазыркуазаарын иҳәап.
Петроград
Таврически аҳҭны
Аамҭала Урыстәылан иалху акомитет.
Аԥсуа жәлара оҩ дуи оҩ хәыҷи неилымхыкәа рхы ацынхә­
рас иалырхыз ауаа рыла ишьҭырхт ААМҬАЛА УРЫСТӘЫЛАН
АИҾКААРАЗЫ ИАЛХУ АКОМИТЕТ АХЬ абри еиԥш ажәа
рыцҳаразы: зхы иақәиҭны иҟаз атәыла Аԥсны дара рхы абзоурала Урыстәылан анапы аҵаҟаҿы рхы ҟарҵеит, ацәгьеи
абзиеи рзы рхылаԥшҩыс ирымазаразы, 1810 шықәса рзы
ишьҭырхыз аԥҟараҿы иԥхьаӡоу ахқәа рымчала.
Убри инаркны ехьа ожәраанӡа хылаԥшыҩцәас иҳамаз
убри аԥҟара иқәныҟәамоу, жәлары азалымдареи аргәамҵреи
иҭаргыланы ирыман.
Ожәтәи аамҭазы Урыстәылан аиҿкааҩцәа зегьы рзы
ахақәиҭра аныҟарҵа, убри иақәгәыӷны Аԥсны жәлара аҳәоит

– 276 –

ироуразы азин ари атәылан аземство ахьыҟам азы аокруг аҿы
дара русқәа зегьы, ашьаусқәагьы нарыдкыланы, Урыстәылан
ҳҳәынҭқарраҿы иҟоу азакәанқәа, рымчала иқәныҟәоу
аӡыбцәа рыла, русқәа рбара дара ақәиҭны иҟаларазы.
Ҳаҷкәынцәа рхала иалҵны аибашьраҿы игылоуп;
шьҭарнахысгьы еибашьлоит ари аибашьра ҳҳәынҭқарразы
хьыӡла-ԥшала аҵыхәтәа ԥҵәаанӡа.
Ехьа ожәраанӡа хыхь зыӡбахә ҳҳәаз аԥҟара гәамҭакәа
ҳхылаԥшцәа рыла азалымдарақәа иҳахьқәаз рахьтә ԥыҭк
аҟара иҳақәнагауа азинқәа анҳаулак, аԥсуа жәлара хәыҷгьы,
дугьы аӡә даанымхакәа ихиоуп иқәразы гәыкала, ԥсыкала
Урыстәылазы иҟаларазы.
Абри еиԥш аус шьҭыхны, аурыс бызшәала иҩны ирышьҭит
Петроградҟа 1917 ш. рзы, аха ацкы ажәа аанӡа абольшевикцәа
ҟалан, ҳарзаҳал бжьаӡит».
Усҟантәи аамҭазы Урыстәылеи егьырҭ атәылақәеи рҿы
имҩаԥысуаз ахҭыс уадаҩқәа ирызкны аинформациақәа ирласны Аԥснынӡа ус аламала ишымааиуаз ҳазхәыцуазар,
астатиа автор арсҟакгьы еилырганы иахидыруаз оумашәа
иубартә иҟоуп.
1992–1993 шықәсқәа рзы Қырҭтәыла аиҳабыра иҳаз­
дырҵысыз аибашьра хлымӡаах иахҟьаны, уи аахысгьы Аԥсны
аекономикатә блокада мацара акәым, аинформациатә блокадагьы ҳзыҟарҵеит ҳҳәеит. Уи, ҳәарас иаҭахузеи, ииашоуп, аха усҟан, Дырмит Гәлиа ари астатиа аниҩыз 1920
шықәсазгьы аҭагылазаашьа еиҳагьы еицәамзар еиӷьмызт.
Адунеи аҿы ана, ара иҟалаз ахҭысқәа ирызкны зыгәра угашаз, аҵабырг иашьашәалаз аинформациа Аԥсны иуоурц азы
иахьатәи ҳҭагылазаашьа аҵкыс иеицәан. Иахьа ма арадио,
ателехәаԥшра аҟоуп, иналк-ҩалкны акәзаргьы агазеҭқәеи
ажурналқәеи ҳауеит харатәи, ааигәатәи. Усҟан Ус еиԥш
аимадарақәа абаҟахыз.
Дырмит Гәлиа ибзианы иеилкааны иман Урыстәылеи
аурыс жәлари рыда ҳашхәарҭамыз, урҭ раҵкыс еиӷьыз
ҳҽыздаҳкылашаз даҽа тәылак, даҽа жәларык ибомызт. Урҭ
рыцхыраарала аԥсуа жәлар рмилаҭтәи рсоциалтәи зинқәа
еиқәырхашьак роуп ҳәа дгәыӷуан. Урыстәылеи ҳареи
изҩыдоу аимадара ҳауп ҳәа дгәыӷуан. Уи ада хеиқәырхашьа
даҽа мҩак шыҟамыз ибон. Убас шакәугьы, еиуеиԥшым

– 277 –

аамҭақәа рзы Урыстәыла аиҳабыра анаҩагаратә политика шымҩаԥыргоз, ҳажәлар ргәаҟрақәа хшыҩзышьҭра
шрырымҭоз, ишыгәцарарымкуаз, рыгәхьаа шырымкуаз аԥхьаҩ днықәырԥшны иирбеит. Аиҳабыра рганахьала
убарҭқәа реиԥш ҳажәлар зыниахьаз азалымдарақәа «ҳар­
заҳал бжьаӡит» ҳәа, истатиа злахыркәшоу, агәынқьра ду
зныԥшуа иажәақәагьы.
Дырмит Гәлиа адунеижәларбжьаратәи аполитикатә
еизыҟазаашьақәа акыр днаргәылаԥшны ишидыруаз, имҩа­
ԥысуаз аибарххарақәеи аиҿыхара дуқәеи ахьынӡеи­ликаауаз
мҽхакы ҭбаала ибзианы ианыԥшуеит «Аҟәа, 12 ноиабр»
(агазеҭ «Аԥсны», 1920 ш., ноиабр 13, № 39) ҳәа хыс измоу иара
истатиаҿы. Иарбан тәылаз, иарбан партиаз аиааира згараны
иҟаз цқьа ишеилкаамызгьы, Урыстәылеи абольшевикцәа
рпартиеи рымч шхадаз, урҭ аиааира ирымаз наӡахарц
шиҭахыз ҩашьом. Ауаажәлар рыхдырраҿы алак-ҩакрақәа
иҟазгьы истатиа иккаӡа ианыԥшуеит. Аҭагылазаашьа
азеиԥш хҳәаа азуа, автор иҟаиҵаз аинформациа аԥхьаҩцәа
ргәырҽаннаҵон, иарбан ганыз изыдгылашаз аилкааразы.
Апрогноз иҟаиҵазгьы ахьҵабыргхаз даҽа зныкгьы агәра
ҳнаргоит Дырмит Гәлиа имаз аориентациа шиашаз, хара
ихәыцуаз, зыхшыҩҵарыз аӡәы шиакәыз. Иара лымкаала абас
иҩуан:
«Европаҿы жәларыс иҟоу зегьы аҭынчра, аԥсшьара
рҭахуп. Убри аҳасаб ала аибашьра иаҟәыҵит, рабџьарқәа
шьҭарҵеит, ҭынч ҳанхап ажәытә еиԥш рҳәан анхара
иалагошәа руит, аха анхарагьы иақәшәауам, иҭынчынгьы
изынхауам… Ҳара ҳгәанала Европаҿ моу, аԥсабараҿ
иахьакәызаалак ҭынчрак зыҟалашам Урыстәыла ҭынчхаанӡа.
Ҳәынҭқаррақәак ари рдырырц рҭахым: абольшевикцәа
аиааиуашәа анырбалакь, Урыстәыла аҿацәқәа, аҳәынҭқарра
хәыҷқәа иҟалаз инарыдхәыҭхәыҭланы зны аҩадахьала шьоук рыжәырҵоит, зна аладахьала, урҭ аԥыжәара роуа иалагар,
урҭ инарыгәҭасны абольшевикцәа маӡала рыцхраара иалагоит. Убас аӡәы деиааиргьы руам, даҵахаргьы руам. Абарҭқәа
рыла аибашьра ҵыхәаԥҵәара амоуӡакәа инеиуеит, ажәлар
ақәибахра иаҿуп, аилагацәа харатәи ирхыччоит. «Хычча хахьы иаҟәыҵын… Лондонтәи агазеҭқәа изларҳәо ала,
абольшевикцәа рҿы амлашьра ҟалеит, амҿы рымам, ахьҭа

– 278 –

иагоит. Гелсингфорстә ажәа иҳаҳауала, дук мырҵыкәа иаарласны абольшевикцәа ԥшь-миллионки бжьышә нызықьи
ар абџьар иаҵадыргыларцы иҟоуп… Лондонтә иаауа ажәа
ҵабыргызар, ари аӡынрала абольшевикцәа аҵыхәа ԥҵәоит
(аха ари мцуп ҳәа ҳаҟоуп). Ус акәымкәа Гелсингфорстә иааҩуа
ажәа ҵабыргызар, ари аӡынрала абольшевикцәа Қырҭтәыла
ргар ҟалап. Абас ауп ожәы аусқәа ҳшыргәылаԥшуа. Аха уи
ҳҳәеит ҳәа аусқәа цқьа иаадырыр ҟалап ари амзак ала».
Дырмит Гәлиа абарҭ ацәаҳәақәа аникьыԥхьыз ашьҭахь
хәбаҟа мчыбжьы рыҩнуҵҟала жәларбжьаратәи аполитикатә
ҭагылазаашьа аҽшаԥсахыз далацәажәеит «Аҟәа, 18 декабр» (агазеҭ «Аԥсны», декабр 10, № 43 (81) ҳәа хыс измоу
астатиаҿы. Уаҟа автор иҩуан: «Ожә аакьыскьа зны ишааҩуаз
еиԥш, абольшевикцәа Петлиура иргьы, иаргьы ирылгеит Балаховичгьы иҵыхәтәа иалгеит. Ожәы абольшевикцәа раӷацәа
зегьы ирылган, агазеҭқәа изларҳәо ала, рыҩнуҵҟатәи русқәа
арҽеира иалагеит. Убри аамҭазы Америка, Англиа, Италиа уҳәа
аҳәынҭқаррақәа абольшевикцәа рҿы аԥҟарақәа рыҟаҵарақәа
иалагеит ахәҳахәҭрақәа раҳасаб ала. Абарҭ аҳәынҭқаррақәа
ирҿыԥшны агьырҭ аҳәынҭқаррақәагьы ахәаахәҭра иалагар
ҟалап абольшевикцәа рҟны дук мырҵыкәа.
Абас ехьа ожәраанӡа аҳәынҭқаррақәа абольшевикцәа рҿы
ацәажәара зҭахымыз ожәы ахәаахәҭра рыбжьарҵеит. Издыруада шьҭа аусқәа бзиахар…»
Ишдыру еиԥш, Дырмит Гәлиа аԥсуа литератураҿы ажанр
хадақәа жәпакы дрышьаҭакҩуп. Аха иахьа уажәраанӡа
аӡәгьы ажәак иадамзаргьы иахимҳәаац иара аполитикатә
фелиетон ажанр арҿиарагьы шхациркыз. Ҵабыргуп, анаҩсҟа
уи ажанр ҳара ҳлитератураҿы аҿиара амоут, аха аԥхьаӡа
ацәаара ахьаабо Дырмит Гәлиа иаԥҵамҭақәа рҿы ахьакәу
акыр иҟазшьарбагоуп. Хымԥада, абри ажанр иаҵанакуеит
«Фелиетон» ҳәа хьӡыс измоу иҩымҭа кьаҿ (агазеҭ «Аԥсны»,
1920, октиабр мза 8, № 36(74).
Абра иҳәатәуп усҟантәи аамҭазы (ԥшьынҩажәа шықәса
инареиҳаны уажәы аԥхьа) ажәа «фелиетон» иахьа ҳара иаҳҭо
аҵакыҵәҟьа шамамыз. Асахьаркыратә-публицистикатә
жанрк аҳасаб ала иара рацәаӡакгьы ахыҵуам, ижәытәӡоу
акы акәӡам, XIX ашәышықәса алагамҭазоуп ашьапы анакыз.
Ажәа ахаҭа – «фелиетон» – афранцыз бызшәаҟынтә иааго-

– 279 –

уп, «абӷьы», «абӷьыц» ауп иаанаго. Аԥхьа иофициалтәымыз
арецензиақәеи, адырраҭарақәеи, алаҳәарақәеи (атеатри,
амузыкеи ирызкны) ракәын афелиетон ҳәа изышьҭаз. Уи
моу афелиетон арубрикала ароманқәагьы ркьыԥхьуан
ажурналқәеи агазеҭқәеи. Аполитикатә фелиетон жанрк аҳасаб
ала Урыстәылан ианышьақәгылаз XIX ашәышықәса аҩбатәи
азыбжазоуп. (Шәахә.: Алитературатә енциклопедиатә жәар.
Москва, 1967 ш., ад. 464–465).
«Фелиетон» захьӡу астатиаҿы Дырмит Гәлиа иара ажанр
аҷыдарақәа акыр иҽырзааигәатәны аҵакы анаҩсгьы
абызшәеи астили рыла уҳәа), критикала рхы еидкыланы
дрылацәажәеит ианиҩыз аамҭазы Урыстәылатәи Аԥсны
иааиуаз адырраҭарақәа заҟа иеицакыз, уа имҩаԥысуаз
ахҭысқәа рыӡбахә ииашаны ахархь уаа рҟынӡа ишьҭанеиуаз,
аполитикатә
ситуациагьы
еилыргашьак
шамамыз,
абиурократиатә бызкаҭаҳа жәпа ауаҩы ихақәиҭра шаҿаҟәоз,
дахьынаҵыслак ԥсцахак имҭакәа дахҟьашаны дышкаҳауаз…
Ахҭысқәа имҩаԥысуаз рыӡбахә ииашаны ажәлар рҟынӡа
иахьымааҩуаз дақәыӡбаны автор иҩуан: «Ожәы ҳаазқәылаз
аԥсабара анаҟәа ахаԥан, ҳара ҳнаҩс жәа-верск рҿы иҟалауа
аусқәа цқьа еилкааны иҳамам…» «еиҳабыра ҳагәра ргомызт…» «Ожәы ҳгәылара Шәача иҟалуа Сҭампыл ианраҳалакь,
уахьынтә иаҳзаарыцҳауеит. Ианбыкәу, мшәан, ҳагәра ргауа,
аусқәа иҟалуа ҳцәырымӡауа ҳаныҟалауа?! Ареволиуциагьы
ари азмырҽеит. Ари аус акәын (ажәытәгьы ишыҟаз), ожәгьы
ус иҟоуп, наҟ-наҟгьы ус иҟалашт…»
Автор ара излеиҳәо ала, Урыстәылантәи иааз иуа бзиа Тимофеи Никифорович диазҵааит иҟоузеи уахь, ауаа ирыбзазашьоузеи ҳәа. Ас еиԥш азҵаара зауз Тимофеи Никифорович
аҭак иҟаиҵаз ианыԥшуеит Урыстәыла хыла-гәыла ишеилаз,
ацәгьеи абзиеи реилыргара шыуадаҩыз, аилыхара дуқәа
шымҩаԥысуаз, ажәлар рыбзазара ҭышәынтәаларак аманы
ишыҟамыз. Хыԥхьаӡара рацәала ажәа ҿыцқәа, атерминқәа
(советроссиа, совкомверх, наркомиуст, ревкотрибунал, ревовоенсовет, наркомпрод, наркомвнудел…) рҵакы ахархь
уаҩ иеиликаартә иҟамызт. Астатиа хыркәшоуп автор абарҭ
иажәақәа рыла: «Ари, сыуа бзиа Тимофеи Никифорович,
сара сызлахәыцуала, ареволиуциа ҟалеижьҭеи дҭакызаап,
ажәабжьс иидыруазеи?! Убри анаҩыс убыс ажәа ҿыцқәак

– 280 –

еиқәиԥхьаӡеит, зегьы абра изсанымҵазар ҳәа досу рҭыԥқәа
зҿы исызмыргылазар ҳәагьы гәҩарас исымоуп. Ожәы аусқәа
Тимофеи рыцҳа моу аҩсҭаагьы изеилыргауам… Цқьа еилырганы ажәа ԥшӡа сзымҳәазаргьы гәыбӷан сышәымҭан,
исаҳаз ауп ишәасҳәауа. Анцәа идырааит, еиӷьу саҳар, еиӷьу
шәасҳәон…»
Егьырҭ иҩымҭақәа реиԥш, Дырмит Гәлиа ари истатиагьы зынӡа аҵара умамзаргьы (аҩреи аԥхьареи зынӡа
иузымдырӡозаргьы) аӡә даԥхьаны уазыӡырҩыргьы ухаҿы
инеиртә имарианы иҩуп. Иара ус ҟазшьас иман – иуадаҩу
азҵаарақәа ирмарианы, ипотенциалтә ԥхьаҩцәа ринтеллектә
лшарақәа ахьынӡаҟаз азгәаҭаны реиҿкаара.
Ари сусумҭа акыр ишысцәеиҵыхцәахазгьы, сназкьысыз, саазкьысыз азҵаарақәа инагӡаны иаасырԥшит ҳәа
исыԥхьаӡом. Дырмит Гәлиа иԥсҭазареи ирҿиамҭеи реилкааразы иҟаҵоу шмаҷымгьы, ари нахысгьы иҭҵаатәқәоу ыҟоуп
ҳәа хыхь исҳәахьоу ахшыҩҵак арҵабыргуеит. Убри азы уеизгьы, уеизгьы зыԥшра ҟамҵакәа иаҭахуп ҳәа исыԥхьаӡоит
иара изкны матаӷа-чатаӷа, инеиҵых-ааиҵыхны, ган рацәала
иаазырԥшуа, аԥсышәала иҩу амонографиа ҿыц. Насгьы
ԥсыхәак аманы иҟазар,1919-1920 шықәсқәа рзы иара инапхгарала иҭыҵуаз агазеҭ «Аԥсны» аномерқәа зегьы ԥшааны
ирыхәҭоу аԥхьажәеи азгәаҭақәеи рзыҟаҵаны, иахьатәи
ҳанбан ахь ииаганы, шәҟәны иҭыжьтәуп. Уи ҳара ҳҭоурых
иаҟәырҷахоуп. Иеилыскаауеит, цәашьыркыла урышьҭазаргьы
уи аномерқәа рыԥшаара шыуадаҩу. Аамҭа цацыԥхьаӡа
еиҳагьы ицәгьахоит. Иага аџьабаа аҭахызаргьы уи нықәҵааақәҵо акәымкәа, уаҵәахьы ииамгакәа иҟаҵатәуп, избанзар,
иахьатәигьы, уаҵәтәигьы абиԥарақәа ирыхәоит, иранаҳәо
рацәоуп.
Аҟәа, 2004 ш.

Д. Гәлиеи аурыс литературеи
Аԥсуа литература ашьаҭакҩы Д. Гәлиеи аурыс литературеи реизыҟазаашьа атема – тема дууп, зеилазаашьа уадаҩу
литературатә, культуратә цәырҵроуп. Ари атема еиуеиԥшым
аспектқәа рыла уаҩ дазнеины еиликаарц, иҭиҵаарц алшоит,
ус иааилышьны иҩу статиа кьаҿк ала аганқәа зегьы рыҭҵаара
залшауам. Иазгәасҭар сҭахуп ихадароуп ҳәа сгәы иззаанаго
моментқәак.
Ишдыру еиԥш, Д. Гәлиа ашықәс рацәа ниҵит. Иара шаҳаҭс
дрыман ауаатәыҩса оҭоурых аҿы зда ҟамлацыз асоциалтәекономикатәи акультуратәи еиҭакра дуӡӡақәа, дырхаанын ауаатәыҩса рҭоурых зеиԥш азымдыруа адунеизегьтәи
аибашьра дуқәа ҩба. Иара иԥсҭазааратәи ирҿиаратәи
мҩа ишшапаӡа иҟамызт, иаман аҭагәҭасрақәа, ахынҭаҩынҭарақәа, акаҳареи ашьҭыҵреи, агәаҟреи агәырӷьареи,
аҵа­хареи аиааиреи. Д. Гәлиа ирҿиамҭақәа иагьаҩы иагьаруахкыла иахцәажәаргьы, еилдыргаргьы, аӷәӷәарақәеи
аԥсыҽрақәеи иагьа уаҩы иԥшааргьы, ианакузаалакь иџьашьа­
тәу ҟазшьа хадак рымоуп. Уи аҟазшьа хада ҳәа сара сызҿу
дара арҿиамҭақәа аԥызҵаз ауаҩы иҟазшьа хада – аԥсҭазаара
азгәрагара, агәкамыжьра, аоптимизмроуп. Д. Гәлиа арҿиара
мҩа дықәлеит амчра змаз аурыс царизм аполитика аԥсуа
жәлар рлахьынҵа ркьаҿӡаны ианаӡбоз аамҭазы. Усҟан
имаҷӡамызт аԥсуа жәлар рбызшәагьы даргьы акы иаԥсоу
культуратә ҭынхак аԥымҵакәа иниаӡаа ицоит, аиаӡаара
ихықәгылоуп зҳәақәоз. Гәрыԥса кьача зықәшәаша ҳәа
ажәлар иршәиуаз аԥсуа феодалцәагьы рмилаҭи рыԥсадгьыли
рыхьчар аҵкыс абзазаратә цәых-цәыфарақәеи ҷан-ҷаны
аибафарақәеи еиҳа ирхагаланы ирыман. Урҭ рахьтә аӡәык,
ҩыџьак ракәымзар, амилаҭ культура ашьҭыхразы ҟыԥҳәа
аӡәгьы иҿы ааихыхны ажәак иҳәомызт. Аиаша ҳҳәозар,
убысҟантәи аамҭазы аԥсуаа рҟынтәи «ҳаит, абаақәа, асӡа
ҳашԥаҟалри, ҳгәы укаҳажьрым, ҳаҽҳарӷәӷәуап, ҳақәԥап!»

– 282 –

ҳәа, – зыбжьы ҩеиҵыхны иҿацаӡа иаазыргашазгьы маҷӡан.
Аҭоурыхтә ҭагылазаашьа зеиԥшраз цқьа ҳазхәыцыр, ус еиԥш
абжьы аргара – афырхаҵара иашаҵәҟьакәын иаанагоз.
Ишдыру еиԥш, XIX ашәышықәса алагамҭазтәт Аԥсны
Урыстәыла иахьадҵахаз хымԥада ипрогрессивтә хҭыс
дуӡӡаны иҟалеит. Аха Урыстәылатәи аимпериа иаҵанакуаз
егьырҭ ажәлар ссақәа реиԥш, аԥсуаагьы рыхәда иқәӷәӷәон
аурыс царизм ауӷә кьакьа. Царизм имҩаԥнагоз аполитика
аԥсуаагьы ирқьынцыцны иныҟәнагомызт. Даҽа ганкахьалагьы, хышә шықәса рҟынӡа Аԥсны аҳра зуаз аҭырқә политикагьы аԥсуаа ирланааӡон аурысқәа рцәымӷра. XIX ашәышықәса
90-тәи ашықәсқәа рзы аурыс царизм аколониалтә политика
еиҳагьы иарыӷәӷәеит.
Абри еиԥш аҭоурыхтә ҭагылазаашьа аныҟаз аамҭазы аориентациа иаша ԥшааны, Д. Гәлиа аԥсуа жәлар ркультуратә
мхырҭа имахәҿа еилҳәа дынҭалт, ҵәҩан заҵәык арсны,
напышьашәала аанда ҟасҵоит ҳәа далагеит. Иагьыҟаиҵеит!
Ижәлар гәакьа, аԥсуа жәлар рыгәра игеит, ихы-иԥсы рымеидеит, рразҟы аӡбараҿы тәамҩахә ҟамҵакәа иҽалаирхут.
Ари агәаӷьра ду зҭахыз, акыр ахара аԥшра зҭахыз, иахьатәи
ауаа ҳазгьы иҿырԥшыгоу фырхаҵароуп.
Аԥсуа литература аҭҵааҩцәа зегьы еицҿакны, еиқәыша­
ҳаҭны изныкымкәа иазгәарҭахьеит Д. Гәлиа ирҿиамҭа
ахадаратә хыҵхырҭақәа ишыруаку аурыс классикатә литература. Ари хымԥада ииашоу ахшыҩҵак инагӡаны аилкаара аҭахуп, аконкреттә фактқәа рыла иаарԥштәуп, ус баша
аҳәара мацара азхом. Уи нагӡаны аилкааразы апоет ибиографиа ҳгәалаҳаршәароуп.
Аԥсуа нхаҩ иҷкәын, аԥсуа қыҭа иалҵыз Д. Гәлиа асистема зманы иҟаз ҵара иоуртә дзыҟамлеит, дырқьынцыцны
дааӡамызт. Аҟәа ашьхаруаа рышкол дахьҭаз (уигьы џьабаала
дҭалеит) урысшәала аҩреи аԥхьареи иҵеит ауп. Аха абраҟа
агьама икит алитература. Дрыԥхьон аурыс литература
аклассикцәа рырҿиамҭақәа. Еиҳараӡакгьы аханатә мыцхә
бзиа ибон Пушкини, Лермонтови, Гоголи, Кольцови, Никитини рырҿиамҭақәа. Аҵыхәтәан ипоет духараны иҟаз Д. Гәлиа
аурыс классикцәа доуҳатә рҵаҩцәаны изыҟалеит.
Иахьа ҳара Д. Гәлиа ирҿиара мҩа иааизакны ҳахәаԥшуазар,
ижәлар рҿаԥыцтә рҿиамҭақәа ақьаад ранҵарала, аус рыдула-

– 283 –

рала далагеит, аамҭа кьаҿла дагьхалеит афилософиатә ҵакы
змоу алирикатәи аепикатәи рҿиамҭақәа раԥҵараҟынӡа.
Иара убри алагьы адунеи аҿы еицырдыруа ашәҟәыҩҩцәа
дуқәа рсиа дагәылагылеит. Ус еиԥш алшара изҭаз ируакуп
аиашьаратә литературақәа, зегь раԥхьа иргыланы аурыс
прогрессивтә литература.
Наҟ-наҟ ипоетхараны иҟаз Д. Гәлиа ашьхарыуаа рышкол
данҭаз инаркны еиликааит аурыс жәлар риашьара амч. Ганкахьала иара ибон амилаҭ ссақәа ирызкны аурыс царизм
имҩаԥнагоз аколониалтә политика шхырҵәагаз, даҽа ганкахьалагьы, иеиликааит аурыс жәлар ирылиааз апрогрессивтә
уаа асоциалтә еиҟарамра иаҿагыланы ажәларқәа рхақәиҭра
ишазықәԥоз.
Хыхь ишазгәаҳҭахьоу еиԥш, Д. Гәлиа аԥсуа жәлар ркультура амаҵ азура даналагаз аамҭазы Аԥсны политикала
Урыстәыла иадлахьан, аха доуҳала аԥсуаа аурыс прогрессивтә
культура рылаҵәаны иҟамлацызт. Аиашазы аурыс жәлар
рҵеи бзиақәа аӡәырҩы ахганы Аԥсныҟа иааргон, ара иахьааргозгьы ирылшоз ала ахақәиҭраз ақәԥара иаҟәҵуамызт.
Аха урҭ рымчхара думызт. Аԥсуа нхаҩыжәлари дареи рымч
еибырҭартә изыҟамлацызт (абра иаҳгәалаҳаршәар ҟалоит
Аԥсныҟа иахганы иааргаз аурыс декабристцәа аӡәырҩы).
Аԥсуа жәлар аурыс прогрессивтә культура рыларҵәаразы
ароль дуӡӡа назыгӡоз драԥхьагылоуп Д. Гәлиа.
Д. Гәлиа алитератураҿы аԥхьатәи ашьаҿақәа аныҟаиҵоз
инаркны аурыс классикцәа рҩымҭақәа шидыруаз агәра
ҳнаргоит 1907 шықәса ииун 5 азы ииҩыз ажәеинраала
«Москва». Ари ажәеинраалаҿы аԥсуа поет ашәа азиҳәоит
Урыстәыла аҳҭны қалақь Москва, уи «ақалақьқәа ран» ҳәа
азиҳәеит, иџьашьаны дрыхцәажәеит Москва архитектуратә
баҟақәа. Иара убри ажәеинраалаҿы аԥсуа поет дџьашьаны
дихцәажәеит аурыс шәҟәыҩҩы ду Н. В. Гоголь:
…Убарҭ убзиарақәа зегьы рҿы дысгәалашәоит сара аӡәы,
Убри изы акы зҩындаз ҳәа сгәы иаанагеит сара уажәы,
Уи ззысҳәо умҵәыжәҩа аҵаҟа Даниил ибер ҭыԥ аҿы
иҟоу иоуп,
Анышәынҭра дуқәа рыварахьшәа насҭха наҟ ижу иоуп,
Амырмышь цәиқәара хаҳә ду иаҵоу ашәҟәҩҩы ду иоуп,

– 284 –

«Горьким словам своим посмеиусиа» ҳәа зықәҩу иоуп,
Есымша изызҳауа, зыхьӡ мԥсуа Гоголь иоуп.

Д. Гәлиа аҵыхәтәан, еицырдыруа поетны даныҟала
ашьҭахьгьы, изныкымкәа, иҩынтәымкәа еиуеиԥшым
истатиақәеи иқәгыларақәеи рҿы иҳәахьан поетк иаҳасаб
ала ишьақәгылараҿы, идунеихәаԥшышьа аизҳараҿы аурыс классикатә литература аныԥшра дуӡӡа шизнауаз. Иара
ианакәзаалакгьы ижәлар акультура ду ахь ркылгаразы мҩас
иҟоу акы акәны иԥхьаӡон аурыс прогрессивтә литература
аҵара, адырра.
Гәмырҿыӷьгас ҳәа акәмкәа, цқьа ҳрызхәыцны ҳрыԥхьар,
агәра ҳгоит, ҵабыргынгьы, Д. Гәлиа ирҿиамҭақәа рҿы
акырџьара аурыс литература аныԥшра шыҟанаҵаз. Аха
абри азҵаара цқьа иҽеины, ииашаны иеилызкаарц зҭаху
зны цқьа еиликаароуп, ихаҿы иааганаы имазароуп асахьар­
кыратә литератураҿы аныԥшра захьӡу. Адунеизегьтәи алите­
ратураҿы уаҩы иԥылоит шәҟәҩҩык итемақәа, исиужетқәа,
ихаҿсахьақәа даҽаӡәы ихы иаирхәо, даҽаӡәых иԥсҭазаара
аарԥшра аметод, арҿиамҭа аԥҵаразы астиль, асахьаркыратә
формақәа даҽа шәҟәыҩҩык иҿиҵаауеит. Абарҭқәагьы
аныԥшра иаҵанакуеит ҳҳәар алшоит. Аха инеидкыланы аныԥшра зеилазаашьа уадаҩӡоу, форма рацәала зхы
аазырԥшуа литературатә цәырҵроуп.
Зны-зынла абригь-абригь ашәҟәҩҩы ирҿиамҭа ианыԥшит
ҳәа лабҿаба излаҳарҵабыргыша афактқәа анаҳзымдыруагьы
ыҟоуп.
Д. Гәлиа ирҿиамҭа аурыс литература аныԥшит анаҳҳәо,
уи иаанагаӡом зынӡа датәнатәны даман, дызҭагылаз аԥсуа
ԥсҭазаараҿы мҿиара ихатәы знеишьа имамызт ҳәа. Агха
ду иауеит, илыҵшәадоу баша ацәажәарахь дианагоит Д.
Гәлиа ирҿиамҭақәа рҿы аурыс шәҟәыҩҩцәа ртемақәеи,
рхыҿсахьақәеи, рсиужетқәеи, ридеиақәеи сыԥшаауеит ҳәа
иашьҭалаз алитератураҭҵааҩы.
Урҭ реиԥш иҟоу факт заҵәыкгьы изыԥшаауам.
Атемақәеи, асиужетқәеи, ахаҿсахьақәеи Д. Гәлиа иааигон
ижәлар гәакьа рҿаԥыцтә рҿиамҭақәа рҟнытә, дызҭагылаз,
икәша-мыкәша иибоз аԥсуа ԥсҭазаара аҟнытә.
Д. Гәлиа алитература аус азура даналагаз, нап анаиркыз аамҭазы милаҭтә литературак даҽа милаҭтә литерату-

– 285 –

рак анымԥшӡакәа иара ахала аҿиара алшо ианыҟаз аамҭа
иахысхьан. Ус милаҭтә литературак ахала аҿиара алшо
ианыҟаз ажәытәӡатәи араԥцәеи, абырзенцәеи, аиндиааи
рхаан акәын. Иахьа адунеи ахьынӡанаӡааӡо џьаргьы иҟам
иарбанзаалакь милаҭтә литературак даҽа милаҭтә литературак анымԥшыкәа изызҳауа. Иахьа адунеи аҿы дыҟам зхатәы
бызшәа инаваргыланы даҽа милаҭк рбызшәа ззымдыруа
шәҟәыҩҩык. Дара аурыс классикцәагьы аӡәырҩы рырҿиамҭа
имаҷӡамкәа ианыԥшит Амраҭашәарахьтәи атәылақәа
рлитературақәа. Ҿырԥштәыс иаагозар, зегьы еицырдыруа
иҟоуп М. Лермонтов ирҿиамҭа афранцыз литература акыр
ишаныԥшыз. Уаҩы ибартә иҟоуп типологиала акәзаргьы Н. В.
Гоголь ирҿиамҭеи Фильдинги, Смолети, Скотти, Теккереии,
Бальзаки рырҿиамҭақәеи аиқәҿыҭрақәа шрымоу. Ас еиԥш
иҟоу аҿырԥштәқәа заҟа уҭаху уаҩы иԥшаауеит адунеитә
литератураҿы.
Ус анакәха, алитературатә ныԥшра – ицәгьоу, иҽеим акы
акәны иҟам. Уимоу, зда ԥсыхәа ыҟам акоуп. Ашәҟәыҩҩы
егьырҭ амилаҭтә литературақәа (акультура неидкыланы)
заҟа иҭбааны, иҵауланы идыруа аҟара дызҭагылоу аамҭеи,
аԥсҭазаареи, ижәлари бзианы идыруа дҟанаҵоит. Иара
убасҵәҟьа, Д. Гәлиа аурыс литература аклассикцәа рҩымҭақәа
дахьрыԥхьоз иабзоураны ижәлар рыԥсҭазаара инарҭбааны
дахәаԥшыртә, иеиликаартә, идунеихәаԥшышьа ҭбаахеит,
ирласны амилаҭтә ҳәаақәа рҭыҵра илшеит. Сгәанала, абас
еилкаатәуп аурыс литература Д. Гәлиа иныԥшра апроцессгьы
инеидкыланы.
Уи анаҩсгьы, Д. Гәлиа ирҿиамҭаҿы уаҩы иԥылар алшоит конкретла аԥсҭазаара исахьаркны аарԥшышьаҿы
хықәкыла дызҿыԥшуази дшаҿыԥшуази. Ҿырԥштәыс иаагозар, аҩажәижәабатәи ашықәсқәа рзы аԥсуа литературатә
критикаҿы иазгәарҭахьан Д. Гәлиа 1907шықәса 30 сентиабр
азы ииҩыз ажәеинраала «Шаҟа дыԥстәы цәыбзахәузеи!» М.
Лермонтов иқәыԥшразтәи ипоема «Тамбовтәи аказначеиша» аныԥшыит ҳәа (шәахәаԥш; М. Делба. Аԥсуа литература ашьаҭакҩы. Аҟәа, 1937, ад. 26, урысшәала). Иара убасҟан,
ииашан иазгәаҭан Д. Гәлиа иажәеинраала «Шаҟа дыԥстәы
цәыбзахәузеи!» аҿы иааирԥшуа аперсонажи «Тамбовтәи
аказначеиша» аҿы иааирԥшуа аперсонажи Ҷ Томбовтәи аказ-

– 286 –

начеиша» аҿы иаарԥшу аперсонаж хадеи акыр ишеиԥ­шу. Аха,
рыцҳарас иҟалаз, усҟан конкретла инагӡаны иаарԥшымызт
арҭ аперсонажқәа злеиԥшу.
Ҵабыргыҵәҟьангьы, арҭ арҿиамҭақәа аҩба еиҿырԥшны
ирыԥхьаз
агәра
имгарц
залшом
излеизааигәоу,
излеиқәҿырҭуа шмаҷым. Зегь раԥхьаӡа иҳәатәуп Д. Гәлиа
зыӡбахә ҳамоу иажәеинраалаҿы аурыс поет ду ус баша
дшиҿымԥшыз. М. Лермонтов ипоема «Тамбовтәи аказначеиша» аԥсуа поет рҿиаратә мҩала ихы иаирхәеит.
Ишдыру еиԥш, «Шаҟа дыԥстәы цәыбзахәузеи!» аҿы
даарԥшуп Аԥсны ареволиуциа ҟалаанӡатәи аамҭазы «акгьы
иаԥсамыз», аҽықәтәареи, анеиааиреи, аҽеилаҳәареи мацара
занааҭс измаз «афырхаҵа». «Тамбовтәи аказначеиша» аҿы
иаарԥшу асатиратә персонаж хада «апатын» Бобковскоигьы
хымҩаԥгашьала ус ауп дшыҟоу:
М. Лермонтов ипоема аперсонаж иеиԥшу, Д. Гәлиа иперсонажгьы аусура, аџьа иаҭәеишьом («Аус иуӡом, иагьиҭахым…»).
М. Лермонтов иперсонаж иеиԥш («Гроза всех матушек уездных»), Д. Гәлиа ҳзыхцәажәо иажәеинраала аперсонажгьы
ихԥарара ҵыхәа ԥҵәа амам, аибеи ананамгеи рхырҵәара,
рырҳәра дашьҭоуп:
Аибеи ананамгеи урҭ зегь заҟа ицәымӷыузеи,
Маӡа ирцәиго маӡа игоит, абжьааԥны заҟа ижьозеи,
Урҭ рырҳәра, рхырҵәара шаҟа деилаҳауазеи!
Акакала дызлагәоуҭалакь, шаҟа дыԥстәы-гәыԥжәагозеи!

Арҭ арҿиамҭақәа рхадаратә персонажқәа рҭеиҭԥш уаҳа
наҭахымкәа ибзиоуп, еилаҳәоуп-еилацоуп, ацәажәараз,
алафҳәараз ируҭозеи, аха аҩыџьагьы ҩныҵҟалатәи агра
бааԥсқәа ирымоу, адәныҟатәи рыԥшра-рсахьа иазыҵәахуам.
Арҭ аҩ-рҿиамҭак излаҩу азеиԥш тонгьы еизааигәоуп.
«Тамбовтәи аказначеиша» злаҩу аиумор акыр иазааигәоуп
Д. Гәлиа иажәеинраала «Шаҟа дыԥстәы цәыбзахәузеи!» злаҩу
аиумор. Д. Гәлиа иажәеинраала аԥсуаа рыбзазараҿы уаҩ
иԥыло атип иаарԥшра мацара акәзар изызку, уи шьахәла
ианыԥшит апоет иааирԥшуа алитературатә хаҿсахьа исоц­

– 287 –

иалтә хаҿсахьа. Иара убри алагьы сатиратә жәала дақәыӡбон,
дахыччон, мап ацәикуан абжьагьалдызцәа, апаразитцәа
зхылҵ­уаз асоциалтә еиҟарамра.
Абра иазгәаҭатәуп даҽа ҭагылазаашьакгьы: М. Лермонтов зыӡбахәҳамоу опоемаҿы иперсонаж дшизыҟоу ауп Д.
Гәлиа иажәеинраалаҿ иперсонажгьы дшизыҟоу. Даҽакала
иаҳҳәозар, апоетцәа аҩыџьагьы руаажәларратә позициақәа
еиқәшәоит.
Хыхь иазгәаҳҭаз зегьы ааизыркәкәаны иаҳҳәозар, Д.
Гәлиа иажәеинраалаҿы аурыс поет ду исахьаркыратә ҟазара
дақәшәаны ихы иаирхәеит иара дзыргәамҵуаз азҵаара иазкны иоригиналу ахаҿсахьа аԥҵараҿы.
1919 шықәса март 17 аҽны иҭыҵыз агазеҭ «Аԥсны» аномер
аҿы ианын Д.Гәлиа аԥхьаӡатәи ипрозатә рҿиамҭа ажәабжь
«Атәым жәҩан аҵаҟа». Ари ажәабжь иазкны аӡәырҩы акыр
рыҩхьеит, ган рацәала еилыркаахьеит. Аха уажәы ааигәанӡа
ари ажәабжь иахцәажәахьаз аӡәгьы изгәамҭацызт М. Лермонтов иромантикатә поема «Мцири» шаныԥшуаз. Уажәы
ааскьаӡа алитератураҭҵааҩы В. Дарсалиа аԥхьаҩ агәра игартә
иааирԥшит Д. Гәлиа иажәабжь аҿы (аҩбатәи ахԥатәи ахәҭақәа
рҿы) апоема «Мцыри» анырра шыҟанаҵаз (шәахәаԥш: В.
Дарсалиа. Д. Гәлиа иажәабжь «Атәым жәҩан аҵаҟа», ажурнал
«Алашара», 1973, № 5, ад. 90). Арҭ арҿиамҭақәа еиҿырԥшны
излеиԥшқәоу аарԥшуа, алитератураҭҵааҩы абри еиԥш ииашоу алкаа ҟаиҵеит: «Уаҩы иџьеишьаратәы иҟаӡам аԥсуа
прозаҿы раԥхьаӡа амҩа ылызхыз Д. Гәлиа аурыс шәҟәҩҩы
дуӡӡа дахьиҿыԥшыз. Аха ари ала иузҳәом аурыс шәҟәҩҩы
ишьҭра дықәлеит ҳәа. Мап, уи ихы иархәаны, Д. Гәлиа
изгәакьаз аԥсуа ҩыратә литератураҿы амҩа ҿыц ашьҭаҵара
далагеит» (иара уа, ад. 90).
Иара убас Ибсени, Горкии, Чехови ртрадициақәа акыр
ианыԥшит Д. Гәлиа идраматургиагьы. Лымкаалагьы иара
ипиеса «Анаурқәа» аҿы уаҩы ибоит арҭ ашәҟәҩҩцәа
рҩымҭақәа аныԥшра шыҟарҵаз. (Уи ишаныԥшыз атәы
иааркьаҿны акәзаргьы шәахәаԥш: Х. Бӷажәба, К. Зелински.
Дмитри Гәлиа. Аҟәа, 1965 ш., ад. 136; В. В. Дарсалиа. Аԥсуа
советтә драматургиа. Қарҭ, 1968 ш., ад. 154–156, урысшәала).
Д. Гәлиа ирҿиамҭақәа рҿы аурыс литература ас еиԥш
аҷыдарақәа аманы, ҟазарыла иахьаныԥшыз анаҩсгьы ҳашә­

– 288 –

ҟәыҩҩы ду аханатә аус ду иуан аиҭагаразгьы. Ишдыру еиԥш,
Аԥсны Асовет мчра шьақәгылаанӡа Д. Гәлиа еиуеиԥшымыз
акультуратә усқәа деимырхха дызларкыз ала, алитературатә,
арҿиаратә ус мацара иҽаиҭартә аҭагылазаашьа имамызт.
Иҩымҭақәа рҭыжьреи ажәлар рҟынӡа рнагареи мариамызт.
Абра иаҳгәалаҳаршәап апоет иажәеинраалақәа аԥхьатәи
реизга анҭыҵыз (1912 ш.) дышқәыԥшымыз, 38 шықәса
шихыҵуаз, аԥхьатәи иажәабжь акьыԥхь анабаз (1919 ш.) 45
шықәса шихыҵуаз!
Асовет мчра Аԥсны ианышьақәгыла ашьҭахь ауп аԥсуа
литература ашьаҭакҩы ибаҩхатәра аганқәа зегьы ааԥшыртә
аҭагылазаашьа аниоуз, ажәларқәа риашьара дазышәаҳәаҩ
иашаны даныҟалаз. Лымкаала аурыси аԥсуеи жәларқәа риашьара арӷәӷәара иазкуп Д. Гәлиа илитературатә усумҭа ахәҭа
ду. Абраҟа ҷыдала ароль ду нарыгӡеит иара иеиҭагамҭақәа.
Ииашоуп, иахьа сахьаркыратә еиҭагара аус еиуеиԥшым
амилаҭтә литературақәа реиҿцаара, реидҳәалара, реизааи­
гәахара аформақәа ируакуп зҳәо аҵарауаа. Д. Гәлиа
аурысшәахьтә еиҭеигон зеиҭагара уадаҩыз, аха сахьаркыралеи ҵакылеи илыԥшааху арҿиамҭақәа. Ишдыру еиԥш, иареи
Миха Гочуеи еицеиҭаргеит ажәытәӡатәи аурыс литература
абаҟа ссир «Игор ир ирыхҳәаау ажәа». Уи аиҭага Владимир
Маан иаԥхьажәеи иазгәаҭақәеи ацны аԥхьаӡакәны хазы
шәыҟәны иҭыҵит 1940 шықәсазы.
Д. Гәлиа аԥсшәахь еиҭеигеит А. С. Пушкин илԥшаа­
ху, еицырдыруа иажәеинраалақәа («Кавказа», «Аҿҟьа»,
«Абаҟа», «Ибымҳәан сара сҿы, аԥшӡа», «Анчар», «Апоет»,
«Сибраҟа», «Аӡын мҩа», «Аԥеҳамбар», « Ссир лаԥшҵашәарак
сгәалашәоит», «Аӡын хәылбыҽха», «Апрозаики апоети»,
«Хулԥазтәи зефир», «Чаадаев иахь», «Аныҳәаҿа», «Ахьи
афрангьи». Д. Гәлиа ибзоураны аԥсуаа рхатәы бызшәала
иаԥхьартә иҟалеит М. Лермонтов иажәеинраалақәа («Пушкин иԥсразы», «Кавказ», «Ауасиаҭ ажәа», «Аԥра», «Ахра»,
«Аҟама», «Ажәҩан еиԥш быԥшра каҷҷоит», «Аԥеҳамбар»,
«Абаандаҩы», «Аԥхыӡ», «Амаалықь», «Иҟалаша сазыԥшуеит
сшәа-рҳауа», «Аԥсҭҳәақәа», «Гиоте иҩымҭаҟнытә»), И. А.
Крылов иажәеинраалақәа («Алыми абгахәыҷи», «Ажьа
ашәарыцараҿы», «Ақәыџьмеи ахьшьцәеи», «Адаӷьи ацәи»)
уҳәа убас егьырҭгьы.

– 289 –

Иқәгылар алшоит азҵаара: избан Д.Гәлиа абарҭ арҿиам­
ҭақәа залихызеи еиҭеигарц, даҽа рҿиамҭақәак залимхызеи
ҳәа. Ари еиԥш иҟоу азҵаара аҭакс ҳара иаҳҳәар ҟалоит, аԥсуа
поет хықәкыла еиҭеигоз арҿиамҭақәа ирнибаалон иара имаз
агәаҳәарақәа, аҭахрақәа.
Д. Гәлиа иеиҭагамҭақәа рхаҭабзиара цқьа иҭырҷҷааны
уаҩ дрыхәаԥшыр, агхақәагьы иԥшаар ҟалоит, аха аус злоу,
ихадароу урҭ агхақәа ракәым. Ихадароу уи ауп, арҿиамҭақәа
реиҭагараан иахьынӡазалшоз ала аԥсшәа ианрааланы, аԥсуа
ԥхьаҩ рҵакы еиликаартә иаҳҳәар ҟалозар, ираԥсышәаны
аҟаҵара дашьҭан. Аиашазы, Д. Гәлиа иеиҭагамҭақәа иахьа
аԥсуа литература злаҽхәо фактқәаны иҟалеит. Ҳлитература
аринахыс иагьа ԥхьаҟа ицаргьы, урҭ ирықәнагоу ахәшьара
рымҭакәа уаҩ дызраҩсуа иҟам.
Диашоуп акритик Х. Бӷажәба абас аниҩуа: «Иара ихатә
ҩымҭақәа инаузырҟәымго иҟоуп Д. Гәлиа иеиҭагамҭақәагьы.
Аиҭагараан уи дашьҭан иеиҭеиго аԥсуа бызшәа иаман­
шәаланы, зегьы еилыркааратәы аҟаҵара, еиҭеиго аҵакы
иагмыжькәа аарԥшра. Ари, ҳәарас иаҭахузеи, апоет акыр
игәахәтәы дахьнагӡон. Иеиҭагамҭақәа рыла Д. Гәлиа аԥсуа
жәлар рланарԥшыра ирҭбаауан, ақырҭуа литературеи аурыс
литературеи ргәаирԥхон, ирылаирҵәон» (Х. Бӷажәба. Аԥсуа
литературазы. Аҟәа, 1960 ш., ад. 38).
Д. Гәлиа иҩымҭақәа рҿы иаҳԥылоит аиашьаратә
жәларқәа рпоетцәа, рышәҟәыҩҩцәа ирызку ажәеинраалақәа
(иаҳгәалаҳаршәап аукраин поет ду Тарас Шевченко изку
ажәеинраала «Тарас ду», ақырҭуа поет ду Шоҭа Русҭавели изку
ажәеинраалақәа «Русҭавели ибаҟа», «Ашәышықәсақәа ргени»). Лымкаалагьы аурыс литература ахаҭарнакцәа аӡәырҩы
рыӡбахә ҳԥылоит ҳпоет илитературатә ҭынхаҿы. Ҿырԥштәыс
иаагозар, 1939 шықәсазы Д. Гәлиа иҩны икьыԥхьит иара
мыцхә бзиа иибоз аурыс поетцәа ируаӡәкыз М. Лермонтов
изкны ажәеинраала неиҵых «Апоет М. Лермонтов ибаҟаҿы»
ҳәа хыс иаҭаны (агазеҭ «Аԥсны Ҟаԥшь», 1939 ш., маи 16).
Ари ажәеинраала ианыԥшит Д. Гәлиа аурыс поет дуӡӡа
иԥсҭазаареи ирҿиамҭеи бзианы ишидыруаз, уи иахь имаз
абзиабара ду, Пушкин диваргыланы дихцәажәеит. Пушкини,
Лермонтови, Чернышескии, аукраин поет ду Шевченкои ихы
рықәкны аԥсуа поет ду ари ажәеинраалаҿы иҩуан:

– 290 –

Уажә зегь шәыбзиоуп, шәҩызцәа, шәара,
Абаҟақәа шәыздыргылоит,
Аиубилеиқәа шәа ишәзыҟарҵоит.
Шәара шәзышьҭаз уажәы инаӡеит,
Ауаа гәырӷьо абраҟа инхоит,
Шәара шәыхьӡгьы абраҟа ирҳәоит,
Зыԥсы ҭоу реиԥш шәрыԥхьаӡоит.

Аԥсуа литература ашьаҭакҩы ирҿиара мҩа аетапқәа зегьы рҿы акырынтә дрызхьаԥшны иаԥиҵеит аурыс жәлар
рхаҭарнакцәа рхыҿсахьақәа. Ароман «Камаҷыҷ» аҿы акыр
ихаҭәааны, ибзиангьы иаарԥшуп аурыс револиуционер Иуана (Иван) ихаҿсахьа. Уи Камаҷыҷ лаб Алиас иашьас дҟаиҵеит,
иҩнаҭаҿы гәаартыла диԥылеит, уаҩышьалеи хықәкылеи
еиқәшәеит. 1954 шықәсазы иҩу апоема «Сара схәышҭаараҿы»
иаарԥшуп аурыс гәыраз Гьыргәал (Григори) Петров ихаҿсахьа.
Апоет ари апоемаҿы излаиҩуала, ихәшҭаара ацәара,
аҿыԥсаара иаҿын, аха аурыс ры ахьӡан еиқәдырхеит:
Аԥсы ҭоуп сара схәшҭаара,
Уи уажә еиҳа иԥшӡахеит,
Аԥсы ҭоуп сара схәшҭаара,
Аӷацәа идырбгаз,
Уала еиқәхаз,
Схәшҭаара ҟаимаҭ.

Аилкаара уадаҩым ауацәа («Уала еиқәхаз») ҳәа ара апоет
дызҿу аурысқәа шракәу.
Аурыс бызшәеи алитературеи ирыбзоураны Д. Гәлиа
ирҿиамҭақәа ҳтәыла дуӡӡа, нас уи анҭыҵгьы ирдыруа
иҟалеит. Д. Гәлиа иреиӷьу ипоезиатәи ипрозатәи рҿиамҭақәа
бзиабарала аурысшәахь еиҭаргеит: М. Соболь, А. Кочетков, Л.
Мартынов, К. Лапскеров, И. Сашин, Б. Серебриаков, Л. Длигач, М. Светлов, В. Журавлиов, С. Маршак, И. Гордиенко, И.
Козловски, В. Державин, Е. Евтушенко, Е. Долматовски реиԥш
иҟоу ажәа азҟазацәа.
Д. Гәлиа хаҭала ибзианы дырдыруан, Аԥсны ианааилакь
иара иҩнаҭа тәарҭас, гыларҭас, аԥшәымарҭас ирыман аурыс
советтә шәҟәҩҩцәа аӡәырҩы. Урҭ рзы иара еснагь иҩнашә
ҟьаҟьаӡа иаартын. «Сара слитературатә рҿиарамҩаҿы исха­

– 291 –

мышҭуа аиԥыларақәа сыман А. Толстои, А. Фадеев, А. Исаакиан, М. Рыльски, М. Бажан, П. Тычина, М. Џьавахишвили,
Г. Табиӡе, Н. Тихонов, К. Федин уҳәа убас ирацәаҩны
ашәҟәҩҩцәа дуқәа рҿы» ҳәа, – иҩуан аҵыхәтәан Д. Гәлиа
иавтобиографиаҿы (Шәахәаԥш: Д. Гәлиа. Ажәеинраалақәа.
М., 1964 ш., ад. 23, урысшәала).
Аурыс поетцәеи ашәҟәыҩҩцәеи рахь Д. Гәлиа имаз абзиабареи адырреи даргьы ҳаҭыр ду ақәҵаны, ирҿиаратә мҩа ахә
ҳаракны иршьоит.
«Абри аҩны (Д. Гәлиа иҩны – С.З.) иаҭаауан аҳәаанырцә­
тәи асасцәа, асоветтә поетцәеи, ашәҟәыҩҩцәеи, анхацәеи,
аҵарауааи. Аҩны аԥенџьырқәа уркылԥшны иубон аԥшәма
изгәакьаз, изааигәаз, ашьхақәа Ҳаҭхәа, Гәад иху, Самаҭаа рху.
Абри ауада иҩнан ажәларқәа аӡәырҩы рашьа, рҩыза Дырмит Гәлиа зҩымҭа еиҭеигоз рыгагақәа.
Ара иуаҳауан Пушкини Лермонтови ражәеинраалақәа,
Шевченко истрофақәа, аԥшәма ихатәушәа, изааигәаӡоу
џьоукы ракәны ара иуԥылон Ҵереҭелии Ҷавҷаваӡеи рхаҿ­
сахьақәа, ара иуаҳауан Шоҭа Русҭавели истрофа ҳарак­қәа,
зышьха тәыла агәырӷьаратә мышқәа ирхьымӡаз Хетагуров иажәеинраалақәа» ҳәа, – иҩуеит еицырдыруа асоветтә
поет Николаи Тихонов (Н. Тихонов. Аԥсынтәылаҿтәи
аиҿцәажәарақәа. Ажурнал «Знамиа», 1964 ш., №1, ад. 62).
Аԥсни Д. Гәлиеи ирызкны Константин Симонов иҩуеит:
«Сара бзиа избоит ари атәылаҿацә, бзиа избоит
саназааигәоу, бзиа избоит санацәыхароугьы.
Раԥхьаӡа саналаԥш, гәык-ԥсык ала бзиа ианызба инаркны ари атәылаҿацәи Дырмит Гәлиа ихьӡи еимаданы акәын
сышрызхәыцуаз. Уи иҩны сара исзыҟалеит ари атәылахь
изланеиуа ашә акәны. Аха сара сымацара сзы аума. Сара
абарҭ ажәақәа сыцызҳәаша рацәаҩуп» (К. Симонов. Аҟазшьа
ҷыдақәа. Ажурнал «Алашара», 1973 ш., № 9, ад. 53).
«Дырмит Гәлиа афырхаҵаратә ҟазшьа змаз уаҩын,
фырхаҵаратә ҟазшьан иамаз иразҟгьы» – иҩуеит Александр Дымшиц (А. Дымшиц. Георги Гулиа. Акритикатәбиографиатә очерк, Аҟәа, 1971 ш., ад. 6, урысшәала).
Д. Гәлиа аџьа здибалахьаз аурыси аԥсуеи литературақәа
реиҿцаара иахьа еиҳагьы иҭбаахоит. Уи арҵаулара, арҭбаара
аус азыруеит аԥсуа шәҟәыҩҩцәеи аурыс шәҟәыҩҩцәеи.

Ажәлар рҵеи иаша
Самсон Ҷанба ибаҩхатәра акырџьара амҽхак ҭбааны
ахы аанарԥшит. Аҳәынҭқар ихаан аԥсуа қыҭа Аҭара иалиааз, усҟантәи аамҭазы аҵара зыԥсаз еилкааны, уи аиуразы
дышқәыԥшыз аџьабаа рацәа збаз ауаҩы (С. Ҷанба аԥхьара
аҵара иҵон Драндатәи ауахәама ашкол аҿы, уи даналга Аҟәатәи Ашьхаруаа рышкол дҭалеит, нас аҵара иҵон
Қәҭешьтәи ақыҭанхамҩатә школ аҿы, Қәҭешьтәи (Хонтәи)
арҵаҩратә семинар аҿы), иуаажәлар еиҳа ирҭаххашаз аусқәа
иҽырзикуан. Еиуеиԥшымыз аамҭақәа рзы аус иуан ақыҭаҿы
(зны Кәтол, нас Аӡҩыбжьа) рҵаҩыс.
С. Ҷанба данқәыԥшыз инаркны хшыҩзышьҭра риҭон
асоциалисттә идеиақәа. Урҭ аидеиақәа аԥсҭазаараҿы рынаг­
ӡаразы активла ихы рылаирхәуан 1904–1905 шықәсқәа рзы
Қәҭешь аҵара дахьҭаз аҳәынҭқар иахҳәаразы имҩаԥысуаз
адемонстрациақәа. 1915 шықәса инаркны ҳамҭак Аԥснытәи
асоциал-демократиатә партиа далан. Аменшевикцәа Аԥсны
аҳра уа, ҳтәыла рхаԥаны ианрымаз ашықәсқәа раан С. Ҷанба
«Жәлар Рсовет» аҿы аус иуан, «ихьыԥшым асоциалистцәа»
ргәыԥ далаланы абольшевикцәа иҽрыдикылон. Аԥсны Асовет мчра анышьақәгыла ашьҭахь ԥыҭраамҭак аҵара ус азы
Жәлар Ркомиссариат (Наркомпрос) дахагылан. Амаҵурақәа
еидбалауа, аамҭала (1924 шықәсазы) аԥсуа газеҭ редакторс даман. 1925–1930 шықәсқәа рзы Аԥснытәи Ацентр Анагӡаратә
Комитет (ЦИК) ахантәаҩыс дыҟан. 1932 шықәсазы Аԥсуа
культура аинститут адиректорс дарҭеит, 1933 шықәса инаркны Аԥснытәи Ашәҟәҩҩцәа Реидгыла напхгара аиҭон, 1935
шықәсазы СССР Ашәҟәҩҩцәа Реидгыла аревизиатә комиссиа
даларҵеит.
Абас ала, Самсон Ҷанба аҭакԥхықәра шныҟәигозгьы,
ҷыдала аус рзиуан алитература, арҿиаратә ус. Иара иав­то­
биографиаҿы иҩуан: «Сара зегьы иреиӷьысшьоит алите­
ратуратә усура. Арҵаҩраҿи алитератураҿи аус зуазар, убри
сара иаҳа аус иазеиӷьны исыԥхьаӡоит».

– 293 –

С. Ҷанба арҿиаратә ус имч азԥишәо далагеит ҩажәи­
жәаба шықәса анихыҵуаз инаркны. Литературатә жанрк
аҿы даанымҿаскәа, зегьы рҿы ихы ԥишәон. Иҩуан
ажәеинраалақәа, апоемақәа, ажәабжь кьаҿқәа, аочеркқәа,
аповестқәа, апиесақәа. Ҵабыргынгьы, арҭ ихадароу алите­
ратуратә жанрқәа зегьы рҿы аихьӡара бзиақәа ааирԥшит.
С. Ҷанба ипоезиатә рҿиамҭақәа иаарылыҳәҳәо иҟоуп апоема «Ашьха ҭыԥҳа (Аԥсны)». Ари патриоттә цәанырра цқьала
иҩу, аромантикатә цәа зхоу поемоуп. «Ашьха ҭыԥҳа» аҿы автор Аԥсынтәыла аԥсабара аԥшӡара асахьа ҭихуеит, асимволика ихы иархәаны изнысхьоу аҭоурых дахцәажәоит, аԥсуа
поетцәа рахьтә аԥхьаӡакәны деигәырӷьаны Октиабртәи
асоциалисттә револиуциа дуӡӡеи еиуеиԥшым амилаҭқәа риашьареи ашәа рзиҳәоит.
Формала иласны, ажәлар рпоезиа амотивқәа рыла иҩуп
ажәеинраала «Аколнхара ашәа» (даҽакала «Аҽагашәа»
ахьӡуп). Автор деигәырӷьоит хәыҷи-дуи, ҳәсеи-хацәеи еидгыланы, маашьарада асоциалисттә нхамҩа иахьықәлаз.
Тематикала еиуеиԥшым, сахьаркыра ҟазара дула иҩуп С.
Ҷанба иажәабжьқәа. Ашәҟәҩҩы ирҿиамҭақәа рыла ижәлар
рыԥсҭазаараҿы актуалра зуаз апроблемақәа рҭак ҟаиҵон.
Убас аԥсуаа рҿы шәы-шықәсала, зқьы-шықәсала ихыԥҽыгаз
ак акәны иҟан адгьыл азҵаара. Ажәабжь «Сабду ихәышҭаара
ахаҳә» аҿы автор иҿаԥиҽуеит дгьыл кәамҟьак азыҳәа аимак ҟазҵо ауаа. Адгьыл еимазкуа «афырхацәа» Хабжькәыти
Мысеи автор дырхыччоит, дырхыччоит аԥхьаҩгьы. Дара
ччархәуп, избан акәзар, аамҭа иацәыхҟьаӡеит, иаҵахеит.
Ажәлар коллективла анхара нап анадыркуаз аамҭазы дара
карикатурахеит.
Адгьыл азҵаара аҵкыс иеиҵамыз, ажәлар еиҳагьы
шьамҭлаҳәра рзызуаз – амцхаҵарақәа раҿаԥҽра азҵаара
иазкуп «Ыы, аллаҳ, аллаҳ!» ҳәа, – хыс измоу асатиратә
жәабжь. Гьедлачи Ҳанифеи (хаҵеи ԥҳәыси) адунеи азна иразу, ҩба ззымдырӡо уаауп, аха амцхаҵара итҟәаны иамоуп.
Ҳанифа абӷахьаа анлыхь, «Елыр-ныха злыԥха дуу акоуп» ҳәа,
– лхаҵеи лареи еимала-еиҿалаха ицан иамҵаныҳәеит, аха
акагьы илмыхәеит.
Ашәҟәыҩҩы иажәабжь кьаҿқәа иаарылукаартә иҟоуп
ажәабжь «Адәыӷба № 6». Араҟа автор сахьаркыратә ажәала,

– 294 –

В. И. Ленин иԥсра ажәлар лахьеиқәҵараны, гәалсра дуны ишроуз иааркьаҿны аҳәара илиршеит.
Асоциалисттә ԥсҭазаара ҿыц иаҳәаауп прозала иҩу
ажәеинраала ҟаимаҭ «Ашәҭ ҟаԥшь зҿоу аҵла». Ари ажәабжь
Октиабр дуӡӡа хә-шықәса ахыҵра иазкны автор иҩит 1922
шықәсазы. Егьырҭ иҩымҭақәа акыр рҟны еиԥш, араҟагьы
амчхара аиҭоит асимволика. Ашәҭ ҟаԥшь зҿоу аҵла ӷәӷәа ду
ҳәа автор дызҿу Октиабртәи асоциалисттә револиуциа иаанагаз аԥсҭазаара ҿыц ауп.
Асоциалисттә нхара атемала иҩуп С. Ҷанба ирҿиамҭа,
асахьаркыратә очерк «Тҟәарчал». Аочерк аҿы сахьаркыра
шьахәла иаарԥшуп аԥхьаӡатәи Аԥснытәи ааглыхратә қалақь
Тҟәарчал аҩажәижәабатәи ашықәсқәа рзы изеиԥшраз.
Зыӡбахә ҳҳәаз аҩымҭақәа агәра ҳдыргоит ашәҟәҩҩы
ихадароу итемақәа ишыруаку аԥсҭазаара ҿыц ажәлар мариала ишырмоуаз. Ҭоурыхла ҵыхәаԥҵәара змамыз агәаҟ­
рақәа рхыргахьан аԥсуаа, раԥхьаҟагьы ауадаҩрақәеи
аԥықәсыларақәеи рзыԥшымкәа иҟамызт. Ашәҟәҩҩы иԥсҭа­
заара дацәыхарамкәа, реалистк иаҳасабала инарҵа­уланы
иааирԥшуан аԥсҭазааратә еиҿыхарақәа. Ари аганахьала
лымкаала иахцәажәатәуп иҩымҭақәа зегьы иаарылыҳәҳәо
аповест «Сеидыҟ».
Аповест «Сеидыҟ» аԥсуа сахьаркыратә литератураҿы
аԥхьаӡатәи аепикатә рҿиамҭақәа иреиуоуп, иаҳҳәар ҳалшоит,
иара асахьаркыратә мчлагьы уаанӡа ирыҩхьаз арҿиамҭа
неиҵыхқәа иагьреиӷьуп ҳәа. Автор аповест ҩны далгеит 1934
шықәсазы.
Араҟа автор темас игеит аԥсуа қыҭаҿы ажәытәреи
аҿатәреи реиҿыхара, асоциалисттә нхамҩа, аколлективизациа атема. Абраҟа иазгәаҭатәуп С. Ҷанба аколлективизациа
атема иазкны уаанӡатәи арҿиаратә ԥышәа шимаз. Еицырдыруа аурыс совет драматург Владимир Киршон иҩымҭа апиеса
«Ача» иаҿырԥшны С. Ҷанбеи В. Агрбеи 1931 шықәсазы ирҩит
апиеса «Аиааира». Апиесаҿы ихадароу теманы иҟоу аколлективизациа ауп. Уаҟагьы аԥсуа қыҭа асоциалисттә ԥсҭазаара
ҿыц амҩа иахьанылаз, анхацәа хазынхара аиҿкаара ианалага, аԥсҭазаара ицәырнагоз аконфликтқәа, аиҿыхарақәа
ибзианы иаарԥшуп. Аха аколлективизациа атема аповест
«Сеидыҟ» аҿы акырӡа инарҭбааны иҟаҵоуп.

– 295 –

Аповест аҿы ашәҟәҩҩы игәыбылрақәа зегьы зду
аҿыц ԥсҭазаара аиааиразы иқәԥо рахь ауп иахьыҟоу.
Аԥсҭазаараҿы асоциалисттә еиҭакрақәа рымҩаԥгараан
еиуеиԥшым аҟазшьақәеи, адунеихәаԥшышьақәеи, аҭагы­
ла­заа­шьақәеи змоу ауаа еиҿаҳауеит. Аповест иалоу апер­
сонажқәа хыԥхьаӡаралагьы имаҷӡам. Иааидкыланы иугозар, дара ҩ-категориакны иушар ҟалоит. Категориак
иаҵанакуеит ақыҭаҿы аԥхьагылара змоу аидеиақәа ны­
ҟәызго акоммунистцәа (апарторганизациа амаӡаныҟәгаҩ
Кәыбрыц), акомҿареидгыла иалоу (Кәыҷыр, Хьыкәыҷ), асвоет
усзуҩцәа (атракторист Уазамаҭ-иԥа), анхацәа иаарылыҳәҳәо
Ҭемыр, Қәаблыхә, Ҳазгьери, Ҳабашь уҳәа убас егьырҭгьы.
Аповест знык иадамзаргьы иаԥхьаз имбарц залшом арҭ
ҟазшьала, уаҩышьала аӡәи-аӡәи шеиԥшым. Автор илиршеит урҭ рхаҿсахьақәа гәылырҭәааны, типра руртә, аԥхьаҩ
игәникылартә рыҟаҵара.
Аповест аҿы зынӡа даҽа категориак иаҵанакуеит
акәлакцәа – Сеидыҟ, иара иԥа Сабаҟеи, Қьаламаҭ, Селым,
цқьа шьаҭанкыла иқәрымхыц аамсҭеи-ҭауади – Ҟазылбақь,
ахәҳахәҭцәа – Кәасҭа, апап, адикәан, амула. Арҭ зегьы дара
ртәала, аҿатә ԥсҭазаара иашьҭоу ауаа ирҿагыланы цәгьамыцәгьарыла ажәытә ԥсҭазаара рҽаларҳәны иркырц,
идырхынҳәырц рҭахуп. Аха зегь реиҳа ишәарҭоу Сеидыҟ
иоуп. Иара дкулакуп, арахь ақыҭсоветгьы далоуп. Иахьауа
ацәгьара иршоит, иахьамуагьы дхырбза-кәырбзоит.
Ашәҟәҩҩы аповест акомпозициа ҟазарыла иеиҿикааит.
Аԥхьаҩ ибоит аԥсуа қыҭак ааԥынра аамҭазы. Уаанӡа акәылак
Сеидыҟ ихәура иҭаз анхаҩ ӷар Ҭемыр ҩныс қәацәк изгылоуп,
амҵәышә асахьа аҭаны, «ашьахаҟа аҽанҵаны»…
Сеидыҟ маҵуҩыс имаз аӷар Ҭемыр акәаҭан Асовет мчра
ианинаҭа, абас иҳәоит: «Идыр, Сеидыҟ, уаҳа ухәура сышҭамло
сара!»
Аха Сеидыҟгьы иара ишьарала, дкәадаӡангьы дыҟам,
иеилкааны идыруеит аамҭа ҿыц иара изы ишҽеим: «Ари
уажәтәи Асовет мчра ҳара амал змоу иҳаиҳабырам…
Уақәиҭнатәуам ԥыхьеиԥш шьоук рыла ахааӡара… Аха…» Аха
уеизгьы имгәыӷкәа иԥсхьада ҳәа агәыӷрагьы каижьуам.
Сеидыҟи иара идгылаҩцәеи ҽырҭынчра ҟарҵом, аҭауад
Ҟазылбақь тәамҩахә ҟаиҵом, игәаиҭарц иҭахым иаамҭа

– 296 –

нҭакәкәа ишцаз. Апапгьы идикәангьы дааишьклаҳауа
ддәықәуп, абольшевикцәа рцәымӷрала деиҵапапа дҭәуп,
иажәақәа ашҳам рылеиҵоит: «Антихрист дааит, антихрист!.. Дарбан ба? Аҩсҭаа! Агызмал! Абольшевик!.. Аха уи
ҳазшаз дыццакӡом, зны дцәырҵып, аха ишԥа! Иаҳкызароуп
ҳахьынҳаланы ҳжәытәра, ҳуахәама… Нас, Сеидыҟ, ацхыраара ҳауеит егьырҭ аҳәынҭқаррақәа рахьынтә, анцәа
иахьынтәгьы!..»
Анхацәа аҿатә ԥсҭазаара аразҟы рыӡбеит аизараҿы. Аҿыц
иазықәԥоз амчра ргеит. Ақыҭаҿтәи акоммунистцәа рус
хшыҩла анагӡара ахьырдыруа иабзоураны аколнхара аиааира
агоит. «Сеидыҟраа, ҟазылбақьраа, ҟаимыҭханраа, сабаҟаираа
аҭоурых рхыччеит, иаҟәынҳәаны иканажьит.
Аповест «Сеидыҟ» аҿы автор ҟазарыла иааирԥшит ажәлар
ирылаҽны иҟаз аҵас бааԥсқәа аԥхасҭа ирнаҭоз, иҿаԥиҽуеит
аиныхра, аԥсхәра.
Ишдыру еиԥш, С. Ҷанба аԥсуа драматургиа ашьаҭа икит.
Ипрозатә ҩымҭақәа реиԥш, идраматә рҿиамҭақәагьы тематикала иҩуп: «Амҳаџьыр», «Аԥсны Ҳаным», «Иҳаҩсхьоу
амшқәа рахьтә акы», «Кьараз», абзазаратә темақәа ирызкуп
акомедиақәа «Аҩы иашьыз иԥсцәа иҵәыуан», «Зқьи акы маана».
Арҭ арҿиамҭақәа сахьаркыралагьы ҵакылагьы иаарылу­
каартәы иҟоуп С. Ҷанба 1922 шықәсазы иҩны иикьыԥхьыз,
ԥшь-қәгылараки хә-сахьаки змоу аҭоурыхтә драма
«Амҳаџьыр». Адрамаҿы ахҭысқәа имҩаԥысуа ҟалеит Аԥсны
1877-1878 шықәсқәа рзы. Аурыс царизми, аҭырқәа сулҭани,
аҭыԥантәи ҭауади-аамсҭеи имҩаԥыргоз аполитика иахҟьаны
аԥсуа жәлар рыхәҭак рыԥсадгьыл иахыҵны Ҭырқәтәылаҟа
рцара атәы зҳәо аԥхьаӡатәи сахьаркыратә ҩымҭоуп. Адрама
гха ссақәак амазаргьы, ибзианы иаанарԥшуеит амҳаџьырра
ажәлар зҭанаргылаз агәаҟра.
Адрама иалоу ауаа ибзианы иаадырԥшуеит ажәлар
ргәалаҟара зеиԥшраз: « Иаадыруеит уахь Џьанаҭ шыҟам,
аха иаҳҭахха-иаҳҭахымха ҳаԥсадгьыл аамҭак ҟалаанӡа
ҳалымҵыр ԥсыхәа ҳамам», – иҳәоит Рашьыҭ, Рашьыҭ иԥҳәыс
Фатмагьы дгәаҟӡаны дыҟоуп: «Еҳ, аллаҳ ду! Изакә аамҭоузеи
иаабарц ҳаҟаз. Ҭырқәагьы, урысгьы аӡәгьы даҳҭахымызт,
цәгьара ҳаламызт, избан ҳаимҿыжәжәа ҳрыма издәықәу!»

– 297 –

Аԥсуа мҳаџьырцәа рразҟыцәгьа иаҿамгылоӡангьы иҟамызт,
имаҷмызт ахақәиҭраз иқәԥоз. Урҭ реиԥш иҟаз ауаа адрамаҿы
иаарԥшуп Баҭал ихаҿсахьала. Адрама «Амҳаџьыр» асцена ианықәдыргыла ашьҭахь ажәлар рҿы ахьӡ бзиа аманы, иргәаԥханы иҟалеит, иара аамҭала ароль ду нанагӡеит
ҳажәлар ркультура аизҳараҿы.
Ақырҭуа меншевикцәа Аԥсны рымпыҵахаланы ианрымаз имҩаԥыргоз аполитика аарԥшра иазкуп С. Ҷанба
1923 шықәсазы урыс бызшәала ииҩыз, насгьы ихаҭа 1934
шықәсазы аԥсшәахь иеиҭеигаз, ԥшь-қәгыларак змоу апиеса «Аԥсны-Ҳаным». Апиесаҿы иаарԥшуп Аԥсынтәыла иасимволу аҭыԥҳа ссир Аԥсны-Ҳаным ақырҭуа коммунист
Қарҭвелишвили, аԥсуа большевик – анхаҩы ҷкәын Асҭамыр,
«ихьыԥшым» ареспублика ахаҭарнак Меншевиӡе уҳәа убас
егьырҭгьы. Аԥснытәи аҭагылазаашьақәа ирықәыршәаны
апиесаҿы ибзианы иаарԥшуп абольшевикцәеи аменше­
викцәеи реиҿагылара, урҭ рыбжьара иҟаз аконфликт.
Ҳара араҟа хыхь-хыхь акәзаргьы, ҳрыхцәажәеит С. Ҷанба
ихадароу иҩымҭақәак. Урҭ инеидкыланы ҳрыхәаԥшуазар,
иаҳдырбоит автор ижәлар дырҵеи иашаны дшыҟаз, дара
ринтересқәа шихьчоз, иҟазара шышәхьаз, акы иаламҩашьо
ишәҟәҩҩратә стиль шышьақәгылахьаз, ибаҩхатәра амҽхак
шыҭбааз.
1967 ш.

Самсон Ҷанба ипублицистика
Ишдыру еиԥш, аԥсуа литература аклассик Самсон
Иаков-иԥа Ҷанба дыдраматургын, дыпрозаикын, аус иуан
апоезиа ажанр аҿгьы. Асахьаркыратә рҿиара инапы ахьалакыз анаҩсгьы дуаажәларратә усзуҩын, Аԥсны Асовет
мчра ашьақәыргыларазы иқәԥоз аҵеицәа дыруаӡәкын.
Убарҭ инарываргыланы имаҷымкәан алагала ҟаиҵеит публицистк иаҳасаб алагьы. Аха, иахьа уажәраанӡа Самсон
Ҷанба ипублицистикатә ҩымҭақәа (хыԥхьаӡара рацәала
истатиақәа) инарҭбааны аԥхьаҩцәа цқьа ирыздырӡом,
иԥсаҟьаны агазеҭқәа: «Закавказскаиа речь», «Сухумские вести», «Сухумски листок», «Сухумски вестник»,
«Аԥсны», «Аԥсны ҟаԥшь», «Советскаиа Абхазиа» уҳәа ирнын
аҩажәатәи аҩажәижәабатәи ашықәсқәа рзы. Самсон Ҷанба
ихатәы бызшәа аԥсшәа анаҩсгьы ибзианы идыруан аурыс
бызшәа. Ипублицистикатә статиақәагьы арҭ аҩ-бызшәакгьы
рыла иҭыҵуан. Аурысшәала 1911–1916 шықәсқәа рзы иҩны
агазеҭқәа рҿы иикьыԥхьыз истатиақәа рӷьырак еизганы,
аҵакы бзиа змоу аԥхьажәагьы рыҭаны, хазы шәҟәны, «Ахдырра амҩала» ҳәа, – зеиԥш хьӡыс ирыҭаны иҭижьит апрофессор Гь. А. Ӡиӡариа 1982 шықәсазы.
Самсон Ҷанба иҩымҭақәа реизга харҭәааны аҭыжьра
хықәкыс иҟаҵаны афилологиатә наукақәа рдоктор Хә.
С. Бӷажәбеи сареи архивқәа рҿы акыр ҳаимдеит, иаҳԥы­
хьашәоз акы нмыжькәа еизаҳгеит. Ҳәарас иаҭахузеи,
иаҳԥыхьамшәазгьы маҷхарым, ари нахысгьы иԥшаалатәуп.
Аха иахьазы иҳамоугьы иааидкыланы ирыԥхьалакгьы иарҳәо
рацәоуп, ҳашә́ҟәыҩҩы ду ирҿиамҩазы иҟазшьарбагоуп, иара
изкны уажәраанӡа иҳамаз ҳдыррақәа акыр идырҭбаауеит.
Зегь раԥхьа иҳәатәуп Самсон Ҷанба ипублицистикатә
статиақәа ртематика шеиуеиԥшым, ртематикатә мҽхакы
шыҭбаау, насгьы иара ианиҩуаз аамҭазы иҵарны иқәгылаз
атемақәа иахьырзикуаз.

– 299 –

Аԥсны Асовет мчра шьақәгылаанӡатәи апериод азы Самсон Ҷанба иикьыԥхьыз истатиақәа рҿы еиҳараӡак ихҭакны
дрылацәажәон ажәлар аҵаралашарахь ркылгареи рынхашьа аиӷьтәреи ирыдҳәалаз азҵаарақәа. Икалам ҵары аԥсуа
жәлар змырӷьацоз аексплуататорцәа ирҿаиргылон. Иара
ипублицистикаҿы иҟоуп Октиабртәи Асоциалисттә Револиуциеи Асовет мчреи ридеиақәа ажәлар рыларҵәара иазку, Аԥсны аменшевикцәа ирымԥыҵахаланы ианыҟазтәи
ашықәсқәа аазырԥшуа, акомҿареидгылаа ирызку, ажәларқәа
риашьареи, аԥҳәыс аемансипациа лзуреи, ажәытә ҵасқәа
рҿагылареи, ажәлар аҵарадырра рыларҵәареи, Аԥсны
аҭоурых ажәытәи аҿатәи уҳәа атемақәа ирызку астатиақәа.
Неиҩымсрада Самсон Ҷанба ипублицистикатә статиақәа зегьы ҩуп илахҿыхны, аԥхьаҩцәа имарианы игәныркылартә
иҟоу аԥсуа бызшәала, иласу, згәынкылара мариоу стильла. Иҩашьаӡом урҭ равтор ҳәынҭқарратә масштабла акыр
инарҭбааны, насгьы акыр хара ихәцуаз аӡәы шиакуз.
Исахьаркыратә рҿиамҭақәа рҟнеиԥш, ипублицистикатә
статиақәа рҿгьы Самсон Ҷанба ҳара даабоит амцабз
иаҩызоу патриотны. Иара ижәлар гәакьа аԥсуаа ирыгуирыбзоу, рыбзазара, ркультура уҳәа аҵеи иаша ишиқәнагоу
еиԥш дрыхӡыӡааны, игәцаракны, ихы игәаҿы инаганы дрыхцәажәон. Ижәлар ԥхьаҟа изгаша, изырӷьацаша
дашьҭан, дазықәԥон, уи апропаганда азиуан, аԥсҭазара
иалаирҵәон; ижәлар ирԥырхагаз аԥсҭазааратә цәырҵрақәа
публицистикатә ажәа џьбарала дрықәыӡбон.
Убарҭқәа инарываргыланы Самсон Ҷанба ипублицис­
тикатә статиақәа даҽа зныкгьы агәра ҳдыргоит иара хьа­
ҳәа­ԥаҳәа змамыз акоммунист, аинтернационалист иа­
шаҵәҟьа ззырҳәо иакәны дшыҟаз. Ҳара ҳахдырраҿы
иара ихаҿсахьа лаша хадырҭәаауеит истатиақәа, ибзианы
ирныԥшуеит иԥсҭазааратә позициа зеиԥшраз, илаԥшҳәаа
аҭбаара, иаамҭазтәи адунеижәларбжьаратәи ҭагылазаашьа
бзианы ишидыруаз, аполитикатә хырхарҭа иаша шимаз.
Исахьаркыратә рҿиамҭақәа рҟнеиԥш, истатиақәа рҿгьы
ашәа азиҳәон аешьаратә жәларқәа реидгылара, изакәзаалак
џьара акала милаҭ еилыхра иманы ҳәа дыҟамызт.
Ишысҳәахьоу еиԥш, урҭ астатиақәа зегьы апериодикатә
кьыԥхь азыҳәан акәын изиҩуаз. Убри аҟнытә дара ҿыгҳарала
икьаҿқәоуп.

– 300 –

Самсон Ҷанба ипублицистикатә статиақәа ирызкны абра
хыхь иҟасҵаз азеиԥш згәаҭақәак зырҵабыргуа аконкреттә
фактқәа аазгар сҭахуп.
Самсон Ҷанба ипублицистикатә статиақәа иргәылганы
игоу аидеиа хадақәа ируакуп ажәлар реидгыларазы, рҳәа­
тәеиқәшәаразы, реилибакааразы ақәԥара аидеиа.
Иара ииашаны дызлахәаԥшуаз ала, ажәлар реидгылароуп еиқәрхагас иҟоу, аҭоурых аҿы мчы хаданы иҟоу.
Ажәлар реидымгылара, рҳәатәеиқәымшәара, реилибамкаара роуп еиҳараӡак дара ррыцҳарақәа, ргәаҟрақәа, ихадароу рсоциалтә залымдарақәа зыхҟьо, иҵазырбго, шьҭахьҟа
изго. Абри аганахьала иҟазшьарбагоуп «Ҳгазеҭ «Аԥсны» ҳәа
хьӡыс измоу иара истатиа. Уи кьыԥхьын аԥсуа демократтә
газеҭ «Аԥсны» актәи аномер адаҟьақәа рҿы февраль 27, 1919
шықәсазы. Ари астатиа кьаҿ ала иаразнак уаҩы ибартә иҟоуп
Самсон Ҷанба ипублицистикатә стиль ихадароу аҟазшьа
акрызҵазкуа ауаажәларратә позициала ахцәажәара. Араҟа
автор инҭкааны аӡбахә иҳәаӡом, аха аконтекст зеиԥшроу
ала иҩашьаӡом Урыстәылан аиааира згаз Октиабртәи
асоциалисттә револиуциа Дуӡӡа агәышьҭыхра ӷәӷәа инаҭаны
дшыҟаз, ажәлар рҭоурыхтә перспектива акыр иеилырганы
ишибоз. Ажәлар ирхыргахьоу агәаҟрақәа рыӡбахә иҳәеит,
аҵарбел еиԥш ршьа рылзыцәцәоз амучацәа дрықәӡбеит.
Нас хаз ҷыдала иазгәеиҭеит ажәлар рыхшыҩ аидкылараҿы,
реигәныҩраҿы, реилибакаараҿы агазеҭ ароль ду нанагӡарц
шалшоз. Уи азҵаара далацәажәауа иара иҩуан:
«Убас, жәлары рыхшыҩ неидкыланы, шьҭрак иқәзҵаша
агазеҭ ауп.
Агазеҭ аҿы ажәлар ирыгу-ирыбзоу зегьы анылоит, асаркьа аҟны еиԥш жәлары рҽанырбаалауа иҟалоит. Уи анаҩсгьы
жәлар ԥхьагылас ирымоуп, раԥхьаҟа изықәныҟәашьа амҩа
иаша алхны иднарбап.
Газеҭда, аҵабырг ҳҳәап, алашьцара иҵахаз иеиԥш, ҳан­
кыдҳало-аакыдҳало акәымзар, акы ииашаны ҳзазкылс­шам.
Уажәоуп еиҳагьы агазеҭ анаҳҭаху».
Анаҩсҟа автор иркьаҿны, иеилыхха иҳәеит агазеҭ, ажәлар
ирыгыу-ирыбзоу аныларц, ацәгьеи абзиеи, ихәарҭоуи
ихәарҭами еилырганы, иеилыԥшааны иднарбарц, ажәлар
реигәныҩра, реилибакаара аус аҿы ароль ду нанагӡарц шал-

– 301 –

шо. Астатиа хыркәшоуп иҟазшьарбагоу, ааԥхьара форма
змоу абарҭ ажәақәа рыла: «Аԥсуаа ҵара зманы, ҩра здыруаны иҟоу шәахь схы рханы ишәасҳәоит: шәуаажәлар хәыҷы
рзы згәы былуа, гәыблырҭас измоу Аԥсны аӡәыр шәыҟазар,
жәлары ирыгыу-ирыбзоу, ирзеиӷьхап ҳәа шәгәы иаанагауа,
шәхы иҭышәҳәаауа ҳгазеҭ «Аԥсны» азы аҿаашәырхарцы».
Ара зыӡбахә сҳәаз анаҩсгьы Самсон Ҷанба агазеҭ «Аԥсны»
адаҟьақәа рҿы исахьаркыратә ҩымҭақәа икьыԥхьуан. Ишдыру еиԥш, уаҟоуп аԥхьаӡа иара идрама «Амҳаџьыр» акьыԥхь
ахьабаз. Ипублицистикатә статиақәа рыла акырынтә
дықәгылахьан. Аҩышьа формалагьы, иқәнаргыло апроблема
актуалра аганахьалагьы урҭ астатиақәа уаҩы иаарыликаартә
иҟоуп «Аидгылара» ҳәа хыс измоу. Араҟа автор иааркьаҿны
аидгылара мчыс ишҳамоу, уи ада ажәлар ԥсыхәа шрымам
иҳәеит. «Уажәтәи аамҭазы амилаҭқәа рҽеидкылара иаҿуп,
ҳара аԥсуаагьы хеиқәырхагас иҳамоу аҽеидкылароуп,
зҽеидзымкылаз ӡроуп ирԥеиԥшу» ҳәа, – иҩуан. Аԥхьаҩцәа
иргәалаиршәеит, амҳаџьырра зыхҟьаз амзыз хадақәа
аҳәатәеиқәымшәара шакәыз.
Самсон Ҷанба идыруан, аԥсуа жәлар хыԥхьаӡарала ишмаҷу,
еиуеиԥшым аҭоурыхтә хҭысқәа ирыхҟьаны ишеиҟәшахаз.
Аха ажәлар рхыԥхьаӡара амаҷра игәы канажьуамызт, рымч
еидырҵар, рҳәатәы еиқәдыршәар, рҭоурыхтә перспектива
шмаҷымхоз еиликаауан. Убри аҟнытә зыԥсадгьыл иазынханы иҟоу дрыԥхьауа, зыӡбахә ҳамоу истатиа «Аидгылара» абас
ихиркәшеит: «…Ҳара аԥсуаа амаҷ иҟоугьы иаҳҳәауа, иаауа
еиқәшәо ҳалагар, ҳусқәа ҽеихоит.
Ижәдырааит, жәлары, еидгылароуп мчыс иҟоу».
***
Аԥсуа жәлар рмилаҭтә зҵаарақәа рылацәажәара ҵакыс
измоу инарываргыланы Самсон Ҷанба иҩны икьыԥхьуан
адунеижәларбжьаратәи
аҭагылазаашьеи
аполитикатәи
ҵакы змам астатиақәагьы. Урҭ агәра ҳдыргоит иара аерудициа ҭбаа змаз аӡәы шиакәыз. Насгьы, ихадароу,
иаҳдырбоит Аԥсны Асовет мчра анышьақәгыла ашьҭахь
акәым, уаанӡагьы иара хьаҳәа-ԥаҳәада абольшевиктә ориентациа шимаз. Ашәҟәыҩҩы арҭ истатиақәа рҿы ажәлар
идеилиркаауан Аԥсни аԥсуа жәлари рлахьынҵа адунеитә

– 302 –

хҭысқәа ирҟәыҭханы ишыҟамыз, лымкаалагьы Урыстәыла
ишадҳәалаз. Хазы далацәажәон абольшевикцәа рполитика аџьажәлар рзы ишҵоураз, иҿаԥиххаауан аменшевикцәа
Аԥсны имҩаԥыргоз ареакциатә политика. Самсон Ҷанба
арҭ истатиақәа рҿы дрықәыӡбон аибашьрақәа, ажәларқәа
еиҿазыжьуаз, иӷыӷибаго иҟазҵоз. Уи иҩуан:
«Абри аибашьра ду (1914 шықәсазтәи аимпериалисттә
еибашьра – С.З.) иҟаз аарлаҳәа аҵыхәтәаны иеиқәтәеит.
Жәлары иахьакәызаалак иалаӡит, рынхара-рынҵыра каҳаит,
бзиарак рзалымхит.
Аибашьра макьана еиқәтәомызт, аха жәлары аҵыхәтәан
еилдыргеит, рыхшыҩ азцеит, ишжьаз, абри аҟара жәлары
еиҿажьны, жәлары ықәзхыз, иҭазырхаз аҳәынҭқарцәеи
акрызкызи (абуржуазиа) дареи рыԥсыцәгьара шакәыз».
Урҭ ашықәсқәа рзы Аԥсны ҭагылазаашьас иамаз дала­
цәажәауа, иара уи астатиаҿы автор иҩуан: «Аԥсынгьы ҭынчра
уи аҵыхәала иамамызт, иахьа уажәраанӡагьы ус ҩынтрала
иааит, аха уажәшьҭа, издыруада, шьақәгыларак аиур ҟалап».
«Аҟәа, маи 1» (агазеҭ «Аԥсны», №1, маи 1, 1920 ш.) ҳәа
хыс измоу Самсон Ҷанба истатиаҿы, иааркьаҿны акәзаргьы,
дрылацәажәеит 1914 шықәсазтәи аимпериалисттә еибашьра зыхҟьаз амзыз хадақәа акык-ҩбак, иазгәеиҭеит, уи аибашьра ажәларқәа заҟа арыцҳара рзнанагоз, агәаҟра дуқәа
ишҭанаргылаз. Ари аибашьра ду еиҳараӡак зымшала иҟалаз,
ажәларқәа еиҿазыжьыз, еиӷацәас иҟазҵаз амалуаа роуп ҳәа
иԥхьаӡон. Иара Самсон Ҷанба иажәақәа рыла иаҳҳәозар, аибашьра «ажәлар, ахархь ракәын иалаӡуаз, дара (амал-уаа – С.
З.) рԥаҵа иалаччауа иахьтәаз рмазара еиздырҳауан. Аибашьра цәгьарас иалаз ахархь ирзынхауан, бзиарас иалаз дара
(амалуаа – С. Ҷ.) арчахуа иҟан».
***
Абольшевикцәа ридеиақәа ажәлар рыларҵәара иазкын
агазеҭ «Аԥсны» аномерқәа ҩба (№26, сентиабр 19, 1919 ш.,
№27, октиабр 1, 1919ш.) рҿы икьыԥхьыз Самсон Ҷанба истатиа ахыцқәа ирҭакны «Иҟамлааит абольшевикцәа!» ҳәа хыс
измаз. Араҟа автор публицистикатә жәа џьбарала дрықәӡбеит
«Иҳамбааит абольшевикцәа!» ҳәа, – аҳәҳәара, аҟаара иаҿыз
абуржуазиатә газеҭқәа, ацәажәацәа, абадақьасыҩцәа

– 303 –

аџьажәлар рексплуататорцәа рхаҭарнакцәа. Автор аџьажәлар
идеилиркаауан «Иҳамбааит абольшевикцәа!» – зҳәоз ауаа
зусҭцәаз, ус зырҳәоз, ирҭахыз. Урҭ апомешьчикцәа, афаб­
рикантцәа, азауадқәа зтәу, аҭуџьарцәа, аџьажәлар рыԥхӡа­
шала ахатә мал рҳацәа, ауахәама амаҵзуҩцәа (апапцәа),
аҳәынҭқар иаинралцәа роуп.
Астатиа автор иқәиргылеит азҵаара: «Избан, урҭ
абольшевикцәа зырцәымӷыу?» Аҭакгьы абас иҟаиҵеит: «Ауасеи абгеи шеидумыртәалара еиԥш, урҭ узеидыртәалауам, избан акәзар, иахьугалакгьы ирҳәауа еиқәшәашам. «Абга азхара
аҿоуҵаргьы, абнахь иԥшуеит» рҳәоит еиԥш, аменшевикцәа,
акапиталистцәа, афабрикантцәа уҳәа, дара рхы иашьҭалашт
акәымзар, ахархь рзы ҽеик рҳәашам, бзиак иашьҭалашам. Уи
рбоит абольшевикцәа. Уи азоуп ухы уара ухала узамыхәар,
урҭ акры зкыу урықәымгәыӷын, ирҳәогьы жьагоуп зырҳәо.
Абольшевикцәа ахархь рзы абзиара иахьашьҭоу азоуп ахархь
зцәымӷыу изырҳәо: «Иҳамбааит абольшевикцәа!» ҳәа.
Самсон Ҷанба егьырҭ акыр истатиақәа рҿгьы иааирԥшуеит
абольшевикцәеи аменшевикцәеи ааибышьа, еинышәашьа
змамыз шракәыз. Аменшевикцәа Аԥсны имҩаԥыргоз
рыхәымгаратә усқәа дрылацәажәауа, абас иҩуан: «Аменше­
викцәа рыфҩагара» (агазеҭ «Аԥсны ҟаԥшь», ииуль 10, 1923 ш.
№3) ҳәа хыс измаз истатиаҿы: «урҭ (аменшевикцәа – С. З.)
ирҳәауа уарбанзаалак аӡәы ихаумҵан, ихауҵар ухы ужьоит
идырны уҟазааит!».
***
Аԥсны Асовет мчра анышьақәгыла ашьҭахьтәи ашықәсқәа
рзы Самсон Ҷанба акыр ауаажәларратә ус хыкқәа инапы шрылакызгьы, лассы-лассы апериодикаҿы икьыԥхьуан
ипублицистикатә статиақәа. Урҭ истатиақәа зегьы оптимизмла иҭәуп, ҳтәылаҿы шьаҭанкыла еиҭакхаз асоциалекономикатә
еизыҟазаашьа
ҿыцқәа
дреигәырӷьон.
Ҿырԥштәыс иаагозар, уаҩы иџьеишьартә еилацаланы
ахшыҩҵак дуқәа аманы иҟоуп «Зҳәа-зуы нагӡоу» ҳәа хыс изманы агазеҭ «Аԥсны ҟаԥшь» актәи аномер аҿы иикьыԥхьыз
астатиа. Ҳтәылаҿы Асовет мчра аиааира ахьагаз иабзоураны аиҭакра дуқәа шымҩаԥысуаз дрылацәажәауа, араҟа автор аҵара ус дазааҭгылеит. Иҳәеит абольшевикцәа напы

– 304 –

зларкуа аус абжара ишнырмыжьуа, аҵара акәзар, урҭ «усс
ирымоу зегь раԥхьа иргыланы ирымоуп» ҳәа дахцәажәеит.
Абольшевикцәеи аменшевикцәеи еиҿырԥшны астатиаҿы
иара иҩуан:
«Аҵара лашароуп, аҵарадара лашьцароуп», ҳәа ирҳәауа
абольшевикцәа реиԥш аӡәы иеилимкааит. Аменшевикцәа
уҳәар, урҭ ражәа иарбанзаалак азгьы иҟәазын, арахь ҟаҵа
рымаӡамызт. Ус акәын урҭ еснагь ирҟазшьаз.
Анаҩстәи ашықәсқәа рзы ашәҟәҩҩы иикьыԥхьыз
истатиақәа рыҿгьы акырџьара аҵара ус аиҵыхра
далацәажәеит, игәцареикуан лымкаала аҿар, урҭ гәӷырҭа дус
иҟаҵаны ишимаз иҩымҭақәа еилыхха ирныԥшуеит.
Асовет аамҭазы Самсон Ҷанба апериодикаҿы иикьыԥхьыз
апублицистикатә статиақәа ртематикатә еилазаашьеи
рымҽхаки акыр иҭбаахеит, урҭ рҟазшьа хадақәа уаҩы
иеиликаартә иҟоуп хыс ирымақәоу рыла мацарагьы. Иааҳгап
урҭ рахьтә еиҳа иҟазшьарбагақәоу: «Аԥсны ахақәиҭра»,
«Аԥсны ахақәиҭра ахышықәса», «Аҿар, ишәхьча, ишәааӡа
абнақәа, идырны ишәымазааит абна ааӡаҩыс, ҩызас иамоу аҿар шшәакәу!», «Иҳарӷәӷәап ҳаешьара», «Аҳәса,
шәара ишәымоуп абжьа!», «Аҵара ус аҟны анагӡа дуқәа»,
«Самырзаҟанаа реизара», «Анхаҩ ӷар! Усоветқәа русураҟны
авбақәа уԥхамшьакәа иааурԥшлароуп!» уҳәа убас иҵегьы.
Самсон Ҷанба ипублицистикатә статиақәа рҿы иқәиргылоз
азҵаарақәа рахьтә актуалра иахьагьы изцәымӡқәац
маҷӡам. Иааидкыланы дара агәра ҳдыргоит равтор аԥсуа
публицистикатә шәҟәыҩҩра аиреи ашьақәыргылареи рзы
алагала ҟаимаҭ шыҟаиҵаз.
Агазеҭ «Аԥсны ҟаԥшь»,1986 ш., октиабр 3, № 191

Дуаҩызарц ауаҩы
Ауаа бзиақәа зегьы зышәҟәыҩҩцәахом, аха ашәҟәыҩҩцәа
зегьы уаа бзиақәазароуп. Сара исызхаҵом хаҭала иҽеим,
ауаҩра згыу, згәы хәаԥсоу ауаҩы агуманизмра зҵоу арҿиамҭа,
асахьаркыратә рҿиамҭа ду аԥҵара илшоит ҳәа аӡәы исеиҳәар.
Абри ахшыҩҵак ақсиомак исзеиԥшуп асахьаркыратә литературеи иара аԥызҵо ауааи санрызхәыцуа. Абри ахшыҩҵак
сԥырҵуам сара еицырдыруа аԥсуа шәҟәыҩҩы Ӡаӡ Дарсалиа
иҩымҭақәа санрыԥхьо, иара иԥсҭазаареи ирҿиаратә мҩеи
санрызхәыцуа.
Ӡаӡ Дарсалиа аус ицзухьоу, изааигәаны дыздыруа, иҿцәа­
жәахьоу зегьы еицҿакны ирҳәоит хаҭала иара ҵыхәаԥҵәара
змам ауаҩреи, ацқьареи, аламыси, агуманизмреи шилоу.
Иҩымҭақәагьы иара убасҵәҟьа ауаҩы иларааӡоит иреиӷьу
аҟазшьақәа, издырҵысуеит иреиӷьу ацәаныррақәа.
Абар уажәшьҭа ҩынҩажәи жәохә шықәса инареиҳаны
иҵуеит Ӡаӡ Дарсалиа ижәлар гәакьа ркультура амаҵ ази­
уеижьҭеи. Аҩажәатәи ашықәсқәа инадыркны уи дырӷьажә­
ҩаны дааҵагылеит ашьақәгылара иаҿыз аԥсуа литература.
Иара алитератураҿы аԥхьаӡатәи ишьаҿақәа анеихигоз инаркны ихатәы бжьы иманы днарывагылт Дырмит Гәлиеи Самсон Ҷанбеи.
Аԥсуа ԥхьаҩцәа ибзианы ирдыруеит Ӡаӡ Дарсалиа ари
аамҭала ашәҟәыҩрада уаҳа ус имамкәа дшыҟамыз. Аԥсуа
милаҭтә кадрқәа маҷӡаны ианыҟаз аамҭақәа рзы ихы
дамеиҷаҳакәа ҩажәижәаба шықәса инареиҳаны агазеҭ «Аԥсны
Ҟаԥшь» амаҵ азиуан. Аԥхьаҩцәа аӡәырҩы ирҳәо исаҳахьеит
«Ӡаӡ Дарсалиа ибаҩхатәра даҽаӡәы ибаҩхатәра иеиԥшым,
агазеҭ аҿы аусура аамҭа рацәаны ицәақәымӡызҭгьы, уи ауаҩ
иҟаиҵашаз рацәаӡан шәҟәыҩҩык иаҳасаб ала» ҳәа. Абас зҳәо
злаиашақәоу рацәоуп.
Убас шакәугьы, Ӡаӡ Дарсалиа ирҿиамҭақәа хыԥхьаӡарала
ирацәамзаргьы, урҭ рахьтә акыр ианакәызаалакгьы ԥсра

– 306 –

рықәымкәа аԥсуа литература ахьтәы фонд иаланагалт. Агәра
ганы сыҟоуп: иахьа дыҟам аԥсуа ԥхьаҩык уи ирҿиамҭақәа,
ажәабжьқәеи адрамақәеи ззымдыруа. Мизани Гәаџьеи,
Зосҳани реиԥш иҟоу ашәҟәыҩҩы иаԥиҵаз алитературатә
хаҿсахьа ссирқәа аԥсуа жәлар зегьы еицырдыруа ирылаҵәа­
ны иҟоуп.
Ӡаӡ Дарсалиа уаанӡатәи ирҿиамҭақәа ахәшьара бзиа роухьеит аԥсуа литературатә критикаҿы. Иҩымҭақәа рахьтә
имаҷӡам ихрестоматиатәны иҟоу, аԥсуа хәыҷқәа аԥхьоит
бзиабарала, ирҵоит ашколқәа рҿы. Сышьҭрақәланы урҭ
араҟа срыхцәажәоит ҳәа салагом.
Ашәҟәыҩҩы акыр иқәрахь дышнеихьоугьы, аҵыхәтәантәи
ашықәсқәа рзы ачымазарақәа дыхҭакны дышроумоугьы,
гәкажьра ҟамҵакәа, илҵшәақәа џьоушьаратәы иахьагьы
аусура даҿуп. Аҵыхәтәантәи ашықәсқәа рзы уи иаԥиҵеит
ҟазара дула иҩу акымкәа-ҩбамкәа апрозатә рҿиамҭақәа.
Убарҭ арҿиамҭақәа иаарылукаартә иҟоуп 1973 шықәсазы
хазы шәҟәны иҭыҵыз аповест «Аӡыблара».
Аповест «Аӡыблара» ҭоурыхтә темала иҩу рҿиамҭоуп.
Иара иаҵанакуеит Аԥсны аҳратәра ақәгара аламҭалазтәи
апериод. Ашәҟәыҩҩы иааирԥшуа аамҭа зеиԥшраз атәы еилыкка иҳәоит: «Аҳра-тәра рыхәцәа ҵкааны иаман ауаа!
Рыԥсы алеиҩеира иацәшәон! Аҳра змаз ауаа қьаф руан,
егьырҭ ҵакын!»
Абра иазгәасҭар сҭахыуп абри аамҭа иазкны аҵарауаа
(аҭоурыхеилкааҩцәа) имаҷымкәа аҭҵаарақәа шыҟарҵахьоу,
аха асахьаркыратә литератураҿы Ӡаӡ Дарсалиа иповест
«Аӡыблара» аҟны еиԥш инарҭбааны иаазырԥшышаз арҿиамҭа
иахьа уажәраанӡа ишҳамамыз. Аповест аҿы ишьҭыхыу атема аарԥшра, аҭоурыхтә рҿиамҭа аԥҵара ауадаҩра шалаз
атәы еилкаауп, ҳалацәажәарым. Убас шакәугьы, заанаҵ
иаҳҳәар ҳалшоит – аповест «Аӡыблара» Ӡаӡ Дарсалиа иреиӷьу
исахьаркыратә рҿиамҭақәа рахь иԥхьаӡатәуп ҳәа.
Аповест анҵәамҭаҿы иара аперсонажцәа Гәдисеи, Назимеи, Арихани Кәыдры аӡиас хыҵны аӡыблара иахьалахаз
азы мацара (Арихан дахәаҽит, егьырҭ цәгьала рыԥсы алыргеит) ауакәхыу аповест «Аӡыблара» захьӡу. Ажәлар зегьы рзы
иӡыбларан усҟантәи аамҭа еиқәаҵәа. Аҩымҭаҿы аҭоурыхтә
хҭысқәа аушәақә иаарԥшым. Аки, аки еихдоуп, еидҳәалоуп.

– 307 –

Аповест аҿы позициа иашала еилыхха иаарԥшуп азеижәтәи
ашәышықәса азыбжазы (амҳаџьырра аламҭалазтәи аамҭа)
аԥсуа нхаҩыжәлар зҭагылаз аԥсҭазаара: Аԥсны Урыстәыла
иадлахьеит, аха аԥсуа нхацәа макьана зегьыҵәҟьа еилкааны ирымам Урыстәылахь аорентациа иаанаго. Арахь хазы
ирыцрыхоит аҭырқә сулҭан иполитика ныҟәгаҩцәа. Аԥсуа
ҭауади-аамсҭеи ракәзар, урҭгьы рыҽшара иаҿуп: џьоукы
аурысқәа рахь рхы хоуп, даҽа џьоукых – аҭырқәцәа рахь;
џьоукы уааԥсырала ихәҳахәҭуеит, атәцәа Ҭырқәтәылаҟа иганы ирҭиуеит, рыхә ыҵырхуеит, даҽа џьоукых рыхдырра акыр
иазҳахьеит, рыԥсадгьыл акажьрагьы рҭахым, анхаҩыжәлар
рҽеидкыланы ақәԥара иашьҭоугьы рацәаҩуп.
Аповест аҿы абас еиԥш иҟоу аҭоурыхтә хҭысқәа акыр
аамҭа иухамышҭыртә иаарԥшуп, иахьатәи аԥхьаҩ ддыр­
хәыцыртә иҟаҵоуп еиуеиԥшым асоциалтә цәырҵрақәа
реиҿагыларақәа. Абарҭ аҭоурыхтә цәырҵрақәа исахьаркны
раарԥшраан ашәҟәҩҩы ианагь дықәныҟәоит класслатәи
аилкаара, рызнеира апринципқәа. Аповест аҿы ииашаны
излаарԥшу ала, шьала иеизааигәоу, еиҭынхацәоу ауаагьы
еиҟәнашо аҟынӡа инаӡахьеит рыкласстә хдырра.
Аповест аҿы иаарԥшуп имаҷымкәа ахаҿсахьақәа. Ара
иҟоуп: атәцәа, анхацәа, ҭауади-аамсҭеи, аҭырқә ҭуџьарцәа,
Аԥсны аҳ Аҳмуҭбеи… Урҭ социалтә ҭагылазаашьалеи,
дунеихәаԥ­шышьалеи,
мычлеи
еиҟарам. Урҭ
зегьы
рхыҿсахьақәа раарԥшраҿы ашәҟәҩҩы ианагь инирԥшуеит
аԥсуаа рԥсихологиа, рцәажәашьа, рхымҩаԥгашьа бзиаӡаны
ишидыруа. Аҩымҭаҿы иаарԥшу аамҭазы анхацәа ракәым,
акыр хара ихәцуаз дара ҭауади-аамсҭеигьы ԥыҭҩык анхацәа
ирыдгыло, рыԥсадгьыл ахьчара иазхәыцуа иалагахьан. Убас
иҟоу аӡә иоуп шьҭрала иҭауаду Наҟар. Аповест аԥхьатәи
адаҟьақәа рҿы Наҟар аҭауадцәа дырҿагыланы «атәыла ирбго, абӷа ирҵысуа», анхацәа рзы ишьа каиҭәо дыҟам, аха аповест ҳаԥхьо ҳнаскьа-цыԥхьаӡа иаабоит егьырҭ аҭауадцәеи
иареи рыбжьара еиҳа-еиҳа аконфликт шыӷәӷәахо. Иара
еиҳа-еиҳа анхацәа рганахь диасуеит, урҭ ринтересқәа
ихьчарц дықәԥоит. Наҟар зегь реиҳа дызнымаало дреиуоуп аҭауад Хабыгә. Арҭ аҩыџьагьы шьала еизааигәоуп,
аҩыџьагьы «ҭауад шьоуп» ирылоу, аҩеишьцәа ирыхшаз роуп.
Хабыгә иеиԥшыз аҭауадцәа иргәаԥхомызт Наҟар анхацәа

– 308 –

ҽыхьшырҭас иахьимаз, анхацәа гәаҟрак иақәшәаргьы илшоз
ала дахьрыцхраауаз. Хабыгә хаҵарас иԥхьаӡоит ақәылареи,
арҳәреи, ауаа рыҭиреи. Арахь хазы Наҟар дихыччоит «ижәла
ада акагьы илам, аҭәырқьҳәа иҽауа ҭауадк џьара дубарым
абри иакәымзар» ҳәа изиҳәоит.
Аповест аҿы аԥхьаҩ агәра игартә ҟазарала иаарԥшуп егьырҭ
аҭауадцәа (Хабыгә аԥхьа днаргыланы) Наҟар ишилҵуа, иаргьы акашәа имбакәа урҭ уаанӡа дызларыдҳәалаз арахәыцқәа
шԥиҵәҵәо. Аха анхацәеи иареи рнапы еикәдыршеит, урҭ
ринтересқәа, рыԥсҭазаара иахьчоит, дара анхацәагьы Наҟар
игәра ргоит. Аповест акомпозициа злеиҿкаау ала, анхацәа
Хабыгә иахь ирымоу ацәымӷра заҟа иазҳауа аҟара, иара убри
аҟара иазҳауеит Наҟар иахь ирымоу абзиабареи агәрагареи.
Ишнеи-шнеиуаз акәымкәа Наҟар иҳалалразы, иуаҩразы
анхацәа рыԥсы дырзалымхуа бзиа дырбеит.
Иара убас акыр ихарҭәааны иҟаҵоуп аҭауад Қәыџьмаханиԥа Хабыгә ихаҿсахьагьы.
Дызусҭада, дзеиԥшроузеи Хабыгә?
Хабыгә ихатә қьаф азы акы дацәшәо, акы дацәыԥхашьо
дыҟам. Дгәымбылџьбароуп. Анхацәа ршьа ижәуеит. Ақәыла­
рақәа, ауаа ӡаны рыҭира, ауаа рыла ахәаахәҭроуп еиҳараӡак
занааҭс имоу. Адәахьтәи иҿныԥшыларагьы цәгьоуп, «илакҭа
ҵышәшәараӡа, иҭахәлакны иҟан», анхацәа аҩ иҵеицалон.
Ашәҟәыҩҩы Хабыгә даацәыригацыԥхьаӡа, уи игыг­
шәыг­ратә ҟазшьақәа акакала еицҵо иааирԥшуеит. Хабыгә
имаҵуцәа иҩны инаргоит арахә ӷьычны. Арахә реиԥш
иӷьычны еидҿаҳәаланы инаргоит ауаагьы. Трабзонынтәи,
Баҭымынтәи уа инеиуаз аҭуџьарцәа хә-мариала инариҭон.
Иара иԥсадгьыл, иуаажәлар дрызхәыцуа ҳәа дыҟам.
«Аҭырқәцәа рылоуп сара сыԥсы злаҭоу» ҳәоуп иара
дышхәыцуаз. «Ирзууазеи, асаҳәҭырцәа, урҭ рахәҵас иаахәала,
иҭила, убри ала қьафура угыумыжьлан» - абас рзиҳәоит
анхацәа. Анхацәа ҟамчыла рыпҟара ашәит ахирҵуам.
Аповест аҿы ибзианы иаарԥшуп аҭоурыхтә ӡыблара иаланагалаз аԥсуа нхацәа рхырҿсахьақәа: Гәдиса, Назима, Арихан, нхыҵынтәи итҟәаны иааргаз ашәуа Алдамыр уҳәа убас
егьырҭгьы ирацәаҩны. Наҟар ибзоураны анхацәа еилыркааит еидгылар акыр шрылшоз. Аҭауад Хабыгә хынҩажәаҩык
инареиҳаны атәцәа иманы Аԥсны дықәҵны, Ҭырқәтәылаҟа

– 309 –

ацара аниӡба, иабраа «Иашақәа» налаҵаны ҩажәи жәафҩык
роуп аӷба инҭеигалаз. Егьырҭ уаанӡа Хабыгә дыҩназдахьаз
зегь уахь, Ҭырқәтәылаҟа ацара мап ацәыркит, мчыла ркацара изымгәаӷьит.
Анхацәа Хабыгә Ҭырқәтәылаҟа иахьицымцаз Наҟа инапхгарала еиҿкааз протест ӷәӷәан аџьажәлар рганахьала.
Џьоукы-џьоукы хара ахәыцра зылшоз ҭауади-аамсҭеи
игәарҭо иалагахьан анхацәа рымч еибырҭар, дара рықәӡаара
шыҟалоз. Убри азоуп тәитәҳәа анхацәа дыршәарц азы
аҭауадцәа неиза, зегьы ишраҳауаз Хабыгә иаҳәшьаԥа Мсаусҭ
абас зиҳәоз: «Убырҭ анхацәа, атәцәа ҳәа шәара шәызҿу,
мышкы зны ҳара ҳхы ахьхоу ҳшьапқәа дмырхозар, сара исҳәо
зегьы мцуп». Иара убраҟа аҭауадцәа реизараҿы анхаҩ ҭыԥҳа
ԥҳәысс дааугеит ҳәа иаҽԥнырҳәарц изыԥхьаны инаргаз Наҟа
дрықәыӡбеит, изҿқәаз аҵмыҳәҳәарақәа рыла иҭеиҳәеит. Урҭ
хьаас ирымоу акәӡам иара дзыргәамҵуа, Наҟа дзыргәамҵуа
аурысцәеи аҭырқәцәеи еидыслар, еибашьыр, иара ижәлари
иԥсадгьыли аҳәахәдеиԥш илыбжьахәаша ицар ҳәоуп. «Ҳара
ҳаҩны ҳтәоуп, шьоукы ҳаимакны еибашьырц ргәы иҭоуп.
Дарбану ҳара ҳзыдгылара, аурыс иакәу, аҭырқәа иакәу? Дарбан ҳара иаҳзеиӷьу?» – абас иҳәоит Наҟар. Ари азҵаара –
зҵаара дуун усҟантәи аамҭазы. Уи аҭак аҟаҵара аԥсуа жәлар
рынасыԥ, рразҟы аӡбаракәын иаанагоз. Аԥсуаа адилема
аԥхьа игылан: ма аурысқәа ирыдгылар акәын, ма аҭырқәцәа
рахь рхы дырхар акәын.
Аурысқәа ирыдгылар еиҳа ишеиӷьыз еилызкааз егьырҭ
анхацәеи аҭауадцәеи ҟалеит. «Ҳара-ҳара ҳнибарҵәоит, арахь
шьоукы ҳаимҵәара иаҿуп. Иумбо , Хабыгә аҭырқә ҭуџьарцәа
дрыцрымӡааит» – иҳәоит ҭауадк. «Сара сгәы излаанаго ала,
убарҭ аурысцәа ҳҽаарыдаҳкылар, ҳаиқәдырхагәышьон.
Аҭырқәцәа ҳара излаҳахәарҭоу ҳәа акагьы ыҟам», – иҳәоит
даҽаӡәы. Аҭауадцәа реиԥш, анхацәа зегьыҵәҟьа цқьаҵәҟьа
еилкааны ирымамызт еиҳа ирзеиӷьыз, аҭагылазаашьа
зеиԥшраз ала, аилкаарагьы ус имариамызт. Аха иага ус
акәзаргьы, анхацәа рҟынтәигьы имаҷӡамызт аурысцәа
ирыдгылар шырзеиӷьыз здыруаз. Аҭауад Хабыгә иуаа иманы Ҭырқәтәылаҟа дцарц ианақәик, «Иабыкәу ҳара рыцҳақәа
Аԥсны ааныжьны ҳахьцо?» – иҳәоит иара иабраа иреиуаз
аҭаҳмада Пехә. «Убарҭ аурысқәа ауаа раахәареи рыҭиреи

– 310 –

аӡәгьы дақәиҭыртәуам ҳәа саҳахьан», – иҳәоит анхаҩы
Чбыр-иԥа Кәана. – Сара исҭаху, сарамкәа ҳара иаҳҭаху
ҳаҩны ҳаҟазарц акәгәышьоуп, иҟалозар» – ҳәагьы нациҵеит.
«Ҳаҩны ҳаҟазарц ауп иаҳҭаху» – аӷыу ааилдыргеит егьырҭ
анхацәагьы.
Ӡаӡ Дарсалиа ҳзыхцәажәо иповест аҿы аҭоурыхтә ҵабырг
дацәхьамҵыкәа иааирԥшуеит аԥсуа ҭауадцәеи Аԥсны
аҳи аиқәшаҳаҭра рыманы, рҳәоу еиқәшәо ишыҟамыз;
аҭауадцәагьы рхатәы интересқәа рыхьчон, аҳгьы ажәлар
рзы ихы аџьыка ықәихып ҳәа дашьҭамызт. Аҭауадцәа
реиныршәарақәеи ацәгьоурақәеи раԥыхра Аԥсны аҳ рацәак
гәырҩас имамызт.
Ашәҟәҩҩы ииашаны излазгәеиҭо ала, Аԥсны аҩныҵҟатәи
аусқәа рҭыԥ иқәсҵап ҳәа сзалагарызеи, аурысцәа рыр кәакьцыԥхьаӡа иандыртәалакь, урҭ иааныркылап ацәгьоуцәа ҳәа
акәын аҳ дшазхәыцуаз.
Аповест «Аӡыблара» аҿы ииашаны иаарԥшуп уи аамҭазы
аҭырқәцәагьы рҿи рнапи еиқәҵаны иштәамыз. Урҭ
еиуеиԥшымыз аформақәа рхы иархәаны аԥсуаа рҿы агитациа ҟарҵон аурысцәа шәеимырҵәоит, урҭ шәрыдгылар
шәдин, шәыԥсылманра ишԥаԥсыхәоу ҳәа. Аԥсуаа дара-дара
ҷан-ҷаны реибафара, рҳәатәы еиқәымшәара аҭырқәцәеи аурыс царизм аполитика амҩаԥгацәеи рзы игәырԥсаҳәаган. Уи
ус шакәу конкретла аповест иаҳнарбоит аҭырқә ҭуџьарцәа
ианрыҿцәажәо.
Аповест аҿы аԥсуа нхацәа асоциалтәи атәымтәылатәи
раӷацәа ирҿагыланы ахақәиҭразы рықәԥараҿы инагӡаны
аиааира рго иаабом. Избан акәзар, усҟантәи аамҭа инаркны аиааира нагӡа аҟынӡа акыр бжьан. Аҩымҭа ҟазарыла
иаанарԥшуеит ахақәиҭраз аԥсуа жәлар рықәԥара аетапқәа
руак. Аха иара абраҵәҟьа иҳәатәуп ашәҟәыҩҩы уи аҭоурыхтә
хҭысқәа раарԥшразы мацара ишаԥимҵаз. Егьырҭ иҩымҭақәа
рҿеиԥш, аповест «Аӡыбларагьы» иахьатәи аԥхьаҩ илаанаӡоит
ауаҩы дуаҩызтәуа аҟазшьа бзиақәа: аиаша азықәԥара, апатриотизмра, аҟәыӷара, ачҳара, агәымшәара, ацқьара.

Миха Лакрба иԥсҭазаареи
ирҿиаратә мҩеи
Миха Аҳмаҭ (Александр)-иԥа Лакрба (аурыс форма – Лакербаи) аԥсҭазаара акыр икыднаҟьаз, ацәгьеи абзиеи акыр
инаргәылаԥшны избаз, изхызгаз аԥсуа шәҟыҩҩуп. Диит
иара Аҟәа араион Мархьаул ақыҭан, 1921 шықәса ианвар 19
аҽны. Миха иабацәа аамсҭцәан. Иангьы Мархьаултәын, Мина
лыхьӡын, Белал Ешба иԥҳа лакәын. Аҳмаҭи Минеи фҩык ахшара рыман – хҩык аԥҳацәеи хҩык аԥацәеи.
Миха Лакрба еицырдыруа шәҟәыҩҩны дшьақәгылартә,
ашәҟәҩыра амҩа дықәлартә дҟазҵаз, иԥсҭазаара убри
ахырхарҭа аиуртә иҳәаақәызҵаз аҭагылазаашьақәа иоуит данхәыҷыз инаркны. Зегь реиҳа иара ԥсабарала илаз
ибаҩхатәра арҿыхара иацхрааит дахьиз аҩнаҭаҿы иоуз
ааӡара зҩыда. Ҵабыргуп, дахьиз, дахьааӡаз аҭаацәараҿы
аҵара ду змаз ҳәа аӡәгьы дыҟамызт, аха иаби иани аҵара
зыԥсаз еилыркаауан. Аҩнаҭаҿы аԥсуа традициатә ҵасқәа
аҳра руан. Анеи-ааи дрыгмызт, ласы-лассы асасцәа дахьқәа
рҭаауан. Ахәыҷқәа акыр ргәы ҭыганы ирааӡон.
Миха иаб Аҳмаҭ иҩнаҭаҿы Аԥсны еицырдыруа иҟаз
ажәабжьҳәацәа аӡәырҩы неирҭа-ааирҭас ирыман, ара
еиқәшәалон. Урҭ ианагь цәажәарҭахәыс ирыман Аԥсни
аԥсуа жәлари ржәытә, рҿатә ҭоурых иадҳәалоу азҵаарақәа.
Миха данхәыҷыз инаркны абра иаҳауан аԥсуаа рҭоурых
аҟнытә илахьеиқәҵагаз ахҭысқәа (иаҳҳәап, XIX ашәышықәса
аҩбатәи азбжазы ирхыргаз амҳаџьырра хлымӡаах еиԥш
иҟоу афактқәа), афырхаҵаратә жәабжь ссирқәа, алакәқәа,
алафқәа, ахьӡыртәрақәа, еиуеиԥшым ашәақәа. Иан Минагьы
ачамгәыр арҳәара дазҟазан.
Миха иаб иҩнаҭаҿы днанагахьан Аҷандара ақыҭантәи
абаҩхатәра ду злаз аԥхьарцарҳәаҩы Жана Ачба.
Ҳәарас иаҭахузеи, асасцәа анырҭаз акәзааит, рхала
аҭаацәа анааилатәоз акәзааит, лассы-лассы ирылацәажәа­
лон аԥсуа традициатә ҵасқәа, ақьабзқәа, ауаҩы ауаа рҿы

– 312 –

ихымҩаԥгашьа, иԥшӡоу, иԥшӡам, ацәгьа, абзиа, аамсҭашәара,
аԥсуа ламыс иаҵанакуа. Ара иҟан агәцареибакра,
агәеизыбылра, аӡәи-аӡәи реихӡыӡаара. Абас иҟаз атмосфера зҩыда иҳәаақәнаҵеит Миха Лакрба наҟ-наҟтәи ихатә
ҟазшьақәа. Данхәыҷыз инаркны абзиа дазҿлымҳан, аҵара
ихшыҩ азцон, илеишәа бзиан. Ԥсабарала алахҿыхра згымыз, дҭаҳҭыӷьаны изызҳауаз, агәынкылара бзиа злаз Миха
данхәыҷыз инаркны аиҳабацәа ирҳәоз ажәабжьқәа ихшыҩ
рзышьҭны дырзыӡырҩуан, игәникылон.
Усҟантәи аамҭазы аҵара, ашәҟәыԥхьара, ашәҟәҩыра
рыӡбахә аԥсуа жәлар иаарылаҩхьан. Қыҭақәак рҿгьы школ­
қәак аадыртхьан. Аха аҵаразы акәанызанратә, агәыҩбаратә
гәалаҟарашәагьы ыҟан. Ажәлар рҿы имаҷыҩӡамызт макьанагьы аҵара зыԥсаз, иахьынӡахәарҭаз, ада ԥсыхәа шыҟамыз
ззеилымкаақәозгьы. Џьоукы аҵара лашароуп, еиӷьу иарбану ҳәа иазхәыцуан. Уи аҟынӡа икылсхьан. Даҽаџьоукыхгьы
аҵара уаҩ дарӡуеит, дахнагацәоит, ишьаҭақәа дырҟәҟәоит
ҳәа ирыԥхьаӡон. Миха иаби иани, Аҳмаҭи Минеи ракәзар,
хьаҳәаԥаҳәада аҵарахьы амҩа алхра зыԥсаз еилкааны ирыман. Ҷыдалагьы заанаҵы игәарҭеит Миха агәырҵҟәыл
бзиа шимаз. Убри аҟнытә иашьеиҳаб Ваниагьы иаргьы
Мархьаултәи ауахәаматә школ иҭарҵеит.
Аишьцәа аҩыџьагьы абра аҵара рҵон ԥшьышықәса.
Мархьаултәи ауахәаматә школ аҿоуп Миха аԥхьаӡа
ашәҟәыԥхьара агьама ахьикыз. Аха, рыцҳарас иҟалаз, уаҟа
аԥсшәа ддырҵомызт, аурысшәала мацаракәын ишыддырҵоз,
ақырҭшәагьы иахысуан.
Михеи Ваниеи абри ашкол ианҭаз ауп раб Аҳмаҭ иԥсрагьы
анрыхьӡаз. Уи нахыс ран Мина лоуп еиҳараӡак ахәыҷқәа
рааӡара зылзыршаз. Миха Лакрба ибиографцәа (Ш. Инал-иԥа,
Р. Қапба уҳәа) изларыҩуала, иан Мина акры злаз, адыррагьы
змаз, еиҿкааз ԥҳәысын, аԥсуа бызшәа анаҩсгьы х-бызшәак –
аурысшәа, ақырҭшәа, агыршәа – лдыруан.
Аҩнаҭа аиҳабы Аҳмаҭ даныԥсы ашьҭахь, уаанӡа аџьџьаҳәа
еилаз аҭаацәара ахныҟәгара рцәуадаҩхеит. Мина лыҷкәынцәа
ҩыџьа – Михеи уи иашьеиҳаб Ваниеи – Аҟәа иааганы Ашьхаруаа рышкол иҭалҵеит. Ашьхаруаа рышкол даналга ашьҭахь
(уи дҭалеит 1913 шықәсазы) Миха Лакрба Аҟәатәи ареалтә
училишьче далгеит, уи далгеит аҵараҿы ақәҿиара бзиақәа
иманы 1918 шықәсазы.

– 313 –

Ашьхаруаа рышкол, Аҟәатәи ареалтә училишьче усҟантәи
аамҭазы Аԥсны иҟаз аҵараиурҭақәа иреиӷьын. Насгьы,
аҩыџьарагьы аурысшәа инаваргыланы аԥсуа бызшәагьы
ддырҵон. Абарҭ аҵараиурҭақәа рҿы Миха Лакрба арҵаҩцәа
бзиақәа иман, аҩызцәа бзиақәагьы ирҳаит. Аҟәатәи ашьхаруаа рышкол аҿы аҵара аниҵоз уа рҵаҩцәас иман аԥсуа
школ абду ҳәа иԥхьаӡоу Фома Христофор-иԥа Ешба, Аҟәатәи
ареалтә ҵараиурҭаҿы аҵара аниҵоз рҵаҩцәас уа аус руан: А.
М. Ҷоҷуа, В. И. Стражев, А. М. Добровольски, И. И. Запорожски. Урҭ рҵаҩцәа дуқәан, аҵара бзиа змаз, аҿар рааӡараҿы
аԥышәа змаз уаан.
Абра Аҟәа аҵара аниҵоз ауп Миха Лакрба асахьаркыратә
литература агьама аникыз. Дырзааигәахеит, даргьы
дгәарҭеит Дырмит Гәлиеи Самсон Ҷанбеи. Миха Лакрба
данқәыԥшыз инаркны лымкаала Дырмит Гәлиа ихаҭареи
ирҿиареи ӷәӷәала, иҵоураны, иҿырԥшыганы иныԥшит.
Насгьы иҽадцаланы, иааиԥмырҟьаӡакәа аурыси адунеитәи
литературақәа рклассикцәа дуқәа рҩымҭақәа дрыԥхьон.
Ҷыдала бзиа ибон Лев Толстои, Иван Тургениев, Антон Чехов, Мақсим Горки, Алеқсандр Пушкин, Михаил Лермонтов,
Маин Рид, Марк Твен, О. Генри рҩымҭақәа. Миха Лакрба
аҵара бзиаӡаны ишиҵоз агәра ҳнаргоит ареалтә училишьче
дшалгаз атәы зҳәо ақәыршаҳаҭга. Уа излаҳәо ала, амаҭәарқәа
иддырҵоз зегьы рзы хәбақәа иман: аурыс бызшәазы – хәба,
аҭоурых азы – хәба, азакәанҵаразы – хәба*.
Миха Лакрба Аҟәа аҵара аниҵоз ашықәсқәа рзоуп аԥсуа сахьаркыратә литература аниз. 1912 шықәсазы
Қарҭ иҭыҵит Гәлиа раԥхьатәи ипоезиатә ҩымҭақәа реизга «Ажәеинраалақәеи ахьӡыртәрақәеи», 1919 шықәсазы
аҭыҵра иалагеит Дырмит Гәлиа еиҿикааз аԥхьаӡатәи
аԥсуа газеҭ «Аԥсны». Уи Миха Лакрба аучилишьче даналгаз
адырҩашықәсан акәын. Убарҭ ашықәсқәа рзы Урыстәылан
иахьабалакь ахҭыс дуқәа мҩаԥысуан, Аԥсныгьы ажәытә
патриархал-феодалтә еизыҟазаашьақәа аилаҳара иаҿын.
Урыстәылан аиааира згаз Октиабртәи асоциалтә револиуциа (1917 ш.) ахылҟьаҿылҟьақәа Аԥснынӡагьы иааӡеит.
Аменшевикцәеи абольшевикцәеи рпартиақәа амчра еилка* Р. Қапба. Миха Лакрба. Аҟәа. «Алашара»,1980 ш., ад.37.

– 314 –

аны хацәнымырха иқәԥон. 1917–1921 шықәсқәа рзы Аԥсны
аменшевикцәа ирымпыҵахаланы ирыман. 1921 шықәсазы
абольшевикцәа ииааин, аменшевикцәа Аԥсны иқәцаны
икарцеит, Асовет мчрагьы аиааира агеит.
Абарҭ ахҭыс дуқәа зегьы дрызҿлымҳан Миха Лакрба,
игәникылон аԥсуа жәлар зыргәамҵуаз, измырҭынчуаз. Алитературахь ишьаҿақәа анеихигазгьы убарҭ ашықәсқәа рзоуп,
еиҳараӡакгьы агазеҭ «Аԥсны» аҭыҵра ианалага ашьҭахь. Абри
агазеҭ аҿы икьыԥхьуан ажәеинраалақәа, насгьы ицаҳәцаҳәо
иҟаз апублицистикатә статиақәа.
Аԥсны Асовет мчра анышьақәгыла инақәырццакны
аҭыҵра иалагеит агазеҭ «Аԥсны ҟаԥшь». Ари агазеҭ аԥхьатәи
редакторс иарҭазгьы ҩажәа шықәса зхыҵуаз Миха Лакрба
иакәын. Агазеҭ ахьыӡгьы иара иеиҭеит. 1925 шықәсанӡа абри
агазеҭ редакторс даман.
1925 шықәсазы Миха Лакрба иҵара иациҵарц Қарҭ дцан,
уа аполитехникатә институт аиурист-економикатә факультет
дҭалеит. Ари аинститут данҭаз аҵара бзиаӡаны иҵон, насгьы
напхгара аиҭон Қарҭ аҵара зҵоз аԥсуа студентцәа рхеидкыла (землиачество ҳәа изышьҭаз).
Қарҭтәи аполитехникатә институт даналга ашьҭахь, Аҟәа
даан, ԥыҭраамҭак адукатцәа рколлегиаҿы аус иуан. Аха Миха
Лакрба игәы каршәны асеиԥш иҟаз амаҵураҿы аангылашьа имамызт. Алитературатә рҿиарахь иоухьаз агәаҳәара
дарҭынчуамызт. 1930 шықәсазы иара Москваҟа дцеит. Уа
акинодраматургцәа ахьазыҟарҵоз Иреиҳаӡоу акурсқәа рҿы
аҵара дҭалеит. Урҭ акурсқәа рҿы шықәсык инеиҳаны аҵара
иҵон. Уи даналга ашьҭахь аурыс шәҟәыҩҩы ду Михаил
Шолохов ицхыраарала аусура далагеит «Восток-кино» ҳәа
изышьҭаз акинофбракиҿы.
Миха Лакрба Москва дахьнеиз, уа аҵара аниҵоз, насгьы
«Восток-кино» аҿы аус аниуаз аӡәырҩы ашәҟәыҩҩцәа, акино
аусзуҩцәа идырит, аҩызцәа ирҳаит, акыр дныҟәеит, атәыла
ду далаԥшны ибеит. Иара усгьы, хаҭала, инаалашьа бзиан,
ҭеиҭԥшла, ԥшра-сахьала иҩызцәа даарылукаартә дыҟан,
ибаҩхатәра еиҳа-еиҳа ицәырҵуан, илаԥшҳәаа ҭбаахон. Насгьы, акыр иныԥшит 1934 шықәсазы Москва имҩаԥысыз
асоветтә шәҟәыҩҩцәа актәи реизара ду дахьалатәаз. Уи илала ибеит, илымҳала иаҳаит уи аизара ду аҿы Мақсим Горки
иҟаиҵаз аҵак ду злаз иажәахә.

– 315 –

«Восток-кино» аҿы аус аниуаз Миха Лакрба иҩит ԥшьфильмк ркиносценариақәа: «Амра ашәҭ» (1933 ш.), «Тҟәарчал»
(1934 ш.), «Ҩ-цаԥхак», «Аиаҵәара иалоу аԥҳәыс» (1938
ш.). Усҟантәи аамҭазы арҭ реиԥш иҟаз акиносценариақәа
раԥҵара акыр иаҵанакуан, еихьӡара дуун. Акиноҟазара
ашьҭыҵра ианаҿыз аамҭазы аԥсуа шәҟәыҩҩгьы алагала
иҟаиҵаз ауаа ирбарҭахеит. Миха Лакрба СССР ашәҟәыҩҩцәа
Реидгылахь аԥхьа ирыдыркылаз аԥсуа шәҟәыҩҩцәа дреиуан. Уи дрыдыркылеит 1938 шықәсазы ашәҟәыҩҩцәа
дуқәа: Виктор Шкловски, Георги Мдивани, Мате Залкеи
ррекомендациақәа рыла.
1941 шықәса ииун 22 аҽны афашисттә Германиа еибашьрала Асовет Еидгыла иажәлеит. Миха Лакрба дырҿиаҩын,
иҽынаԥхьеикыргьы ҟалон, гәыбӷанк уиазы аӡәгьы ииҭомызт.
Аха иара ус ҟазҵоз дреиуамызт. Аибашьра ианналагаҵәҟьа,
ихатәгәаԥхарала арзаҳал ҩны афронт ахь дцеит. Далахәын
1941–1942 шықәсқәа рзы Севастополь ахьчаразы ицоз аибашьра ӷәӷәа. Убра дшеибашьуаз, Севастополь аӷацәа рнапаҿы ианаарга, иара дытҟәаны Днепропетровски алагер ахь дыргеит.
Уа дычмазаҩхеит, атиф ихьит. Маҷк данеиӷьха, иҩызцәа хҩык
ицны дыбналт. Акыр мза абна дылан, аҵыхәтәан Ар Ҟаԥшь
ротриад ахь аиасра рылдыршеит иҩызцәагьы иаргьы. Уи
ашьҭахьгьы дрылахәын аиааиразы ицоз акыр ажәыларақәа,
Каменка инаркны (Днепропетровсктәи аобласт) Тирасполь
аҟынӡа. Аамҭала зынгьы афронт аҿы иҭрыжьуаз агазеҭ «За
победу» редакторс даман, даҽазныхгьы аибашьратә трибунал аҿы аус иуан, зныхгьы адивизиатә газеҭ «На штурм врага» аредакциаҿы дыҟан.
Аибашьраҿы ауадаҩрақәа дуқәа ихганы, игәабзиарагьы
акыр иуашәшәыраны иԥсадгьыл ахь даныгьежь, тәамҩахә
ҟамҵакәа алитература иҽаҭаны, арҿиара дналагеит. Уи
акәын иара усгьы дзыҿҳәараз, уажәшьҭа ма изаанхаз
иԥсҭазаара зегьы уи иазикырц хықәкыс иман. Даҽа маҵурак
усгьы дашьҭамызт. Апиесақәа рыҩра даҿын, Аԥсны ладеи ҩадеи ақыҭақәа дрыланы, абыргцәа дрыҿцәажәаны,
ажәлар рҿаԥыцтә ԥҵамҭақәа аниҵон. Ииҩуаз, ихигахьаз,
аԥсҭазааратә ԥышәагьы инаҭон.

– 316 –

Аха абри аамҭазы шьамҭлаҳәра изызуаз, ирҿиаратә
гәҭакқәа зегьы хзырбгалаз азалымдара ду дақәшәеит. Иҟалаз
уиоуп, 1947 шықәса ииуль мза 5 аҽны, харада ахара идҵаны,
дыкны дҭаркит, дахганы Воркутаҟа дыргеит.
Миха Лакрба ари ахара идырҵаз изакәызаалак ҵаҵӷәык
аманы иҟамызт. Ажәлар раӷа Бериа иҩызцәеи иареи
еиҵарҟәаҟәаз, еиқәдырҽаҽаз ус ҟьашьын. Ԥшьышықәса
инареиҳаны иԥсадгьыл хьчо аибашьра мцабыз дахьалагылаз измырхакәа, гәрамгас дыԥхьаӡаны, иԥсадгьыл дахганы
Сибраҟа дахьырышьҭыз залымдара дуун. Аха убасҟангьы
иара илитературатә персонажцәа аӡәырҩы реиԥш аҟазшьа
ӷәӷәа ааирԥшит, игәы еицамкит, агәырҩеи агәкаҳареи
иҽриимҭеит. Мышкы ахы, мышкы аҵыхәа иара цәгьарак
дшалакамыз, дшыцқьаз еилкаахап, ицәыргахап ҳәа агәыӷра
каижьуамызт. Уимоу, дахганы дыҟазаргьы, ԥсеивгахак, мгеимцарак шааиаулак ашәҟәқәа дрыԥхьон. Афронт аҿеиԥш
алагер аҿы дахьыҟазгьы акырынтә аԥсра абла дҭаԥшхьан.
Аха ауаҩ гәеицамк, зиашара агәра нагӡаны изгоз имшгьы
ааит. Уи 1955 шықәса февраль 5 аҽны акәын. Уи аҽны Миха
Лакрба иауит акагьы шихарамыз, иԥсадгьыл ахь аара азин
шиоуз атәы зҳәоз ашәҟәы. Абри далацәажәауа, иара ихаҭа
исалам шәҟәык аҿы иҩуан:
«Ашәҟәыҩҩы Миха Алеқсандр-иԥа Лакрба ахара удым,
хьаҳәаԥаҳәада уриашоуп, иахьарнахыс ухы уақәиҭуп» ҳәа, –
ансарҳәа, аԥшқацәа реиԥш сгәырӷьеит, аха иџьасымшьеит,
избанзар уи амш сара шықәсыла сыла ҭраа, алагер ашә
ианхыҵуа ҳәа сазыԥшын. Аԥсадгьыл ашьа азказҭәоз, уи
ахьчаразы абџьар хатәгәаԥхарала ишьҭызхыз, асолдаҭшәҟәыҩҩы, харадабарада аашықәса дуӡӡа абахҭа алагер аҿы
иҟаз сҭагылазаашьа аҳәара хьанҭоуп, избанзар сгәы ахәрақәа
рацәоуп. Аха насыԥны исзыҟалаз, сгәы ахәрақәа зегьы
арӷьоит акгьы шысхарам ахьышьақәыргылоу. Ашәҟәыҩҩы
дангәрамгаха иԥсадгьыли ижәлари рҿаԥхьа, нас башоуп уи
шәҟәыҩҩыки уаҩытәыҩсаки раҳасабала иҟазаара. Сыжәлар
рзы гәыкала сыҟазаареи сџьа хәыҷи заамурала аҵәы ахьрыхьшьхоз – абри акәын сара сызшьуаз, сзыцәшәоз, Сибра
сыҟанаҵы зегь раҵкыс исгәырҩоз. Насыԥ дуны акгьы шысхарамыз сиашара ааԥшит. Сара уаҳа акгьы сҭахӡам. Егьирахь,

– 317 –

слитературатә усура уи исыԥсҭазаароуп, дырҩегьых сҿахәы
сҳәоит, сгәабзиара смеижьар» …*
Абра хыхь иааҳгаз ажәақәа аниҩуаз Миха Лакрба ҩынҩа­
жәи жәохә шықәса дырҭагылан. Асҟак аԥсҭазаара џьбара
зхызгахьаз, амҩа уадаҩ ианысхьаз ауаҩы уажәшьҭа сара
саамҭа цеит, иҟасҵо егьыҟам ҳәа игәы каҳаны иҽеиҵыртланы,
иҽырҭынчны, инапқәа хьыдышьшь, длакәлаӡбо даатәаргьы
ҟалон. Аха ус зыхьуаз уаҩымызт ҳашәҟәыҩҩы ду. Ҳәарас
иаҭахузеи, хьаҳәаԥаҳәада диашан апрофессор Шалуа Иналиԥа Миха Лакрба иԥсҭазаара аҵыхәтәантәи ажәашықәса
ирызкны абас аниҩуаз:
«Аамҭа ицәыӡит, иқәрахьгьы днеит, агәаҟрақәа ихигаз иаҳа-иаҳа иныԥшуа далагеит, ачымазарақәа дыркит. Аха Лакрба ихаҵагәы ианакәзаалакь икаижьуамызт,
деиҭалагеит аусура. Уимоу, 1955 шықәса инаркны, ганкахьала уахәаԥшуазар, уи ҿыц деиҭеины адунеи дықәлазшәа ихы
ибо дҟалеит. Убринахыс ауп ҭышәынтәалара змамыз, акыр
ҭагәҭасра ирықәшәахьаз ауаҩы ирҿиаратә усура лымкаала
ҭынч иҽеиҭартәы аҭагылазаашьа аниоу. Иагьаныԥшит уи
иусурагьы. Лакрба иԥсҭазаара аҵыхәтәантәи ажәашықәса
рыҩныҵҟала иҟаиҵаз ала ауп уи еиҳараӡак аԥсуа литература аҭоурых дызланылаз, аҩнгьы адәныҟагьы иӡбахә камшәо
ирҳәо дызлаҟалаз»**.
Миха Лакрба аҵыхәтәантәи жәашықәса рыҩныҵҟала
акыр дзыргәырӷьашаз ахҭысқәа ҟалеит. Иара еиҳараӡак Москва дынхон, уа аус иуан, Аҟәа еиԥш бзиа ибон уи ақалақь
дугьы, ирҿиаратә усқәагьы рӷьырак уи иадҳәалан. Аԥсны
иара ихатә хыҵакырҭакгьы имамызт, ирҿиаратә усқәа рзы,
ма ԥсшьара, ма игәхьааганы данаауаз иуацәа, иҭынхацәа
рҿы акәын аангыларҭас иахьимаз. Миха Лакрба еиҳараӡак
аԥсышәала акәын дшыҩуаз, аха урысшәала даныҩуазгьы
ыҟан.
Абри ажәашықәсазоуп Миха Лакрба иҩымҭақәа инарҭ­
бааны, Аԥсны анҭыҵгьы, егьырҭ акыр атәылақәа рҿгьы
ирдырыртә ианыҟалаз. Иара аҳаҭырқәҵара ду дшаԥсахаз,
* Руслан Қапба. Миха Лакрба. (Иԥсҭазаареи ирҿиамҭеи). Аҟәа, «Алашара»,1980 ш.,
ад. 68–69.
** Ш. Инал-иԥа. Аламыс азышәаҳәаҩ. // Миха Лакрба. Иҩымҭақәа реизга. Актәи
атом. Аҟәа, «Алашара», 1968 ш., ад. 10–11.

– 318 –

ажәлар рыбзиабара шиоуз агәра узырго акакәны иҟалеит
1961 шықәсазы диижьҭеи 60 шықәса аҵра иазкны аиубилеи
нарҭбааны иахьымҩаԥыргаз. Урҭ ашықәсқәа рзы идраматә
ҩымҭа лыԥшаахқәа аԥсуа театр асценаҿы иқәдыргылеит,
иҭыҵит аԥсышәалеи, урысшәалеи егьырҭ акыр абызшәақәеи
рыла иновеллақәа…
Иааидкыланы уаҩы иҳәар ҟалоит урҭ ашықәсқәа рзы Миха
Лакрба ирҿиара иасакьаҳәымҭаны иҟалеит ҳәа.
Џьашьатәшәа иҟалеит иазгәаҭатәу даҽа фақткгьы. Изакәу
уиоуп, жәибжь, жәаа шықәса анихыҵуаз инаркны акьыԥхь
аҿы ицәырҵыз, дазҿгәыҳәны алитература арҿиара иашьҭаз,
апублицистикатә статиақәа, ажәеинраалақәа, апиесақәа
зыҩуаз Миха Лакрба иҩымҭақәа еидызкылоз шәҟәык
хазы иҭижьыртә аҭагылазаашьа имоуит акыр иқәрахь
днеиаанӡагьы. Иҩымҭа лыԥшаахқәа знылаз аԥхьаӡатәи аизга
«Апиесақәеи аскетчқәеи» ҳәа, – хьӡыс иаманы иҭыҵит 1956
шықәсазы, Аҟәа. Усҟан ашәҟәыҩҩы ҩынҩажәи жәохә шықәса
ихыҵхьан. Аха, рыцҳарас иҟалаз, ашәҟәыҩҩы, ауаҩы цқьа
аџьабаақәа иибахьаз, иниҵхьаз ашықәсқәа, ачымазарақәа
– зегьы еиқәылан иԥсынҵра дыркьаҿит. Иԥсҭазаара далҵит
1965 шықәса, октиабр 15 аҽны, Москва. Аԥсны аџьажәлар,
аиҳабыра, хаҭала дыздыруаз, иҩымҭақәа ирыԥхьахьаз зегьы ӷәӷәала ргәы далсит аҵеи лаша дахьрыԥхаз. Иԥсыбаҩ
ааганы Аҟәатәи ашьхаҿы ҳаҭырқәҵара дула, иналукаауа
ашәҟәыҩҩцәеи ауаажәларратә усзуҩцәеи рпантеон аҿы
анышә дамардеит.
***
Миха Лакрба алитературатә жанр хадақәа рҿы акыр
иҽԥишәеит, алагалагьы маҷымкәа иҟаиҵеит. Шәҟәыҩҩык
иаҳасаб ала, аԥсуа сахьаркыратә литература ашьаҭакҩы
Дырмит Гәлиа дырӷьажәҩаны аԥхьаӡа иааивагылақәаз дреиуоуп. Миха Лакрба аԥхьаӡа акьыԥхь аҿы дцәырҵит Дырмит Гәлиа 1919 шықәсазы зҭыжьра далагаз агазеҭ «Аԥсны»
адаҟьақәа рҿы. Ажәеинраалақәа рыҩралоуп аԥхьаӡа иара
алитератураҿы дышцәырҵыз. Иҭынханы иҳамоу ажәеин­
раалақәа хыԥхьаӡарала ирацәам, жәохәҟа роуп иҟоу. Аха
дара ҵакылагьы рҩышьа аформалагьы акыр иаԥсаны, аԥсуа
бызшәа иалоу асахьаркыратә лшарақәа ҳдырбо иҟоуп. Зегь

– 319 –

реиҳа иаарылукаартә иҟақәоу иреиуоуп 1919 шықәсазы
ииҩыз ажәеинраала «Дырмит Гәлиа иахь». Ари ажәеинраала
ахыҭҟьеиԥш иҿацаӡа, аԥхьаҩ ихы-игәаҿы инеиртә, ицәаижьы ианырыртә иҟоуп. Аԥхьагылара змаз, ҿыц аамҭала
ихәыцуаз, агәеилгара згымыз апатриот иаша игәаҵантәи
иааз, цәанырра ҳаракыла иҩу акоуп. Аҵакы нагӡаны, ииашаны аилкааразы иара анҩыз аамҭазы Аԥсни аԥсуа жәлари
рсоциалтә политикатә ҭагылазаашьа аадыруазароуп, уи
ҳхаҿы иааганы, игәынкыланы иҳамазароуп. Ауадаҩрақәа
рацәан, аԥсуаа амҳаџьырра иақәшәеижьҭеи, еиҟәшаны,
рыбжеиҳараҩык рыԥсадгьыл иахцаны амшыннырцәҟа
иагеижьҭеи рацәак ҵуамызт. Ҳажәлар рҭоурыхтә перспектива зеиԥшрахашаз еилыргамызт, иарбан ӡыблараз
ишьҭызхраны иҟаз еилкаамызт. Аԥсны аменшевикцәа
рнапаҵаҟа иҟан, абар-абар, аԥсуа жәлар рықәыхра аҷыкаҷык акәын иагыз. Зегь реиҳа шьамҭлаҳәра рзызуаны иҟаз
ируакын ажәлар ахьҵарадаз. Убри аамҭазы дцәырҵхьан
Дырмит Гәлиа шәҟәыҩҩык, рккаҩык иаҳасаб ала. Аха уи идгылоз рацәаҩымызт, дыззеилымкаауаз, дызҿыз аус ԥеиԥш
дук амамшәа, илҵшәадоуп ҳәа иахәаԥшуаз, рацәак ҳаҭыр
ақәзымҵоз, агәхьаа зкымыз еиҳан. Аиҳабыра рганахьалагьы
цхыраара дук ирҭомызт.
Зыӡбахә ҳамоу Миха Лакрба иажәеинраала «Дырмит Гәлиа
иахь» игәырӷәӷәаган, игәыҟаҵаган. Икәанызануаз аԥхьаҩцәа
Дырмит Гәлиа ихациркыз иусқәа зыԥсаз, хьаҳәаԥаҳәада
ишрыдгылатәыз
деилнаркаауан.
Ажәлар
рлахьынҵа
аӡбараҿы Дырмит Гәлиа напы злеикыз аус, аҵаралашарахь
ркылгара – ишыхәмаргамыз, ҵҩа змам ауадаҩрақәа ацзаргьы, ахьаҵра ишаԥсамыз ари ажәеинраала иҭыцҟьааны
иаҳәоит. Апоет ҿа иааџьоушьартә агәыӷрақәа шимаз, Аԥсни
аԥсуа жәлари рзы илашап, амра рызгылап ҳәа агәра шигоз
аныԥшуеит. Аԥсуа жәлар амҩа иаша рзылызхуа еҵәа шеишеины дҟалеит Дырмит Гәлиа ҳәа дихцәажәон:
Ушнеиуа унеи, уус гәырҩагаз,
Уаҟәымҵын, уашьҭаз, инагӡа!
Иуцәыхьанҭоугьы – мчыла уаҵаз!
Узхьымӡо – цасҳәа уҽахьагӡа!

– 320 –

Уус хьанҭазааит, – иус дууп!
Имаҷым иақәыӡхьоу жәлара…
Уазнеи! Уҽақәырӡ! Ипатууп
Уи еиԥш аус азы аԥсра.
Урцәымшәаӡан иахьа иуиааиуа,
Ухы уамеигӡан, уҽҵакы!
Уаԥыла ахақәиҭра иааиуа!
Иарба убираҟ! Иҳаракы!
Ҳ-Аԥсны ала хҩоуп, алымҳа дагәоуп,
Лашарак зааиуам, илашьцоуп…
Иазалухт амҩа, – маҷӡак угуп,
Лашара иааиша рацәаӡоуп!..
Уԥшишь! Иубома, амра гылоит!
Уажәнатә ицәывҵыҷҷоит иара…
Убас хәыҷы-хәыҷла иҿыхоит,
Ҳара ҳҽеизар, ҳ-Аԥсынра!

Ҵакыла ари аҩымҭа злақәҿнаҭқәо ыҟоуп иара убри 1919
шықәсазы Миха Лакрба иаԥиҵаз ажәеинраала «Абахҭаҿ».
Абраҟагьы апоет қәыԥш иинирԥшит иԥсадгьыл алахьынҵа
азхәыцра дамҽхакны дшамаз. Сыԥсадгьыл бзиа избоит
ҳәа ихтны, еизаданы акәымкәа, ирмаананы, аха аԥхьаҩ
еиҳагьы ицәа-ижьы ианырыртә, акыр дархәыцыртә
иҟаҵоуп. Ажәеинраала ҩуп иҭаку арԥыск игәҭахәыцрақәа,
игәжәажәарақәа ракәушәа, уи ихаҿала. «Дырмит Гәлиа
иахь» еиԥш, ажәеинраала «Абахҭаҿ» ҳанаԥхьогьы, аҵакы
аилкааразы Аԥсны усҟан изҭагылаз ҳазхәыцроуп. Абри
абахҭаҿы иҭакыз арԥыс иеиԥш, аԥсуа жәларгьы усҟан изиндан, игәамҵуан, ҳзыниарызеи, иаҳԥеиԥшузеи ҳәа уажәыуажәы игәжәажәон, абахҭа иҭаку иеиԥшын. Абахҭа иҭаку
ари арԥыс ажәлар рылахьеиқәҵара, ргәалаҟара бааԥс дасимволуп. Ажәлар реиԥш, иаргьы ахақәиҭра дазгәышьуеит,
аҭакра данышәарц иҭахым. Ажәеинраала актәи ацәаҳәақәа
рҿы абахҭа иҭаку арԥыс иҭагылазаашьа уадаҩ аԥхьаҩ ибла
ихгылартә иҳәоуп. Иқәлацәа ааԥын ианеигәырӷьо, амшаԥ
игәырӷьаҵәа ианаԥыло, аамҭа ианалаччо, иара асаби акыка
зыгхаз иеиԥш акьыжыҳәа дҵәыуо, мра шәахәак иқәымԥхо,

– 321 –

ихала еиқәылашьца иҟоу абахҭа дҭатәоуп, игәыӷрақәа зегьы
имҵәаны:
Изури, исҳәари, амчыда?
Адунеи шәҭит, ааԥынроуп.
Агәырӷьара салахәдоуп, амыжда,
Сбахҭаҿ енагь илашьцоуп.
Сықәлацәа ааԥын еигәырӷьоит,
Амшаԥ иаԥылоит хара.
Аамҭа иалаччоит, еиҽырбоит,
Гәыӷрада сыӡӡеит сара.
Асаби кыка зыгхаз иеиԥш,
Сымала сҵәыуо сҭатәоуп.
Изури, исҳәари, ахәаша,
Сбаҳчаҿ енагь илашьцоуп…
Ԥсы зхоугьы, ԥсы зхамгьы ирықәыԥхо
Амра зегь ҳзыҳәан ишеит.
Цәывҵалашаракгьы саҭәамхо,
Амра ду сара исыԥхеит…

Ари ажәеинраала алирикатә персонаж абас иҟоу игәы­
ӷырҭоу аҭагылазаашьа шимоугьы, ҩныҵҟала, игәаҵан џьара
изынханы иҟоуп анымшәаратә гәалаҟарагьы. Уиоуп анаҩстәи
ацәаҳәақәа зызҳәоугьы:
Шәхаан шәшыԥсыхрагьы жәдыруазар,
Сҽыхәа шәкәадыр, исзаажәга!
Адунеи шәымала ишәымамзар,
Соушәыжь, лашарак сшәырба!
Чоу ҳәа жәытә гәыла исырхәмарын,
Сан лҿы снеины дсыжьжьап.
Уажәыҵәҟьа саауеит ҳәа нараҳәан,
Ес, сахьымаара сцап!

Миха Лакрба дпоет лирикны дцәырҵит, нас апублицис­
тикатә статиақәа иҩуан, еиҳараӡакгьы апиесақәа, акино­
фильмқәа рзы асценариақәеи, аоперақәа рзы алибреттоқәеи,

– 322 –

ановеллақәеи иҽрыдцаланы иҩуан. Аха апоезиагьы зынӡа
даҟәыҵны дыҟамызт. Иԥсҭазаара еиуеиԥшым аетапқәа
рҿы иналаршә-ҩаларшәны акәзаргьы ажәеинраалақәа
аԥиҵеит. Убас ажәлар рҳәамҭа асиужет шьаҭас иамоуп иара
иҩымҭа «Риҵа», аинтерес рыгым иахьагьы: «Сара сҩышьа»,
«Зҽызмырҭынчқәо шәахь», «Ашәа Аҟәазы!, «Ӡызлан» уҳәа
убас егьырҭгьы.
Хаз уаҩы иаликаартә иҟоуп Миха Лакрба харада ахара
идҵаны Сибраҟа дахганы даныҟаз ашықәсқәа рзы ииҩыз
ажәеинраала «Ажәҵыс». Апоет иашьа акомпозитор Иван
Лакрба ари ажәеинраала иашьашәалоу амузыка азиҩхьан,
ашәангьы ирҳәо иҟалеит. «Ажәҵыс» аҵакы автор ибиографиа иадҳәалоуп, диалог ҳасабла иҩуп. Автор, агәырҩа
змаз, зыԥсадгьыл гәхьаазгоз, дзыргәамҵуа азҵаарақәа аҭак
ҟанаҵоит ажәҵыс. Уи иҟанаҵо аҭакқәа иара гәыжьжьагас
иауеит. Иҟазшьарбагоуп иқьиаз, ицқьаз, зыламыс хәашьрак
амамыз апоет ари ажәеинраала аперсонажс даҽа ԥсаатәк
акәымкәа лымкаала ажәҵыс ахьыҟаиҵаз. Ишдыру еиԥш,
ажәҵыс ауаҩы изааигәоуп, аҭынчреи ақьиареи ирсимволуп.
Ажәҵыс ԥсабарала иамоу аҟазшьақәеи, автор иԥсадгьыл
ахьынтә ажәабжь бзиақәа ахьизаанагауеи, емоциала аԥхьаҩ
иӷәӷәаны иныԥшыртә, иҟәымшәышәны, игәырԥшааганы
иҟаҵоуп.
Иҟазшьарбагоуп алирикатә персонаж ажәҵыс иаиҭо
азҵаарақәа, урҭ реишьҭагылашьа. Ажәҵыс ҷырҷыруа ианиба, ицәажәозшәа иаҳаит. Аԥхьа дӷьаҵәыӷьаҵәуа дазҵаауеит
зегь реиҳа изааигәоу иашьцәеи, иаҳәшьцәеи, иҩызцәеи
еибгома ҳәа, нас игәыҭшьааганы дазҵаауеит зыԥсҭазаара
иалҵхьоу иан лнышәынҭра аӡбахә, игәылацәа, дызлыҵыз
иқыҭауаа зегьы:
Ажәҵыс, ажәҵыс! Узырҷырҷыруазеи?
Уцәажәазшәа саҳаит!
– Мархьаул шәыҩноуп иахьысҭыԥу!
Уахьынтә сԥырны сааит…
– Ажәҵыс, ажәҵыс! Сашьцәа, саҳәшьцәа,
Сҩызцәа зегь еибгоу?
– Урҭ еибгоуп. Уара заҵәык уоуп хьаас,
Гәҭыхас ргәы иҭаӡоу!

– 323 –

– Ажәҵыс, ажәҵыс! Сан лнышәынҭра
Ахылаԥшра агны иубоу?
– Уан лнышәынҭра ишәҭы лашароуп,
Зегь рыфҩы хаа змоу…
– Ажәҵыс, ажәҵыс! Сгәылацәа зегь,
Нас сызлыҵыз сқыҭа,
Сыхьыӡ ҳәаны иуазҵаалакгьы,
Зегь салам сызрыҭа!

Миха Лакрба акыр аус иухьан аԥсуа драматургиа арҿиа­
ра­зы. Иҩымҭақәа акымкәа-ҩбамкәа шәҟәны иҭыҵаанӡа,
акьыԥхь рбаанӡагьы аспектакльқәа рылхны атеатртә
сценаҿы иқәыргылахьан, хыԥхьаӡара рацәала ахәаԥшцәа
иргәаԥханы ирыдыркылахьан. Убас, 1938–1940 шықәсқәа
рзы, аԥсуа театр асценаҿы ицон Миха Лакрба иҩымҭа апиеса
ала иқәыргылаз аспектакль «Гьечаа рҵыхәтәа».
«Гьечаа рҵыхәтәа» хә-қәгылараки хә-сахьаки змоу комедиоуп. Романтикала ишьҭыхны иҩуп. Автор иара аниҩуаз
ашықәсқәа рзтәи аԥсҭазаара иахҳәаауп. Ахҭыс мҩаԥысуеит
Аԥсны. Аперсонажцәа реизыҟазаашьақәа еиҿыхара дук
инхықәгылт, аха, уахьҵәҟьа инанамгеит. Жәытәла ахәыцра
мацара рхаԥаны иҟазҭгьы ацәгьа­раҵәҟьахь икылибага­қәа­
шазгьы ыҟан, аха аҿатә дунеихәаԥшышьа аиааира анага,
уаанӡатәиқәа ирыхҟьаны аӡәи-аӡәи ӷыӷибаго иалагеит.
Ари аҩымҭаҿы хадаратә персонажқәаны иалоуп асовнхара «Аԥсны» адиреқтор Адамыр, ҿыц ауниверситет иалганы
ара асовнхараҿы аус зуа аԥҳәызба Шьазина, уи лаб Ҳаџьараҭ
уҳәа убас даҽа ԥыҭҩыкгьы.
Миха Лакрба ари акомедиа аниҩуаз ашықәсқәа рзы
ауаажәларратәи аполитикатәи ԥсҭазаараҿы акыр ихҭакны
ирыман атеориеи апрақтикеи реизыҟазаашьа азҵаара.
Иар­банзаалак атеориа ԥсуп, акагьы иаԥсам аԥсҭазаратә
прақтикаҿы ахархәара аиуртә ианыҟамла. Иара убас теориада апрақтикагьы зыҟалом, илашәуп. Абри ахшыҩҵак еизада
акыр амҽхак, аимак-аиҿак ахылҵхьан, ҭыӡшәас иҟарҵахьан
аиҳабырагьы. Акомедиа «Гьечаа рҵыхәтәа» аҿы аидеиа хадас
иҟоугьы атеориеи апрақтикеи хеибарҭәаауазароуп, еицызароуп ҳәа ашьақәырӷәӷәароуп.

– 324 –

Ари акомедиа асиужет хада злаҟоу ала, асовнхара «Ана­
сыԥ» аҿы ашәҭқәа аадрыхуеит ҵарадыррала, атеориа иқәны­
ҟәа­ны, ақәҿиара бзиақәагьы рымоуп. Аха урҭ раҵкысгьы
еиӷьыз алҵшәақәа иоуит ҵара имаӡамкәа, акыр шықәса
инеиԥынкыланы ашәҭ ааӡара бзиа избоз абырг Ҳаџьараҭ.
Аҵыхәтәан, ашәҭааӡаҩ Ҳаџьараҭ ипрақтикатә ԥышәа
асовн­хараҿы ахархәара аиуртә иҟалеит. Ажәытә ӡмахраны,
ӡбаарраны иахьыҟаз адгьылқәа рҿы шәҭбаҳчараны иҟар­
ҵеит. Иқәаарыхуагьы гәырӷьоит адгьыл ахаҿы ахьыԥсаххаз.
Ҿырԥштәыс иаагозар, абар аҩымҭа аперсонажцәа руаӡәы,
абырг Шьаабан ԥыхьеи уажәи еиҿырԥшны ииҳәо: «Абри иаабо ахала-аҵыхәала зегь ӡбаарамзи… Ара уагьзымҩасуамызт,
шьапыла моу, ҽылагьы. Абри уажә аџьанаҭ шалҵыз ԥхыӡ избаргьы ихасҵомызт! Ихоуҵарызу уара? Ара ԥыхьа ишыҟаз
ҳәа агәаларшәараҵәҟьагьы уадаҩуп, иузхамҵо акоуп, ухаҭа
уахаанымзар».
Адгьыл ақәаарыхра, ауаа ирыхәартә аҟаҵара иазкуп Миха
Лакрба икомедиа «Сабыда игәаҩара». Адгьыл кәаза ауаҩы
инапы анаиулак иалҵуа шхырҳага дуу, имышхәыбзазараны
ишыҟало ахьаҳнарбо анаҩсгьы, ара аԥсуаа ржәытә ҵасқәагьы
илахҿыхны иаабоит.Аԥсҭазаратә ҵабырг акыр иашьашәаланы
иҟаҵоуп абыргцәеи аҿарацәеи реизыҟазаашьақәа. Аԥхьаҩ
игәалашәараҿы акыраамҭа иаанхартә иҟаҵоуп акәытферма
аиҳабы Ҷакәи, аҽферма аиҳабы Қьаазыми, аҳақьым ԥҳәызба
Назиреи, аклнхара ахантәаҩы Џьгәанаҭи уҳәа рхаҿсахьақәа.
Егьырахьҟа, акырџьареиԥш, ари аҩымҭаҿы аԥсҭазаара
амцхә иршәҭыкакаҷцәаны, ишыҟазҵәҟьа аасҭа акыр ирмарианы иаарԥшызаргьы, аколнхарақәа анеиҿыркааз аԥхьатәи
ашықәсқәа рзы ажәлар ргәалаҟара зеиԥшраз, ақыҭанхамҩа
ашьҭыхразы аҳәынҭқаррагьы еиҳа хшыҩзышьҭра знаҭоз
зеиԥшраз.
Аҭоурых-револиуциатә темп ала иҩуп ҩ-қәгылараки
бжь-сахьаки змоу Миха Лакрба идрама «Ҩынҩажәа шьаҿа».
Ари адрамаҿы ахҭысқәа мҩаԥысуеит Аԥсни Москвеи 1918
шықәсазы. Ихыҭҳәаау асахьаркыратә хаҿсахьақәа инарываргыланы аҩымҭа персонажцәаны иалоуп аҭоурыхтә
хаҿқәагьы: Ленин, Ефрем Ешба, Нестор Лакоба, Уасил Агрба,
Павел Ӡигәа убас даҽа ԥыҭҩыкгьы.
Аҭоурыхтә ҵабырг акыр иазааигәаны иаарԥшуп Ефрем Ешбеи Нестор Лакобеи рнапхгарала усҟантәи аамҭазы

– 325 –

Аԥсны имҩаԥысуаз ареволиуциатә хҭысқәа. Ефрем Ешба
Аҟәатәи аокруг РСДРП(б) акомитет ахантәаҩыс дыҟан, Нестор Лакоба иакәзар, абольшевикцәа рпартиа далан, анхацәа
рықәгыларатә дружина «Кьараз» еиҿикааит. Аҩымҭаҿы
излаабо ала, аԥсуа большевикцәеи (лымкаалагьы Ефрем
Ешба) Ленини еимадан, рҳәоу еиқәыршәаны, аменшевикцәа
ықәцаны Аԥсны Асовет мчра шьақәдыргыларазы иқәԥон.
Аиҿагыларақәа, аиҿыхарақәа, абольшевикцәеи аменше­
викцәеи реиндаҭларақәа ҭоурыхла ишыҟаҵәҟьаз акыр
иазааи­гәаны иҟаҵоуп ари аҩымҭаҿы. Еилыхха иаабартә
иҟоуп аменшевикцәа имҩаԥыргоз иҵарбгагаз рполитика
џьбара. Урҭ ирхаҭарнакцәаны аҩымҭа персонажцәаны иалоуп аҭауад Аԥсны аменшевикцәа рымчра напхгара азҭо Емхаа Арзаҟан, аменшевикцәа ргвардиа акомандир Џьуӷьели,
«Қырҭтәыла ареспублика» ар ргенерал Мазнев, агвардиа
шкәакәа афицер Лиутиков уҳәа убас даҽа ԥыҭҩык.
Миха Лакрба идраматә рҿиамҭақәа иаарылукаартә иҟоуп
ԥшь-қәгылараки жә-сахьаки змоу аҭоурыхтә драма «Аилар­
ҭәа ссир». Миха Лакрба ианагь игәы иҭаз, хәыцырҭас имаз
аԥсуаа ржәытә, рҿатә ҭоурыхтә лахьынҵа акәын. Еиуеиԥшым
аҭоурыхтә темақәа лассы-лассы дахьрызхьаԥшуаз, ихҭакны
иахьимаз машәыршақә иҟамлаӡеит. Аҭоурых адырра,
ахамышҭра иахьеи уаҵәи иҳахәоит ҳәа агәра игон.
«Аиларҭәа ссир» азкуп 1859–1862 шықәса рзы Аԥсны
имҩаԥысуаз, лымкаалагьы Далааи Ҵабалааи ирхыргаз ах­
ҭысқәа. Ари адрамаҿы мҽхакы ҭбаала иаабартә иҟоуп XIX
ашәышықәса аҩбатәи азбжазы Аԥсны асоциал-политикатә
ҭагылазаашьа зеиԥшраз. Аурыс царизми аҭырқә сулҭани
аԥсуа жәлар ирызкны аколониалтә политика мҩаԥыргон,
еиҳа-еиҳа аӷәӷәахара иаҿын асоциал-класстә еиҿыхарақәа.
Аҭыԥантәи афеодалцәа рӷьырак Ҭырқәтәылаҟа рхы кыдын,
даҽаџьоукыхгьы аурыс ҳәынҭқар имаҵ руан. Зегь еилалан
анхаҩыжәлар рыжәҩа иқәыӷәӷәон. Атәым мпыҵахалаҩцәеи
аҭыԥантәи афеодалцәеи ажәлар ахьҵарадаз рхы иадырхәон.
«Аиларҭәа ссир» аҿы милаҭла мацара акәымкәа, социалтә
класслоуп ауаа шеидгыло. Усҟантәи аамҭазы ауаа социалтә
классла реизакра аԥызара аман, зегьы иреиҳау мчыс
иԥхьаӡан. Милаҭс дзеиуазаалакгьы (аԥсуа, аурыс, ақырҭуа
уҳәа), анхацәа еидгылоит, аҭауадцәагьы иара убас. Иҵоуроуи

– 326 –

иҵоурами аперсонажцәа рцәажәашьақәа, рхымҩаԥгашьа сахьаркырала акыр ирҵабыргны иҟаҵоуп.
Ара зегь реиҳа иалукаартә иҟоуп аԥсуа арԥыс, анхаҩы
Данаҟаи, уи иаб Сеидыҟ, зықәрахь инеихьоу анхаҩы Ҳабыџь,
ажәлар рус иадгылоу аурыс фицар Бессонов, агыруа Елизбар, аԥҳәызба ԥшӡа Ааишьа уҳәа даҽа ԥыҭҩыкгьы. Ажәлар
зыргәаҟуа, ирмеигӡо, иџьбароу ракәны иаарԥшуп Далтәи
аҭауадцәа Алмахсиҭи, Баҭалбеии, Ҳалыбеии, Аҟәатәи аокруг
аначальник Дундуков, аполковник Захаров, аҭырқәа Осман
уҳәа убас иҵегьы ирацәаҩны.
Данаҟаии, Бессонови, Елизбари реидгылара, реицхыраара ажәларқәа реиҩызара иасимволны иҟаҵоуп, автор
аиларҭәа ссир ҳәа ззиҳәогьы убри ауп. Ганкахьала, аурыс
царизм ахаҭарнакцәа аԥсуаа ахцаны рыдгьыл чашәқәа
рымпыҵахалара иашьҭан. Даҽаганкахьалагьы, аҭырқәцәа
аԥсуаа амшыннырцәҟа иганы уа ахәура иҭарҵарц рҭахын.
Аҭыԥантәи аҭауадцәа ракәзар, рыхә ыҵхны дара рхатә қьаф
ишаанагоз инхалап ҳәа игәыӷуан. Игәыԥжәаган, иҵарбгаган
аҭауад Баҭалбеии аҭырқәа Османи ахацәа гәызианқәа жьаны,
ихырҵәаны Ҭырқәтәылаҟа ргаразы имҩаԥыргоз апропаганда. Аурысқәа агьааурқәа ҳәа ирышьҭан. Баҭалбеи данцәажәо
аҭырқә ҳәынҭқар аԥсуаа дрыцәнымхошәа, ирыцҳаишьошәа,
знык уа инеир, нхара-нҵырала ак рыгмырхакәа, ҟыҟ-ҿыҟда
иныҟәигарашәа иҳәоит. Алмахсиҭ иакәзар, Чагьамаа, Қьачаа,
Ԥанаҩаа, Бақьҟанаа рхала иқәҵны Ҭырқәтәылаҟа имцар, аҟарачқәеи аурыс ҳәынҭқар иказакцәеи ҩарықәҵаны
инирҵәарц даҿуп. Иҳәатәы хазҵо аурыс ҳәынҭқар амедалқәа
шәиҭоит ҳәа иргәыбзыӷуеит, ихихуеит ҳәа даҿуп. Аҭырқәа
Осман иакәзар, џьанаҭцәҟьа ахьыҟоу Ҭырқәтәыла акәушәоуп
аԥсуа нхацәа ишреиҳәо, Баҭалбеи ихьыԥшны уахь ицахьоу абзазара хазына роузшәа, дара рзы уа кашырроушәа
иҳәоит. Абар анхацәа Сеидыҟи Ҳабыџьи иреиҳәо. Аԥсуаа
Ҭырқәтәылаҟа иахьнеиуа аҩнқәа дара идыргылауоу, ма
имазеины ироуоу ҳәа Сеидыҟ даназҵаа, Осман абас аҭак
ҟаиҵеит:
«– Аҩнқәа уҳәоу? Аҩнқәа рыда иҟоузеи? Имазеины,
иҭацәны иҟами, егьа уҭахызаргьы. Аҭырқә ҳәынҭқар ибеиара уазымҵаан! Насгьы, суаажәлар сара исхьыԥшны иааз
нурхароуп қәнагала, иахьааз иахьымхәратәы ҳәа иашьа
бзиа Баҭалбеи ианиҳәа, аҳәынҭқар даалаган рынхарҭақәа

– 327 –

аԥсуа ԥсылманцәа ириҭеит. Насгьы, арахә-ашәахә иагьа
рҭахызаргьы ириҭеит. Барақьаҭла инхоит, ак рыгым».
Алмахсиҭи Османи анхаҩцәагьы ԥыҭҩык жьаны дара
ирыдгылартә иҟарҵеит. Убас урҭ имҩаԥыргоз агитациа
дыхнахит анхаҩы Ҭлаԥс. Егьырҭ раҵкыс иара аиаша иаҳа
еиликаазшәа дцәажәоит. Ихҵәаны амшыннырцәҟа имцар
ада ԥсыхәа змамкәа иқәхаз, игәжәажәо анхацәа дрылагыланы, ихы нарықәкны, Алмахсиҭи Османи ирыцырӷызны абас
иҳәоит Ҭлаԥс:
«–Шәарҭ аӡә ииҳәо заҳауа шәакәым, аха ма Алмахсиҭ
ииҳәаз шәмаҳаи? Сара еилыскаазгьы ак шәасҳәап: жәаха зны
уахьынтә иааз лазқәак срацәажәон Очамчыра. Ииашаны, уа
џьанаҭзаап! Уаҟа иларҵо аҟабақ аназҳалак, уԥаны узахыԥом…
Аӡқәа ацхеиԥш изланы илеиуазаап. Сара изысшәырҳәозеи,
Осман шәиазҵааи!
Ҭлаԥс иааимданы Осман инациҵеит:
– Ҭлаԥс ииҳәауа иашоуп. Сара сахьынхо сқыҭа, Измаир
ааигәара ҵлашкәакәа дуқәак ыҟоуп рцәа жәпаны, «Суҭли
аҷач» ҳәа ирышьҭоуп. Аӡаӡ налоуҵар, ахш ахәхәаҳәа игыланы аҿаанахоит, уныга наҵоукыр, азна унаҭоит, ажәгьы
зуҭахузеи, ахәша зҿало аҵлагьы ҳамоуп – «кокос – аӷаҷ»
захьӡу. Ашәыр иҿалауа патырқалҵас ауп ишыҟоу, иааԥуҟар,
аԥакьал уханаршҭып. Убас ауп иџьанаҭны ишыҟоу ҳара
ҳ-Ҭырқәтәыла».
Аҭауад Баҭалбеи иакәзар, иара ихаҭагьы, иҭаацәагьы,
уахь игошәа анхацәа ижьоит: «Ыы, сымцакәа! Ара саангылап
ҳәа уҟоума? (Еизаз зегь рахь). Иҟашәҵозеи уара? Уажәыгьы
шәгәи-шәгәи еилаԥшуеит акәу? Аҭынчнхамҩа зҭаху
шәаала, шәсыцца. Сара уаҳа шәасҳәом. Џьанаҭ шәнаганы
шәынсырхап. Сара исхьыԥшны ицаз зегьы ара аҵкысгьы
еиӷьны инхоит уа. Иушьыргьы иаауам урҭ арахь уаҳа!»
Аԥсуа нхацәа ҵарадан, аха Баҭалбеии, Алмахсиҭи, Османи
ирҳәақәоз нагӡаны ихарҵартә ибзамыҟәқәамызт. «Ибашоуп
уи зегьы! Ҳаԥсадгьыл аҵкыс еиӷьу дгьылк ахьҳарҭо егьыҟам.
Шәыржьоит, шәымцан! ҳәа, – Данаҟаи данықәгылалак, уи
иҳәатәы хазҵақәаз акыр еиҳахеит.
«Мшәан, дарбану иаҳа аиаша ҳазҳәо? Алмахсиҭ иакәу,
Данаҟаи иакәу? Ҳахьцо џьанаҭу, гәаҟроу иаабараны иҟоузеи?
Иабаҟоу аиаша?» ҳәа, – икәанызануа, ибжьажьо, ирура рзымдыруа иқәхақәазгьы ҟалеит.

– 328 –

«Аиларҭәа ссир» аҿы аҭоурыхтә ҵабырг акыр иашьа­
шәаланы иаарԥшуп аԥсуа мҳаџьырцәа амшыннырцә инанагаз зықәшәаз агәаҟрақәа, арахь инхазгьы ахынҭаҩынҭара­
қәа шрыгымхаз. Иага убас иҟазаргьы, зыԥсадгьыл иазынхаз
зеидгылар, аицхырааҩцәа шроуаз, хеиқәырхашьак амҩа
ишықәлоз ҳирбоит ашәҟәыҩҩы. Еиҳараӡакгьы аурысқәа
рыҟнытә. (Иаҳгәалаҳаршәап аруаҩ Бессонов Данаҟаии уи
иҩызцәеи дышрыцхраауа.) Насгьы аԥсуаа ирыхәаша иҵегьы
аус дуқәа ҟазҵоз аурысқәа шцәырҵызгьы. Пиотр Карл-иԥа
Услар аԥсуа нбан аԥшьигеит, аԥсышәала аҩреи аԥхьареи хациркит ҳәа аԥсуаа ианрылаҩ, дара аумашәа ирбеит, гәахәа
дусгьы иҟарҵеит. Алмахсиҭи, Баҭалбеии, аҭырқә Османи
аурысқәа гьааурқәоуп ҳәа ирҳәоз аԥсуаа агәра рымго иалагеит. Уи ус шакәу ҳбартә иҟоуп ҳзыхцәажәо адрама иалоу
аперсонажцәа руаӡәк ииҳәо иажәақәа: «Уара абарҭ аурысқәа
ҳара аԥсуаа иаҳзеиӷьымзар, иаҳԥырхагоу уаам, сара излазбо
ала!» Уи иажәақәа инарыциҵеит Данаҟаигьы:
«– Аиашаҵәҟьа уҳәоит. Саргьы сгәы иҭуҳәааит убри
уара. Убасҵәҟьа даара уархәыцыртә иҟоуп абарҭ аурысқәа
рҟазшьақәа».
Абра иҳәатәуп «Аиларҭәа ссир» аԥхьаӡа акьыԥхь анабаз (1955 шықәсазы ажурнал «Алашара» адаҟьақәа рҿы)
инақәырццакны иара иалхны аспектакль аԥсуа театр
асценаҿы иқәдыргылеит. Уи аспектакль хыԥхьаӡара рацәала
ахәаԥшцәа аднаԥхьалт, ахәшьара ҳаракгьы аиуит.
Миха Лакрба ибаҩхатәра даҽа ганкгьы хымԥада аӡбахә
ҳәатәуп. Изакәу уиоуп, иара дызладраматургыз ала атеатр дадҳәалан, аԥсуа театр аҭоурых бзианы идыруан. Убри
аҟнытә аԥсуа театр аҭоурых аҭҵааҩык иаҳасабалагьы акыр
аус бзиагьы наигӡеит. Аԥхьаӡакәны 1957 шықәсазы, Аҟәа,
урысшәала иҩны иҭижьит ашәҟәы «Аԥсуа театртә ҟазара
аҭоурых ахьтә аочеркқәа» ҳәа – хыс иаманы. Уи аҩбатәи
ихарҭәааны аҭыжьра алыршахеит Аҟәа 1962 шықәсазы.
Ишаабо еиԥш, Миха Лакрба апоезиаҿгьы, апублицис­
ти­каҿгьы, адраматургиаҿгьы акыр аус иуит. Аха Аԥсны
анҭыҵ, акыр харагьы абаҩхатәра ду змоу шәҟәыҩҩык
иаҳасаб ала деицырдыруа дҟазҵаз, Москва, 1957 шықәсазы
иҩымҭақәа реизга «Аԥсуа новеллақәа» урысшәала ианҭыҵ
ашьҭахь ауп. «Аламыс» ҳәа зеиԥш хьӡыс иаманы Миха Лак-

– 329 –

рба иновеллақәа реизга аԥсышәала аԥхьаӡа ианҭыҵызгьы
1959 шықәсазы ауп. Абарҭ ановеллақәа аԥхьаҩцәа ирласны ирылаҵәеит, бзиа ирбеит. Урҭ рӷьырак аҳәаанырцәтәи
акыр бызшәақәа рахь еиҭаганы агазеҭқәеи ажурналқәеи
рҿы иркьыԥхьит. Ашәҟәыҩҩы имацара иакәым, иааидкыланы аԥсуа милаҭтә литература зегьы ахы ихҭыс бзианы,
ахьыӡ ҭызго акакәны иҟалеит. Миха Лакрба абарҭ иҩымҭақәа
ирыбзоураны аԥсуа жәлар рыхьӡ-рыԥша акыр хара инаҩит,
иззымдыруаз идирдырит. Акритикцәа, алитературҭҵааҩцәа
акыр иҭырҵаахьеит ирыгу-ирыбзоу рҳәахьеит. Ашәҟәыҩҩы
иԥсҭазаара далҵаанӡа ановелла ажанр аҿы аус шиуц иуан.
Иҭынханы иҳамоу урҭ рхыԥхьаӡара шәи жәаба инареиҳаны
иҟоуп.
Изызкузеи, ирҳәозеи арҭ аҩымҭақәа?
Миха Лакрба иновеллақәа иаартны ҳназыԥхьалакгьы рхатә
сиужет кьаҿқәа рымоуп, ртематика акыр иҭбаауп. Аха дара
зегьы еидызкыло, еицырзеиԥшугьы ыҟоуп. Еизыркәкәаны
ҳрыхәаԥшуазар, ара иаабоит аԥсуа жәлар жәытәнатә аахыс
традициала иаарго руаҩытәыҩсатә ҟазшьа ҳаракқәа, ҵҩа
змам рмилаҭтә ҷыдарақәа, аӡәи-аӡәи реизыҟазаашьақәа рҿы
ԥымкрада ишьақәгыланы ирымоу акәамаҵамарақәа.
Миха Лакрба иновеллақәа ирыԥхьаз ауаҩы еилыхха ибоит аԥсуаа аӡәи-аӡәи (ахаҵеи аԥҳәыси, абырги ақәыԥши, ауа,
аҭынха, аиҳабы, аиҵбы, агәыла-азла…) реизыҟазаашьақәа
зеиԥшроу, рҭаацәаратә еизыҟазаашьақәа шеиҿкаау, ахьӡи
ахьымӡӷи, аламыси аламысдареи ишарзыҟоу, аԥсадгьыл абзиабара рылаҽны иахьынӡаҟоу, афырхаҵареи ашәаргәындареи,
ауаҩытәыҩса ицқьара, иажәеи иуси реимадара.
Ҳәарас иаҭахузеи, аԥсуаа ауаатәыҩса зегьы еицырзеиԥ­
шу аҟазшьақәа рымоуп, аха убарҭ инарываргыланы, егьырҭ
ажәларқәа излареиԥшым, изларыламҩашьо рхатә ҟазшьа­
қәагьы рымоуп. Аԥсуаа рмилаҭтә ҟазшьақәа ҳәаақәызҵаз
аҭагылазаашьақәа рацәоуп: ирхыргахьоу аҭоурыхтә хҭысқәа,
изқәынхо атәыла, аҳауа…
Хыхь ашәҟәыҩҩы ибиографиа ҳаналацәажәоз излаабаз ала, данхәыҷыз инаркны ажәлар рҿаԥыцтә ԥҵамҭақәа
бзиа ибон, дрылааӡан, дрызҿлымҳан. Дҩеидасцыԥхьаӡа урҭ
еиҳа-еиҳа ргәыбылра икуан, изыԥсаз еиликаауан. Хаҭала,
абыргцәа, ажәабжьҳәацәа бзиақәа ирҳәоны иаҳауаз ақьаад

– 330 –

ианиҵон. Убарҭқәа рҟынтә машәыршақә иҟамлаӡеит, иԥса­
баратәу акеиԥш иԥхьаӡатәуп Миха Лакрба иновеллақәа
рӷьырак шьаҭас афольклортә сиужетқәа ахьрымоу. Ҵабыр­
гуп, ашәҟәыҩҩы ирҿиаратә хыҭҳәаа иалҵшәақәогьы маҷ­
ӡам, аха аԥсуа фольклортә сиужетқәа шьаҭас измақәоу
аԥхьаҩцәа еиҳагьы интересс иркит, игәцараркит. Лымкаалагьы урҭ ажәытәуаа рзы акыр иҿыцын.
Ашәҟәыҩҩы ауаҩытәыҩсатә ҟазшьа бзиақәа зегьы
иреиҳау аламыс ауп ҳәа иԥхьаӡон. Аламыс – дасу дара ртәала
милаҭс измам ҳәа аӡәгьы дыҟаӡам. Аха аԥсуа ламыс анаҳҳәо,
ахатә ҷыдарақәа амоуп ауп иаанаго. Традициала аԥсуаа
ишазыҟоу иркьаҿны, аха аԥхьаҩ дазхәыцыртә, сахьаркыратә
аламыс ажәа ҟазарыла иаарԥшуп ановелла «Аламыс»
аҿы. Ари аҩымҭаҿы зыӡбахә ҳәоу, ихадоу аперсонажцәа
ӡӷабцәоуп, руаӡәк жәаҩа шықәса роуп илхыҵуа. Аха рыхьӡи
рыхьмыӡӷи ҳаракуп. Аламыс – аԥсраҵәҟьа аҵкысгьы
иӷәӷәоуп ҳәа иахәаԥшуеит. Уи азоуп зыӡбахә ҳәоу аӡӷабцәа
руаӡәк адәыӷба лҽаҵажьны лҽанылшьуа аламҭалазы ахаҵа
еиқәа злышьалҵаз, даныԥслак лцәа-лжьы хтны ауаа дрымбарц азы. Егьи (жәаҩа шықәса зхыҵуаз) аԥҳәысба хәыҷгьы
убысҟак лыламыс ҳаракуп, лыԥсадгьыл абзиабара убысҟак
илылааӡоуп, аӷацәа мҩахылҟьарц азы лыԥсҭазаара ашәарҭа
иҭалыргылоит. Зны ашьха арахә зыхьчоз лабду ихәы шылгоз
аӷа иԥшыхәцәа дрылашәеит. Амҩа ҳарба ҳәа илықәымчны
иларҳәеит. Лара гәҩарас илкит изусҭқәаз. Ашьха иқәчыз аҵх
лашәгьы дацәымшәакәа, дара иахьырҭахыз ахыҵырҭахь
акәымкәа, царҭак амамкәа аҳаҩа ҭакнаҳаны иахьыҟаз ахь
илгеит. Аҿҟьарҭаҿы лҽыбӷалҵан, илулак дрыцәцеит.
Зынӡа даҽакала иӡбоуп аламыси, ачҳареи, асасдкылареи
ирыдҳәалоу аԥсуа ҵасқәа ановелла «Асас» аҿы. Ҿыгҳарыла
ари аҩымҭа ашәҟәаҿы хԥаҟа даҟьа роуп иааннакыло. Аха
иаҳәо аҵакы даара идууп. Зыӡбахә аҳәо ахҭыс кьаҿуп:
аҭаҳмада Цыгә Ҳанашә иашҭа дынҭалеит ауаҩы дызшьыз
арԥыс (уи дашәуан). Ԥыҭрак ашьҭахь еиликааит исас иишьыз
иара иԥа Ҭемыр шиакәыз. Аха аб – Цыгә Ҳанашә уаҩытәыҩса
илшарым зугәахәша ачҳареи аҟазшьа ӷәӷәеи ааирԥшит
– сшьа зуеит ҳәа асас дишьырц даламгеит, асас ишьра
хьмыӡӷуп, патудароуп ҳәа иԥхьаӡеит. Аԥсуаа рҿы ажә́ытәӡа
аахысгьы ашьоура аҵас акырӡа аҵанакуан, иӷәӷәан. Аха
ашәҟәыҩҩы ари ановелла ала иҳәарц иҭахын аԥсуаа рзы

– 331 –

ашьоура аҵкысгьы асасдкылара аҵас еиҳагьы амч аман ҳәа.
Аԥсҭазаара шшапаӡа цәаҳәак амацарала иҟам. Абзиақәа
реиԥш, ҵҩа змам ауадаҩрақәагьы ыҟоуп. Ауаҩы агәаӷ изҵы­
сыр ҟалоит, ашьоура дақәшәар ауеит, аха ианакәызаалакгьы
ауаҩреи аламыси еицызароуп абзиабараангьы, ацәгьара­
қәеи ауадаҩрақәеи раангьы. Агәаӷь змоу ахаҵа ҳәа
иԥхьаӡатәу ацәгьа арҽеишьагьы, абзиа аныҟәгашьагьы здыруа иоуп. Ацәгьеи абзиеи реилыԥшаараан, реилыргараан,
аԥсуаа хыԥхьаӡарала ирацәаӡаны акәамаҵамарақәа рымоуп. Ихәыҷы, идуу, урҭ акәамаҵамарақәа акы бжьамыжькәа
иззы­намыгӡаз, еилазгаз, аԥсуарагьы изынамыгӡеит, еилеигеит ҳәа дыԥхьаӡан.
Абарҭ, абра иаҳҳәаз ахшыҩҵакқәа хадаратә ҵакыс иамоуп ановелла «Ианақәнагаӡамыз». Ҩажәа шықәса зхыҵуаз,
Чҳалҭа ақыҭантәи арԥыс Адлеи Капыта иашьа Смыр Мачагәа
дишьызаап. Ацәгьара ҟазҵаз Смыр Мачагәа абна дылан:
Капыта иашьа ишьа иурц иаӷа дишьҭан. Уахык, аҵх лашьца иҽалакны, издыруада уаха иҭаацәа гәхьааганы иҩны
данны дыҟазар ҳәа, Смыр Мачагәа иҩны дахаҩеит Адлеи
Капыта. Ҵабыргынгьы, ишәақь харшаланы ааҵра дахьавагылаз, аҩны акылҳара дкылԥшны аҵхыбжьон иаӷа харԥ
заҵәы ииарҭа дылҵны ахәышҭаара дыҽҳәатәаны аҭаҭын
шихыхуаз дибеит. Абар, абар, диеихсны дишьырц аҷык ауп
игу. Аха убри аамҭазы Капыта иаҳаит Мачагәа иԥҳәыси
иареи реицәажәабжь. Мачагәа иԥҳәыс игәиҽанылҵеит,
абыржәы Капыта дкылԥшуазар иудыруазеи, ацәашьы ырцә
ҳәа иалҳәеит. Аха Мачагәа зынӡа даҽакала дцәажәеит: «Сара
исаӷоу сара дыздыруеит. Адлеи Капыта дхаҵа ӷәӷәоуп,
узцәымшәара иакәым, аха уи дхаҵа бзиоуп, аламыс змоу
уаҩуп. Ас сиарҭа саалҵны харԥ заҵәы сыштәоу даасхагылеит
ҳәа дсылакьысуам. Уи ахаҵа бзиа иаҭәеишьом ас ашьоура. Уи
идыруеит ианақәнагоу ашьоура».
Мачагәа иажәақәа Капыта иԥсы ӡаны ааҵра дахьавагылаз
ианиаҳа, иаразнак даҽакала дархәыцит: «Ных, ианақәнагамыз
ҳаиқәшәаҵәҟьеит убоу… даҽазны ҳақәшәахып, – иҳәан,
ашьшьыҳәа иԥсы ӡаны ишәақь аԥынҵа акылҳара иаакылихын, дшааз еиԥш дцеит».
Ашьоура аҵас џьбара зынӡа даҽакала иӡбоуп ановелла
«Аб» аҿы. Иара абри аҩымҭаҿы ааӡара азҵаарагьы шьҭыхуп.

– 332 –

Ирқьынцыцны иааӡаз, зхы зымаԥагьаны иҟаз Ардашьын,
иара ихараны Гәынбак дишьит. Дызшьыз Агәынба дыкны
Ардашьын иаб Ҭаркьыл Шьааб иҿы днаргеит. Аха аб ҟәыӷа
ишымгәыӷӡоз зынӡа даҽакала дцәажәеит, даҽакала ихы
мҩаԥигеит. Еизаны иҟаз иашьцәа дҩарывагылан, иҷкәын
иршьыз иааӡараҿы иара игхақәагьы иҳәеит, иҷкәын дызшьызгьы акагьы шихарамыз имӡаӡеит: «Сыҷкәын ихала ихы ҭаирхеит, сара ара излеилыскааз ала. Гәаҟрак
имаӡамкәа, мчыла иара иаџьал ааиаанӡа даԥылеит уи…
Сыҷкәын даҳзымааӡеит шәаргьы, саргьы! Дышхәыҷыз иан
дигхеит, ахылаԥшра имоуит, қәнагала дааӡамхеит. Мыцхәы
игәшәымшә ҳҳәон, ииҭаххалак, ииҳәалак ҳахыԥомызт.
Ишакәхалак, мыцхәы дырқьынцыцны дҳааӡон, илеишәа
бааԥсхеит. Ауаҩы илеиҵаз ауп иааирыхуа! Нас ҳара иаҳхароу
даҽаӡәы изидаҳҵарызеи? Иламысым уи! – Шьааб ацәажәара
даҿын. Ҿырҭуамызт егьырҭ уаҟа игылазгьы».
Шьааб иашьцәа, иҭынхацәа, игәылацәа шымгәыӷӡоз иԥа
дызшьыз дымшьыкәа, ԥас дҟаиҵеит.
Ара аб иҟаиҵаз гәаӷьуацәан, аха уи ихымҩаԥгашьа сахьаркырала акыр ирҵабыргуп. Шьааб иеиԥш зыламыс
цқьоу, зуаҩра ҳараку, аиаша зегьы ирыцкуп ҳәа изыԥхьаӡо
аӡә иакәымзар, ус аҳәара, ус ахымҩаԥгара даҽаӡәы илшом.
Шьааб дзықәшәази, ихымҩаԥгашьеи, ииҳәо иажәақәеи зегьы
еиҿырԥшны урыхәаԥшуазар, дфырхаҵоуп ҳәа дуԥхьаӡартә
дыҟоуп. Иԥа диашазаргьы, диашамзаргьы, ишьа зуеит ҳәа
икны изнаргаз арԥыс иааигәыдҵаны дишьызҭгьы, ановеллагьы алҵуамызт ари ажәабжь, аԥсра даҽа ԥсракгьы нацлон
ауп. Аб ауаҩра наигӡеит ҳәа иуԥхьаӡартәгьы изыҟаломызт.
Шьааб иԥа дызшьыз ԥас дахьыҟаиҵаз фырхаҵарак еиԥшуп.
Иԥа иԥсра деиӷрыблааны дшамазгьы, аҟәыӷара ду, ауаҩра,
азҩыдара ааирԥшит.
Уаԥхьацыԥхьаӡа иҿыцу хәыцрак узнарҵысуеит, инарҵа­
уланы аԥсҭазаара уазнархәыцуеит ановелла «Ҩыџьа
аишьцәа». Ари аҩымҭаҿы иҟалаз ахҭыс трагедиоуп. Аԥсҭа­
заара шәкы, зқьы махәҭа рыла еиԥшьуп, еибаркуп. Ауаҩы
икәша-мыкәша иибо, иаҳауа, дзынҟьо-дзынԥо рыхә ашьараан дыццакцәар, дыгәлымыҩхар, даара ихәарҭам акаҿы дкылнагар ҟалоит. Ауаа аӡәи-аӡәи гәцареибаклароуп, еилибакаалароуп, еигәныҩлароуп. Аԥсҭазаараҿы иҟало арыцҳарақәа

– 333 –

рӷьырак аилибамкаара иахҟьоит. Абарҭ реиԥш иҟоу ахәыц­
рақәа ихаҿы иааиуеит «Ҩыџьа аишьцәа» иаԥхьоз дарбанзаалакгьы. Миха Лакрба, егьырҭ акыр аҩымҭақәа реиԥш,
ари ановеллагьы ажәлар рҳәамҭа шьаҭас иамоуп. Абри
асиужет иалхны аӡәырҩы ашәҟәыҩҩцәа рхатә ҩымҭақәа
аԥырҵахьеит. Абри асиужет шьаҭас иамоуп Баграт Шьынқәба
идраматә поема «Ахра иаҿахаз».
Аилибамкаара иахҟьаз атрагедиа акыр аҷыдарақәа аманы иӡбоуп Миха Лакрба ари иновеллаҿы. Асиужеттә цәаҳәа
иааркьаҿӡаны бас иҟоуп: анки абки ирыхшаз ҩыџьа аишьцәа
гәакьақәа шәарыцара иахьцаз аиҳабы Шәарах ахра даҿахеит.
Уахынлан, аԥсҭҳәа хачылан иҟан, имч каԥсаны днаҿҟьар,
дыцҟьа дцон. Аиҵбы Қьаазым днеины дицхраартә дыҟамызт
ишаанӡа, аха ибжьы наҩуан. Зназы уҽырӷәӷәа, уҽкаумыжьын,
ҳан лажәымҭа цәгьаумтәын ҳәа дӷьаҵәыӷьаҵәуа изҿиҭуан.
Аха Шәарах еиҳа-еиҳа имч маҷхон. Аҵыхәтәаны, Қьаазым
игәалашәеит ауаҩ бырг, ауаҩ ҟәыӷа Аӡын Ҳаџьараҭ иҳәоны
иаҳахьаз ахшыҩҵак: ауаҩы агәаҟра дақәшәар, имч кәадахоит,
агәыԥжәара дақәшәар, имч иаҳа иацлоит.
Абри анигәалашәа, Қьаазым уаанӡа иашьа Шәарах дихӡыӡо
ииҳәоз иажәақәа ааирҳәын, агәыԥжәага ажәақәа иҳәо далагеит. Шәарах иҽаларԥсны ахра дахьаҿагылоу далыҩрны дҭахар,
уи иара деигәырӷьозшәа, иԥҳәыс Хабиба иара дигарашәа –
убас цәгьас иааиҿашәоз зегьы ҳәаны дкәашозшәа ҟаиҵон. Ари
заҳаз Шәарах дгәааит, агәаӷ изҵысит, имч ҭалеит, дызҿахаз
ахра бааԥс уаанӡа аҵкысгьы иҽаларԥсны, иҽкамыжькәа
деиқәхеит. Адырҩаҽны ианша, Қьаазым дгәырӷьон хшыҩла
иашьа дахьеиқәирхаз азы. Аҩыџьагьы аҩныҟа ианаауаз,
ауха иашьа ииҳәоз агәыԥжәагақәа змааназ еилымкааӡакәа,
ҵабыргыҵәҟьаз џьшьа, Шәарах ишәақь иашьа Қьаазым игәы
инаҵакны диеихсны дишьит.
Шәарах иашьа дышьны деишәара-еиҵарах аҩны дааины иҟаиҵаз шыҟаиҵаз иан Хымжәажәи иԥҳәыс Хабибеи ианреиҳәа ашьҭахь ауп иашьа дшымаҳагьамыз, ажәа
гәыԥжәагақәа ииҳәоз иара иеиқәырхара ишазкыз анеиликаа.
Азалымдара дуӡӡа иҟаиҵаз изымчҳакәа, игәынганы, иашьа
дахьишьыз аҭыԥан дцаны иаргьы уа иҽҭаирхеит.
Аишьцәа реизыҟазаашьақәа зынӡа даҽакала иӡбоуп ановелла «Ашьабсҭа зшьыз» аҿы. Анки абки ирыхшаз аҩеишьцәа

– 334 –

Қьрыми Даҳари уаа цәгьаӡамызт, аха, ес иҟалалакгьы, ԥҳәыс
усла ацәгьа рыбжьалан, иахьааиқәшәаз еибарԥсраны иҟан.
(Даҳар иҳәаны изтәаз аԥҳәызба ԥшӡа Хьфаф иашьеиҵбы
Қьрым деиӷьалшьан дахьиццаз иахҟьаны). Қьрым иԥҳәыс
диманы нхыҵҟа иаргьы ларгьы уахь иҟаижьҭеи хышықәса
ҵхьан, ианаа, иашьа иааигәара Амтҟьал нхашьа рымамызт
азы Лаҭаҟа ицеит. Даҳар иакәзар, иҳәаны изтәаз аԥҳәызба иашьа даницәига нахыс, аиашьа думоума ҳәа аӡә дизҵааргьы,
«Мап! Аиашьа дсымагәышьам, дыҟан сашьеиҵбык, дыԥс­
гәы­шьахьеит», – ҳәа реиҳәон.
Абарҭ аишьцәа абас ишыҟаз, ҽнак, Қьрым ашьхантәи
дшаауаз Лаҭа ақыҭа дҩалалоны шьабсҭак ааиԥыҳалан,
ишьит. Ашьабсҭа еиҿыхны, егьины, гарӡганла иҿаҳәаны
иазқәынҵаны акыргьы иааигеит, аха ианылашьца, иаргьы
данааԥса, ҭаҩаҿарак иԥшаан, инҭеиҵан, аӡәгьы изгәамҭартә
ахаҳә-мҿыхә лақәҵаны имҩахь дцеит.
Убри аамҭазы Қьрым ихы иааҭашәан, иӡбеит бзиа уаҳбоит
ҳәа аԥсшәа карҵәаны ицәнымхошәа иазҳәоз иҩызцәа,
иуацәа ԥишәарц. Ауха аӡәаӡәала еибамырдырӡакәа ааигәасигәа инхоз аӡәырҩы рҿы днеин, аа абааԥсы, ауаҩы дсамхашьит, абнаҿы атыша дҭажьуп, шәсыцхраа, дҵәахтәуп
ҳәа реиҳәеит. Аха зегьы мап ицәыркит. Аҵыхәтәан иӡбеит,
ес иҟалалакгьы, иашьа Даҳар иеиҳәарц. Ишынеиҿамԥшра
еиӷацәаны ишыҟазгьы, иашьа дихаҵгылан, дицхрааны
ауаҩы «иишьыз» дырҵәахырц иахьиҳәаз аҭыԥ аҿы ианнеи,
дабаҟоу аԥсы, ашьабсҭа ажьы акәын уа иҟаз. Уинахыс ажәлар
ирҳәо иалагеит: «Аҽа зшьыз иашьа ида ешьа димоут» ҳәа.
Араҟа излаабо ала, ацәгьара бзиарала аҭак ҟазҵаз аешьа
ибзоураны иҽеиу ахь икылсит.
Аиҳаби аиҵби реихаҵгылара, аламыс азы ачҳара ӷәӷәа
аарԥшра ртәы даҽа ҭагылазаашьақәак рыла иаарԥшуп
ановелла «Ишьхныԥсылаз» аҿы. Аԥсуаа жәытәнатә аахысгьы аԥсҭазареи аԥсреи философиатәла иазхәыцуан.
Ҳажәлар рфилософиатә хәыцра инақәыршәаны иуҳәозар,
аԥсҭазааразы иқәԥалатәуп, аха цәыхцәыфарала акәымкәа,
ауаҩытәыҩсатә ҳаҭыр мырӡкәа. Ауаҩы знык диуеит, знык
дыԥсуеит. Аиреи аԥсреи рыбжьара аԥсҭазаара аҵакы аманы, ауаҩра мырӡкәа изхызго иоуп акыр иаԥсоу. Ишабалак
аҟазаара патудоуп. Аԥсра еицәоу акагьы ыҟам, аха аԥсра

– 335 –

бзиагьы ыҟоуп ҳәа ирыԥхьаӡоит. Зыламыс зцәыӡуа ишыбзаз иԥсыз ҳәа дрыԥхьаӡоит, аԥсра бзиа ҳәа ззырҳәо хьыӡлаԥшала иԥсыз иоуп.
Абас иҟоу ахәыцра ҵаулақәа узаанагоит ановелла
«Ишьхныԥсылаз» уанаԥхьалак. Дбар Рабыџь иԥа заҵәы Теиб
Кәланба ақыҭан драаӡон ианшьа Қап Шьаадаҭ иҩнаҭаҿы.
Аҷкәын жәохә шықәса дырҭагылан, уажәшьҭа ачара изуны
иаб иҩныҟа дааигарц аҽазыҟаҵара даҿын. Убри аамҭазы
арԥыс дахьырааӡоз ақыҭа абрагьцәақәак ҩақәлан, аимҵәара,
арҳәра иалагеит. Ақыҭауаа хьчауа, абрагьцәа дахьрабашьуаз
Теиб ӷәӷәала дырхәит. Хынтә, ԥшьынтә иимбацыз иаб данааи, арԥыс иҭахымхеит деизҟьа иԥшьмахак дышрықәиаз
иаб дибарц. Убри аамҭазы ахәра ӷәӷәа змаз арԥыс қәыԥш
иаб иаҳаҭыр азы дымгылазҭгьы, иԥсҭазаара далымҵыргьы
ҟалон. Аха иламыс дышьҭанамкит. «Имч иаанханы илаз зегь
ааизганы дҩаҵҟьан, ишьапы даақәгыланы иҽыҩеиҵихит!
Иаб дааҩналт. Уи аамҭазы ари арԥыс ихәра аҟнытә аҿаҳәага
иазнымкылазт аҽырҳәа аҿыланахеит изынханы иҟаз ишьа.
Аха уи мамзаргьы ҟыт мҳәаӡакәа дгылан! Илаԥш нахьӡеит
ари иабгьы. Арԥыс дшьабахьан, дцәышхахьан, имч илӡаауа
иԥсы наилшәшәан, дынкыдҳалт аҭӡамц.
Иԥсы ихыҵит уи дышгылаз.
– Дымԥсыр дыцәгьамхар ҟаларын, – иҳәеит иаб Дбар
Рабыџь»
Араҟа жәохә шықәса зхыҵуа арԥыс ҟата абрагьцәааимҵәацәа рабашьраҿы ахаҵара ӷәӷәа ахьааирԥшыз мацарагьы акәӡам аус злоу. Дацәнымхартә ахәра шимазгьы, иаб
данааи дгылартә амч-алшара инаҭеит иларааӡахьаз аиҳабы
пату иқәҵара аҵас. Теиб аҵыхәтәантәи ихымҩаԥгашьа хәҭаҷ
хәыҷуп, аха акырӡа зҵазкуа, иҟазшьарбагоу акоуп.
Ауаҩраҿы, аламыси ахаҵареи раарԥшраҿы, аԥсуаа аидеал ҳаракқәа, апринцип дуқәа рыман. Ауаҩреи, аламыси,
ахаҵареи раарԥшраҿы еицлабуан, рхатәы интересқәа наҟ
иныԥхьакны. Аиҩызареи абзиабареи ирызкны ажәлар традициала идеалқәас ирымаз ҳнарбоит ановелла «Анацәкьыс».
Ари ановеллаҿы ихадароу персонажқәаны иаарԥшуп аԥсуа
арԥыс Аӡын Ҭемыр, ашәа арԥыс Арсҭаа Бамаҭ, аԥҳәызба
ссир Назиа. Абарҭ ахҩыкгьы инагӡаны ицқьоу, зыламыс
џьара хәашьрак амам, зцәанырреи зуаҩреи ҳараку уаауп.
Ҭемыри Бамаҭи рыхьӡ бзиан еигәныҩит. Иҩызцәа иманы

– 336 –

Ҭемыр Бамаҭ даниҭаа, ҳаҭыр ду иқәиҵеит. Ҽнак, ҳаблак аҿы,
«абарҭ суацәоуп» ҳәа Бамаҭ Ҭемыр дахьнеигаз Ҭемыр Назиа захьӡыз ԥҳәызбак дибан, иԥсы лылаханы бзиа дибеит.
Аха дыԥхашьаны Бамаҭ иҿы имҳәакәа, ииура изымдыруа,
ихы имагәхьааха Аԥсныҟа дааит. Ҭемыр Назиа дшигәаԥхаз
Бамаҭ еиликааит. Уи аԥҳәызба уаанӡа иара Бамаҭ ихаҭа
бзиа дибахьазаарын, ларгьы дзыҿҳәараз, дзыццарц илҭахыз
иара иакәын. Аха Бамаҭ уи аԥҳәызба Ҭемыр дизааигеит.
Ҭемыр, Назиа лыла Бамаҭи лареи бзиа ишеибабаз анеиликаа,
длыламкьыскәа, Бамаҭ адырра иҭаны, дааганы, ачара изуны,
ешьас дҟаҵаны, Назиагьы еҳәшьас бысзыҟоуп иахьарнахыс
ҳәа лаҳәаны, инаскьаганы иоуишьҭит.
Ара аԥхьаҩ инагӡаны рыгәра игартә иҟоуп аҵыхәтәанӡа
Ҭемыр Бамаҭ ихы наиқәкны ииҳәо иажәа ссирқәеи, амҳараҿы
даннеиз Назиа дызлалылакьысыз инацәкьыс шхиҵәази
ртәы зҳәо ацәаҳәақәа: «Назиа иахьа нахыс сара дсаҳәшьоуп,
дыцқьоуп. – Абарҭ ажәақәа ҳәаны инапы дҩахан: – Абри
снацәкьыс ала сылкьысит, абригьы ҳабжьамзааит! – иҳәан,
ашырҳәа иааҭԥааны иҟамала инацәкьыс аахиӷәыцәааит».
Араҟа, излаабо ала, ихҵәоу анацәкьыс ԥгара зқәым,
хәашьра злам аиҩызара иасимволуп.
Аԥсуаа ибзианы ирдыруеит аҭаацәаратә еизыҟазаашьақәа
рҿгьы, ауаажәларратә усқәа рҿгьы, аԥҳәыс иналыгӡарц
илылшо ароль. Миха Лакрба иновеллақәа рҿы ахацәа инарываргыланы анна-ара иԥсаҟьаны ирылаԥсоуп аҳәаса
рхырҿсахьақәагьы. Ҳәарас иаҭахузеи, иҟоуп аԥсыҽрақә́а
зныԥшуагьы, ахацәа русқәа еиҵазҟьозгьы. Аха урҭ рӷьырак
ауаатәыҩса иреиӷьу аҟазшьақәа ныҟәырго, агәаӷьгьы
рызҭаны, ахшыҩгьы рыгымкәа, ирӷьажәҩаны ахацәа ирыдгылоу, зыламыс цқьоу ракәны иаабоит. Ҿырԥштәыс иаагозар, Амзара ақыҭантәи аԥҳәызба Адушьа (ановелла «Адушьа» ахадаратә персонаж) иҟьалаԥалаха иҟаз, амацасреи
аҩыжәреи ирышьцылаз, инымхахымҵәаз арԥыс Ӡыкәыр
ԥҳәысс диццеит. Лымаашьарала, лҟәыӷарала, лҟазшьа бзиала, уи дзыццаз арԥыс дынхартә-дынҵыртә деиҿылкааит,
ауаҩрахьы икылгара лыллыршеит, згәы ихшәахьазгьы ҳаҭыр
иқәырҵо, иажәа акыр ԥхылнадо ижәлар дрылалыргылеит.
Аԥсуа аԥҳәыс ишлыхәаԥшуаз, ишлызхәыцуаз еизыркәкәаны,
ибзианы ирныԥшуеит ари ановелла аҵакы еиҭазҳәаз
аҭаҳмада Шәлиман абарҭ иажәақәа:

– 337 –

«– Аԥҳәыс қәнамгала илыхцәажәаз, ма илызныҟәаз,
хаҵа бзиас дсыԥхьаӡом сара… Дзеиԥшразаалакгьы, дануп
аԥҳәыс. Ан, ан! Илеиӷьу, леиҳа аҳаҭырқәҵара зықәнагода?!
Иумаҳахьеи, умцахә ыцәааит ҳәа зны-зынла ауаа шәиуа?
Иқьаԥҭажәӡахоит аԥҳәыс дзыҩнагылам аҩны ахаҵа дыҟоуп
ҳәагьы, уи ззымдыруа мхәыцк иакәымзар. Ахаҵа егьа
дбааԥсызааит, даашьаҩызааит, анхара-нҵыра, ахандеира ихахьы иааимго дыҟазааит, аԥҳәыс бзиа диднагалар,
зегь рыла иҽиԥсахуеит. Ишә-гәашә ыҵарԥаны, иара дҟьала
дышдәықәу акәымкәа, угәы иаахәаратәы дынхо-дынҵуа
дҟалоит. Иҭахцәа, дызлатәоу ижәлар зегьы ҳаҭыр иқәырҵо
дынлырхоит аԥҳәыс, – иҳәан, даахәыцын, иҳаиҳәеит иара
дызхааныз хҭыск».
Ара автор иҳаиҳәеит иара дызхааныз хҭыск ҳәа дызҿу
Адушьеи Ӡыкәыри рыӡбахә.
Миха Лакрба иновеллақәа еиҳараӡак изызку аԥсуа
жәлар рҟазшьа бзиақәа рӡыргареи рзышәаҳәареи роуп.
Аха ашәҟәыҩҩы ацәгьарақәагьы имбо дыҟамызт. Урҭ
сахьаркыратә ажәала дрықәыӡбон. Ҿырԥштәыс иаагозар,
ановеллақәа: «Уччар узымччо…», «Аԥсхәра» рҿы иҿаасҭоу,
аҵас бзиақәа еилазхәо ракәны иаарԥшуп ауаҩы даныԥслак
имцхәны иҟарҵо аиныхрақәа, агәыбылра ахьыӡуа уҳәа.
Ашәҟәыҩҩы иҭахын, иҩымҭақәа рыла дазықәԥар ажәытәтәи
аԥсуа ҵас бзиақәа ԥхасҭамхаларц, имыӡларц, дара ирцәам,
иржьым, ижьымдырны ирыланагалоз наҟ икажьхарц.
Миха Лакрба иновеллақәа рӷьырак ҟазара ҳаракыла иҩуп,
еиуеиԥшым аԥсҭазааратә зҵаарақәа шьҭырхуеит, аамҭа
цацыԥхьаӡа урҭ рыхә еиҳа-еиҳа ишьҭыҵуеит.
Аинтерес ду амоуп урҭ злаҩу абызшәа, реиҿкаашьа,
рстиль. Ановелла ажанр ишаҟазшьоу еиԥш, акык-ҩбак
ахҭысқәа, аепизодқәа рылоуп ишышьақәгылоу. Аха аԥхьаҩ
дшымгәыӷӡо иқәырҵәиааны ауп ишхыркәшоу, ишынҵәо.
Еиҳараӡак дара ажәлар рыбзазаратә лакәқәа ирзааигәоуп
сиужет еилазаашьалагьы, бызшәалагьы, композициалагьы, стильлагьы. Сахьаркыратә хархәагақәаны урҭ рҿы
иаҳԥылоит имаҷымкәа аиҿырԥшрақәа, еиҳараӡакгьы аҭыԥ­
ҳацәа рҭеиҭыԥш, рыԥшӡара аӡбахә ахьҳәоу. Аҭыԥҳацәа
рыԥшӡара амра иадыркылоит, иаҿдырԥшуеит, рцәа-ржьы
аԥштәы ашәырҭаҭа иаҿдырԥшуеит… Иара убас ашәҟәыҩҩы
инарҭбааны ихы иаирхәоит адиалогқәа.

Мушьни Аҳашба иԥсҭазаареи
ирҿиаратә мҩеи
Аԥсуа шәҟәыҩҩцәа рҭаацәараҿы абиԥара еиҳабыра
иаҵанакуа дреиуоуп еицырдыруа ажурналист, апрозаик, аиҭагаҩ, ауаажәларратә усзуҩы Мушьни Лаврент-иԥа
Аҳашба.
М. Аҳашба диит 1903 шықәсазы, Очамчыра араион
Ԥақәашь ақыҭан, анхаҩы иҭаацәараҿы. Раԥхьаӡа аҩреи
аԥхьареи иҵеит иқыҭа гәакьаҿтәи ашкол аҿы. 1915 шықәсазы
Очамчыратәи ашкол дҭалт. Уа х-класск данрылга ашьҭахь,
иуадаҩыз аҭаацәаратә ҭагылазаашьа иахҟьаны, ашкол нимыжьыр ада ԥсыхәа ҟамлеит. 1918 шықәсазы иаб дыԥсит.
Аха аҵара агьама зкхьаз аҷкәын еилыхха ԥыҭрак ашьҭахь
ииулакгьы Аҟәатәи арҵаҩратә семинариа дҭалеит (Асовет
мчра анышьақәгыла ашьҭахь ари асеминариа ахьӡ рыԥсахит.
Иахьӡырҵеит Аҟәатәи арҵаҩцәа ртехникум). 1921 шықәсазы
М. Аҳашба акомҿареидгыла далалеит.
Наҟ-наҟ заԥхьаҟа ишәҟәыҩҩхараны, иуаажәларратә
усзуҩхараны иҟаз М. Аҳашба атехникум дахьҭаз иҩызцәа
даарылукаартә аҵара бзианы иҵон. 1921 шықәсазы Аԥсны
раԥхьаӡа акомҿареидгылатә организациа анеиҿыркаа инаркны уа аусура активлаҵәҟьа далахәын.
Аҟәатәи арҵаҩратә техникум қәҿиарала даналга, 1923–
1924 шықәсқәа рзы агазеҭ «Аԥсны ҟаԥшь» редакторс даман. 1924 шықәсазы Москватәи ажурналистикатә институт
дҭалеит, уи дагьалгеит 1927 шықәсазы. Москва аинститут
далганы Аҟәа данааи ашықәс инаркны 1945 шықәсанӡа шамахамзар инеиԥынкыланы агазеҭ «Аԥсны ҟаԥшь» редакторс даман.
М. Аҳашба 1923 шықәса раахыс акоммунисттә партиа
далан. 1938–1957 шықәсқәа рзы Аԥснытәи АССР Иреиҳаӡоу
асовет Апрезидиум аҟны маӡаныҟәгаҩыс аус иуан. 1955
шықәса алагамҭа инаркны редакторс даман алитературасахьаркыратә, ауаажәларра-политикатә журнал «Алашара»,

– 339 –

1957 шықәса инаркны апенсиахь дцаанӡа аԥсуа хәыҷтәы
журнал «Амцабз» редакторс даман.
Ара М. Аҳашба иԥсҭазаара мҩа аҟнытә иааркьаҿӡаны
иазгәаҳҭаз ахадаратә моментқәа рылагьы уаҩы ибартә иҟоуп
иара алитературатә рҿиара мацара дшаҿымыз. М. Аҳашба
иџьабаа рацәаны иадиҵеит инеидкыланы аԥсуа жәлар
ркультура ашьҭыхра.
М. Аҳашба раԥхьаӡатәи илитературатә ҩымҭа акьыԥхь
абеит 1918 шықәсазы. Усҟан иара жәохә шықәса ракәын
ихыҵуаз. Убриаахыс аԥсуа литературатә ҿиара агәҭа далагылоуп. Ааԥсарак изымдырӡо аԥсуа культура аус азиуан хынҩажәа шықәса инареиҳаны. Ари аамҭала Аԥсны
имҩаԥысуаз акультуратә хҭыс хадақәа зегьы дрылахәын.
Аԥсуа газеҭи ажурналқәеи рышьақәыргылара, акультура асоциалисттә хырхарҭа аҭара, аԥсышәала акьыԥхьразы
алинотипқәа рыла реиқәыршәара уҳәа М. Аҳашба иинициативеи инапхгареи рыла акыр ус мҩаԥган.
Агазеҭ аҿы аус аниуаз ауаажәларратә ус дуқәа инапы анрылакыз, ҳәарас иаҭахузеи, илитературатә ҿиара
еиҳа иԥсыҽны имҩаԥысуан. Убас шакәугьы, хыԥхьаӡарала
ирацәамзаргьы, М. Аҳашба иҩымҭақәа лагала бзианы иҟа­
леит аԥсуа литератураҿы, еиҳараӡакгьы анырра ҟарҵеит
асатиратә жанр аиреи ашьақәыргылареи рзы.
М. Аҳашба иҽԥишәеит ихадароу алитературатә жанр­
қәа рҿы. Аҟәатәи арҵаҩратә техникум данҭаз иҩуан
ажәеинраалақәа, апиесақәа, ақыҭахь данцалоз иани­
ҵон ажәлар рҿаԥыцтә рҿиамҭақәа, иҩны иҭижьхьеит
агәалашәарақәа рышәҟәы.
Аԥсны Асовет мчра шьақәгылаанӡа М. Аҳашба ииҩыз
иажәеинраалақәа хыԥхьаӡарала ирацәам, аха ирылыж­жуеит
апатриоттә цәанырра ҳаракқәа, ирымоуп апрогресс азы
ааԥхьаратә ҟазшьа. Убас иҟақәоу иреиуоуп 1920 шықәсазы
ииҩыз ажәеинраала «Угыл, ишоит, сашьа!» Ари ажәеинраала
иааџьоушьартә ииашаны ианыԥшит аҭоурыхтә перспектива
иаша, аоптимизм:
Угыл, ишоит, сашьа!
Ҳалагап аусура,
Имыӡырц ҳ-Аԥсынра,
Иаҭахуп аус ӷәӷәа!

– 340 –

Иаауп аус напыла,
Иаауп хшыҩла-хыла,
Иаауп ҳамԥшыкәа –
Уахынла, ҽынла!
Угыл, ишоит, сашьа!
Иаамҭоуп шьҭа,
Абар, игылт ашы-еҵәа,
Аҽазнакит аҵх ашара.
Ҳаидгылап ҳажәҩа еибыҭа,
Аус азаауп жәлар риаша,
Алашьцара ҳхых изгаша,
Ҳаԥсшәа мырӡ ҳа ҳзырҿиаша!

Ари ажәеинраалаҿы имҩашьахуа ианыԥшит Октиабртәи
Асоциалисттә револиуциа ажәларқәа ирнаҭаз агәыӷра,
«Абар игылт ашы-еҵәа, аҽазнакит аҵх ашара» ҳәа автор
зыӡбахә имоу, хымԥада, иаанаго Аԥсынгьы Асовет мчра
аиааира шааигәахаз ибон ауп. Асовет аамҭазы М. Аҳашба
ажәеинраалақәа инарываргыланы, апиесақәеи ажәабжьқәеи
иҩуа далагеит.
М. Аҳашба идраматә рҿиамҭақәа иаарылукаартә иҟоуп,
1924 шықәсазы хаз шәҟәны иҭижьыз, қәгыларак змоу апиеса
«Аҷаԥшьара». Ари апиеса усҟантәи аамҭазы аԥсҭазаараҿгьы,
алитератураҿгьы актуалра змаз атема, – ажәытә ҵас
бааԥсқәа раҿаԥҽра иазкуп. Автор уи иадҳәаланы иааирԥшит
акыр ԥсҭазааратә сахьақәа, сахьаркырала ирҵабыргны, аԥсы
рхаҵаны.
Ажәытәан аԥсуа қыҭаҿы аҳақьым дабаҟаз, аӡә
дычмазаҩхар, уахынла ауацәа, агәылацәа еизаны, идтәаланы
дырҷаԥшьон. Усеиԥш иҟаз аҷаԥшьарақәа раан еиуеиԥшымыз
ажәабжьқәа, алакәқәа, алафқәа рҳәон. Урҭқәа рыла ачымазаҩ
ихьаа хырҽуеит, ихадыршҭуеит ҳәа ирыԥхьаӡон. Аха зыӡбахә
ҳамоу М. Аҳашба ипиеса ҵакыс иамоу аҷаԥшьара аҵас
аушәақә аарԥшра мацара акәӡам.
Апиеса «Аҷаԥшьара» ала автор дақәыӡбеит хәарҭара дук
зламыз, ажәлар ирылаҽны иҟаз ажәытә ҵас бааԥсы. Ачымазаҩ
изы аҷаԥшьареи анцәа иаматанеиреи рыда даҽа хәшәык

– 341 –

ыҟам ҳә́а изырыԥхьаӡоз, ауаа аҵара ахьрымамыз, рыхдырра
лаҟәны, алашьцара ицәыҵаханы иахьыҟаз акәын изыхҟьоз.
Апиеса «Аҷаԥшьара» аҿы хадаратә персонажқәаны иалоуп хаҵеи ԥҳәыси, – Базалеи Арухани. Аҩымҭаҿы ицәыргоу
асценақәагьы ахьымҩаԥысуа абарҭ ауаа рыҩнаҿоуп. Ҩбаҟа
шықәса зхыҵуа Базалеи Арухани рысаби заҵәы Кәтат абҷы
ихьны, даршышны дышьҭоуп.
Автор икылкааны, дақәшәаны, иуморла иааирԥшуеит
иҵарадаз, зыхдырра лаҟәыз хаҵеи ԥҳәыси рымцхаҵарақәа
зеиԥшраз. Арҭ аперсонажцәа автор иҵәылхны, цәымӷрала,
жәа џьбарала дрықәыӡбаӡом. Уимоу, аҩымҭа аҵакы азеиԥш
тенденциа злаҟоу ала, игәы рзыбылуеит, ирыцҳаишьоит,
хәыҷы-хәыҷла, шьаҿа-шьаҿала акәзаргьы, изакәызаалак
хәарҭара злам рымцхаҵарақәа ирыликәкәаар иҭахуп.
Базалеи Арухани уаа қьиақәоуп, иразуп, ҵҩа змам
агәыбылра рылоуп, ргәы ҭыӷьӷьаа иҟоуп. Абҷы зыхьны ишьҭоу
рхәыҷы хәарҭак иоуазар ҳәа аҟәыдырԥаҩ лахь уаҩ дрышьҭит.
Аҟәыдырԥаҩ ирзаалыцҳаит рыԥшқа хәшәы-быӷьшәы ҳәа
закәызаалак амалахазгьы идрымгаларц, ирабжьалгеит абҷы
зыхьхьоу ахәыҷқәа еизганы, аҳцәа ирыҳәарц. Аҿарацәа
еизаны иҷаԥшьоит. Аха уи еизаз зегьы ажәытә лашьцара
ицәыҵаханы, ирхаԥаны иҟаӡам. Уа ирылоу агәыла ҷкәынцәа
Кәагәсеи Пахәалеи аҿатә аамҭа иазхьаԥшхьоу, амцхаҵарақәа
рыгәра зымго уаауп (Пахәала ҩажәа шықәса ихыҵуеит,
ақалақь аҿы аҵара иҵоит). Арҭ арԥарцәа аҩыџьагьы иаахтны
ачымазаҩ иаби иани ирабжьаргоит афельдшер дизааргарц.
Азныказы, Базалеи Арухани афельдшер иӡбахә ажәангьы
ираҳарц рҭахым. «Мшәан, гаӡаҵас бышԥацәажәои, Аруханхеит! Аҟәыдырԥаҩ аҭакәажәыжә илдыруазеи, сынтәатәи
аамҭа бара балалмырӡуа? Мамзаргьы аҟәыдажә акрадыруама?» – иҳәеит Кәагәса, аҟәыдырԥаҩ игәы лзеибакшәа. «Ааи,
џьым-џьым, ус умҳәан, сузӡатәуп, даҽаџьара иуҳәаргьы,
абраҟа иумҳәан, ухахәыс сцеит», – лҳәеит Арухан, «аҳцәеи»
аҟәыдырԥаҩи лыцәгәаар ҳәа дшәаны, дӷьаҵәыӷьаҵәуа.
Ажәеи ажәеи шеихырҳәаауаз Пахәалагьы иажәақәа
марӷьцәакәа аныҳәара, аҷаԥшьара, аҿаҭахьа, ахнырҳәтәы
ачымазаҩ ишимыхәоз, аныха, аҩсҭаа ҳәа акгьы шыҟам,
урҭқәа раҵкыс афельдшер дааганы хәшәык ҟарҵар шеиӷьыз
анреиҳәа, иацәшәеит, иргәамԥхеит. Пахәала адыди амацәы­

– 342 –

си закәызеишь ҳәа аҵәы алаҵаны, ирониа ҳасабла даназҵаа,
Базала аҭакс ииҳәо иажәақәа иаҳдырбоит амцхаҵарақәа
заҟа илаҽны дыҟоу: «Адыди амацәыси закәызеи умбои, аа,
Елыр-ныха – злыԥха ҳаура ауп… Ҳара иаабауам акәымзар,
аԥсабараҿы иҟоуп аҩсҭаацәа ҳәа изышьҭоу. Убарҭ аҩсҭаацәа
абрахь, аԥсабара ашҟа ианаацәырҵлак ауп злыԥха ҳаура
Елыр-ныха аҟәҟәа-ҟәҟәаҳәа ихысуа ианрышьҭалауа: урҭ
аҩсҭаацәа аҵла иаадтәалар, Елыр-ныха хысны, аҵла ԥыххаа
иқәнаҵауеит, ахаҳә иқәтәар – ахаҳә арҭәауеит, убасҟак амч
ду амоуп!»
Аиҳабацәа ишыргәамԥхоз, аҵыхәтәан аҿарацәа афельдшер дааргеит. Лымч дмырхеит акәымзар, зегь реиҳа афельдшер иаагара Арухан илгәаԥхомызт. «Никәала, иаҳҳәақәауа
ирзууазеи, ари адохәҭыр иаагара уи аҟара исгәаԥхауам…
Абҷи ахәшәи еидыргалауа збахьада, амалахазгьы иҵасума? –
лҳәоит лара, зыхьӡ лшьоз лабхәында Кәакәана днаидгыланы.
Ачымазаҩ изааргаз афельдшер еизаны иҟаз аҷаԥшьацәа
ирцәымӡаӡакәа, ажәа џьбарала иреиҳәеит изҿқәаз акагьы
ишаԥсамыз. Аҷаԥшьацәа ахьыкәашоз асаба идыргылази,
ирхылҵуаз рышьҭыбжьи ачымазаҩ еиҭагьы ишизеицәаз урҭ
иахьырзеилымкаауаз азы ажәала ирԥхашьеит.
Афельдшер иҟаиҵаз ахәшәқәа ирыбзоураны ачымазаҩ
данеиӷьха, зегьы уамашәа ирбеит. Агәыла ӡӷаб Кәыкәына
лакәзар, «Анцәа, улԥха сыҭ! Ари адохәҭыр ԥшҩыс иҟоу зегьы
дагьреиӷьзаап! Аԥхӡы илҵуеит иҳәан, ишәымбои…»– лҳәеит
иџьашьауа.
Иаахтны агитациатә ҟазшьа рымоуп апиеса аҵыхәтәантәи
асценаҿы Пахәала ииҳәо иажәақәагьы. Ажәлар рҵарадара
иахҟьаны ачымазарақәа раан ҷаԥшьарада ихәарҭоу даҽа
ԥсыхәак анырзымдыруаз, аҟәыдырԥаҩы, аԥшҩы, ахәаџьа,
апап акагьы ишаԥсам азгәаҭаны, аҿатә аамҭа далацәажәауа,
уи убас иҳәеит: «Уажәы, ҿыц зхы цәырызгаз аҵара алашьцара ԥханаҵауеит. Аҵара-лашара ихнатуеит уи, уи шхәарҭам
аанарԥшуеит, иагьарӡуеит.Убрахь ауп аԥсҭазаара ахы ахьыҟоу.
Шьҭарнахыс иҟалауеит агәабзиарахьчара ҵабырг аиааира
аманы, мҩа иашала ишьақәгыланы… Убри аан ҳжәытәтәи
аҟазшьа бааԥсқәа, аҷаԥшьара еиԥшқәа егьырҭгьы, акыр
каԥсашт, иагьықәҵышт, дасу рашәақәа ҳәаны, иагьаныӡаашт
шәахсҭак ааҿамхакәа, шьҭамҭаҵәҟьакгьы џьара иааным­

– 343 –

хакәа, адгьыл ахаҿра аҟнытә. Убасҟан ауаа зегьы иагьырбашт: аҟәыдырԥаҩы, аԥшҩы, Ажьира-шьашәаԥшь-ныха,
анаԥра, убас абарҭ реиԥшқәа амцхаҵарақәеи рҿыхҩагақәеи
иаарыхҳәаны. Убасҟан иагьырдырышт ажәлар аиаша ашҟа,
алашара ашҟа, аԥсҭазаара бзиа ашҟа иаарласны уаҩы дкылызгауа аҵарадырра шакәу!»
Апиеса ианыԥшуеит автор аԥсуа бзазара бзианы ишидыруа, аперсонажцәа зегьыҵәҟьа ракәымзаргьы, дасу рхатә
цәажәашьақәа рымоуп.
Аизга «Алло!». Излаабаз ала, М. Аҳашба егьырҭ
алитературатә жанрқәа рҿгьы алҵшәа бзиақәа имоуп, аха
аԥсуа литератураҿы зегь реиҳа деицырдыруа дызлаҟалаз
исатиратә жәабжьқәа рылоуп. 1929 шықәсазы иҭижьыз аизга
«Алло!» ианылаз иажәабжьқәа иахьагьы ирцәымӡыц ртемақәа
рактуалра, сахьаркыратә рҿиамҭақәак раҳасабалагьы уиаахыс ииасхьоу аамҭа иазмырԥшшәыдеит дара ирымоу
рхаҭабзиарақәа. Уи аизга ианылеит ажәабжьқәа: «Алло!»,
«Ҳаи, дад, аписар, закә кампаниоузеи, ишааҳауҳәара!»,
«Ацуныҳәа акы иаԥсам сҳәон, аха…», «Уара узыхсырҟьозеи!»,
насгьы еиҭагақәак.
Ажәабжь «Ҳаи, дад, аписар, закә кампаниоузеи,
ишааҳауҳәара!» (1928 ш.) аԥсуа литератураҿы прозала иҩу
раԥхьаӡатәи сатироуп. Ари асатиратә жәабжь аҿы иҟалаз
анекдот ҟазшьа змоу, уаҩ дзырччаша хҭысуп. Аха баша аччара мацара акәым аус злоу. Уи ахҭыс хәыҷы иаҵаҵәахны автор иааирԥшит аҩажәатәи ашықәсқәа рзы аԥсуа бзазараҿы
аиҭакра дуқәа анымҩаԥысуаз изыхҟьашоз, аҿыц ԥсҭазаара
ирласны аира иаԥырхагаз акьаҳәрақәа.
Нас, уеизгьы, иҟалазеи ажәабжь аҿы?
Автор иҩымҭа дахьналаго иҳаиҳәоит ахҭыс ахьымҩаԥысуа
аҭыԥ зеиԥшроу. Ахьӡ ныҭкааны иҳаимҳәеит, аха атипра зуа
аԥсуа қыҭоуп, «ақыҭа» ҳәа дашьҭоуп. Ашьхақәа ирыгәҭылакны
ирымоуп адунеи иаҟәыҭханы, абахҭа иҭакушәа иҟоуп.
Уи ақыҭа иаланхо ауаа макьана иҵарадоуп, уаҩы игәы
иаарыцҳанашьартә еиҵаханы иҟоуп, наҟ нҭыҵҟа, адунеи ду
аҿы иҟоу ахҭысқәа заҵа ирыламхәра, рыӡбахәгьы рыздырӡом.
Аха иааиуа аҿатә аамҭа ацәқәырԥақәа ақыҭанӡагьы инаӡеит.
Ақыҭаҿы Асовет мчра шьақәгылахьеит. Аха акласстә
қәԥара еихсыӷьны иҟаӡам. Макьанагьы ирацәаҩын ақыҭаҿы

– 344 –

асовет политика ииашаны имҩаԥгазарц зҭахымыз, иззеилымкаауаз, ма еилызкаарц иашьҭамыз. Џьоукгьы аҿатә аам­
ҭа амаҵ руазшәа ҟаҵаны рхы алаӡырыргон, ирдырӡозшәа,
инагӡаны еилыркаазшәа ажәлар ржьон, арахь аамҭа иаанагоз
рхаҿы иҭагаланы ирымаӡамызт, ус баша барбаррала ажәлар
рымаҵ руазшәа ҟарҵон. Атәыла иаҭахыз акадрқәа маҷын.
Аҿар рахьынтәигьы ирацәаҩын абарбарыҩцәа. Имаҷмызт
џьара ҷышәрак анырҵалак иахнаԥаауаз, адырра рацәаны
ирымоушәа зыҽхазырззалоз. Урҭ, аинтелли­гент бжатақәа, ласы-лассы аусқәа еилархәон, идыруадаҩуан, ажә­лар рҵарадара
рхы иархәаны иржьон, рацәак ихьаамыз, игәырҩамыз аус
хәыҷқәагьы хадырчылон, иҵоурамыз ахыр­харҭа рырҭон.
Абас иҵоурамыз аинтеллигент бжатақәа ирых­ҟьаны ақыҭауаа
акомикатә ситуациа ишҭадыргылаз атәы зҳәо аепизодқәа
рыла ишьақәгылоуп ҳзыхцәажәо М. Аҳашба иажәабжь асиужет хада.
Зегьы еилазхәаз, еилазгаз ақыҭаҿтәи «аинтеллигенциа»
ахаҭарнакцәа ажәа заҵәык – «акампаниа» – аҵакы ииа­
шамкәа иахьеилыркааз ауп.
Ԥхны мшык азы аусҳәарҭа ашҭаҿы, аԥсаҵла аҵаҟа итәан
«акамисар» ҳәа изышьҭаз ақыҭсовет ахантәаҩы, унеишь-уааишь ҳәа зарҳәоз аҭаҳмадцәа бзиақәа, аԥошьҭаныҟәгаҩ, аписар. Аписар «ласы-лассы азакәан ԥшра аанкылауа», аԥошьҭа
ҿыц иаанагаз ашәҟәқәа дрыхәаԥшуан. Ашәҟәқәа руак аԥхьара
дадхалт, уажәы-уажәы иԥштәы иԥсахуа далагеит. «Даԥхьеит
знык, деиҭаԥхьеит, жәантә даԥхьеит, аԥхӡы илҵт». Уи
ашәҟәы урысшәала иҩын, ауезд Анагӡаратә Комитет аҟнытә
иаарышьҭыз акакәын. Уи иаҳәон ақыҭанхамҩа арыӷәӷәаразы,
аоблигациа аларҵәаразы акампаниа шымҩаԥгатәыз. Убри
акампаниа амҩаԥгаразы ҷыдала араион аҟнытә ақыҭахь
ауаҩы днарышьҭраны ишыҟаз.
Ашәҟәыԥхьара ззымдыруаз уа итәаз ауаа бара-барақәа
инеишьҭарххны аписар иазҵаауеит:
«– Закә кампаниоузеи, дад, цқьа иааилырганы ишаа­
ҳауҳәара!»
«– Ҳаи, дад, аписар, шьҭа аԥсышәала уаҳзаԥхьеишь!»
Аха уажәраанӡа ҷышәрак ахьидыруаз азы зҽырбабаны
иҟаз аписаргьы акампаниа иаанагоз цқьа изымдырит. Анкьа ақалақь аҿы ҭуџьарк иҟны приказчикс иҟаз Қалашь

– 345 –

иакәзар, аҵәы алаиҵоит, ашәҟәы, «акампаниа ҟашәҵароуп
аҳәоит» ҳәа анхацәа ижьоит. Акампаниа ҳәа иара дызҿу
акрыфара, акрыжәра аиҿкаароуп. Ажәабжь аҿы Қалашь
захьӡу иналкҩалкны, уарлашәарла ииҳәо арепликақәа рылоуп дышцәыргоу, аха убарҭ рылагьы деилкаауп уи ажәлар
ҽеик рзызмыӡбо аӡәы шиакәу. Насгьы ашәҟәыҩҩы уи азы
иҟаиҵо абарҭ азгәаҭа кьаҿқәа рыла даабоит иҵоурам аӡәы
шиакәу: «Қалашь анкьа ақалақь аҟны приказчикс ҭуџьарк
иҟны дыҟан. Аурыс бызшәа хԥаҟа-ԥшьбаҟа ажәа иаҳауан, уи
ала араҟа мбатәы идыруашәа ажәлар жьауа дхәаахәҭуа, рмал
рымкәкәаауа дрылан».
Аҭаҳмада Гьадлач – «изакә кампаниоузеи, иҟаҳҵара акраадыруама», – аниҳәа, Қалашь иашьа Ҳанашәгьы иара итәала
днақәыӷәӷәаны аҭак ҟаиҵеит: «Изакә кампаниоузеи умбои,
аӡәы крыфара иҭаххеит, криҿаҵа рҳәеит».
Аписар, ақыҭсовет ахантәаҩы, егьырҭ анхацәагьы ирура
рзымдыруа иааилахеит, иаргачамкит уи ашәҟәы. Акампаниа
мҩаԥгатәуп ҳәа ашәҟәы иаҳәоз дара зынӡа даҽакала – афатәажәтә еиҿкаатәуп ҳәоуп ишеилыркааз.
Абасала, арҭ ақыҭа аинтеллигентцәа «бзиахәқәа» рымдырреи рыгәнымҩреи ирыхҟьаны акрызҵазкуаз аполитикатәи
анхамҩатәи уснагӡатәы зынӡа даҽа хырхарҭак аиуит.
Араионтә еиҳабыра рхаҭарнак «ишақәнагаз» ала иԥылар
акәхеит. Иалацәажәеит, инеимдырхха-ааимдырххеит. «Ианеимпуаз ирыӡбеит: ҳзықәшәаз ҳақәшәеит, иҟаҳҵахуазеи,
зегьы кәтык-кәтык, чашәк-чашәк, аӡар зылшо – аӡар, ауаса
зылшо – ауаса, аҩы зылшо – аҩы, убас еилаԥсаны акампаниа
ҟаҳҵап ҳәа».
Ус ишырыӡбаз еиԥш иагьынарыгӡеит. Афатә-ажәтә еиз­
ганы идырхиеит.
Араион аҟнытә иааз аиҳабыра рхаҭарнак Андреи Тарасиԥа Шарба иакәзар, зыӡбахә ҳҳәахьоу ақыҭаҿтәи «аин­те­
ллигентцәа» дреицәамзар, дреиӷьӡам. Ашәҟәыҩҩы ҟаза­
рыла иааирԥшуеит уи изы иҟазшьарбагоу ицәажәашьа
аҷыдарақәа. Андреи Тарас-иԥа Шарба уажәы-уажә аԥсшәеи,
аурысшәеи, агыршәеи еилаԥсаноуп ибз еилақьыцәуа
дышцәажәо. Аԥхьаҩ ибла ихгылартә иаарԥшуп иара аԥс­
шәагьы, аурысшәагьы, агыршәагьы ҽеины ишизымдыруа,
ишеилеихәо. Анхацәа ирцәыуадаҩуп ииҳәо иажәақәа реил­

– 346 –

каара. Иара ицәажәашьеи ихымҩаԥгашьеи еиқәшәоит, уаҳа
назҭахым абиурократ ззырҳәо иоуп. Ашьыбжьышьҭахь акампаниа (акрыфара-акрыжәра) илахадыртәаз идтәалазгьы
иаргьы аҩы еибарганы, ҵхыбжьон ауп икаҳабӷало ианыҩеи­
баргылаз. Убасҟан ауп иара араион ахьынтә ақыҭахь
дзынарышьҭыз аус алацәажәарахь даниасыз. Ииҳәо иажәақәа
еиҳагьы иӷәӷәаны, сахьаркыла ирҵабыргны ирныԥшуеит
аҭакԥхықәра зцәыӡны иҟоу аӡәы шиакәу. Абар, иара ицәазна
аҩы ыжәны, ибз аҟәаҟәа ԥҵәаны акәым, абжьааԥынгьы
иҽеины изымцәажәоз уи аус аӡбахә аҳәара дшалаго: «Товаришьчраа, анхацәа!.. Сара уажәы абра, товаришьчраа, шәара
шәҟны саарышьҭит ацентр правительство рыҟнытә.
Уаҟа ацентр аҟны аакьыскьа иҳаман аекстренное заседание.
Ари азаседание аҟны иаҳпостановилт, ҳ-страна аҟны
иаарласны асоциализми акоммунизми чаԥаны иаақәҳар­
гыларацы. Убри аҟнытә ҳапромышленност иаҭаххеит –
аиндустриализациа, ҳ-сельское хозиаиство – аукрепление.
Урҭ рыҟаҵаразы иахьеи уаҵәи ҳнапаҟны иҟоу афинансқәа
ҳазхауам. Абарҭ зегьы ангарышь анырзаау, иаҳпостановилт:
ҳ-страна индустриализмҳтәырц, ҳ-сельское хозиаиство, т. е.
ҳқыҭа нхара ҳкреплиааирц.
Убриазы акампаниа мҩаԥызгарцы, сара абрахь, шәара, товаришьчраа, анхацәа шәышҟа саарышьҭит. Ари сара сыззаази, сара саареи даараӡа ишус дуу гәаҭаны, ҳара зегьы абраҟа,
абри чрезвычаиныи т.е. чрезвычаиниа конференциа, заседание президиума, сиречь, собрание адносельчан Ж-скои обшьины, ишьҭаҳхыроуп»…
Абас еилахәеилапашьноуп аҭакԥхықәра дуи агәрагареи
зырҭаз ауаҩ гәаҩа Шарба иус наигӡарц дшаҿыз. Ҳәарас
иаҭахузеи, ииҳәоз абжакгьы анхацәа ирзеилымкааит, аха
цасҳәа рҽыраамсҭашәаны иқәшаҳаҭхазшәа ҟарҵеит, «ииҳәаз
ҳаҳаит, еилҳаргеит, ҳақәшаҳаҭуп, иҳадаҳкылоит!» – рҳәеит
Ҳасан захьӡу анхаҩы иҩызцәагьы иаргьы.
Еилыжәжәа-еилаԥԥы
иҟоу
Шарба
ицәажәашьала
аполитикатә терминқәак иреицаҟьаны ишидыруаз анхацәа
идирбарц, далаҽхәарц иҭахушәа дрыҵаҽырбаноуп ишиҳәо.
Аха изыӡырҩуа еилыркаартә аԥсуа ажәа еизадала имарианы
рацәажәашьа дақәшәом, дақәшәарцгьы дашьҭам.

– 347 –

Ажәабжь нҵәоит автор абарҭ иажәақәа рыла: «Ҳаи, дадхеит, ианбыкәушьҭ аԥсуа нхаҩи аҵара змоу аԥсуеи рбызшәа
анеибакуа?!»
Ари азҵаара иахьагьы актуалра ацәыӡӡаны иҟам ҳаԥс­
ҭазаараҿы. Аҵара змоуи измами реилибакаара акраҵанакуа
иҟоуп ҳуаажәларраҿы иахьагьы, аха аҩажәатәи ашықәсқәа
рзы уи еиҳагьы иҵарын.
Адунеи иқәынхо ажәларқәа аӡәырҩы иреиԥшны аԥсуаа­
гьы ажәытәан ирыман еиуеиԥшымыз амцхаҵарақәа. Усҟан­
тәи рдунеихәаԥшышьақәа зеиԥшраз ала адунеи ахаҭагьы,
аԥсабарагьы, ԥсы зханы иқәугьы зшаз, зегь зымчу, зегь зылшо анцәа ҳәа хыхь ажәҩан ахь аӡә дыҟоуп ҳәа ирыԥхьаӡон.
Анцәа инаҩсгьы аԥсуаа ирыман иҵегьы еиуеиԥшымыз
анцәахәы ссақәа: абнеи ашәарахи рынцәахәы – Ажәеиԥшьаа,
аарыхра анцәахәы – Џаџа, арахә (ашьамаҟа) рынцәахәы –
Мқамгариа, аҽқәа рынцәахәы – Аҽышьашьана, алақәа
рынцәахәы – Алышькьантыр, адыди амацәыси рынцәахәы –
Афы уҳәа убас егьырҭгьы. Ажәлар анцәахәқәа «рзылыԥхарц»
азы ирымҵахырхәон, урҭ ирызкны аныҳәарақәа мҩаԥыргон.
Аха ажәлар рыхдырра иазҳацыԥхьаӡа урҭ амцхаҵарақәа карыжьуан.
Убас, ашықәсан ианаамҭоу ақәа аурц, ианаамҭоу амра
ԥхарц ацуҭа (ақыҭа) иаланхоз ауаа еизаны имҩаԥыргон
ацуныҳәара. Уи ацуныҳәара мҩаԥыргар, аӡысаамҭеи аар­
ҩареи ҟамларц азы иахәоит ҳәа ирыԥхьаӡон. Асовет мчра
Аԥсны ианышьақәгыла ашьҭахьгьы ԥыҭрак ақыҭа кҿахақәак
рҿы уи ацуныҳәара мҩаԥыргалон. Аԥхьагылара змаз,аҵара
зҵаз ауаа, зегь раԥхьа иргыланы арҵаҩцәа ирыхәҭан
ацуныҳәа акагьы ишаԥсамыз ажәлар рыхшыҩ азцартә
ирҳәаларц. Ажәытә мцхаҵарақәеи аҵасқәеи, аҿатә аамҭа
иаанагаз аԥсҭазаареи ирыбжьалеит аиқәымшаҳаҭрақәеи
аиҿыхарақәеи рацәаны. Аҿатә ԥсҭазаара ирласны аиааира
агарц, уи ажәлар рыларҵәара иазкыз, изыхәҭаз ауаа рахьтә
ласы-лассы агхақәа ҟазҵозгьы маҷӡамызт. Иҟан аҵара змангьы хара имхәыцуаз, зхатә қьаф мацара иашьҭаны, ажәлар
алашьцара рхыхра интерес измақәамызгьы. Иҵоурамыз урҭ
ауаа иҟарҵоз аус ажәлар ԥхьаҟа рцара иаԥырхаган, ажәлар
рыхдырра дырблаҟьон, ахырхарҭа иаша рнаҭомызт. Убас
еиԥш иҟоу атип мҽеи даарԥшуп М. Аҳашба исатиратә жәабжь
«Ацуныҳәа акы иаԥсам сҳәон, аха…» ҳәа хыс измоу аҿы.

– 348 –

Ари ажәабжь иалоу ахадаратә хаҿы Ӡаӡ ихьӡуп, ақыҭаҿы
рҵаҩыс дыҟоуп. Аҟәа аҵара далгахьеит. Гәык-ԥсык ала
ажәлар рымаҵ аура зыхәҭоу аӡә иоуп. Аха иҵаҩцәа иреиҳәо
иажәақәеи ихымҩаԥгашьеи еиқәшәаӡом. Ашкол аҿы иҵаҩцәа
иреиҳәоит аԥсхәра, ачараура, аныҳәагатәқәа рықәҵара,
рыҟаҵара изакәызаалак акагьы иаԥсам, ԥырхагамзар
хырҳага рылам ҳәа. Ирабжьеигоит ахәыҷқәа рабацәа,
ранацәа, рыуацәа ргәыцхәцәа амцхаҵарақәа шхәарҭам
рарҳәаларц, насгьы дара ахәыҷқәа ачарақәеи аԥсхәрақәеи
рахь имнеиларц.
Абас арҵаҩы Ӡаӡ ашкол аҿы атеисттә пропаганда
мҩаԥигоит. Аха абжьааԥнытәи абзазараҿы, хаҭала иара
ихымҩаԥгашьала ахәыҷқәагьы, адуқәагьы иреицәоу аҿырԥ­
ш­тәоуп идирбо. Аарҩара иахҟьаны зымхқәа ззымцәаӷәо
анхацәа ацуныҳәа ахьымҩаԥырго данақәшәалак, аҟама
аҿеиԥш дааҳәны зынӡа даҽакала ихы мҩаԥигоит, зынӡа
даҽакала дцәажәоит. Ӡаӡ иҩызцәа ҩыџьа ицны чарак ахьтә
аҩы иашьны, икаҳабӷало ҽыла иаауан. Ацуныҳәа ҟазҵарц
адәыԥшҟаҿы еизаны иҟаз ақыҭауаа ианынарывала,
инымҩахыргеит. Арҵаҩы анхацәа иҟашәҵо акагьы иаԥсам,
иҽеим ҳәа заҵа иреимҳәара, аҩы ирҭоз иҽаҭаны, даҵашьшьы
ажәра далагеит. Аха аҩы иҽахьаиршьуа мацарагьы акәым аус
злоу. Мышкы уи аԥхьа, ашкол аҿы ацуныҳәа еиԥшу ажәытә
ҵасқәа ҽеим ҳәа ахшыҩ зирҵоз иҵаҩцәа ԥыҭҩык назлаз,
анхацәа ишырбоз, ишраҳауаз, уажәы агәыблаа азна аанкыланы аныҳәаҿа иалеиҵо иажәақәа роуп иссиру. Дҿагәаҿасуа
абас иҳәоит: «Ацуныҳәа акы иаԥсам, ихәарҭам, амала
заралрҳароуп, ауаа рмазара аныхгоуп, урҭ рзы қьар алам…
анхацәа ацуныҳәа аҟаҵара иаҟәыҵроуп ҳәа рҳәон, саргьы
иахьа уажәраанӡа абри сақәшаҳаҭны сыҟан, аха ииашаны, иахьа сгәы даҽакала иҟалеит, изааӡарызеи… Ацуныҳәа
ажәлар еибанарбоит… зегьы убас шәеибга-шәеизҩыда,
шәара есышықәса хәынтә-хәынтә ацуныҳәа ҟашәҵауа, сарр-р-ра сҩызцәагьы сар-р-р-р-гьы ԥшӡала ҳаниа-а-а-уа ҳаа-а-н-н-ныҳәа-хааит!.. – Иԥсы мшьакәа ижәит. – Ҳаит, афы
асааит, сашьит убауоу, – иҳәеит, агәыблаа ҭацәгьы ахы ларханы инықәиргылеит».
Ажәабжь аԥхьатәи ацәаҳәақәа инадыркны арҵаҩы Ӡаӡ
аҿатә аамҭа иақәнаго аӡәы иакәушәа дахьцәыргоу аконтра-

– 349 –

стра азыруа иҟоуп иара исабрада иҿыхны, дзакәыҵәҟьоу
аазырԥшуа аҵыхәтәантәи адаҟьақәа.
Ари арҵаҩы иҽеим ихымҩаԥгашьала Гьадлач иеиԥш иҟоу
анхацәа қьиақәа, ауаа еизадақәа рыхдырра шьақәиҟьоит,
аамҭа ҿыцгьы патудаитәуеит. Уи азоуп ацуныҳәа бзиоуп ҳәа
Ӡаӡ аныҳәаҿа анышьҭих ашьҭахь Гьадлачгьы дгәырӷьаҵәа
абас зиҳәо: «Аа, дад, аҵара ду змоу, аҵара иалгахьоу ауаҩы
ииҳәауа, ахшыҩ шимоу, мбатә шеилиргауа жәбауоу? Ҷышәра
хәыҷык зҵаз ракәуп ҳазмыхәаӡауа акәымзар… Арҭ уаами!»
Ӡаӡ уи аҽнытәи ихымҩаԥгашьаҿгьы даангылахуа ды­
ҟаз­ма, адырҩаҽны ашкол аҿы дахьнеиз, еиҭах иҵаҩ­цәа
дырцәыԥхамшьаӡакәа дрылагыланы абаџ-абаџ ихга, –
«ацуныҳәа акы иаԥсам, ихырҵәагоуп, шәҭаацәа идышә­
мырҟаҵалан», – ҳәа реиҳәон.
Излаабо ала, ажәабжь «Ацуныҳәа акы иаԥсам сҳәон,
аха…» аҿы ажәытә лашьцара зхаԥаны иҟоу анхацәа ракәӡам
ашәҟәыҩҩы дызхыччо, дызқәыӡбо. Ашәҟәыҩҩы исатиратә
жәа џьбара аҵарра зқәикыз, аҿатә аамҭа амаҵ азура зыхәҭоу,
аха еилазхәо ауаҩы мҽеи иоуп. Аҵаҩ гәеилыхха Мыҷа дназлоу
ихыччартә аситуациа ихы ҭаиргылт арҵаҩы Ӡаӡ. Ахадаратә
хаҿы дышҵаурамгьы, ажәабжь еиқәылашьцаӡаны иҟаӡам.
Дцәырҟьацәырасуа зыӡбахә ҳәоу аҵаҩы ҷкәын Мыҷа иеиԥш
иҟоу роуп уаҵәтәи амш зтәу, ажәлар рзгьы илашарбаганы
иҟало. Аҩымҭа азеиԥш ҵакы, азеиԥш хырхарҭа зеиԥшроу
ала, урҭ аҿар Ӡаӡ ҿырԥштәыс дшыҟарымҵо ҩашьаӡом.
М. Аҳашба иажәабжь «Алло!» иаҳнарбо ахҭысқәагьы
аҩажәатәи ашықәсқәа рзоуп ианымҩаԥысуа. Аха ари
аҩымҭа тематикалагьы, азҵаарақәа иқәнаргыло рылагьы, ажәабжьқәа «Ҳаи, дад, аписар, закә кампаниоузеи,
ишааҳауҳәара!», «Ацуныҳәа акы иаԥсам сҳәон, аха…»
раасҭа акыр амҽхак ҭбаауп. Ажәабжь неиҵых «Алло!»
аҿгьы хадаратә проблеманы иқәгылоу ажәытәи аҿатәи
реиҿыхарақәа роуп. Аха урҭ араҟа даҽа ҟазшьак рымоуп,
даҽа ԥсҭазааратә ганқәак аадырԥшуеит. Аԥхьа ҳзыхцәажәаз
ажәабжьқәа ҩба рҿы асоциал-класстә еиҿыхарақәа уиаҟара
иҵарым, еиҳараӡак изызку ажәлар рҵарадара иахҟьаз
арыцҳарақәеи агәамҵрақәеи роуп. Ажәабжь «Алло!» акәзар,
аҵарадареи анхамҩа лаҟәи реиҵахара инарываргыланы,
ажәлар рыкласстә ӷацәа рхаҿсахьақәагьы акыр иагәылҭәаа­

– 350 –

ны иаарԥшуп, насгьы шьахәла ианыԥшит урҭ ашықәсқәа рзы
анхацәа рыхдырраҿы имҩаԥысуаз аиҭакрақәа, ақыҭа иазкны
ақалақь иҟанаҵоз ацхыраара.
Ажәабжь аҿы ҳара иаабоит иҵоуроу ауаа ҿыцқәа
рхаҿсахьақәа, урҭ имҩаԥырго акультуратә усқәа анырра
иҟарҵо.
Ахҭысқәа мҩаԥысуеит Кәмыз ҳәа аԥсуа қыҭак аҿы. Автор ибзианы иааирԥшуеит уи ақыҭа аԥсабара асахьақәа.
Араҟа Асовет мчра шьақәгылеижьҭеи хәышықәса ҵуеит.
Хәышықәса раахысгьы ари ақыҭа аусҳәарҭа ақәцәа иахагылоуп абираҟ ҟаԥшь, Асовет мчра аиааира иасимволха.
Адәахьала уахьналаԥшуа азныказы уаҳа даҽа еиҭакра дук
адумбалошәа иҟоуп.
Ашәҟәыҩҩы иӡаӡом зыӡбахә имоу ақыҭа макьанагьы
ажәытәра ахьыссы ишыҟоу. Ақыҭа усҳәарҭа уаанӡа еиԥш
уажәгьы «игәамха, аԥенџьырқәа кылыжәжәа, аҭӡамцқәа
злаҷабыз агазеҭқәа нацәхыԥ хԥарала аҭӡамц ӷәқәа реиԥ­
шьыра ирывҵаԥыжәжәаӡа, ахыб, апап инаԥар еиԥш, ицыр­
цыруа – ашыцламшә ақәтата…» иҟан. Уи аусҳәарҭа наҟ-ааҟ
иаваӷӷа игылан ауахәамеи ашколи, иара рыгәҭа игы­лоуп
ирыбжьаҟазошәа. Аусҳәарҭа абираҟ ҟаԥшь ахагылазар, ауа­
хәама аџьар ӷьазӷьазуа иахагылоуп. Ауахәама заҟа иҿыцу
аҟара ашкол ажәхьеит, ишынеилаҳара иҟоуп.
Ақыҭа иаланхо ауаа ракәзар, макьанагьы ажәытә еиԥш ауп
ишынхо, неиҭаҳәара дук уаҩы ирыдибало иҟам, «рыцәмаҭәа
ҵәаҳәқәа нцәыҵаркьакьа-аацәыҵарсуа, адгьыл бӷьаҭуа,
ажәла ақәыҳәҳәауа, ак заар, ҵәаҳә ҽагала анышә адыҳәҳәалауа
иаадрыхуа ахәыҷгьы абжа ақыҭа аҭуџьар Қалашь ирцәифауа,
ихандеи-ԥымлауа, аарлаҳәа акәын рыԥсы шҭаз».
Араҟа ажәытәра злаҽны иҟоу ақыҭа адәахьала уахь­
налаԥшуа иадубало рымацара ракәӡам. Иаланхо ауаа рын­
хамҩагьы, рыхдыррагьы, рԥсихологиагьы макьана ажәытәра
акыр ирыӷәӷәаны иакуп, еиҵахоуп.
Аҭоурыхтә ҵабырг инақәыршәаны ашәҟәыҩҩы ҟазарыла
иааирԥшуеит урҭ ашықәсқәа рзы аԥсуа қыҭаҿы ауаа
реизыҟазаашьақәа зеиԥшраз, насгьы класстә еилазаашьас
ирымаз. Асовет мчра иаанагаз абзиарақәа анхацәагьы инаг­
ӡаны цқьаҵәҟьа еилкааны ирымам, урҭ рыкласстә ӷацәа­
гьы – апапцәа, акулакцәа уҳәа цқьа ирыздырам, макьанагьы

– 351 –

ажәытәра шԥахнымҳәри ҳәа игәыӷуеит, аха аҿатә дара рзы
ишықәыхгоу уеизгьы еилкааны ирымоуп.
Ажәабжь злашьақәгылоу ахадаратә сиужеттә цәаҳәа абас
иҟоуп. Аҟәатәи акьыԥхь усзуҩцәа абри ақыҭа шеф ҳасабла ацхыраара арҭоит. Урҭ ақыҭаҿы инаргеит уа ахаан ирымбацыз
арадиоаппарат. Уи рбарц, абжьы раҳарц аусҳәарҭаҿы еизеит
ақыҭауаа ҳәсала-хацәала, хәыҷла-дула ирацәаҩны, апапи
акулакцәеи налаҵаны. Еизаз ауаа арадиоаппарат џьашьатәыс
иркит, еиуеиԥшым ажәақәа ахырҳәаауеит. «Дад, Ҭамел, удинаныс ишааҳауҳәара, абри астол иқәу ачықьмаџьа акәума
зымала ицәажәоит ҳәа абриаҟара зыӡбахә ҳаҳауа?» – иҳәеит
аҭаҳмада Мзауҷ. «Макьана ҳабаҟаху, анцәа ҳашәцәимшьыр,
иагьа мӡанра ҳшәырбара шәыҟоуп, дад!» – иҳәеит аҭаҳмада
Қәаҭ, изымбатәбараханы.
Ажәакала, Аҟәантәи арадиоаппарат ақыҭаҿы анагара хҭыс
дуны иҟалеит, аӡәырҩы рыхдырра еиланарҩынтит. Аҿатәра
цқьа агәра зымгоз, икәанызануаз, амаршәа зкуаз акыр рхы
иҭанархәыцит.
Аҵара змоу арԥыс Ҭамел дназлоу, аҿыц аамҭа аха­
ҭар­накцәа ринициативала ауахәамаҿы аԥхьарҭа ҩны
еиҿыркааит, арадиоаппаратгьы уахь инаргеит. Акулакцәа
Уазамаҭ, Бадра-Бандалеи, аҭуџьар Қалашь, апап Мақсиме
уҳәа рҽынкыдҵо, хыцәнымырха ари аус аиҵаҟьара иашь­
ҭалеит. Ауахәамаҿы аԥхьарҭа ҟазҵаз, арадио уахь иназгаз ацәдыршәо иала­геит, ҩба ззымдыруаз анхацәа еиза­
дақәагьы ируа рзымдыруа, иахырҳәаара рзымдыруа
иаанхақәаз ҟалеит. Зыӡбахә ҳҳәаз аҿыц аамҭа аӷацәа арадио ӡаны, гәаҩарак ахь иганы, абна иларыжьит. Арадио аӡра
ауаа еиҳагьы еиланарҩынтит. Уҳәан-сҳәангьы ақыҭауаа
иры­ларҵеит, Елыр-ныха ԥырны иааны, арадио агазшәа. Аха
аҵыхәтәан урҭ еиқәдырҽаҽаз рымцҟьашьырақәа рыҵыҵит.
Ақыҭа аҿар ирбеит арадио ахьыҟаз, уи ауахәама идәылганы
агара инициаторс иамаз акулак Бадра-Бандалеигьы ақыҭа
усҳәарҭаҿы днаганы дныҩнаркит.
Ажәабжь «Алло!» абри асиужеттә цәаҳәа хада иадҳәаланы,
ашәҟәыҩҩы иаҳирбоит еиуеиԥшым ауаа. Урҭ зегьыҵәҟьа
рхаҿсахьақәа хаҭәааны иҟамзаргьы, усҟантәи аԥсуа қыҭа
абзазашьа зеиԥшраз акыр игәылҭәааны аарԥшразы акыр
ихәарҭақәоуп. Ажәабжь иалоу иҵоуроу ахаҿқәа рахьтә

– 352 –

даарылукаартә дыҟоуп амҩа иаша иқәу, иҟәбаҟәшәо
зқыҭауаа ирыцхраауа арԥыс Ҭамел. Ҭамел уаҩ рыцҳак,
уаҩ ӷарӡак диԥан. Дшыхәыҷыз иаби иани Кәмыз ақыҭан
ашкол дҭарҵеит. Автор излаиҩуала, ақыҭаҿтәи ашкол
даналга ашьҭахь иҵара иациҵарц азы иҭаацәа рмазара инанамыгӡазт, аҩны дынкыланы дрыман. Асовет мчра
анышьақәгыла, ақыҭа активистцәа дрыцхраауа дала­
геит, аԥхьарҭа ҩны аиҿкааразы аус еиҵихит, ажәларгьы,
аиҳабырагьы ргәы дақәшәеит. Аҟәатәи апартиатә школ ашҟа
ддәықәҵан, уи далганы ақыҭахь дгьежьит. Ақыҭа ашефцәа
Аҟәантәи иааргаз арадиоаппарат архиараан дрыцхрааит.
Ҭамел аилкаара бзиа змоу, изыдгылатәуи изҿагылатәуи
здыруа арԥысуп. Азныказы, қәрала дахьеиҵбу аҟнытә,
аиҳабацәа рҿаԥхьа дгыланы дпаӷәӡа ацәажәара, ахшыҩ
дырҵара ицәыуадаҩуп, аха ақыҭауаа идеилиркаартә
иреиҳәоит хырԥашьа змам аусмҩаԥгатәқәа шрымоу, зегь
раԥхьа иргыланы, ашколи аусҳәарҭеи аремонт шырҭахыз,
анхацәагьы уи ииҳәаз иақәшаҳаҭхеит.
Хыԥхьаӡара рацәала аҩымҭа зыбжьы алыҩуа егьырҭ
анхацәа рахьтә иаарылукаартә иҟоуп Кәат-Кәаталеи насгьы
Едгьагә. Арҭ аҩыџьагьы дасу рҷыдарақәа шрымоугьы, еидызкыло, излеиԥшқәоугьы ыҟоуп.
Кәат дахьуаҩ кьаҿыз, хәаԥк ахьиакәыз азы, епитет ҳасабла
ихьӡыҵәҟьа инацҵаны, иара ианимаҳауаз хыччашақә
Кәаталеи ҳәангьы изырҳәон иқыҭауаа. Аха уи аепитет
гәаӷшақәҵәҟьа акәӡамызт ихьыӡҵәҟьа иацҵаны изырҳәоз.
Иара иуаҩыбжараҿы днеихьеит, апартиа далоуп. Аԥшқа
иҟазшьақәагьы ныҟәигоит, зегьы дрызҵааҩуп, иҩызцәа
рҿы, ажәлар рҿы зегьы идыруашәа ихы ныҟәигоит. Акиаки еиҿагыло аҟазшьақәа имоуп. Аҿатә аамҭа иаанагаз
абзиарақәагьы ԥыҭк еилицахьеит, аха ажәытәрагьы зынӡа
дзалҵны дыҟам.
Ҟазшьала Кәат дизааигәоуп Едгьагәгьы. Аҩыџьагьы
гәынхәҵысҭала акәзаргьы, аиҳабыра ҿыци аԥсҭазаара ҿыци
шырзеиӷьу рыхшыҩ азцахьеит, ирылшо ала аҿатә уаа ирыдгыларц иашьҭоуп. Ҵабыргуп, макьана акулакцәа, амал­
уаа изларыцәшәақәо ыҟоуп, аха аҵыхәтәантәиқәа рҳәатәы
иаццаӡонгьы иҟам. Уажәшьҭа рымч акыр иақәгәыӷуа
ишьақәгылахьеит.

– 353 –

Едгьац иоуп раԥхьаӡа ауахәама аԥхьарҭа ҩныс иҟарҵарц
рабжьызгаз. «Шәыԥшишьт, абна, нахьхьи, уахәамак цырцыруа, мшаҽны ишыҟарҵаз еиԥш, иҿыцҳаҳараӡа иахьҳазгылоу.
Акы иаҳзаԥсоушьт уи! Мамоу. Дадагьа, ишԥашәгәахәуеи,
еиӷьымхари иара убри ауахәамагьы џьара аказы ҳхы
иаҳархәар, иаҳҳәап, аԥхьарҭа ҩныс иҟаҳҵар?» – иҳәеит
иара. «Ҳаи-ҳаи, абрыгьы ажәоуп удыруоу? – иҳәеит КәатКәаталеигьы, дазаагәырӷьашәа. – Даараӡа иажәа бзиоуп!»
М. Аҳашба ҳзыхцәажәо иҩымҭаҿы зегь реиҳа ихаҭәаау
хаҿсахьаны даарԥшуп ажәлар жьаны, урҭ рымч ала амал
зырҳаз акулак Бадра ихаҿсахьа. Бадра Асовет мчра ҟалаанӡа
иҳәатәы ԥкыра амамкәа ишыҟазҵәҟьа инымхеит. Аха уи
макьанагьы анхацәа инацәа излахаиргьежьуа маҷӡам. Иара
ақыҭа иаланхо зегьы-зегь реиҳа Асовет мчра ицәымӷуп,
акласстә ӷа цырцырҵәҟьа ззырҳәо ауп. Ашәҟәыҩҩы иҟаиҵо
азгәаҭақәа руак аҿы Бадра изкны абас иҳәоит: «Илшауамызт
акәымзар, Асовет мчра иаҿагыланы аӷьараҳәа иқәԥашаз организациак имазаргьы цәгьа ибауамызт». Асовет мчразы
иара иҿашәалак ҳәо ауаа дрылан. Знык, ҩынтә дҭаркқәеит,
аха ииҳәац иҳәон, даҟәыҵуамызт. Аха аҵыхәтәан иххәыцуаз
имҵәеит. Уаанӡа ицәшәоз анхацәагьы рыхдырра маҷ-маҷ
иазҳауан, иара иҵкыс ҳазлеицәоузеи рҳәо аҟынӡа инаӡо иалагеит. Иааиҳәоз зегьы аамҭа иақәымшәаӡакәа иавышша иахьцоз азы, акамбашьхьшьцәа инадыркны, иара ианимаҳауаз,
Бадра-Бандалеи» ҳәа изырҳәо иалагеит.
Ажәабжь аҿы ахҭысқәа анымҩаԥысуа аамҭазы БадраБандалеи имчгьы иажәагьы рацәак алырдо иҟам, акыр
иҟар хҽхьеит, аха нышәарак ҟаиҵарцгьы иҭахӡам, «игәы
дахаԥжәауа, алацәгьа, ала бааԥс ауаҩы ишиеишуа, ааԥ ҳәа,
Асовет мчра дышнамҵасра дтәан. Аха иабаҟоу, егьилшауамеи, уаҟа итәаз апап қамсажә иакәымзар, иара ицызҳәоз ҳәа
уаҩы димамызт». Икласстә позициа анкәадахаӡа, анцәа дицырхырааны иҽышьақәирӷәӷәарц иақәикит.
Бадра ихаҿсахьа аарԥшразы ашәҟәыҩҩы инарҭбааны
ихы иаирхәеит адиалогқәа. Адиалогқәа ари ажәабжь аҟны
мацара акәым, инеидкыланы М. Аҳашба ирҿиамҭа зегьы азы
акыр иҟазшьарбагоуп, ахадаратә сахьаркыратә хархәагақәа
ируакуп.
Апапи Бадреи еихьыс-еиԥысуа аҿатә уаа ринициативақәа
ирҟәырҟьарц иалагоит, аха дара ртәы ирзаргом. Егьырҭ ауаа

– 354 –

дшырзыҟоу, иара аԥсҭазаараҿы ҭыԥс иааникыло зеиԥшроу
ибзианы ирныԥшуеит ажәабжь аҿы Бадра-Бандалеи ана-ара
ииҳәо иажәақәа. Едгьагә ауахәама шәҟәыԥхьарҭаны иҟаҳҵап,
арадиогьы уахь инаагап аниҳәа, Бадра-Бандалеи зынӡак
дааԥнажәаӡеит. Апапи иареи хҭак еицҭадыршәуа ари аинициатива инаҿагылт. Ари иахҟьаны ақыҭа активистцәеи дареи аимак-аиҿак ироуз иҵарны ишымҩаԥысыз ашәҟәыҩҩы
ҟазарыла иааирԥшуеит.
Ҳахәаԥшып уи ахәҭа ажәабжь аҿы ишҳәоу:
«– Е-еи, зауалеи, шәара избауа анцәагьы дышәхашҭӡеит
ҳәа сыҟоуп. Иауазеи, ҳуахәама амцқьаҩцәа ҩнаҳҵаратәы? –
иааизымычҳазт дааибакит. – Едгьагә дажәын ихшыҩ цеит,
аха ҳара…– дҩагыланы инацәақәа ырмақаруа днарҿагылт.
–Хыхь иҟоу ҳаб, ицқьахааит ухьыӡ, иааиааит уԥсҳара,
иҟалааит угәаԥхара!.. –далагеит апап.
–Ааи, ааи, Едгьагә ихшыҩ цеит! –ибжьы ааирӷәӷәеит Бадра.
–Илашәуп, ирбауам, егьрыздыруам, жәҩаны иҟоу ҳаб,
иаҭоумҵан рыгәнаҳарақәа! Иисус Христос, шьарда зымчу
ацқьа, анцәа иԥа, ирыцҳашьа жәлара, иргәаумырԥхан аҩсҭаа
игәы иахәаша! – апап илахь-иџьымшь аӡатәра даҿын.
–Ааит, агызмал, изакәызеи иипатҟалеиуа? – иҳәан, апап
ишҟа даацәыгьхьаԥшит ақыҭа комҿар иачеика амаӡаныҟәгаҩ.
–Ишәымун, дад, анцәа игәы иамыхәара, ишәымун! Ижәуа
шәазхәыц, жәҩаны иҟоу ҳаб шәицәшәа!
–Абраҟа зегьы ҳнибарҵәароуп, мамзар ҳуахәама
мцқьак дныҩналаны иаауам, ааи, ааи, иаауаҵәҟьауам,
ижәдыруазааит!
–Бадра, уара уда измуқәода?
–Анцәа дхазҵауа аӡәыр дыҟазар, иуам, ааи, ааи, амала уччоит!
Азныказы Бадреи ақыҭа пап Мақсмеи ажәлар дырбунтырц иагьаарыгымхеит, аха ирылдмыршеит. Дара аапкра,
аҽԥыжәжәара, алақәа реиԥш ашра ишаҿызгьы, ажәлар уи
аҽны ирыӡбеит ауахәама аԥхьарҭа аҩны иарҭаразы, ашколи
аусҳәарҭеи ирхыбразы».
Иааидкыланы ҳахәаԥшуазар, ажәабжь «Алло!» сахьаркырала акыр ирҵабыргны, аԥсҭазааратә хҭысқәа ирныршәаны
иаҳнарбоит Асовет мчра Аԥсны ианышьақәгылаз раԥхьа­

– 355 –

ӡатәи ашықәсқәа рзы аԥсуа қыҭа абзазашьа, усҟан классла
аиҿыхарақәа иҟаз зеиԥшраз, аҿатә аиааира шымариамыз,
иаԥықәсылоз ацәырҵрақәа шырацәаз.
Егьырҭ аԥсуа шәҟәыҩҩцәа аӡәырҩы дреиԥшны, М. Аҳаш­
багьы лассы-лассы ажәлар рҿаԥыцтә рҿиамҭақәа ихы
иаирхәоит. Убас афольклортә сиужет шьаҭас измоу ируакуп
ажәабжь «Уара узыхсырҟьозеи, дадхеит». Ари ажәабжь аҿы
ашәҟәыҩҩы иааирԥшуеит ажәытә ҵасқәеи ақьабзқәеи амцхә
ихырҟьаны рымҩаԥгара акгьы ишаԥсам.
Аҵыхәтәантәи ҩажәа, ҩажәи жәаба шықәса рыҩныҵҟа­
ла М. Аҳашба ииҩхьоу исахьаркыратә рҿиамҭақәа иаары­
лукаартә иҟоуп иажәабжьқәа «Мақьҭаҭ иажәабжь» (1955
ш.), «Апырпыл џьыка» (1959 ш.), «Абзиабара аира» (1956
ш.), насгьы аизга «Соуҟари егьырҭи» (1971 ш.) еиднакылаз
ажәабжьқәа.
Арҭ аҩымҭақәа тематикалеи идеиатә сахьаркыралеи еи­
уеиԥ­шым, еиҟарам, аха еиҳараӡак изызку аҿатә социа­листтә
еизыҟазаашьақәа аԥсҭазаараҿы рышьақәыргылароуп.
Зыӡбахә ҳҳәахьоу исахьаркыратә рҿиамҭақәа рнаҩсгьы,
М. Аҳашба иҩны иҭижьхьеит амемуартә ҟазшьа змоу
ашәҟәы заманагьы. Уи иахьӡуп «Ааԥынра мшқәа раан»
(Агәалашәарақәа рыҟнытә), иҭижьит Аҟәа 1969 шықәсазы.
Ашәҟәы «Ааԥынра мшқәа раан» аҿы автор инарҭбааны
далацәажәеит иара ихәыҷреи иқәыԥшреи ашықәсқәа рзы
Аԥсны ақыҭақәеи ақалақьқәеи зеиԥшраз, акультуратәи
анхамҩатәи револиуциа шымҩаԥысуаз, хаҭала иара иқыҭа
гәакьа Ԥақәашьи, насгьы Очамчыреи, Аҟәеи, Москвеи
аҵара шиҵоз. Ашәҟәыҩҩы ихатәы ԥсҭазаара инадҳәаланы
иаҳирбоит Асовет аамҭазы аԥсуа милаҭтә ҩыратә культура ҿиашьас иаиуз, инҭкааны дрыхцәажәеит аԥсуа культура
аусзуҩцәа аӡәырҩы, иааирԥшит агазеҭ «Аԥсны ҟаԥшьи» аизга «Еҵәаџьааи» ркьыԥхьра аус иадҳәалоу интересу афактқәа.
Иара убас М. Аҳашба ари зыӡбахә ҳамоу игәалашәарақәа
рышәҟәаҿы инеиҵыхны далацәажәеит хаҭала иара
имаҷымкәа аџьабаа здибалахьаз раԥхьатәи аԥсышәала
аҩыгамашьынеи, аԥсуа алфавитқәеи, линотипла атипографиа аиқәыршәареи рҭоурых.
Аԥсуа советтә культура ашьақәыргылараан активла аус
злазиуаз ала, Аԥсны ауаажәларратә ԥсҭазаара агәҭа дыз-

– 356 –

лалагылаз ала, М. Аҳашба дрықәшәахьан, дрыҿцәажәахьан
иара дызхааныз аӡәырҩы аурыси ақырҭуеи шәҟәыҩҩцәа,
аҵарауаа,ауаажәларратә усзуҩцәа. «Ааԥынра мшқәа раан»
ҳәа хыс измоу иҩымҭаҿы М. Аҳашба хаҭала дзықәшәахьаз,
аус зциухьаз, ма дзыҿцәажәахьаз иналукааша ауаа
ргәалашәара амырӡразы ихәарҭоу акыр даҟьа ҳԥылоит.
Ашәҟәы аԥхьажәаҿы автор иазгәеиҭон:
«Абар, сара ҩынҩажәи жәаба шықәса егьаарыгымхауа, еицырдыруа акультуратә усзуҩцәа, Аԥснытәқәа реиԥш,
Аԥсны анҭыҵтәиқәа аӡәырҩгьы рааигәара анеирҭа-ааирҭа
сыман, дареи сареи акырқәа ҳаиниахьан, ҳаицәажәақәахьан.
Сара аусура иадҳәаланы акәзаргьы, иаԥсоу ауаа аӡәыкҩыџьак румҭак-рҳәамҭак, ашәҟәы ианқәам, иӡырц зылшауа
епизодқәак аасгәаларшәаны, ашәҟәы исзанҵауазар даара
исҭахуп, сҽазыскуеит убри…
Убас, абри ашәҟәы хәыҷы ала нап дсыркуеит сара
сгәалашәарақәа…»
Аинтерес ду рымоуп апоетцәа дуқәа Сергеи Есенин, Иосиф Уткин, академик Н. И. Марр, апрофессорцәа Н. Ф. Иаковлев, Л. Н. Генко уҳәа убас ирацәаҩны аԥсуа шәҟәыҩҩы
дышрықәшәахьаз ртәы зҳәо ишәҟәы адаҟьақәа.
Ихатә оригиналтә ҩымҭақәа инарываргыланы, М. Аҳашба
акыр аџьабаа ибахьеит аԥсуа литература аиҳагақәа рыла арбеиаразы. Аԥсшәахь еиҭеигахьеит аурыс шәҟәыҩҩы дуӡӡа
Н. И. Толстои еицырдыруа иповест «Ҳаџьы-Мураҭ», XIX
ашәышықәса алагамҭазтәи Аԥсны имҩаԥысыз ҭоурыхтә
хҭысқәак ирызку аурыс шәҟәыҩҩы Д. Л. Мордовцев ироман
«Прометеи иҵеицәа» ацыԥҵәахақәа, И. А. Крылов илыԥшааху
иажәамаанақәа, аиндиатә шәҟәыҩҩы ду Робиндранат Тагор
иповест, еицырдыруа америкатәи ашәҟәыҩҩы Е. Хемингуеи
иажәабжь «Аҭаҳмадеи амшыни», аурыс шәҟәыҩҩы А. А. Фадеев ироман «Агвардиа ҿа» уҳәа убас егьырҭгьы.

Иван Папасқьыр иԥсҭазаареи
ирҿиаратә мҩеи
Иналукааша аԥсуа прозаик Иван Гьаргь (Бинаҟәыҟә)-иԥа
Папасқьыр диит 1902 шықәсазы, Очамчыра араион Кәтол
ақыҭан, анхаҩы иҭаацәараҿы. Иара дахаанны, далаԥшны
ибеит ажәытә аамҭазы аԥсуаа рыбзазашьа зеиԥшраз, ишуа­
даҩыз. Заԥхьаҟа ишәҟәыҩҩыхараны иҟаз, агәынкылара бзиа
змаз Иван Папасқьыр даныхәыҷыз инаркны ибон ареволиуциа ҟалаанӡатәи ашықәсқәа рзы асоциалтә еиҟарамра
анхацәа абӷеиҵыхра шырнамҭоз. Аҷкәын аџьа ибон,
анхашәаҿы иаби иани дрыцхраауан. Иаб иҭахын иара ҵарак
иоуртә дҟаларц. Раԥхьаӡа Иван Папасқьыр аҩреи аԥхьареи
иҵеит иқыҭа гәакьаҿы, 1915 шықәсазы далгеит Кәтолтәи
аиҵбыратәи ашкол. Ақыҭаҿтәи ашкол даналга ашьҭахь, акыр
аџьабаа баны, Аҟәатәи арҵаҩратә семинариа дҭалеит. 1921
шықәсазы Аԥсны Асовет мчра аиааира анага, ари асеминариа
рҵаҩратә техникумны иҟарҵеит. Уи атехникум далгеит 1925
шықәсазы. Уи ашьҭахь агазеҭ «Аԥсны ҟаԥшь» аредакциаҿы
аус иуан.
Аҟәатәи арҵаҩратә техникум данҭаз ауп И. Папасқьыр
ишәҟәҩыратә баҩхатәра анҿыхаз. Абра еиҿкааз алите­ра­
туратә кружок активла ихы алаирхәуан, абра еибадырит,
аиҩызарагьы рыбжьалеит Дырмит Гәлиеи, Иуа Коӷониеи,
иареи. Урҭ ашықәсқәа инадыркны хьаҳәаԥаҳәада иара
алитературатә рҿиара мҩа дықәлеит. Атехникум далган,
агазеҭ «Аԥсны ҟаԥшь» аредакциаҿы аусура даналага, лассылассы икьыԥхьуан илахҿыхӡа, ицаҳәцаҳәо иҟаз, аԥсҭазаара
ҿыц ашьақәырӷәӷәара иацхраашаз апублицситикатә стат­
иақәа, ажәеинраалақәа, аочеркқәа, алитературатә рҿиамҭа
дуқәа раԥҵаразы агәаҳәара иман.
Аха Аҟәатәи арҵаҩратә техникум аҿы адырра иоуз изхоны ҳәа иԥхьаӡомызт. Аҵара ду аиура иазгәыҳәуаз И. Па­
пасқьыр 1928–1929 шықәсқәа рзы Ленинград дыҟан, уа­ҟа

– 358 –

дҭан амрагыларахьтәи ажәларқәа рбызшәақәа рҵара иаз­
кыз аинститут. Уантәи дхынҳәны Аԥсныҟа данаа инаркны,
иԥсҭазаара далҵаанӡа, хеигӡарак ҟамҵаӡакәа ижәлар гәа­
кьа рлитература арҿиара амаҵ азиуан. 1930 шықәса инаркны иааиԥмырҟьаӡакәа жәашықәса агазеҭ «Аԥсны ҟаԥшь»
аредакциаҿы аус иуан, уа апартиатә ҟәша еиҳабыс даман, 1938–1939 шықәсқәа рзы агазеҭ редакторсгьы дыҟан.
Уи ашьҭахь инеиԥынкыланы акыр шықәса (1943 шықәса
инаркны 1950 шықәсанӡа) Аԥснытәи аҳәынҭқарратә
шәҟәҭыжьырҭаҿы аус иуан, аамҭала зынгьы уи директорс
даман, нас редакторс дыҟан.
И. Папасқьыр иԥсҭазаара далҵит 1980 шықәсазы Аҟәа.
Аԥснытәи аџьажәлар ҳаҭырқәҵарала дахьиз, дахьааӡаз Кәтол
ақыҭан дганы дыржит.
Ашәҟәыҩҩы ирҿиаратә ҭынха (иажәабжьқәа, ироманқәа)
доуҳатә баҟа дуны аԥсуа милаҭтә сахьаркыратә литература
иаалыҳәҳәо иалагылоуп, аихьӡара дуқәа ируакуп.
Аԥсуа советтә литература арҿиаразы алагала ду иҟаиҵаз
азгәаҭаны, ажәлари аиҳабыреи И. Папасқьыр иҩымҭақәа рыхә
ҳаракны иршьоит. 1962 шықәсазы ашәҟәыҩҩы 60 шықәса
ихыҵра иазкыз аиубилеи ныҳәа дук еиԥш инарҭбааны
иазгәарҭеит ҳара ҳреспубликаҿы. И. Папасқьыр иҩымҭақәа,
хаз-хазы шәҟәқәаны акырынтә иахьҭыҵхьоу анаҩсгьы,
реизга хә-томкны иркьыԥхьхьеит (иҭыҵит ахәтомкгьы
1964–1969 шықәсқәа рзы). Иара ианаршьахьан хыԥхьаӡара
рацәала аорденқәа, амедалқәа, аҳаҭырқәҵаратә грамотақәа,
иара убас ианаршьахьан Д. И. Гәлиа ихьӡ зху Алитературатә
премиа, ихын Аԥсны Жәлар рышәҟәыҩҩы ҳәа ахьӡ. И.
Папасқьыр ауаажәларратә ԥсҭазаара активла далахәын, кыр
шықәса инеиԥынкыланы Аԥснытәи АССР Иреиҳаӡоу Асовет
адепутатс дыҟан, Аԥснытәи ареспубликатә библиотека ихьӡ
ахуп.
И. Папасқьыр иреиӷьу иажәабжьқәа, ироманқәа «Ҭемыр»,
«Аԥҳәыс лыпату» еиҭаргахьеит аурысшәеи ақырҭшәеи
уҳәа убас акыр аешьаратә жәларқәа рбызшәақәа рахь. Урҭ
иҩымҭақәа ҳтәылазегьтәи аԥхьаҩцәа гәахәара дула ирыдыркылахьеит, ирылаҵәахьеит.

И. Папасқьыр ирҿиамҭа
Ашәҟәыҩҩцәа аӡәырҩы дреиԥшны И. Папасқьыргьы
данқәыԥшыз ажәеинраалақәа иҩуан, аха иара ибаҩхатәра
ахьҭышәынтәалаз апрозатә жанрқәа ажәабжьи аромани
рҿоуп. Агазеҭ аредакциаҿы аус ахьиуаз имаҷымкәа аԥышәа
инаҭеит, ирласынгьы аԥсуа сахьаркыратә проза дазҟаза
дуны даақәгылеит. И. Папасқьыр инапы иҵыҵит хыԥхьаӡара
рацәала ажәабжьқәа, иара иоуп изҩыз раԥхьаӡатәи аԥсуа роман «Ҭемыр» (раԥхьаӡа уи акьыԥхь абеит 1937 шықәсазы),
1949 шықәсазы икьыԥхьит ԥшьы-ҟәшак змоу ироман ду
«Хьмур лымҩа» (анаҩстәи аҭыжьрақәа раан автор ари ароман ахьӡ иԥсахит, «Аԥҳәыс лыпату» ахьӡиҵеит, ахаҭагьы
акыр аиҭакрақәа азиуит, ԥшьба ракәымкәа, ихадароу хыхәҭакны ишеит), 1953 шықәсазы иҭижьит ахԥатәи ироман
«Ерцахә амҵан» актәи аҟәша. Ари аҵыхәтәантәи ироман
ашәҟәыҩҩы дыԥсаанӡагьы ирҽеиуан, аус адулара даҿын, аха
анагӡаха имоукәа иаанхеит.
И. Папасқьыр илитературатә ҭынхаҿы аҭыԥ ду ааныркылоит ажәабжьқәа. Хыԥхьаӡарала дара ҩынҩажәи жәаба
инареиҳаны иҟоуп. Еиуеиԥшым атемақәеи аамҭақәеи ирызкуп. Сахьаркыратә ҟазарылеи идеиатә ҵакылеи еицеиҟарам,
иҟоуп ҟазара ҳаракыла иҩу, иара убас иаҳԥылоит иԥсыҽ­
қәоугьы.
Ажәабжьқәа еиҳараӡак аԥсуа қыҭа аԥсҭазаара иазкуп. Ашәҟәыҩҩы иажәабжьқәа рҿы аԥызара змоу атема­
қәа абарҭ роуп: аԥсуа нхаҩыжәлар ареолиуциа ҟалаан­
ӡатәи рыԥсҭазаара аарԥшра атема, Аԥсны Асовет мчра
ашьақәгылара иабзоураны аԥсуа жәлар рыбзазараҿи
рыхдырраҿи шьаҭанкыла аиҭакрақәа шыҟалаз аарԥшра атема, 1941–1945 шықәсқәа рзтәи Аџьынџьтәылатә еибашьра атема. Хазы уаҩы иазгәеиҭартә иҟоуп асатиратә ҟазшьа
змоу ажәабжьқәа, ахәыҷқәа ирызку ажәабжьқәа, ажәлар
рҳәамҭақәа, рсиужетқәа шьаҭас измоу ажәабжьқәа, насгьы
автобиографиатә ҟазшьа змақәоугьы.
Аԥсуа нхаҩыжәлар ареволиуциа ҟалаанӡатәи рыԥсҭазаара
зеиԥшраз аарԥшра иазку И. Папасқьыр иажәабжьқәа
иаарылукаартә иҟоуп «Акаруал шәақь» (1936 ш.), «Ақабла»
(1938 ш.), «Аимҭахара» (1937 ш.), «Кәнач» (1938 ш.).

– 360 –

Ажәабжь неиҵых «Акаруал шәақь» аҿы ажәытә аамҭазы
иҟаз асоциалтә еиҟарамра анхацәа рзы ишхырҵәагаз
иӷәӷәаны, иҵарны иаарԥшуп. Аҩымҭа актәи ацәаҳәақәа инадыркны ицәыргоуп Хьыкәыр захьӡу ԥҳәысеибак лыӡбахә.
Хьыкәыр лхаҵа дахьыԥсыз азы агәырҩа лҽамҭакәа, лгәы
еиқәҳәаланы дыҟәбаҟәшәо лыҷкәынцәа хәыҷқәа Џьаҭи
Џьанҳәаҭи амлеи ахьҭеи иамгакәа илзааӡозар ҳәа даҿуп,
дхабыхацо даарыхуеит. Аха лыхәыԥҳа Ҳабыџь ламысдарыла длызныҟәеит, нас лыг-лҿы амырҳәаӡакәа, маҳагьарыла
лхәыҷқәа дырхыкәкәааны, Ҳауд захьӡу хаҵа лыгк дииҭеит.
Даахьаҳәын, ақыҭа еиҳабыра рҿы днеин, Хьыкәыр
лхатәгәаԥхарала лысабицәа каԥсаны, хаҵа дцазшәа иҳәеит.
«Нас, асабицәа ирыԥсыхәоузеи, умҳәои?» – ҳәа асҭаршын
даниазҵаа, Ҳабыџь дыԥхамшьаӡакәа аҭак ҟаиҵеит. «Акрыздыруама ирыԥсыхәоу, уама сақәшәеит, ишубо, аҩнреи
ахәыҷқәеи инапы иануп, ииҭаху рзиуааит ҳәа ажәа сзынлыжьит…» – иҳәеит.
Ҳабыџь дықәгьежьын, Хьыкәыр лхәыҷқәа опекунс
дрымазшәа ақьаадқәа еиқәирҽаҽеит, нас иҩныҟа иган,
маҵуцәас иҟаиҵеит. Ауаа рахь, аҷкәынцәа иааӡозшәа,
дрыцәнымхозшәа, абаџ-абаџҳәа дцәажәон. «Аибацәа
сааӡозар, ирымоугьы сара сақәиҭзароуп» – иҳәан, ирымазирыхӡыз, рыҩны-ргәара, рыдгьыл, хыцҩыцк ирымаз
рырахә– зегьы аарымихит. Лара Хьыкәыр лакәзар, дахьнаргаз даачмазаҩхан, мызкгьы дышьҭамхакәа гәырҩацәгьала
дыԥсит.
Џьаҭи Џьанҳәаҭи ԥсышақә имԥсит, ирызҳаит, аха рыхәԥ­ҳа
итәра изҭымҵит, ишынасыԥдаз иаанхеит. Уигьы азмырхакәа,
аҵыхәтәан Ҳабыџь исасны иҭааз аҭауад Оҭар мышгашақә,
қьафшақә акыӡӷы иаҿагыланы ирашәоз Џьаҭ цәҟьарас
дҟаҵаны, диеихсны дишьит акаруал шәақьла (Ажәытәан
иныҟәыргоз ашәақь хыкқәа иреиуан акаруал шәақь ҳәа
изышьҭаз).
Аҩымҭа хыркәшоуп Оҭар Џьаҭ дшишьыз абри аепизод хлымӡаах ала, иара уиоуп кульминациас иҟоугьы. Зашьа дыршьыз Џьанҳәаҭ деиҵақьызқьызны иҵәыуабжьи
аҭауадцәа рыччабжьи контрастра рзеибауа иҟоуп: «Ааи, Џьаҭ
рыцҳа, ушԥаҭадырхеи урҭ агәымбылцәа! – дааҩныҵәаан,
ихы-игәы дҭасуа, агәашә еимԥаа ашҭа дынҭҟьеит Џьанҳәаҭ.

– 361 –

Аҟырҟырҳәа аччабжьи аҵәыуабжьи еилаҳанто шьыжьтәи
аҳаир иналалеит».
Абас рыцҳарыла, гәымбылџьбарала, амучацәа ирыхҟьаны
инықәӡаа, аҳәахәдеиԥш акы иалабзаӡамкәа, илалаӡны ицеит
аԥҳәысеиба гәаҟ Хьыкәыр лҭаацәара хәыҷы.
Ажәабжь аҿы имаҷӡам аԥхьаҩ ибла ихгылартә еилыхха
иҟаҵоу асахьақәеи ахаҿқәеи. Еиҳараӡак угәы изеибафартә
дуаҩы хәымганы даарԥшуп иҵоурам аперсонаж хада Ҳабыџь.
Ҳабыџь ихаҭагьы дынхаҩын, аха дзеиуаз асоциалтә класс
заҵа дадымгыларыз, даԥырхаган акәымзар. Дгьангьашын,
ҭауади-аамсҭеи иҽрыдиҳәалон, дара днарыдҩыло амалгьы
имҟәыҵеикхьан, иҩны ақьаранџьцәа иман. Ареволиуциа
ҟалаанӡатәи аԥсуа бзазараҿы атипра зуа аӡә иоуп иара.
Ҳабыџь ихы иаирхәон усҟантәи аамҭазы аԥсуаа ҵасс
ирымаз ахәԥҳареи аӡӡеиреи. Иара акыр дрыхәоз џьшьа,
Хьыкәыр леиԥш иҟаз агәаҟцәа, ауаа еизадақәа хәыԥҳас
дҟарҵон. Усеиԥш иҟаз аиуара дара алеижьон, қьаф алеиуан. Даҽаганкахьалагьы иара аҭауадцәа дрымҵақьақьон,
хәыԥҳацәас иҟаиҵон, урҭ рыбӷа иман. Ҳабыџь изкны
ашәҟәыҩҩы иҟаиҵо, иҟазшьарбагоу азгәаҭақәа руак аҿы
абас иҳәоит: «Занааҭс иман ацәгьамыцәгьа аныҟәгара.
Ҭауадаа дрыцын уахи-ҽни, ауаа мчымхацәеи аҳәсеибацәеи
дреиӷьычуа. Иааӡамҭа Мсоусҭ дымсит иҳәар, аӡы ижәуамызт,
мыцхәы бзиа ибон ажәла дуқәа. Урҭ иреиуаз аӡәы данибалак, дқьақьаны, ихаҵкы камыршәуа, игәы иахәаша акы
ахьыҟаиҵара дашьҭалон, иаргьы убраҟа феидак изалгозар ҳәа. Ҭауадк дахьыҟоу даннеилак, аԥсрак азыҳәангьы
дырзыртәомызт. Дкәаҩӡа дышгылоу аамҭа неихигон.
– Урҭ анцәа игәаԥханы иишаз уаауп, даҽа шьак рылоуп,
даҽа ламыск рымоуп, рмаҵура ҳаԥымхааит, – иҳәон дан­
цәажәоз.
Усҟантәи аамҭала акыр зылшоз уаҩын Ҳабыџь, зыцхыраара имаз ҭауади-аамсҭеи рымчала. Ацәыӡ ҳамоуп,
иаҳзышәыԥшаа ҳәа анхацәа анизнеилак, рцәыӡқәа ԥшааны
ирзааигон (иара ииӡақәозгьы ԥшааны ишәзаазегит ҳәа
ирхынҳәны ианриҭоз ыҟан). Убриазы дыҩнардон анхацәа,
ирзааигаз аҟара ҩба-хԥа рахәҭиа аваргыланы ирҭон,
уас дҟарҵон. Ҭауадк иааиваҟәыло есныҳәа ихәы ааргон,
иҩнаҭагьы Ҳабыџь иаҳҭынра ҳәа иашьҭан».

– 362 –

Ҳабыџь иаҵкысгьы иуаа хԥарақәамзар иеиӷьӡам «Акаруал шәақь» аҿы ицәыргоу егьырҭ аҭауад хамаԥагьақәагьы.
Иауан-иашәан урҭ анхацәа гәцаракуа, ламысла, уаҩҵас
ирызныҟәо ҳәа иҟам. Дара рхаҿсахьақәа Ҳабыџь ихаҿсахьа
аҟара ихаҭәаам, ицәырҟьа-цәырасуа, знык-ҩынтә роуп
аҩымҭаҿы ианцәыргоу. Аха, уеизгьы, изеиԥшрақәоу
ҳхаҿы иаагартә иҟоуп. Ашәҟәыҩҩы аҭауадцәа адәахьтәи
рыҿныԥшылара зеиԥшроу рсахьа анҭихуа, ҳабла ихгылартә
ҟазарыла иааирԥшуеит. Ҿырԥштәыс иаагозар, ҽнак зны
Ҳабыџь исасцәаны иҭааз, дызцәнымхо дықәгьежьааны
зымаҵ иуаз аҭауадцәа руаӡәк (Ҟазылбақь захьӡу) «уаҩы шәпажәпак иакәын, ихәда изынамырҳәы-аамырҳәуа, аҳәачах
еиԥш иҷапан кылышьшь, иҟыԥсцәа гьалгьало» дыҟан.
Ҳабыџь ихәыԥҳа Мсоусҭ иԥа Оҭар иакәзар, «абзиааӡара
имаз, инаалаӡаны, ҿыц ижәны ачуан иааҭыргаз акәты ԥсыла
еиԥш, дҭахәӡа ицәа дҭан, уи рацәак хаара зҵаз уаҩымызт,
уаҩышьалеи баӷьа-баӷьа ицәажәашьалеи».
Излаабо ала, ашәҟәыҩҩы араҟа инарҭбааны сахьаркыратә
хархәаганы иҟаиҵеит аиҿырԥшрақәа. Иҵоурам арҭ
аперсонажцәа раарԥшраҿы автор иԥшааит апхьаҩ
дара
ирызкны иҽеим ассоциациақәа иззырҵысыша
аиҿырԥшрақәа:
Ҟазылбақь
ишәпажәпара
аҳәачах
иаҿырԥшуп, Оҭар иҭеиҭыԥш, иаб иааӡара, итахәӡа «ҿыц
ижәны ачуан иааҭыргаз акәты ԥсыла» иаҿырԥшуп.
«Ақабла» ҳәа хьӡыс измоу ажәабжь аҿгьы И. Папасқьыр
иааирԥшуеит ҭауади-аамсҭеи анхацәа рхәура иҭаҵаны
ишрымаз, ажәытә аҳратәра ажәлар рзы ихырҵәаганы,
ибгархәаганы ишыҟаз.
Ажәабжь аҿы персонаж хаданы далоуп анхаҩ ӷар Базала.
Базала дгьыл ҿаҵа хәыҷык иман, аха есышықәса уи имгәахә
изҭаарыхуамызт, иҩеижьӡа арашәара икны ицәагон. Уи
дацәаашьаны акәӡамызт изихьуаз. Иара атауад Хабыгә имхы
дҭагыланы имрашәалар ада ԥсыхәа имамызт. «Арашәаха сымазар, акы алысхгәышьон изулак. Аха... иабаҟоу срыцҳара
зықәшәаша амх ду!» – иҳәоит иара дынкахәыцуа. Имгәахә
аџьықәреи изаамрыхыр, иқабла заҵәы ҭитәыс иоур ҳәа
дгәырҩон. «Амх ду» ҳәа иишәиуа, иара Базала дназлоу,
анхацәа зҭагыланы идрашәоз, «ааилшәарак амаӡамкәа имшынха иҭагылаз» Хабыгә имхы акәын.

– 363 –

Аҭауад Хабыгә иакәзар, анхацәа изакәызаалак еигӡарара
рзиуаны ҳәа дыҟаӡам, иара имаҵуразы ҳәа мацара
ишоушәа драцәажәоит. Уажәы-уажәы амач иахырҟьаны
дырзыҵҟьоит ажәа џьбарала дрықәымчуеит, русушьа цқьа
игәаԥхом. «Шәырашәашьоузеи уара, шәхьатиԥатиуа, уаха
ишәызмырласӡои, иҩама шәмахәарқәа?» – ҳәа дрықәҟаауеит.
Базала илаԥш дыҵашәан драшәо дахьнеиуаз ишьҭраҿы
ҳаскьын хыцәк ааирԥшит. Уи дазыҵҟьаны, ажәа џьбарала
диқәымчит. Базала игәырҩақәа
зегьы еинылан, иҽага
нкаршәны, Хабыгә иаԥхьа днышьамхнышлан, диҳәеит имх
хәыҷы арашәара азин ииҭарц. Аха уи иажә Хабыгә ихаҿы
заҵа инеимгарыз, аҟырҟырҳәа дааччеит, нас и илакыҵа
дзыҵамԥшуа иныҵыршәааны Базала диқәҟааит. Анхаҩ рыцха џьара ажәа хаақәак иаҳәаны диргәыбзыӷырц ацымхәра
абар иеиҳәақәо зеиԥшроу:
«– Аҽадажә еиԥш акьахь уқәҵатәуп уара, Базала, акәадыр
рыцҳауп уара ужәҩахыр еицаԥақәа рзы... Амхы гәырӷьахә далагылоуп, иабадихәа, иабыкәыз абнаҟа уҿы ахьурҳәуаз, унеины убра урашәала, лассы сымхы уалгар, умхгьы арашәара
уахьӡап…
Асеиԥш ажәа џьбарақәа иқәиҳәацәо азмырхакәа, Хабыгә
Базала дзыхӡыӡаауаз иқабла заҵәы ицәӡаны, ишьны
иуааҳәцәа ирҿеиҵеит.
Ашәҟәыҩҩы Базала дзықәшәаз азалымдарақәа рзы џьара
протестк ҟаиҵо, изакәызаалак џьара ҟазшьак аҭаны аҭауад
диҿагыло даҳирбом. Дзықәшәаз иҽаниршәоит аҟароуп. Амала, автор инҭкааны, аԥхьаҩ игәаҵанӡа инеиртә иааирԥшуеит
Базала игәалаҟара бааԥсы, дахьынӡарыцҳахаз: «Игәы
амыҩрны аҵанӡа иҭаҳазшәа инимҩрит, ихы икәаҽны, ииура,
ииҳәара изымдыруа, длаӷырӡышо иқабла ацәа даахахеит».
Автор дызлахәаԥшуаз ала, усҟантәи аамҭазы анхацәа
рымчгьы маҷын, рсоциалтә хдыррагьы лаҟәын. Ус акәымкәа,
агәаӷь змаз хаҵа ӷәӷәак анхацәа дрылиааргьы, ҭауадиаамсҭеи ируамызт, изакәызаалак џьара цәгьарак дақәыд­
мыршәар руа­мызт.
Зыӡбахә ҳҳәахьоу ажәабжьқәа «Акаруал шәақьи»,
«Ақаблеи» рҿы анхацәа зҭагылаз аамҭеи рыкласстә ӷацәеи
ирҿагыланы иқәԥо иҳамбозар, ажәабжь «Аимҭахара» аҿы
иаарԥшуп зҭагылазаашьа уадаҩ зҽазымҭарц иақәызкыз

– 364 –

Ҟәышәҭын захьӡу, нхаҩ арԥыс ӷьеҩк ихаҿсахьа, насгьы уи
иразҟы цәгьала ишхыркәшахаз, ишҿахҵәахаз.
Ажәытәан аԥсуаа аԥсхәрақәа рҿы аҽырыҩрақәа мҩа­
ԥыргалон. Ақыҭақәа рҟынтә еизон аҽырыҩцәа. Зыԥсхәы руаз
иҽы ма даҽа ҽык «аҭарчеи» ҳәа изышьҭаз ашәы ақәдыршәуан.
Аҽырыҩраан уи аҭарчеи зқәыршәыз аҽы иақәтәаз аԥхьа
дыҵҟьон, егьырҭ аҽырыҩра иалахәыз ихьӡаны аҭарчеи
иҵырхыр акәын, уи «аҭарчеи ныҟәгара», мамзаргьы
«аимҭахара» ҳәа иашьҭан.
И. Папасқьыр зыӡбахә ҳамоу иажәабжь иҳанаҳәоит убас
имҩаԥыргоз еимҭахарак аҿы иҟалаз хҭыск иахылҿиааз
арыцҳара аӡбахә. Аимҭахараҿы имҩаԥыргоз аҽырыҩра
иалахәын анхаҩ рԥыс Ҟәышәҭыни аамсҭа хаҵа Ҭаслыми.
Ҟәышәҭын аԥхьа дҩеит, аҭарчеигьы игеит. Уи азы Ҭаслым
диҵашьыцны, дизгәааны аҿаҩҳәа ҟамчыла Ҟәышәҭын
диҿасит. Аха ари еиԥш ахьымӡӷ анхаҩ рԥысгьы изымычҳазт,
«ишимчыз иҟамчы аҿыларханы Ҭаслым иӡамҩа аҟаԥшьыра
нкыдиршааит».
Автор азгәаҭақәа иҟаиҵо рҿы излаҳирдыруа ала,
Ҟәышәҭын ҩажәихәба шықәса ирҭагылаз арԥысын. Иаб,
иан, хҩы иашьцәа, ҩыџьа иаҳәшьцәа, заманала иҟаз нхаҩык
иҭаацәара даиуан. Ҳәсала, хацәала, аҭаацәара иалахәыз зегьы хандеицәан, рыбаҩ иацәаашьомызт, ҟыҟҿыҟда инхартәинҵыртә иҟан. Аӡәы цәгьара изаауп ҳәа иашьҭамызт. Аха
ишәарҭа дуны ирзыҟалеит алаапк иаҩызаз аамсҭа хаҵа
Ҭаслым акагьы зхарамыз Ҟәышәҭын дахьиаӷахаз.
Аамсҭа уи ичҳауазма, ԥыҭрак ашьҭахь Ҟәышәҭын
дааиаҩаӡан, диеихсны дишьит, акашәагьы дымбакәа.
«Уиакәхеит, абас рыцҳарыла иаахыбгалеит ари аҭаацәара
рыԥсҭазаара бзиахә», – иҳәоит ашәҟәыҩҩы ари иажәабжь
анҵәамҭаҿы.
Ҭауади-аамсҭеи иргәамԥхоз акы зҳәоз анхацәа иаразнак ишахьдырхәуаз атәы аҳәоит «Кәнач» ҳәа хьӡыс измоу
ажәабжьгьы. Ажәабжь «Кәнач» асиужет кьаҿ змоу, еилацаланы иҩу рҿиамҭоуп. Араҟа хадаратә хаҿны даарԥшуп анхаҩы
Кәнач. Аха автор уи анхаҩы иԥсҭазаара зегьы далацәажәа­
ӡом, иҟазшьарбагоу епизодк ауп ара зыӡбахә ҳәоу. Ажәытәан
еиуеиԥшымыз аныҳәа мшқәа рзы (қьырса, мшаԥы, нанҳәа
уҳәа адинхаҵаратә ныҳәақәа анымҩаԥыргоз) анхацәа

– 365 –

ҭауади-аамсҭеи рхәы наргалар акәын. Уи ус шакәу ҳара
иаа­бахьеит Д. Гәлиа ироман «Камаҷыҷ» ҳанахцәажәозгьы.
Уаҟа ароман «Камаҷыҷ» аҿы «Наҳарбеи Чачба дааит»
захьӡу аҩажәиактәи ахаҿы инҭкааны иаарԥшуп мшаԥаҽны
қыҭацыԥхьаӡа анхацәа еихьыс-еиԥысуа аҭауад Наҳарбеи
Чачба Тамшьтәи иаҳҭынраҿы ихәы шизнаргоз.
И. Папасқьыр зыӡбахә ҳамоу иажәабжь «Кәнач» аҿгьы
қьырса ныҳәак аҽны Наҳарбеи захьӡу ҭауадк анхацәа ихәы
шнаргоз атәы иҳәоит. Уи аҽны аҭауад ихәы назгоз дреи­
уан аҭаҳмада Кәначгьы. Иара ӷарӡак иоуп, иқәрахьгьы
днеи­хьеит. Ашәҟәыҩҩы уи уахьынеигәыдыԥшылогьы
угәы даарыцҳанашьартә исахьа ҭихуеит: «Кәнач иҽыхәда
қыжә ҟаимаҭк ықәкны, иҽы аихадақәа ааидысло, икәа­
дыр ашьабсҭахәы ацрыппы, амгәырхақәа каткато,
ашьшьыҳәа мҩа дук даныланы днеиуан». Кәнач амҩа дахьаныз сасра ицоз исахьа имамызт. «Иҽы ашьапы иҭнаҟьоз
аҳәынҵәа ацыԥхьқәа амгәацәа иҵԥрааны иеимаа, иеимсы
архәашахьан, авырвырҳәа иаҟьоз аҵыхәагьы ибӷашшареи
икәадыри иахьаарыхьнашьуаз, амырхәага шәахәақәа
реиԥш, аҳәынҵәа ҭыԥқәа хәхәа-хәхәаӡа ирыннаҵахьан».
Аха Кәнач аҭауад ихәы ахьизигоз амчымхара инарҟа­ҵон
акәымзар, иақәнагоуп ҳәа иԥхьаӡаны, иҽамариашанҵәҟьа­
гьы дыҟамызт. Игәы кыдгылахьеит, ичҳара хыжжуа аҟынӡа
днеихьеит. «Ҳагәнаҳа гыларҭа инамҭааит абаӡӡеиреи
ахәыԥҳареи зшаз, ахәгарагьы аԥызҵаз, изакә рыцҳароузеи
ҳзықәшәа!..» – иҳәоит иара. Ҵабыргуп, макьана ибжьы
ҩеиҵыхны ас изҳәом, аӡәы иаҳар ҳәагьы дшәоит, аха
арҭ иажәақәа уеизгьы ибзианы ирныԥшуеит ҩныҵҟала
игәынамӡара зеиԥшроу, ишхыжжылахьоу.
Аҭауад иҿы ахәы назгоз аӡӡеицәа ахьтәаз акәакь ахь
ддыртәеит Кәначгьы. Аҭауадцәа аҩы еимакны иржәуан, рыбжьы дуун, дара аҭауадцәа «ауасақәа шеибгаз, агәагәышьқәа
шеибгаз иӡны, ачанах дуқәа ирныжьланы ирымҵагылан,
акака рфон, даргьы агәылшьап иаҩызаз анарҳа дуқәа, иӡахәӡахәӡа».
Наҳарбеи иашьеиҵбы Оҭар иакәын аныҳәаҿақәа аԥыз­
ҵоз, егьырҭ аҩы дзыржәуаз. «Уа Анцәа ҳазшаз, абзиара
ҳзыҟаҵа, – иҳәеит иара, – есныҳәа ԥшӡала иаҳзыршала;
ҳабаӡӡеицәа абас ҳхәы аарго, дареи ҳареи ҳаигумыжьын…»–

– 366 –

ҳәа Оҭар аҵыхәтәан иникылаз аныҳәаҿа Кәнач ицәымыӷхан
идимкылт, аха ианидырцалаӡа, иныҳәаԥхьыӡ зынӡа даҽа
хырхарҭаки ҵакыки аҭаны иҳәеит.
«–Анцәа ҳаумырӡын анхаҩыжәлар, иаҳзеиӷьу ҟаҵала
есымшагьы. Ҳнызмырхо аӡәыр дыҟазар, абас рхы лахааит! –
иҳәан, иҩымаа астол инықәырсны инхиҭәалт. Иаашьҭихын
изжәуеит ҳәа инеиҿыҵеикуаны еиԥш аамҭазы, аԥырҳәа
зҿаадырхаз аԥаҭлыка иҩымаа хәашхәаша инеиҿыԥнаххааит,
аҩи ашьеи иҿыкьаса дынхышәҭын, ацәарҭаӷәы днықәҳаит».
Излаабо ала, ажәытә ԥсҭазаара аарԥшра иазку И. Па­
пасқьыр иажәабжьқәа рҿы ҭауади-аамсҭеи анхацәеи реидыс­
ларақәа, реиҿыхарақәа раан, шамахаӡа акәымзар, анхацәа
аҵахоит. Аха уи иаанагаӡом ашәҟәыҩҩы анха­ҩыжәлар рымчи рҭоурыхтә перспективеи ибомызт ҳәа. Ашәҟәыҩҩы урҭ
исахьаркыратә жәабжьқәа рыла ииҳәарц ииҭахыз ахшыҩҵак
хада абри ауп: социалла аиҟарамра аҳра ахьауа нхаҩыжәлар
неиҭаҳәашьа рымам, урҭ рыбӷа неиҵыхны мышхәыбзазала
инхарц-инҵырц азы рсоциалтә ӷацәа шьаҭанкыла
иқәыхтәын.
И. Папасқьыр иажәабжьқәа рҿы иаҳԥылоит аморалетикатә зҵаарақәа ирызку («Ақьиара»), ажәытә мцхаҵарақәа
ҿаԥызҽуа («Амцхаҵара»), коллективла аицынхара шҵоуроу
аазырԥшуа («Уарҭани Нарықьи», «Абригадир») уҳәа убас
иҵегьы. Асовет уаа рпатриотизмра аарԥшра иазкуп
ашәҟәыҩҩы Аџьынџьтәылатә еибашьра атемала иаԥиҵаз
иажәабжьқәа: «Афронт аҟынтәи асалам», «Атанкист Смирнов», «Ҩ-сводкак», «Аԥшыхәцәа», «Цацу Ҳаџьым-ԥҳа»,
«Акнаҳарҭаҿы». Афольклортә сиужетқәа шьаҭас ирымоуп
ажәабжьқәа: «Акәыцҳа», «Ари-шыци Бари-шыци…», «Ацгәы
Фантина маанала аҳәынаԥ Ӷәыӷә шакыз».
Ҳәарас иаҭахузеи, шәҟәыҩҩык, аԥсуаа рҵеик иаҳасабала
дызшаз ижәлар гәакьа ааигәатәи рҭоурых акәым, иҵегьы
акыр инахароугьы хәыцырҭас, гәҭыхас иман, аҭоурыхтә
хҭысқәа сахьаркыратә ажәала рхәыҵырттаара, раарԥшра
акыр иҽанишәеит.
Еиҳараӡак ажәытә ҭоурых хҭысқәа, аԥсуа жәлар знысхьоу ауадаҩрақәа, агәаҟрақәа ирызкуп «Санду лажәабжь­
қәа» ҳәа зеиԥш хьӡыс измоу ацикл еиднакыло аҩымҭақәа.
Иҟазшьарбагоуп урҭ ажәабжьқәа рӷьыраӡак амшын иахьад­
ҳәалоу.

– 367 –

Ишдыру еиԥш, Аԥсны – ашьхақәеи амшыни рыбжьара ибжьаршәу тәыла ҿацәуп. Жәытәнатә аахысгьы аԥсуа
ашьхақәа ишрыдҳәалоу еиԥш, амшынгьы иадҳәалоуп.
Ашьхақәеи амшыни ҳажәлар рзы излабзиазгьы ыҟан,
излацә­гьазгьы ыҟан. Ашьхақәа Урыстәылатәи ахьҭа
бааԥсы, аԥша бааԥсы ирцәырыхьчон, амшын ҟәанда акыр
иарзҩыдон. Аха атәымтәылантәи ақәылацәа, аимҵәацәа
ашьханхыҵынтәигьы иаауан, амшыннырцәынтәигьы иааны иӡхыҵуан. Иахьабалак ишәарҭан, аха амшын ала иаауаз
ақәылацәа, аимҵәацәа акырӡа иџьбаран. Аԥсуаа рмал рыхганы иахьыргоз мацаракәым, ауаагьы ӡаны, итҟәаны иргон, еиҳараӡак аҿарацәа – аҷкәынцәеи аӡӷабцәа ԥшӡақәеи.
Ҭырқәтәыла, Раԥтәыла, Мысра уҳәа иахьнаргоз иҭины рыхә
ыҵырхуан, тәыс иҟарҵон. Ари ҵыхәаԥҵәара амамызт,
ԥсыхәа амамызт акыр шәышықәса, ҳажәлар рзы ихырҵәа­
ган, измырӷьацоз ус бааԥсӡан, ҭынчнхамҩа, ҭынчбзазара
рнаҭомызт.
Аԥсуаа шьхауаауп ҳҳәоит ҳаргьы, атәымуаагьы ус
ҳрыԥхьаӡоит. Уи иагьҵабыргыҵәҟьоуп. Аха абри инаваргыланы аԥсуаа мшынуаауп ҳҳәаргьы аҵабырг иацәыхарам.
Аԥсуаа рзы агеи ашьхеи хаз-хазы акәымкәа, еизакны
иахәаԥшуеит. Уи азоуп еицрымхкәа «геи-шьхеи» ҳәа ражәа
иалаҵаны изырҳәауа.
Иван Папасқьыр зыӡбахә ҳҳәаз иҩымҭақәа рцикл «Санду
лажәабжьқәа» еиднакыло аԥҵамҭақәа досу (хыԥхьаӡарала
жәаҩа ыҟоуп) рхатә сиужет кьаҿқәа рымоуп, ихаз-хазуп.
Аха ирзеиԥшны иҟоу уиоуп, дара зегьы автор – ажәабжьқәа
зҩыз даныхәыҷыз ианду (иаб иан) илеиҭаҳәамҭаны иаҳақәаз
ракәушәа иҟаҵоуп. Уи акы. Ҩбагьы, дара зегьы аҭоурыхтә
темақәа ирызкуп, насгьы анс акә, арс акә амшын иадҳәалоуп,
ҭоурыхла амшын аԥсуаа ирзаанагоз агәаҟрақәа ртәы рҳәоит.
Ҵабыргуп, амшынмҩала аԥсуаа акультура змаз ажәларқәеи
атәылақәеи ирыҿцаауан, адунеи аҿы иҟаз, ианыз еилыркаауан. Аха зыӡбахә ҳамоу Иван Папасқьыр иҩымҭақәа рҿы
амшынмҩа аԥсуаа ирнаҭоз абзиарақәа раасҭа агәаҟрақәа
шракәыз ӷәӷәала ирныԥшуеит.
Арҭ ажәабжьқәа рҩышьа аганахьалагьы иҟәыӷоу, акыр
збахьоу, акыр заҳахьоу аԥҳәыс бырг ҳлыдтәаланы ҳалзы­
ӡырҩуашәа, ахҭысқәа аки-аки неишьҭаргыланы иҳәоуп.

– 368 –

Ажәабжь зҳәо ҵара лымаӡам, аха дызхаанызгьы ибзианы
игәынкыланы илыман, лабацәа ирҳәоны биԥарала инеимда-ааимдо иааргоз аҭоурыхтә жәабжьқәагьы ҵҩа змам лдыруан, илгәалашәон. Лара илҳәақәо аҭоурыхтә ҵабырг акыр
иазааигәоуп. Иашьашәалоуп. Ҿырԥштәыс иаагозар, «Амшын ихын ауаа зӷьычуаз арҳәцәа» ҳәа хыс измоу ажәабжь
аҿы анду илҳәоит Џьангьаҭа иԥацәа – аишьцәа Шьханыҟәеи
Махәҭалеи мшынгәыла иааз аимҵәацәа имҵарсны ишыргоз.
Урҭ рани раби рлахьынҵа цәгьа иадҳәаланы, еизыркәкәаны
анду лажәа иалаҵаны амшын ааигәара инхоз аԥсуаа рзы
ҭынчра шыҟамыз. Насгьы инацылҵеит: «Амшын ихын
атәымтәылақәа рахьынтә иаауаз арҳәцәа-аимҵәацәа. Урҭ
рахьынтә есымша агәаҟреи аибашьреи иҭагылан аԥсуа
жәлар». Араҟа аперсонажцәа иалоу ҭоурыхтә хаҿқәаӡам,
автор ирҿиаратә хыҭҳәаа иаӡбаз роуп, аха анду илирҳәо
лажәақәа аҭоурыхтә ҵабыргыҵәҟьа иазааигәаӡоуп.
Аԥсуаа зықәшәалоз ахынҭаҩынҭарақәа, агәаҟрақәа, ам­
шын­нырцәтәи иаауаз аимҵәацәеи дареи реизыҟазаа­шьа­қәа,
реидысларақәа сахьаркыратә ажәала акыр ирҵабыргны иаабоит ажәабжьқәа «Аџь гәаҩа», «Амшын иӡхыҵыз ақәы­лацәа»
рҿы.
Ажәабжь «Аџь гәаҩа» излаҳәо ала, иӡаны иргоз аԥсуаа
рхәыҷқәа наганы амшын иацәыхарамкәа абнараҿы игылаз аџь гәаҩа иҭарҵозаарын. Ахәыҷқәа ӡаны, аџь гәаҩа
иҭаҵаны, нас амшыннырцәынтәи иаауаз идзырхәҳауаз аӡә
иакәыны, дламысданы, ижәлар рзы дҵарбгаганы даарԥшуп
аҭауад Лоу-иԥа Алмахсиҭ. Ари ауаҩ ихада хы ибом, ихатә
қьаф арҳаразы изакәызаалак ак ҵкьыҵкьеишьом, анацәеи
абацәеи еибархьусууа, рхәыҷқәа ырҿаа-ҿаауа итҟәаны игоит,
нас амшыннырцәынтәи иааз идирхәҳауеит. Ижәлар агәырҩа
рзаагарала, ауаа рыҭирала дхәаахәҭуеит, ауаа арахә реиԥш
иҭины рыхә ыҵихуеит.
Зназы аџь гәаҩаҿы инаганы иҵәахны, нас иааҭыганы
амшыннырцәҟа шәи зежәҩык инареиҳаны ирҭихьазаарын.
«Арҭ ҩышә, хышә мааҭ ҳәа иаархәоз ахәыҷқәа Сҭампыл
аџьырмыкьаҿы аҟара жәантә иацҵаны ирҭиуан». Насоуп уи
аџь гәаҩа атәымуааи Алмахсиҭи хархәарас иарҭаз ажәлар
рзы ианеилкааха. Ианеилыркаа, ажәлар еизан, аџь гәаҩагьы
рыблит, акькьы дшәышәуа дзымцеит Алмахсиҭгьы. Уигьы

– 369 –

иҵыхәтәа цәгьахеит. Ажәабжьҳәара зхаҿала имҩаԥысуа анду
аҵыхәтәан излалҳәаз ала, «усҟантәи аамҭазы ауаҩ ду ишьра
мариаусмызт, игәаӷьыуацәан, аха уахык хәылԥазы Алмахсиҭ
иҩны ддәылҵны дахьнавалаз, аӡәы дкылатәаны аҵықьҳәа
диеихсны дишьит. Уи дызусҭоу иахьагьы уаҩы издыруам,
иҟалап аџьгәаҩаҿы иршьыз ахәыҷы иаб иакәзар, мамзаргьы
шәи зежәҩык асабицәа рҭынхацәа рахьтә згәы еицҳауаз даҽа
еибагак игәаӷьызар.
Абасала, нанраа, аџь абриаҟара аамҭа аус азыруазгьы
иаргьы инықәӡаа ицеит. Аринахысгьы убасоуп цәгьа­ла
ишиаӡаауа, цәгьамзар бзиа ауаа ирызныҟәзымго зусҭцәа­
заалакгьы».
Аԥҳәыс бырг, аԥҳәыс ҟәыӷа, ақьиа, анду ажәабжь
анҵәамҭаҿы илҳәо арҭ ажәақәа ирныԥшуеит изҩыдоу жәлар
роптимизм, ргәыӷра.
Ажәабжь «Амшын иӡхыҵыз ақәылацәа» аҿгьы ауаа
ӷьычны амшыннырцәҟа ргара, рыҭира аӡбахә ауп иаҳәо.
Ахҭыс ҟалеит аӡиас Кьалашәыр нырцә, абаажә ахьыӡхгылоу
анаҩс, агаҿаҿы. Иҟалаз уиоуп, ақәылацәа аԥраӷбақәа рыла
иааӡхыҵын, Кьаӷәра ҳәа нхаҩык ԥшьҩык иԥҳацәа тҟәаны, амшын ихҵаны ирго иалагеит. Ажәлар еигәныҩын, аимҵәацәа
ирышьҭалеит. Амшын аҿы (аӷбаҿы) аиҿахысра бааԥс ҟалеит,
ҳәҳәарахеит, ҟаарахеит, қәԥарахеит. Аԥсуаа ҳәсала, хацәала,
хәыҷла, дула рҽеидкыланы хацәнымырха аимҵәацәа
ирҿагылт. Аҵыхәтәан иаҵахазаргьы, абри аидыслара
ӷәӷәаҿы аԥсуаа агәымшәареи аидгылареи аадырԥшит. Зегь
реиҳа афырхаҵара ааирԥшит аԥсуа мшынуаҩ ӷьеҩ Соулаҳ.
Аԥраӷбаҿы ақәылацәеи аԥсуааи напышьашәала ианеилала,
Соулаҳ аимҵәацәа аӡәырҩы дыриааит, аҵыхәтәан зегь реиҳа
ишәарҭаз урҭ реиҳабы Даӷәызгьы даанкыланы, аԥра ашьапы
данҟьаны дишьит.
Иааидкыланы амшын (ага агаҿа) иадҳәалоу иажәабжьқәа
рыла ашәҟәыҩҩы Иван Папасқьыр иаҳирдырырц, цқьа
ҳнагәыларԥшны иаҳирбарц ииҭахыз еизыркәкәаны анду
илирҳәоит «Амшын иӡхыҵыз ақәылацәа» аҿы абас иҟоу
ажәақәа рыла: «…жәытәнатә аахыс Аԥсны иҟалахьоу
арыцҳарақәа реиҳарак амшын ацхыраарала иҟалеит. Аӡымҩа
еиҳа рхы иадырхәоит ацәгьоуцәа, згәы рҭынчны зыҩны итәоу,
иҿықәынхало ажәлар рықәхреи, рнырҵәареи, рырҳәреи рзы,

– 370 –

зегь раԥхьаӡагьы ауааԥсыра мҵарсны мшыннырцәҟа ргаразы. Шәышықәсала абри еиԥш агәаҟра иҭагылан аԥсуа жәлар».
Еиуеиԥшым аҭоурыхтә темақәа ирызку Иван Папасқьыр
иажәабжьқәа уаҩы ирыликаартә иҟоуп «Диоскуриа
аԥшаҳәаҿы».
Ажәытәӡатәи аамҭақәа рзгьы аԥсуаа атәымтәылатәи
аимҵәацәа ирҿагыланы фырхаҵарыла қәԥатәыс ишроуз
ари ажәабжь аҿы иаарԥшуп акыр аҷыдарақәа аманы, аԥхьаҩ
дагәыланагалартә. Автор ишьҭихыз атема ацәыргаразы
аԥхьаҩ дхызхыша, иҷыдоу аформагьы азиԥшааит, ԥсихо­
логиала акыр ирҵабыргны иҟаҵауа. Ажәабжьҳәара мҩаԥыс­
уеит автор ихаҿала, изакәызаалак еибарххарак ыҟаӡамкәа
ҭынч цәажәарала. Ашоура аныҟаз ԥхны мшык азы ашәҟәы­
ҩҩы Аҟәа амшын аԥшаҳәаҿы игылаз ҟәардәык днықәтәеит.
Иара ихаҿалоуп ажәабжьҳәарагьы шымҩаԥысуа. Дтәан амшын аҿы зҽызкәабоз аԥсшьаҩцәа рыбжьы илымҳа иҭасуа,
иаԥхьа амҩаҿы аӡәи ҩыџьеи иниас-ааиасуаз днарыхәаԥшуа.
Адәахьала уахьихәаԥшуаз гәырҩак имоуп ҳәа узҳәарымызт.
Аха ҩныҵҟала, Аԥсны иахнагахьаз ахҭысқәа (дзыԥхьахьаз,
жәабжьла иаҳахьаз) дыргәылахаланы дрыман. Ҭаха изымҭоз,
игәы иҵхозгьы иҳәоит: «Сгәы акыр иснархьуан ажәытә Аԥсны
иҟаз ауаҩыҭира иахаану ҭоурыхҩҩык ма шәҟәыҩҩык ишыҟаз
еиԥшҵәҟьа асахьа ҭыхны, иҩны абиԥара ҿыц изрызнимыжьыз». Игәалаиршәоит ажәытәтәи Диоскуриа ахьӡааҟәрылаз
аҭыԥ, дахәаԥшуан ихыжәжәараӡа игылоу ажәытәтәи абаа.
Ижәлар ирхыргахьаз аҭоурых хҭыс хьанҭақәа дышрызхәыцуаз
арҩашьыга ирҭазшәа, лаԥшҵашәараҵас иааизыҟалан, урҭ
аҭоурыхтә хҭыс хлымӡаахқәа руак лабҿаба далагыланы
ибазшәа, иахьатәи аамҭа аҟынтәи уахь диасызшәа дҟалеит.
Уи ажәытә аамҭахь дахьыгьежьыз лаԥшҵашәараны иибаз
ауп ажәабжь хадаратә ҵакысгьы иамоу.
Ари ажәабжь аҿы персонаж хаданы иҟоу Џьамхәыхә
ихьӡуп. Уи ауадаҩра бааԥс аан ихымҩаԥгашьа аԥсуа жәлар
атәымтәылатәи ампыҵахалацәа ирҿагыланы рықәԥара
иасимволны иҟаҵоуп. Аԥсуаа рыӡӷабцәеи рыҷкәынцәеи
рымкәкәааны, амшыннырцәҟа иганы ирҭиирц абаа иахь­
ҭакыз згәы ԥнажәаз арԥыс ӷьеҩ Џьамхәыхә инапқәа
злаҿаҳәаз ааԥиҵәан, аимҵәацәа аӡәымкәа, ҩыџьамкәа
дрыжәлеит. Али-ԥси рыбжьара халы-гәыла илеилаҵаны,

– 371 –

итҟәаны иргоз егьырҭгьы аӡәырҩы бналартә иҟаиҵеит.
Ихаҭагьы аимҵәацәа дрымпыҵҵәрааны акыр днаскьеит, Чалбашь аӡы даваланы ашьхара аганахь. Уи дихьӡеит
ишьҭагыланы инеиуаз, зыжәлар рҵеицәа рхыкәкәааны
атәымуаа ираазхырхәоз Ҭаҭлангьыҟәа. Абарҭ ахацәа ҩыџьа
реидыслараҿы Џьамхәыхә аиааира игеит – Ҭаҭлангьыҟәа
аҟаԥыҳәа димҟәыҵасны ишәақь имхны, иара уи ашәақь
ала иааигәыдҵаны дишьит. Џьамхәыхә уи данишьуаз ибжьы наиқәырганы ииҳәаз иажәақәа аԥсуа жәлары зегьы
ргәынқьыбжьы рхыҩуеит:
«Уҽумырҵысын, уара аԥсымҭә, рыцҳаи гәаҟи ржьы
зыӷ­рагәоу! Ҳзыхурҟьои, ҳаԥсадгьыл ҳзацәурӡуазеи улахшоуп акәымзар, дызусҭадаз ҳазурхәҳаз? Иарбан тәылоу
ҳахьдәықәуҵо? Иузымхеи ухәура ҳахьҭоу, заҟа сыҭнухзеи
сара, уԥҳәыс лзы хәдахаҵак азы суҭима? Абри ауп иуқәна­
го!» – иҳәан, аҵықьҳәа диеихсны дишьит.»

Ароман «Ҭемыр»
Аҩымҭа иаҵанакуа аамҭа, ахадаратә тема. И. Папас­
қьыр иҩымҭақәа рҿы мацара акәым, аԥсуа литература зегьы аҿгьы иналукааша аҭыԥ ааннакылоит ароман «Ҭемыр».
Иара раԥхьаӡатәи аԥсуа романуп, насгьы раԥхьаӡатәи аԥсуа
социал-ԥсихологиатә рҿиамҭоуп ҳәа иԥхьаӡоуп. Избан
акәзар, ашәҟәыҩҩы араҟа ихадаратә фырхацәа рсоциалтә
ҭагылазаашьақәеи реизыҟазаашьақәеи, адәахьала уаҩы
ирнибаало рхымҩаԥгашьеи раасҭа ҩныҵҟалатәи рдунеи
– рххәыцрақәа, рыгәжәажәарақәа, ргәырӷьарақәа, рԥси­
хологиа – ааирԥшуеит. Ароман аҿы зыӡбахә ҳәоу ахҭысқәа
еиҳараӡак ианымҩаԥысуа 1925–1935 шықәсқәа ирыбжьаркыз аамҭазоуп. Арҭ ашықәсқәа ашәҟәыҩҩы ироман
аҿы иаахҵәаны џьаргьы иаирбаӡом, аха ҳара излаадыруа уиоуп, аҩымҭаҿы зыӡбахә ҳәоу ахҭыс хадақәа Аԥсны
ианымҩаԥысуаз усҟан акәын.
Асовет жәларқәа зегьы иреиԥшны, аԥсуа жәлар рзгьы уи
аамҭазы акырӡа зҵазкуа аиҭакра дуқәа ҟалеит.
Аԥсны Асовет мчра шьақәгылахьан, аха ақыҭаҿы асо­ц­
иал-класстә қәԥара еиқәтәаны иҟамызт. Зыхдырра лаҟәыз

– 372 –

анхацәа рхы иархәаны ҭауади-аамсҭеи амалуааи ажәытәра
хындырҳәырц иашьҭан, аԥскы икны ажәытә еизы­­ҟа­
заашьақәа ирхьынԥашалон. Аха аҿатәра аанкылашьа амамызт. Аилаҳара, ақәӡаара иаҿын ажәытә феодал-патриар­
халтә бзазара. Еиҳа-еиҳа аҽеибнаҭон, еиҳа-еиҳа аԥсҭазаара
иалаҵәон асоциалисттә еизыҟазаашьақәа.
Ҭауади-аамсҭеи акулакцәеи ирымҽхакны ирымаз рыд­
гьылқәа рымхны, аколнхарақәа реиҿкаара иаҿын.
Анхамҩа аколлективизациа азура процесс дуӡӡан, иуада­
ҩыз ҭоурыхтә хҭысын. Иара иарҵысит еиуеиԥшымыз
асоциалтә классқәа рыбжьара аибарххарақәа, аиҿыхарақәа.
Иԥсыда, инхада ҳәа хәдацәа ҵкаарыла еиҿагыланы аиқә­ԥа­
ра­ҟынӡа инеибагон ажәытәреи аҿатәреи рхаҭарнакцәа.
Ажәлар рынхамҩа аколлективизациа азура ақыҭа ахаҿ­ра
шьаҭанкыла иаԥсахит, иаԥсахит ауаа рдунеихәаԥшышьа­
қәа, рԥсихологиа, реизыҟазаашьақәа.
Аԥсҭазаараҿы имҩаԥысуаз аколлективизациа ахадаратә
темақәа ируакны актуалра ду аманы иаақәгылеит ҩажәи­
жәабатәи ашықәсқәа рзы асоветтә литература зегьы аҿы.
Аколлективизациа атема алитература ӷәӷәала иагьа­
ныԥшит. Ҳтәыла еиуеиԥшым акәакьқәа рҿы иара аҷыдара­
қәа аманы имҩаԥысит. Аӡәырҩы ашәҟәыҩҩцәа дуқәа уи
амҩаԥысшьа зеиԥшраз, ҷыдарақәас иамаз аарԥшра иазкны акымкәа-ҩбамкәа арҿиамҭақәа аԥырҵеит. Убас аурыс
литератураҿы ари атема ду аарԥшра иазкуп М. Шолохов
ироман «Ишьҭыху адәаӡа», Ф. Панфиоров ироман «Ақды
хсахақәа», А. Твардовски ипоема «Атәыла Муравиа», ақырҭуа
литератураҿы уи иазкуп ашәҟәыҩҩы К. Лорҭқипаниӡе ироман «Колхида ашәаԥшь». Аамҭа иаҵанакуеи тематикалеи
абарҭ арҿиамҭақәа ирзааигәоуп аԥсуа шәҟәыҩҩы И. Папас­
қьыр ироман «Ҭемыр».
Ароман «Ҭемыр» И. Папасқьыр иҩны далгеит 1936
шықәсазы, аԥхьаӡакәны хаз шәҟәны иҭыҵит 1937 шықә­
сазы. Ус анакәха, зыӡбахә иҳәо ахҭысқәа аԥсҭазаараҿы
ианымҩаԥысзи ирҿиамҭа анаԥиҵази рацәак рыбжьымсит.
Аԥсҭазааратә хҭысқәа ишҿыцыз, ицаҳәцаҳәо ишыҟаз ауп
аҩымҭа шаԥиҵаз.
И. Папасқьыр «Ҭемыр» аниҩыз аамҭазы аԥсуа сахьаркы­
ратә литература акыр аҽеибыҭаны ашьҭыҵра иаҿын.

– 373 –

Аӡәырҩы аԥсуа шәҟәыҩҩцәа аколлективизациа иазкны
аҩымҭақәа аԥырҵахьан. Еиуеиԥшым уи аганқәа раарԥшра
иазкуп М. Аҳашба заанаҵтәи иажәабжьқәа, В. Агрба иповест «Ҳколнхара «Ԥхьаҟа» аишьа» (1931 ш.), С. Ҷанба иповест «Сеидыҟ» (1933 ш.). Аха И. Папасқьыр ироман «Ҭемыр»
амҽхак акырӡа еиҳауп, насгьы ихадароу, ауаа рԥсихологиаҿы
аиҭакрақәа
шыҟалаз
сахьаркырала
инарҵауланы
ирҵабыргны иаҳирбеит.
Аԥсны аколлективизациа мҩаԥысит ахатә ҷыдарақәа аманы. Урҭ аҷыдарақәа ируакуп аҿатәра аӷацәа ажәытә ҵасқәа
рхы иадырхәарц иахьашьҭаз. Ажәытә ҵас бааԥсқәа аҿатәра
иаԥырган, шьамҭлаҳәра азыруан. Убас, кавказтәи ажәларқәа
аӡәырҩы иреиԥшны, аԥсуаагьы жәытәнатә аахыс ирыман
ашьоура ҳәа изышьҭаз аҵас бааԥс. Изакәызаалак цәгьарак
ҟазҵаз ауаҩы еиҳау ала иахьырхәра акәын ашьоура ҳәа
изышьҭаз. Бжеиҳан амаҷ иахҟьаны ауаа аиӷара ду рыбжьалон.
Ашьоура иадҳәалан хыԥхьаӡара рацәала акәамаҵамара­
қәа. Уи гәыԥҵәаган, ихырҵәаган. Ашьоура иахҟьаны аӡәи
ҩыџьеи ракәымкәа ҳәсала-хацәала, хәыҷла-дула ажәлантәқәа
шеибгаз ақәибахра, анибарҵәара аҟынӡа ианнеиқәозгьы
ҟалон ажәытәан аԥсуа бзазараҿы. Убриаҟара иџьбаран ари
аҵас.
Ароман «Ҭемыр» аҿы тема хаданы иқәгылоу ашьоу­
роуп, еиҳа конкретла ииашаны иаҳҳәозар, жәытәнатә аахыс ажәлар ирылаҽны иҟаз, здацқәа ҵаулаз абри аҵас бааԥс
мап ацәкроуп. Абри иадҳәаланы ашәҟәыҩҩы иқәиргылеит
инарҭбааны ауаажәларратә ҵакы змоу егьырҭ атемақәагьы:
Асовет мчра анышьақәгыла ашьҭахь, аԥсуа џьанхаҩыжәлар
культурала аизҳара шроуз, рыхдырра шышьҭыҵыз,
аекономикатә еизыҟазаашьа ҿыцқәа шышьақәгылаз уҳәа
ирызку атемақәа. Ароман аҿы арҭ атемақәа аки-аки еиԥшьуп,
еидҳәалоуп, иузеиҟәымҭхо еилышьны иҟоуп.
Аидеиатә ҵакы. Ароман «Ҭемыр» аҿы еиуеиԥшым ауаа
рхатә ԥсҭазаара аарԥшра иадҳәаланы, инарҭбааны ауаажә­
ларратә ҵаки аԥхьагылара змоуи аидеиақәа цәыргоуп.
Ашәҟәыҩҩы сахьаркыратә ажәала, ҟазарыла дақәыӡбоит
ажәлар змырӷьацоз ажәытә шьоура аҵас, ахазынхара,
ацәгьаршра, ауаажәларра социалтәла еиҿагыло, еинышәара

– 374 –

зқәым аклассқәа рыла аизшара. Иккаӡа иааирԥшуеит аӡәы
ирыцҳарала даҽаӡәы анасыԥ шизмырҳауа.
Ари аҩымҭала автор аԥхьаҩцәа ирылаирҵәон асоциа­
листтә идеиақәа, коллективла аицынхара аԥызара шамоу,
ауаҩытәыҩса ибзиабаратә цәанырра цқьақәа, ацәанырра
ҳаракқәа, аиҩызара иаша, ауаа аӡәи-аӡәи ламысла, қьиарала
реизыҟазаара дазышәаҳәеит. Ԥсихологиала ирҵабыргны
иааирԥшит Асовет мчра анышьақәгыла раԥхьатәи ашықәс­
қәа рзы аԥхьагылара змоу аидеиақәа ауаа иаразнак
рылаҽра шымариамыз, ажәытә ҵас бааԥсқәеи ашьцылара бааԥсқәеи нкажьны асоветтә, акоммунисттә ҟазшьақәа
рышьақәыргылара шымариамыз. Убарҭқәа зегьы инарываргыланы ароман иаҳнарбоит ауаа рмаршәа кны, иреиҷаҳаны
аиаша мҩахь ркылгаразы акоммунисттә партиа ароль ду
шынанагӡо.
Арҭ аидеиақәа зегьы еидызҳәало асоциалисттә ԥсҭазаара
ҿыц аиааира аидеиоуп. Дара зегьы И. Папасқьыр зыӡбахә
ҳамоу ироман аҿы ареалтә ҵаҵӷәы рыҭаны иҟаҵоуп,
хьаҳәаԥаҳәада аԥхьаҩ рыгәра игоит. Ашәҟәыҩҩы-ареалист
аҩымҭаҿы аидеиа ҿыцқәа ирмарианы, аушәақә ишшапаӡа
аиааира ргоит ҳәа шьақәирӷәӷәаӡом. Аԥсҭазааратә ҵабырг
азы иҟазшьарбагаз ахадаратә хҭысқәа дрыцәхымҟьакәа
ауадаҩрақәеи, аиҿыхарақәеи, ҳажәлар ԥхьаҟа рцараан
изыхҟьашоз аԥықәсыларақәеи конкретла инҭкааны иаҳир­
беит.
Ароман «Ҭемыр» ала ашәҟәыҩҩы иааирԥшит Асовет
мчра аиааира иагаз иабзоураны аԥсуаа рдоуҳатә дунеи ҿыц
шышьақәгылаз, ишҿиаз.
Ахадаратә хаҿсахьақәа. Ароман «Ҭемыр» аперсонажцәа
рацәаны иалоуп. Ҵабыргуп, ахы инаркны иаанҵәаанӡа
иагәылганы игоуп, зегь реиҳа ихадароуп анхаҩ рԥыс Ҭемыр
ихаҿсахьа, уи иоуп аромангьы зыхьӡ аху. Аха ашәҟәыҩҩы
ганрацәала иаҳирбоит Ҭемыр ихатә ԥсҭазаареи дызлоу
ауаажәларра рыԥсҭазаареи шеилаҵәаз. Иара инаиваргыланы, ара иҟоуп иҵоуроу, аԥсҭазаара иаша иазықәԥо ақыҭаҿтәи
апартиачеика амаӡаныҟәгаҩ Миха, Ҭемыр бзиа иибо, бзиа
дызбо аԥҳәызба ссир Зина, насгьы аҿыц ԥсҭазаара лассы иззеилымкаауа, акыраамҭа ихьаҳәхьачо, икәанызануа анхацәа:
Чыхьа, Зина лаб Аҳмаҭ, Арсана. Иҟоуп иара убас ажәытәра

– 375 –

алҵра, акажьра зцәыуадаҩхаз, амцхаҵарақәа злаҽу Зина лан
Селма лхаҿсахьа. Арҭ аӡәы иеиԥшымызт зҽынкыдҵа Асовет
мчра ааҳарҳәып ҳәа иашьҭаз, ажәлар рзы цәгьамзар бзиа
ҟазымҵоз акулак Мыкыҷ, уи иаҳәшьа Катиа, имаҳә Маҳмеҭ,
аҭауад Мырзаҟан уҳәа убас егьырҭгьы имаҷымкәа.
Ароман иалоу аперсонажцәа дасу излоухамышҭыша рхатә
ҷыдарақәа рымоуп, еиԥшым рыԥсҭазааратә ҭагылазаа­шьақәа.
Ҭемыр ихаҿсахьа. Ароман «Ҭемыр» аҿы имҩаԥысуа ахҭыс
атипра зуа аԥсуа қыҭак аҿы иҟалеит. Урҭ ахҭысқәа зегьы
ахадаратә хаҿы Ҭемыр Тәанба ихьӡ иадҳәалоуп.
Дызусҭада иара, дышԥаарԥшу аҩымҭаҿы?
Ҭемыр ихаҿсахьа ашәҟәыҩҩы ҟазара дула еиқәиршәаз
акоуп. Ароман ҳанаԥхьалак зегь раԥхьа ҳабла иаахгы­лоит
иара иԥшра, исахьа, иҭагылазаашьа уадаҩ, амҩа иашахь
дыш­кылсыз.
Ашәҟәыҩҩы ифырхаҵа хада дааирԥшуеит агәамчи,
ачҳареи, ауаҩреи злоу аӡәы иакәны.
Аҩымҭаҿы Ҭемыр ихаҿсахьа имқәацаӡо, џьарак мацара
ишьақәгыланы иҟаӡам, динамикала иҿиоит, иазҳауеит. Аԥхьа
данцәыргоу инаркны дышҵоуроу мҩашьахуа дыҟоуп. Аха
иҟазшьа шәырц, ишьақәгыларц, иӷәӷәахарц азы акыраамҭа
аҭаххеит, аԥсҭазаара даӡрыжәыр акәхеит. Иара доуҳала, идеиала изҳауеит, абзиарахь ихы рханы. Аҩымҭа анҵәамҭаҿы
ҳаннеилак ҳара еилаҳкаауеит Ҭемыр аԥхьа иаабаз иаҵкыс
акырӡа ишҽиԥсахыз, идунеихәаԥшышьақәа, иԥсихологиа
шьаҭанкыла ишеиҭакхаз. Акыр аџьабаа баны, агәырҩақәа ихганы, ихы дҭахәыцны, ихы даиааины, аҵыхәтәан иара коммунист иашаны, асовет уаҩ ихадаратә ҟазшьақәа ныҟәигауа
дшьақәгылеит.
Афырхаҵа имҩа мариамызт. Иҟазшьагьы иаразнак
акәымкәа, маҷ-маҷ акәын аҽшаԥсахуаз. Иаҳҳәар ҟалоит,
Ҭе­мыр иҟазшьа асовет еизыҟазаашьақәа ирыцҿион, ирыц­
шьақә­гылон ҳәа.
Ароман аԥхьатәи адаҟьақәа инадыркны Ҭемыр дызлаабо ала, ҵара дук имаӡамызт, иқыҭаҿы хԥаҟа шықәса аҵара
иҵахьан аҟароуп. Иаб Пахәала нхаҩ рыцҳак иакәын, «иԥсы
анҭазгьы» уамак зылшоз иакәмызт. Уаҩ ӷарк, еергьҳәа
зхы ныҟәызгоз аӡә иакәын. Ауаацәгьақәа неихыкәласуа
ирҭахыз иларыгӡон. Зегь реиҳагьы ҭыԥ инаҭомызт иара

– 376 –

аӷьычра, хар змам рахәык иашҭа иааҭагыланы руӡомызт,
инеимҵырԥаауан иҷанха адәы иқәхазшәа».
Аҩымҭаҿы Ҭемыр ҳара аԥхьа данаабаз қәралагьы рацәак
ихыҵӡомызт. Аха ҭеиҭыԥшлагьы ҟазшьалагьы дызлаз ауаа
ҳаҭыр иқәырҵартә дыҟан, аҷкәын бзиа ҳәа дрыԥхьаӡон. Илшоз ала ауаҩы ихәашаз акы ахьыҟаиҵашаз дашьҭан, дразын, аӡәы изы цәгьа иҭахымызт. «Ахьырхьырҳәа дыччо
дануацәажәоз, абри ахаҵа акы игәы иалоуп узҳәарымызт,
убас акәын ахаара шиҵаз. Уахьихәаԥшуаз ишәагаа уамак иаҩцамкәа, амцабз иҿықәыҳәҳәы, уаҩы ҵарык,
дышхәыдамыз усгьы иудырратәы дыҟан.
Ҭемыр ауаа рахь дахьнеиуаз деиҿкаан, деилфаҷа
деилаҳәан, аха малла дӷарын, дабиԥазаҵәын. Иаби иани
ԥсхьан, дзаҵәын, хылҵшьҭрала дынхаҩын. Ҩныҵҟала
хаҭала еиқә́ҷаб иҟоу, аиҿкаареи ахахәареи згым аӡә иоуп.
Адәахьала иҩнра, инхара уахьнахәаԥшуаз угәы нҭыԥсаартә
деиҵахан. «Еисырла ихыбыз имҳара заҵәы еицаҟьаӡа
иҟалахьан. Шьаҟа ҩажәа аҵеибаҳәа, имҳара аҩадахьшәа игылаз амаҵурҭагьы уамажә аамҭа ахыҵуан, ахыб каԥсахьан,
ашышгьы аилаҟәыҿра иаҿын. Ица, ибора, имаӷаза, хыбра
ҿыцк изгыламызт. Зегьы ажәхьан, рылахь еиқәышьшьы
акаҳарахь рхы кыдын. Абраҟа инхо дыԥсыма уҳәарын
иашҭа унҭалаанӡа. Ашҭа унҭалар угәы ааҭгәырӷьаауан.
Амӡырха асаркьеиԥш иказказуан, аҩныҵҟа бабыцк џьара
ихыршәлаӡамкәа. Имҳара ԥшрацәгьа уныҩналар, аԥҳал,
аирыӡ, акыӷәра, дасу иахьырҭыԥу игылан, ицқьакәакәараӡа
еилырганы. Напылаҟаҵара ауарҳал хәыҷқәа кыдыршәылан
иахьабалак иԥшӡаӡа. Убасҟан иудыруан убраҟа инхо иԥсы
шҭоу, аӷьараҳәа дшыҟоу. Аха уагьазхәыцуан анхара-анҵыра
Ҭемыр ус хьанҭак ишилнамыршоз, аха уи зеиԥшра усыз
аӡәгьы издыруамызт».
Даҽа ҭыԥк аҿгьы излаҳәо ала, Ҭемыр иҩны «иҩназ
аҳасамасақәа, ҟәџьалк иадамхаргьы ҿыцк рыламызт,
аԥҳалҵәҟьа аԥышә хьжәарӡа иԥҽны игылан. Егьырҭ зегь
ракәым, зны ақәа кылыҩры иахьцоз аҩны ахыб, акылккара ааԥшуа, иара уажәгьы иҟаҵаӡамкәа ишыҟац иҟан,
мышк шаацәгьахалак ақәа кылыҩруа. Игәашә иахаршәыз
аӡарқьақьа ԥсахны, ҿыцк ырҵәины изахамыршәит».
Араҟа ашәҟәыҩҩы заанаҵгьы иаҳирбоит ифырхаҵа
ихаҭабзиареи иҭагылазаашьеи шеиқәымшәо, еихьыр-еи-

– 377 –

выр ишыҟоу. Афырхаҵа инхара гәыгәҭажьны иахьыҟаз
иаашьара акәӡам изыхҟьаз. Ҭемыр изҳаны ауаҩы наӡа
иқәра дҭагылаанӡагьы аԥсҭазаара изнархиахьан хаҭала
иара ихарамыз, ихымҟьаз ауадаҩрақәа. Урҭ ауадаҩрақәа
иикра-иишьҭра изымдыруа дҟарҵон. Иҟалаз уиоуп, Ҭемыр
иқыҭаҿтәи аҳаблақәа руак иаиуаз Зина захьӡу (Шьазина
ҳәагьы ларҳәалоит) ԥҳәызбак длылаҳәаҵәаны бзиа дибеит. Зинеи иареи ашкол еицҭан, ианыхәыҷқәаз аахысгьы
уаҩышьала еиқәшәон, ашкол ианҭаз еицхыраауан, ашәҟәы
еицаԥхьалон. Ларгьы диҿынҵәаауа Ҭемыр бзиа дылбеит,
лыбзиабаҩ диццар лҭахуп. Аха аԥҳәызбеи арԥыси рынасыԥ
аизакхара иаԥырхагаз мзыз хаданы ицәырҵит ашьоура.
Ҭемыр иашьа дыршьхьан, ишьа мукәа иара ԥҳәыс дизаагомызт. Ус акәын аҵас ишаҳәоз.
Ари азҵаара уадаҩхеит, Ҭемыр деимырӷәӷәа дакит, даргәаҭеиуан, лааԥшырак инаҭомызт. Иаԥхьаҟатәи
иԥсҭазаара данаазхәыцлак, ашьоура ԥсҭҳәа еиқәараха
амамырџагә еиԥш иааиԥыраҳауан. Бзиа иибоз аԥҳәызба
Зинеи иареи реиқәшәара руак аан, дызҭагылаз атәы
дӷьаҵәыӷьаҵәуа абас леиҳәоит: «…сылақәа сызцәыргом ауаа
рҿы, еилацәҟәны исхыччошәа збоит, сгәы иаларсуп, ишыббо,
аргәаҟра ҵәымӷ ду, аҭоуба зуит Мыта ишьа шызуа ҳәа».
Азныказы Зина лахь изцәырҵыз абзиабара Ҭемыр
аԥсҭазаара дадызҳәалоз даҽакы имбо дыҟан. Аха уи абзиабара ӷәӷәа аҟнытә ахьаҵра, аԥсҭазаара мап ацәкра, азаҵәра
аҽаҭара азин, инаҭомызт, инасыԥ ахь ихон.
Ауаҩ иакәым, кәтык ахы хызҵәарц зҭахымыз, қьиарала
иҭәыз Ҭемыр мышкымзар-мышкы иашьа ишьа имур ада
ԥсыхәа имамкәа ҟәаданы иднаҵон ажәытә ҵас. Иааиҿагылоз,
дызмырӷьацоз, аԥықәсыларақәа ак аҵкыс ак еицәаны ихапапеит. Аусқәа злауадаҩхаз, излеилаԥаҭахаз уиоуп, иашьа
дызшьызгьы диздырамызт. Ианеиликаа еиҳагьы еицәахеит:
Ҭемыр иашьа Мыта дызшьыз иара бзиа иибоз аԥҳәызба Зина
лаб Аҳмаҭ иакәзаап. Лара заҵа сынлырхоит ҳәа ԥҳәысс дганы
иҩны дыҩнаимҵарыз, лабгьы шьтәыс диоуит.
Абасала, Ҭемыр ашьоуреи абзиабареи деимырхха дыркит.
Ҭемыр икәша-мыкәша дызлоу ракәзар, макьана реиҳа­
раҩӡак ажәытә дунеихәаԥшышьақәа рылоуп ишхәыц­
уа, урҭ хырҩ рзимурц, рыгәхьаа имкырц залшомызт. Дара

– 378 –

злахәаԥшуала, ашьа зду ахаҵа ишьа иуаанӡа ауаа рҿы
цәажәатә имам, рылагылара даԥсам, илахь ада ԥҵәоуп
ҳәа дыԥхьаӡан, лаҵыхәала ихәаԥшуан. Иаргьы ауаа зегьы
дыҵкьыҵкьашьаны нацәақәкыла деибадырбозшәа игәы
иаа­нагон.
Ари имцабзха иӷрыхоз агәырҩа иикуа-иишьҭуа акы
игәы изақәымкуа, зегьы импыҵышшаны ицо дҟанаҵон.
Саԥхьа иҟасҵаша ҳәа џьара уск ааидихәыцлар, ашьоура наиԥырагыланы, ахәараҳәа ирбганы инеиланажьуан,
ԥхьа дызгашаз игәаҳәарақәеи ихәыцрақәеи аԥшатлакә
нарылсызшәа, ӷәарапара еснагь еиԥхьытта еиланаԥсон,
доуҳала дарчмазаҩуан, дарбжьажьон, даргәжәажәон, деиланаршуан. Ҭемыр ҩныҵҟала дыҩбазтәуаз, деиҩызшоз, дыбжатаны дҟазҵоз, деибархханы дҵызфаауаз игәҭыха аӡбахә
аӡәы иҿы аҳәараҵәҟьагьы илнаршомызт. Дызлиааз ижәлар
гәакьа рҿы дтәымны дҟанаҵон. Жәытәнатә аахысгьы иара
иабацәа иныҟәыргоз ашьоура аҵас анапҟьарала зныктәи изкажьуамызт. Аха аамҭақәа рҽеиҭнырыԥсахлахьеит. Ажәытә
ҵас дықәныҟәаны ишьа иур, иаргьы акькьыҳәа дшәышәуа
дзалҵуамызт, длыбжьахәаша дақәӡуан. Ашьоура мап
ацәикыр ахьымӡӷ изышьҭыхуамызт.
Ана-ара ароман иԥсаҟьаны иалаԥсоу, Ҭемыр игәҭыхақәа
ртәы зҳәо цәаҳәақәак абас иҟоуп: «Даҽаӡәы дақәшәаны
дыҟазар, егьызҭахӡамшәа иубо аус уанақәшәалак, аӡбара
заҟа иуадаҩузеи! Ауаа ианааргәаԥхалак имгәамҵӡакәа,
ԥшьаала аҳәса ааргоит, аха иара иԥҳәысаагара гәаҟрахеит,
ихәшьадтәхеит, еимак-еиҿактәхеит»… Ҵабыргуп, уи иахьагьы аԥсҭазаара инагӡаны ианыӡааны иҟам, аха ҳара ҳаамҭазы
џьара цәгьарак ҟазҵо еиҳараӡак дшахьдырхәуа асоветтә
закәанқәа рылоуп. Ароман «Ҭемыр» зызку, иаанарԥшуа
аамҭазы ашьоура азҵаара акырӡа иӷәӷәан. Уи азоуп Ҭемыргьы
акыраамҭа дамҽхакӡаны дзамаз.
Ҭемыр дызҭагылаз измырхакәа игәҭыха дырӷәӷәеит
анхацәа рыкласстә ӷацәа. Ароман аҿы ашәҟәыҩҩы ашьоура
аҵас дахьақәыӡбо амацара акәӡам аус злоу. Араҟа уи аҵкыс
еиҵам аҵакы амоуп акласстә ӷацәа уи аҵас рхы иадырхәарц
ишаҿыз ахьаарԥшу. Ҭемыр анхацәа дрыдгыланы акулак Мыкыҷи аҭауад Мырзаҟани уҳәа ианаҿаԥиҽуа, дара
ԥхамшьаӡакәа ашьоура шиду игәаладыршәоит, уи ала аҵәы

– 379 –

иларҵоит, уажәы-уажәы иқьышә инықәыркуеит, уи ала рыла
даԥырыргарц иашьҭоуп.
Лымкаала Ҭемыр дизыцәгьаны даақәгылеит акулак
Мыкыҷ. Мыкыҷгьы Зина игәы лызцоит. Насгьы, Ҭемыр аҿатә
аамҭа дахьадгыло азы дибаны дынхом. Иара маӡеи аргамеи
Ҭемыри Зинеи еиҟәирҟьарц, рыгәқәа еихиршәарц, рынасыԥ
еиҵеиҟьарц дашьҭоуп. Ажәытәтәи имчқәа акыр имӡаахьеит,
аха иахьынӡаилшо ала аҟыҿыҳәа дыцҳауеит. Мыкыҷ
цәгьашақә ауп Мыта дызшьыз Зина лаб Аҳмаҭ шиакәыз еилкааны Ҭемыр ишиеиҳәо.
Абасала, Ҭемыр акыраамҭа ашьоура азхәыцра ихы
изыҭцомызт, амаҭәажә еиԥш иааишәыхны изкажьуамызт.
Аха ԥсабарала, аҟыбаҩ бзиеи агәеилыххареи злаигмыз ала,
заанаҵгьы Мыкыҷ иеиԥш иҟаз амучацәа гәрамгарҭас иман.
Акулак Мыкыҷи аҭауад Мырзаҟани уҳәа ажәлар раӷацәа
еиҵарҟәаҟәоз ацәгьарақәеи ашьоуреи инарҿагыланы афыр­
хаҵа изцәырҵит ахырхарҭа иаша изҭашаз амч ҿыцқәа,
ԥсеиқәырхаганы изыҟалеит аԥсуа қыҭа шьапыӷәӷәала иналагылаз асоциалисттә еиҭакрақәа. Миха дназлаз иҩызцәа
бзиақәа рыбзоурала Ҭемыр есааира аԥсҭазаара ҿыц
далахәуан. Активла аус азиуеит акооператив аиҿкаара,
ажәлар гәык-ԥсыкала дшырзыҟаз еилыркааит, бзиа дыр­беит,
игәра ргеит, ақыҭсовет ахантәаҩыс дҟарҵеит, аҵыхәтәан
апартиа даларҵеит, ихы дамеигӡакәа инагӡаны зышьаҭақәа
ыҵжәамыз акулакцәеи, ҭауади-аамсҭеи рцәынхамынхақәа
дырҿагылеит. Москваҟа Акоммунисттә университет ахь
аҵаразы дахьдәықәҵахаз иабзоураны, Ҭемыр идунеихәаԥ­
шышьа ҿыцқәа рышәра хыркәшахеит.
Исоциалтә ҭагылазаашьа ахьеиҭакхаз иабзоураны Ҭемыр
аԥсҭазаара ҿыц дагәыланахалеит, дышнеи-шнеиуаз уаанӡа
ҭаха изымҭоз ишьоуратә цәаныррақәа хьаԥссо иалагеит,
ашьоура иадҳәалаз иусқәа хыбылхыџьит.
Ароман анҵәамҭаҿы, ҳара излаабо ала, Ҭемыр иашьа дызшьыз иԥҳа ԥҳәысс дигеит. Ашьоура аҵкыс абзиабара аиааит,
Ҭемыри Зинеи рыԥсҭазаара еизакхеит.
Асовет мчра аиааира амгацызҭгьы, аҩымҭаҿы автор
Ҭемыр аԥхьа данцәыригаз иҭагылазаашьа зеиԥшраз ала
еиқәырхашьак, шьақәгылашьак иманы ҳәа дзыҟаломызт.
Иааидкыланы, аилазаашьа уадаҩ змоу Ҭемыр ихаҿсахьа­
ла ашәҟәыҩҩы И. Папасқьыр аԥхьаҩцәа идирбеит ажәытәи

– 380 –

аҿатәи реиҿыхара шыӷәӷәаз, ирымчыз, асовет уаҩы
ишьақәгылара шымариамыз.
Аԥсуа литератураҿы ҟазара дула еиҿкаау ируакны
иҟоуп Ҭемсыр ихаҿсахьа. Фырхаҵак далхны, дганы уи
ихатә ԥсҭазаара аарԥшра акәӡамызт ашәҟәыҩҩы ииҭахыз.
Ҭемыр иаамҭазы атипра зуа уаҩуп. Иара иеиԥш зықьҩыла,
миллионҩыла ауаа алашьцара рыхнагеит, амҩа иаша
иқәнаҵеит, анасыԥ лаша рнаҭеит аиааира згаз Асовет мчра.
Зина лхаҿсахьа. Ҭемыр иеиԥш дқьиоуп, дразуп, дыц­
қьоуп ароман афырԥҳәызба Зинагьы. Лара лыбзиабара
еицакра ақәым. Дымҩахызҟьашаз рацәан, аха аԥсыҽра
лнылмырԥшит. Иага хынҭаҩынҭара дрықәшәазаргьы, аԥхьа
лгәы иалнахыз арԥыс ибзиабара даԥсаны дшыҟаз даанхеит,
уи игәырҩақәеи иԥсҭазаара уадаҩи ицеиҩылшеит, илылшоз
ала аҩызара иаша изылуит. Зина лыбзиабаратә цәаныррақәа
цқьоуп, ачҳара змоу, аламала агәкаҳара зҽазымҭо, зхы агәра
зго аӡә лоуп.
Ҭемыр иеиԥш Зинагьы аҵара маҷны илыман. Лқыҭаҿтәи
ашкол ахь хԥаҟа шықәса дныҟәхьан еиԥш, лан даачмазаҩ­
хан, аҩны дааныркылт. Зыхдырра лаҟәыз лан Селма уи
инаҿалыршәит. «Иазылуазеи аӡӷаб аҵара, илҵаз лыз­хоит,
аҩны дсыцхраалар еиҳа еиӷьуп», – лҳәан, уаҳа ашкол ахь
дылмышьҭит, аха Зина дгәеилыххоуп, аҿатә аамҭа ирласны илылсит. Ԥшра-сахьалагьы лҩызцәа даарылукаартә
илызҳауан. «Аиашазы, даара ацәа лхалеит Зина, ааӡара
мыцхәы шлымамызгьы. Амыҵмыџь еиԥш лхы-лҿы еилыԥхаеилыԥхо, лыџьымшь еиҵыхқәа, лыла ҭшашақәа, лыплан еинаала, дбырфын бӷьыцха акәын есааира ишлызҳауаз».
Лара лҭеиҭԥш далацәажәауа, улаԥш ихгылартә ашә­
ҟәыҩҩы даҽаџьара абас иҩуеит: «Қәрала дмаҷын Зина, аха
лоура, лыҭбаара наӡахьеит уҳәаратәы дыҟан. Аҟармашәа
дҟатҟато дҩеиуан, ахшцәа лхьыкәкәо. Аԥшькы, лхы-лҿы
аазыгьежьны,еинааланы, лыла ҭбаақәа ллакыҵа иныҵԥырааҵԥыруа, рхала иҭыҷҷаауан. Лыхцәы ԥшқа, лмаҟҿаҳәара
аҟынӡа егьагымхо инаӡахьан. Лажәа хаакәакәараӡа угәы
инаҟәынҷабло, инадӡыҭыло ахәша нықәнашьуан».
Зина лыԥшреи лгәаҭеи еиқәшәоит, иҭибагоит. Дунеихәаԥ­
шышьалагьы илызҳаит ҿатәла ихәыцуа аӡә лакәны, лҟазшьа
ӷәӷәаны, иҭышәынтәаланы.

– 381 –

Акулак Мыкыҷ акыр иҽылнишәеит, дирбырырц акыр
аусқәа еиҿикааит, аха Зина дизышьақәымҟьеит, иҳәатәаҿы
дизаамгеит.
Ҭемыр иашьа дызшьыз лаб шиакәыз лыздырамызт,
аҵыхәтәан ауп ианеилылкааз. Ашьоура дахьаргәаҭеиуаз,
иареи лареи реиқәшәарақәа руак аан ԥсыхәас иҟасҵарызеи
ҳәа анлеиҳәа, дымкәанызаӡакәа аҭак ҟалҵеит (усҟан
илыздырӡомызт Мыта дызшьыз лаб шиакәыз): «Иамоу уиоуп, уаҟәыҵ, угәы азкаршә ауаҩшьра. Мыта дыршьит, иашоуп, уаргьы ухаҵоуп, аӡә душьып. Аха иалугозеи уи феи­
дас, уҭаркып, ухдырҵәап, уаб иҭынхара хәыҷы зынӡаск
иқьаԥҭахап. Иҟалозар, суҳәоит уаҟәыҵрацы ашьоура».
Зина Ҭемыр иахь илымаз абзиабара дызҭанаргылаз
агәыҩҿыҩра лҽалҭомызт, дазмырблаҟьеит.
Ароман ҳанаԥхьалак, агәра аагоит Зина Ҭемыр иахь
илы­маз абзиабара шыӷәӷәаз, хьаҳәаԥаҳәа шамамыз. Лыб­
зиа­баратә цәаныррақәа зегьы ирыцкызаргьы илиааины дырхаргало, дрытҟәо, ддырлашәуа иҟам. Урҭ рыӡбахә
иара Ҭемыр иалымҳәозар, даҽаџьара илынлырԥшуам,
лгәаҵа иҭаҵәахны илымоуп, лыблаҷыц еиԥш илыхьчоит,
дрыхӡыӡоит, рыҟажара лылшоит.
Иареи лареи реизыҟазаашьақәа рҿы еилырга лымамкәа
Ҭемыр Москваҟа аҵарахьы данца ашьҭахьгьы лгәыӷра
калмыжьӡеит. Ҩныҵҟала лыбзиабара мцаха ишлыцразгьы, адәахьы илынлырԥшуамызт. Лгәы каршәны аусура
лҽалҭеит. Еиҳа-еиҳа иӷәӷәахон, ишәуан, иазҳауан лҟазшьа.
Аколнхараҿгьы, аҩнгьы лусурақәа дырцәымаашьакәа
иналыгӡон. Знымзар-зны сааԥсеит ҳәа лхы дахашшаауа дубомызт. Хдыррала илаҟәыз, иҵарадаз, ажәытәра зхьынԥашалоз
лаби лани ахьымҩахҟьоз дрықәымгәамҵкәа илыриашон,
ианаиуӡоз зны-зынлагьы ҿыӷәӷәала ацәажәашьа дақәшәон.
Зина бзиарамзар цәгьарак лхы азылкуамызт. Лгәы
иҭалкыз налмыгӡар луамызт, апринцип ӷәӷәа змаз ԥҳәызбан.
Лаби лани азныказы ирҭахымхеит лара акомҿарра далаларц, еиҳаракгьы уи даҿаапкӡеит лан Селма. Аха аҵыхәтәан
иазаалгеит. Зина лқыҭаҿтәи аӡӷабцәа зегь раԥхьа акомҿарра
далалеит. Аҿатә аамҭа лҽақәыршәаны ауаажәларратә ус активла лҽалалырхәуеит. Акулакцәа имҩахырҟьаз лаб азныказы аколнхара сҭахым ҳәа дықәгылеит. Аха лара уи ихы
иҭалгалеит, дазлыргәтәит, иеиллыркааит анхацәа аколн-

– 382 –

хара шырзеиӷьыз. Лхаҭа апартиачеика амаӡаныҟәгаҩ Михеи ақыҭсовет ахантәаҩы Кани илабжьаргоз дацныҟәон,
илдыруан урҭ лара лзы цәгьа шырҭахымыз. Хаҭала,
лара лыбаҩ дацәымаашьакәа, аколнхараҿы махәҿала
аӷьараҳәа аус ахьылуаз анаҩсгьы, ацхыраара ҟалҵеит иара
анеиҿыркаауазгьы.
Иҿырԥшыгаз Зина лҟазшьа, лхымҩаԥгашьа, лусушьа зегьы еицгәарҭеит, аколнхара аҟынтәи акырынтә аџьшьара
лырҭеит, агазеҭқәа дырнырҵеит.
Аҩымҭаҿы Зина лхаҿсахьа иамоу аҷыдарақәа зегьы
ааизыркәкәаны ҳахәаԥшуазар, иаабоит хыԥхьаӡара рацәала
лара лаамҭазтәи аԥсуа ҭыԥҳацәа дшырхаҭарнаку, урҭ рха­
даратә ҟазшьақәа шныҟәылго.
Миха ихаҿсахьа. Ароман иалоу иҵоуроу аперсонажцәа
хадақәа дреиуоуп апартиачеика амаӡаныҟәгаҩ Миха.
Уи ихаҿала ҳара иаабоит аамҭа уадаҩ азы аԥсуа қыҭаҿы
апартиатә организациа имҩаԥнагоз аусура зеиԥшраз.
Миха дкоммунист иашоуп, баша ҭаҟьаҭаск иакәӡам,
абаҩхатәра злоу напхгаҩуп, иажәеи иуси еимадоуп. Ажәлари
асоциалисттә еизыҟазаашьақәеи ираӷоу аӡәгьы диеигӡом.
Мдыррыла ма агха зыхьны ишьацәхнысло, имҩахҟьо
дрыгәҭасуам, амҩа иаша рықәҵашьа, рааӡашьа идыруеит.
Миха ихаҿы иааганы имоуп ажәытә ԥсихологиеи аҵасқәеи
злаҽны иҟоу ауаа рдунеихәаԥшышьақәа рыԥсахра шымариам. Иахьынӡауала ауаа дреиҷаҳаны, рымаршәа кны аидеиа ҿыцқәа рылаирҵәоит, акласстә ӷацәа рцәыхцәыфарақәа
ҟәышрыла ирыҵхны, ирықәнагоу иақәиршәоит.
Иҿырԥшыгоуп Миха Ҭемыр изиуа аҩызара. Иара
акраамҭагьы издыруамызт иҩыза деиҵарӷәӷәа дызмаз,
аха ҩныҵҟала гәырҩа хьанҭак шиӷрыхоз гәаҭаны, гәацәы­
хьажәак иамҳәаӡакәа, ашьоура иадҳәалаз аҟыбаӡыба далигарц азы ацхыраара ӷәӷәа ииҭеит. Миха иакәымзар,
Ҭемыр иеиҭашьақәыргылара залшомызт. Аԥсуаа рцәажәара
иалаҵаны ирҳәало ажәаԥҟак абас аҳәоит: «Аҽы аҵыхәа укыр,
аӡы урнагоит, ала аҵыхәа укыр аӡы уҭанажьуеит». Ҭемыр
Миха иеиԥш иҟаз иакәымкәа, Мыкыҷ иеиԥш иҟаз аӡәы
иҳәатәы дацныҟәазҭгьы, хымҳаџьымшьа длыбжьаӡ дцон.
Михеи Ҭемыри рхаҿсахьақәа еидҳәалоуп, ихеибарҭәаауеит.
Дырралеи, ԥшралеи,ҵаралеи еиҟарамзаргьы, ҭагылазаашьала

– 383 –

еиԥшымзаргьы, уаҩышьала, доуҳала еиҭынхацәоу, еизааи­
гәоу уаауп. Миха ауаҩытәыҩса игәыбылреи игәцаракреи илоуп, ажәлар рҵеи иаша ҳәа иуԥхьаӡаша арԥыс ӷьеҩуп. Ишиашоу иҳәоу абжьагарақәа рыла мацара акәӡам иара Ҭемыр
дышицхраауа. Шьаҿа-шьаҿа дмыццакыкәа аԥсҭазаара ҿыц
ахь, активлатәи аусурахь дииаигоит. Зхы згәы ахшәаны,
азаҵәра зҽаҭаны иҟаз Ҭемыр имаршәа кны аизарақәа рахь
днеилартә дҟаиҵеит, акооператив аҿы аусура далаиргеит,
ақыҭсовет ахантәаҩыс дҟалартә дизныҟәеит, аҵарахьы идәықә­
ҵараҿгьы дицхрааит.
Михеи Ҭемыри ҷыдала еиуарак, еиҭынхарак рыбжьаӡам.
Аха Миха хара ихәыцуа уаҩуп, ихы мацара акәӡам дзышьҭоу,
ажәлар рынасыԥ лаша дазықәԥоит. Заанаҵгьы игәеиҭеит
Ҭемыр деиҵазҟьоз аус цәгьа далгазар, хаҭашьала зхазгьы
ажәлар рызгьы ихәарҭоу аӡәы шиакәу. Ҭемыр иеиқәырхара
аҿатә аамҭа иасимволны дахәаԥшуан. Уи ус шакәу ҳара
еилыкка иаабоит ароман анҵәамҭаҿы (Ҭемыри Зинеи
рчараҿы) Миха ииҳәо ажәақәа рыла. Уи еизаны иҟаз ажәлар
аарӡырҩны, иааркьаҿны иреиҳәеит Ҭемыри Зина лаби ирыбжьаз ашьоура аҭоурых. (Уаанӡа аԥхьаҩ еиликаахьеит Мыта
ишьра зхараҵәҟьаз аҭауад Мырзаҟан шиакәыз, Аҳмаҭ джьаны, уи инапала ишиирҟаҵаз.) Нас иаацәырыргеит ашәақь. Уи
Аҳмаҭ Мыта дызлеишьыз акәын. Миха ашәақь ааникылан,
иажәа инациҵеит: «Уахарнахыс ихьмыӡӷымзааит, ишьызааит ашьоура. Ишьызааит иара зхылҿиаауа ажәытә ҵас
бааԥсқәа зегьы, аԥсҭазаара гәырӷьахә ахь акылсразы ԥырхага
ҳазҭоны иҟоу!
Миха ашәақь ахы ҩҳареикын, аҵықь-аҵықьҳәа ҩынтә
дхысит».
Араҟа ашьоура назлоу ажәытә ҵас бааԥсқәа раныӡаара,
рықәыхра иасимволуп Миха ихысра.
Иҵоурам ахаҿсахьақәа. И. Папасқьыр ароман «Ҭемыр»
иҩаанӡагьы, аԥсуа проза иаланагалахьан Аԥсны аколнхара­
қәа рышьақәгылара иаԥырхагаз, иаҿагылаз акулакцәа,
ҭауади-аамсҭеи рцәынхамынхақәа рхырҿсахьақәа. Иҵоу­
рам урҭ аперсонажцәа шәара уажәшьҭа ижәдыруеит В. Агрбеи («Ҳколнхара «Ԥхьаҟа» аишьа») С. Ҷанбеи («Сеидыҟ»)
рпо­вест­қәа рыла. Шәара ижәдыруеит В. Агрба иповест аҿы
акулак Цәгьамш иҩны ауаа еизганы, аргама иаахтны Асовет мчра иаҿагыларц шрабжьаигоз. Ишәгәалашәоит иара

– 384 –

убас С. Ҷанба иповест аҿы ауаа рахь дыхәшаха зхы мҩаԥызго,
маӡала аколнхара аиҿкаара еиҵазҟьарц иашьҭаз акулак
цәгьаршҩы Сеидыҟ. Аха И. Папасқьыр ироман «Ҭемыр» иалоу
иҵоурам аперсонажцәа егьырҭ уаанӡатәиқәа ирылаҩашьо
ҳәа иҟаӡам, рхатә ҷыдарақәа рымоуп.
Аҩымҭа зызку аамҭазы шамахамзар қыҭацыԥхьаӡа аку­
лак­цәа ес иҟарҵалакгьы аколнхарақәа реиҿкаара аус еиҵар­
ҟьарц иаҿын. Убас иҟан ароман «Ҭемыр» зыԥсҭазаара
ҳнарбо ақыҭаҿгьы. Араҟа иҵоурам рахьтә зегь реиҳа дыцә­
гьаны даарԥшуп Мыкыҷ. Иҵоуроу аперсонажцәа хада­
қәа ҳанрыхцәажәоз иҳамҩатәны уи иӡбахә акырынтә иаҳ­
ҳәахьеит. Уажәы ҷыдала ҳазааҭгыланы, дзеиԥшроу цқьа
игәаҳҭап.
Мыкыҷ уаҳа назҭахым ацәгьацәыԥхамшьа ззырҳәо иоуп.
Иара акыр иҟар хыҽхьеит. Цәгьамш иеиԥш аргама Асовет мчра дзаҿамгыло аҟынӡа днеихьеит, аха иҽириашарц
иҭахым. Дгьангьашуп, аҟамаҿеиԥш днаҳәы-ааҳәуеит. Аргама ииҳәо даҽакуп, игәы иҭоуи дызлаҟаҵәҟьоуи даҽакуп.
Имч шымхаҵәҟьо анибалак ичирччиоит, дҟәатаӡа дҟалоит.
Абжьааԥны цәгьамзар бзиа ҟаиҵом. Ажәлар еидкыланы рыбзазара аиӷьтәразы, алашарахь ркылгаразы апартиа имҩаԥнаго аус иара ила аш хнаҵоит. Мыкыҷ лымкаала Ҭемыри Михеи ргәаӷ имоуп, урҭ рҭархарала аколнхара
аиҿкаара изынкыло џьишьоит. Ицәгьахәыцрақәа рҿы Ҭемыр
иду ашьоура ихы иаирхәарц даҿуп. Џьара еимгеимцарак шаа­иоулак еиԥш, уи ирӷыӷкуеит. Абар иара уи иазкны
ииҳәақәо руак заҟа ишҳамны еиҿикаауа: «Сара сзы егьаурым, аха ауаа ухыччоит маӡа-маӡа. Ишьа изымуит, дыԥсит
дшыбзаз, аԥсуара ирӡит, аԥҳәыс еиԥка ихы иҭаирԥеит. Аллаҳ,
аллаҳ, сзацәажәо дызусҭада! – Абарҭ иажәақәа наҳәаны,
дындәылҵит Мыкыҷ. Ҭемыр ила акамбо иааиқәлашьцеит».
Даҽаџьарахгьы, иаҳәшьа Катиагьы иаргьы хҭак еицҭаршәны
имақаруа, абас рҳәоит: «Ашыслампыр еиԥш анышә ҳаҵаланы,
ҳҟыт-ԥсытбжьы уаҩы имырбаӡакәа аус ҳазур, апартиа иалоу
аӡәи ҩыџьеи ҳнапаҿы иаҳзаагар, шьарда ҳабӷа ӷәӷәахоит,
ҳманшәалахоит!»
Избан, иараби, Мыкыҷ абриаҟара аҿатә аамҭа ицәымыӷ­
хартә ашҳам иҿыжжуа дҟазҵазеи?
Иаалырҟьаны акәӡам Мыкыҷ имкьыкьу иҟазшьа шы­
шьақә­гылаз. Илоу ацәымӷра асоциалтә мзызқәа ирых­ҟьеит.

– 385 –

Изакәу уи ауп, иаб Кадыр ареволиуциа ҟалаанӡа амал змаз
уаҩын. Нхара-нҵырала деиқәбаа дынхон, дгьылла, рахәла
иҽеибыҭаны дыҟан, аҭаҭын аазрыхшаз аҭырқәцәа идгалан иман. Дызланхоз ақыҭа ииҭахыз алаигӡон. «Аӡәи иареи акы ааимаркыр, ацкы иеиҳәаӡомызт усҟан, аха уашьҭан
дахьирхәуан, ииулакгьы уск дақәимыршәар ҟаломызт. Убыс
дахьыҟаз азы анхацәа даара ицәшәон Кадыр». Аамҭала
ақыҭаҿы асҭаршынра ныҟәигахьан. Усҟанык анхацәа цәир­
ҳәуан, аҵарҭыша рцәигон, уиазы ажәлар акырынтә изашшхьан, иԥагьарак уаҩ дахәомызт. Егьырҭ ракәым, ижәлантә
рызгьы акыр дгәыԥҵәагахахьан. Аамҭала зынгьы ижәлантә
иаиуаз ауаа еизигеит, аамсҭара шәҟәы амихуазшәа, аԥара
рымихырц. Аха дара ирымукәа иԥырҵит.
Мыкыҷгьы иаб иҟазшьақәа ныҟәигон, «аказы уаниҭахы­
мыз ччаԥшьк илакыҵа иҵшәомызт, иаб дышьны ихәда
дыхшьушәа дыҟан, иагьараан дубаргьы. Аказы усҭахуп ҳәа
ануеиҳәалак уимыцхраар, ма дызуҳәаз аус изыҟоумҵар,
уара уҳарамуп ҳәа иуаҽԥниҳәо далагон, иагьараангьы
ихашҭ­ӡомызт, аҵәы уахаҵа уима ддәықәлон. Уара дануҭаху
дхьаԥшынгьы духәаԥшуамызт…» Мыкыҷ дԥагьаны дааӡан,
гәаҟрак имбацызт, зынгьы иаб Аҟәаҟа дигахьан аҵаразы, аха
икажьны дхынҳәит. Изҳаит ус, акагьы даҿӡамкәа. «Инапы ахәы
ыҵиааны, амш го ддәықәын. Аҵыхәтәаншәа абжьахәаахәҭра
далагеит, зтәы ифоз анхацәеи иареи аддыҳәа иааисуа, убри
дшаҿыз асовет ҳәынҭқарра Аԥсны иаашьақәгылт».
«Алаба ҟьашь ахы укыргьы, аҵыхәа укыргьы уаҟьашьуеит»
шырҳәо еиԥш, Мыкыҷ игәра ганы шьаҿак узицҟаҵом, ауаҩ
иаша џьара акала димҟьашьыр иуам. Џьарамзар џьара уаҩрак
иланы даабом. Аха аламала ииааира, иҿаԥҽра мариаӡам.
Ихатәы интересқәа рыхьчаразы аҟәыӷара игӡам, ианигәаԥхо
ауаа еизадақәа рхы-ргәы дҭалартә рацәажәашьа идыруеит.
Аҿатә аамҭа Мыкыҷ дарҭшәеит, матаӷачатаӷа, ишиҭахыз
еиԥш дзыҟамлеит. Анхацәа рыԥхӡашала қьаф иулартә
дахьзыҟамлаз азоуп Мыкыҷ асовет закәанқәа зицәымӷу.
Ҭемыри Зинеи еиҟәиҟьарц дахьашьҭоу анаҩсгьы, зыхдырра лаҟәу, ибжьажьо анхацәа ихы иархәаны, абунт дир­
ҟаҵарц иақәикуеит. Аҳмаҭ, Сҭеԥана, Арсана, Ӡыкәыр уҳәа
ныҳәагатәык имазшәа иҩны еизганы, аколнхара иаламларц
рабжьеигеит, акоммунистцәа Аԥсынра зынӡа иқәыргарц
иашьҭазшәа, ажәлар еичдырчарц иаҿызшәа дҳәацәоит.

– 386 –

«Шәахәаԥшишь уажәы ҳкылыргарц иахьаҿу? Ииашоуп, сара
исҳәом абольшевикцәа аҳәынҭҵар ичынуаа иреиԥшуп ҳәа,
аха урҭгьы «акулак», «абжьаранхаҩы», «аӷар», «акоммунист» рҳәан ҳаичдырчеит дырҩегьых, – иҳәоит иара, апартиа имҩаԥ­наго аполитика цқьа иззеилымкаауа анхацәа
ирблаҟьарц.
Амҩаҟаҵара иазкыз аизараҿы анхацәа – Арсанеи, Аҳмаҭи,
Леуарсеи, Кәынтеи – аколнхараҿы ҳнеиуам, амҩа аҟаҵарагьы
ҳус алам ҳәа рҳәартә иҟазҵаз, изырбыжкыз иара иоуп.
Аха Михеи, Ҭемыри, Зинеи уҳәа назлоу акоммунистцәеи
акомҿарааи рыбзоурала, Мыкыҷ иижьоз анхацәа аҵыхәтәан
уеизгьы аколнхарахь идыргьежьит. Иҟазшьарбагоуп Мыкыҷ
ақыҭаҿы имҩаԥигоз агитациа знырыз, аамҭала аколнхара мап ацәызкуаз Чыхьа аҵыхәтәан Ҭемыр иеиҳәо
иажәақәа: «…абзазара ҿыц ишьақәгылаз аилкаара хәыҷык
исцәыхьамҭарахеит, саҭоумҵан акәанызанра исыхьыз, уара
шәкы змоу, сымдырра иахҟьаны абраанӡа уахьааԥсаз. – Чыхьа ибжьы ааҟәандахеит.
– Мап, уажәшьҭарнахыс кәанызанра шысмыхьуа агәра
га. Сысабицәа рыԥсҭазаареи сгәыӷрақәа зегьи аколнхара
акәзааит».
Мыкыҷ даҽакала рацәак илымшошәа ибо даналага, аам­
ҭала зынгьы аколнхараҿы аус иуазшәа ҟаиҵеит. Аха зегь
акоуп, ацәгьаршра дзаҟәымҵит. Аколнхацәа цәуӷәк рыцә­
ӡаны, абнараҿы иганы ишишьыз иҵырхит. Уиакәхеит
Мыкыҷ аҵыхәтәантәи ишьаҿа. Уаанӡа иажәа гызмалқәа
имҩахырҟьозгьы иҿагылозгьы инагӡаны ирбарҭахеит иара
дзакәыҵәҟьаз. Иккаӡа иааԥшит акыргьы аџьабаа зыдбаланы, абӷьыжә зқәыҳәҳәаны ииҵәахырц дызҿыз ихәмаргақәа.
Абас хьымӡӷыла, патударыла иҵыхәтәа ԥҵәахеит Мыкыҷ.
Ароман «Ҭемыр» аҿы ҳара иаабоит Мыкыҷ иаҵкыс
еиӷьым, егьырҭ иҵоурам ахаҿсахьақәагьы. Урҭ иреиуоуп
аҭауад Мырзаҟан, зыӡбахә акырынтә иаҳҳәахьоу Мыкыҷ иаб
Кадыр, иаҳәшьа Катиа, имаҳә Маҳмеҭ уҳәа имаҷымкәа.
Аҭауад Мырзаҟан Мыкыҷ иаҵкыс деицәамзар деиӷьӡам.
Иара иоуп Аҳмаҭ иаҳәшьа Ансиа маҳагьарыла илызныҟәаз.
Ҭемыр иашьеиҳаб Мыта акгьы ихараӡамызт. Ҭауади-аамсҭеи
дара ацәгьарақәа ҟаҵаны, анхацәа рхы ишҭадырԥалоз
ҳара иаабахьеит Д. Гәлиа иажәабжь «Атәым жәҩан аҵаҟа»

– 387 –

ҳаналацәажәозгьы. Ара уажәы зыӡбахә ҳамоу И. Папасқьыр
ироман аҿы еиҳагьы «ирҩысҭааноуп» аҭауад Мырзаҟан
анхацәа еичзырчашаз аус ҟьашь шеиҿикааз. Мырзаҟан Ҭемыр
иаб Пахәала иеиԥш иҟаз анхацәа бӷеиҵыхрак риҭомызт, ианагь рыуаҩра лазырҟәышаз ала дрызныҟәон, ицәыршәагаз
мчны дырзыҟан. Анхацәа рырахә рыхкәкәааны, иара иуаа
идиргон. Аӡәы ицәыӡ ашьҭа Мырзаҟан иашҭахь ишигаз ибар,
уахь днеиӡомызт, избан акәзар, Мырзаҟан иигоз хнырҳәышьа
рзаҭо иҟамызт, еиҳагьы иқәцәгьеитәуан. «Шәырахә моу,
шәхаҭақәагьы сара шәыстәуп, шәара ала гызмалқәа», – иҳәон.
Асовет мчра анааи ашьҭахьгьы Мырзаҟан Мыкыҷ иеиԥш
иҟаз ауаа цәгьақәа аҳра риҭон, иага маанеи цәгьаршреи
рдыруазаргьы, ихы иархәаны, аколнхара аиҿкаара еиҵа­
ҟьаны, ажәытә еизыҟазаашьақәа изеиқәырхозар ҳәа. Аха
егьырҭ реиԥш Мырзаҟангьы ибарҭахо дҟалеит уажәшьҭатәи
имч дышнанамгоз, иаамҭа шцаз. Уи азоуп ҽнак Мыкыҷ
иаҳәшьа Катиа лыҩны дахьнеиз ихы имагәыхьха, иажәа
иалаҵаны изиҳәо: «Ари еиԥш аамҭа мыждаҵәҟьа убарым…Иаҳԥеиԥшузеи уҳәарауазеи?...» Иара игәамҵра
ӷәӷәа рныԥшуеит– «Иԥаҳкуазеи, нибарҵәароуп ишыббо,
уаҳа ԥсыхәас иҳамоузеи», – ҳәа анаҩсҟа Катиа илеиҳәо иа­
жәақәагьы.
Ҵабыргынгьы, аамҭа ҿыц мышмыжданы ирзыҟалеит
Мырзаҟани Мыкыҷи иреиԥшыз ауаа.
Иҵоурам аӡә лакәны, анхацәеи аҿатә аамҭеи рзы гәаӷла
деиҵапапа дыҟоуп, излалымчу ала алеиԥш дышуеит Мыкыҷ
иаҳәшьа Катиагьы. Иҟазшьарбагоуп уи илҳәо лажәақәа,
лхымҩаԥгашьа, лхамаԥагьара. Ацәгьара зуз лхаҵа Маҳмеҭ
дахьҭаркыз лхы лыхнахӡеит (Аҵыхәтәан ашәҟәы лоут
Маҳмеҭ дахганы дахьыҟаз Ташкент ақалақь аҿы лыԥсит ҳәа).
Амаҭ зыбӷа ԥҵәоу еиԥш дҳәыҵәыҳәыҵәуеит. Лашьеи лхаҵеи
реиԥш ларгьы ацәгьоурақәа рзы абахҭа аҭакра, аҭыжьра
лыгӡамызт. Уажәы-уажә дмақаруеит, лыҵҟьаԥоит. «Сыԥсы
аиуа ҭаны, ҳқыҭаҿы аколхара усырбарым, сукәыхшоуп
Мырзаҟан», – лҳәоит лара дԥаԥашькха. Аха лымч деижьоит,
лхы ламхаԥызоит.
Ароман аҿы ҟазарыла иаарԥшуп арҭ реиԥш иҟаз ажәлар
раӷацәа ирҳәозгьы ируазгьы шбашахаз, ишымцураз, урҭ
рразҟы аҭоурых ишаӡбахьаз, раџьал шааихьаз. Имҩаԥысуа

– 388 –

ахҭысқәа сахьаркырала ирҵабыргны излаҳдырбо ала, иҵоу­
роу афырхацәа заҟа иӷәӷәахо аҟара, еиҳа-еиҳа иԥсыҽ­хоит,
еибакы-еибашьҭуа иҵааҟәрылоит иҵоурам аперсонажцәа
зегьы. Ашәҟәыҩҩы урҭ сахьаркыратә ажәа ҵарыла
дрықәыӡбеит, еилыкка иаҳирбеит аҭоурыхтә песрпеқтива
шрымамыз.

Ароман «Аԥҳәыс лыпату»
Ароман «Аԥҳәыс лыпату» ҿыгҳарыла И. Папасқьыр
иҩымҭақәа зегьы иреиҳауп. Теиматикала ароман «Ҭемыр»-и
иареи злеиқәҿырҭқәо ыҟоуп. «Аԥҳәыс лыпату» аҿгьы асовет
аамҭазы аԥсуаа рыбзазараҿы иҟалаз иҵоуроу аиҭакра ду­
қәа инеиҵыхны ганрацәала иаарԥшуп. Аамҭа иаҵанакуа­
гьы рацәоуп. Ара ахҭысқәа мҩаԥысуеит Аԥсны аколнхарақәа
реиҿкаара ианалагаз инаркны аҩынҩажәатәи ашықәсқәа
рынҵәамҭаҟынӡа. Игәылырҭәааны иаабоит аперсонажцәа
аӡәырҩы рыԥсҭазаара, урҭ аколнхарақәа реиҿкаареи
Аџьынџь­тәылатә еибашьреи ишрылахәыз, аибашьра ашьҭа­
хьтәи ашықәсқәа рзы анхамҩа аиҭашьақәыргылара аԥхӡы
шазкарҭәаз.
Ашәҟәыҩҩы ари ароман аҿы атема хаданы игеит асовет
аамҭазы аԥсуа ԥҳәыс лыԥсҭазаара шьақәгылашьаз иаиуз
аарԥшра.
Ҳара уажәшьҭа излаадыруа ала, аԥсуа ԥҳәыс лыбзазашьа
иазкны раԥхьаӡа арҿиамҭа неиҵых ҳмилаҭтә литература иалазгалаз Д. Гәлиа иоуп. Аха Д. Гәлиа ироман «Камаҷыҷ» ареволиуциа аламҭалазтәи ашықәсқәа роуп иаҵанакуа.
Ҳтәылаҿы Асовет мчра аиааира ахьагаз иабзоураны, егьырҭ
зегьы реиԥш иахьа аԥсуа ԥҳәысгьы ахақәиҭра иаша лыманы дыҟоуп. Ахаҵеи лареи рзинқәа еиҟароуп. Аҭаацәараҿы
акәзааит, аҵареи, аџьауси, ауаажәларратә ԥсҭазаареи рҿы
акәзааит, џьарамзар џьаргьы лзинқәа ԥкым. Аха ус иҟамызт
ажәытәан. «Д. Гәлиа ироман «Камаҷыҷ»-и И. Папасқьыр ироман «Аԥҳәыс лыпату»-и ҳанрыԥхьалак иаҳбарҭахоит аԥсуа
ԥҳәыс иахьатәи лҭагылазаашьа заҟа еиӷьхахьоу, заҟа ԥхьаҟа
ицахьоу, ус иҟаларцаз заҟа қәԥареи, аамҭеи, аџьабааи аҭаххаз.
И. Папасқьыр ироман «Аԥҳәыс лыпату» аҿы хадаратә
хаҿны далоуп аԥсуа ԥҳәыс еиҿамс, зҭыԥҳара ашықәсқәа

– 389 –

рзы дзықәшәаз ауадаҩрақәа ирызмырҟәыз, ирзымхәаҽыз,
ҳаамҭа ззылыԥханы аԥсҭазаара ду ахь икылсыз Саида (ароман раԥхьатәи авариант аҿы уи Хьмур лыхьӡуп). Аҩымҭа
ахы инаркны иаанҵәаанӡа ахәҭақәа зегьы иргәылганы игоуп
акрызҵазкуа уи лхаҿсахьа. Анхаҩ ҭыԥҳа Саида иналываргыланы аҩымҭа иалагалоуп хыԥхьаӡара рацәала егьырҭ ауаа­
гьы. Урҭ аӡәи-аӡәи ԥсҭазааратә ҭагылазаашьалеи, қәралеи,
ҟазшьалеи, дунеихәаԥшышьалеи еиуеиԥшым.
Ароман иалоу аперсонажцәа хыԥхьаӡарала иага ирацәа­
зар­гьы, иага еиуеиԥшымзаргьы, иаҳшар ҟалоит ԥшьгәыԥк­ны. Актәи агәыԥ иаҵанакуеит ауаҩытәыҩса иреиӷьу
иҟазшьақәа ныҟәызго, аԥсҭазаара аиӷьтәреи аиашеи
ирзықәԥо (урҭ иреиуоуп Саида, Леуарса, Заур, Мактина,
Нуца, Леван уҳәа убас егьырҭгьы); аҩбатәи агәыԥ иаҵанауеит
ацәгьамыцәгьа иашьҭоу, ацәгьа зыршуа, еиҵазҟәҟәо,
зхы ада хы зҭахым, аԥсҭазаара ԥхьаҟа ацара иаԥырхагоу,
иаԥышьклаҳәуа акласстә ӷацәа (урҭ иреиуоуп сахьаркырала иӷәӷәаны иҟаҵоу Патыхә, Дамеи уҳәа рхаҿқәа); ахԥатәи
агәыԥ иаҵанакуеит амҩа иаша иқәлаз (иаҳҳәап, Аруҭани
Камыгәи рхаҿсахьақәа); аԥшьбатәи агәыԥ иаҵанакуеит
аԥхьа иҽеиз, аха еиуеиԥшым ацәырҵрақәа зҟазшьа
ианыԥшны имҩахҟьаз (убас дыҟоуп, иаҳҳәап, Мез).
Ахадаратә фырԥҳәыс Саида лхатә ԥсҭазаареи лара
лхаантәи аԥсуа жәлар рзеиԥш ԥсҭазаареи еидҳәалоуп,
еишьашәалоуп. Саида ашәҟәыҩҩы исахьаркыратә фантазиа
иаӡбаз хаҿуп. Аха лара лҭоурых еиԥшу ма иазааигәоу ареалтә
мҩа ианысит шәҩыла аԥсуа ҳәсақәа.
Лҿара ашықәсқәа рзы Саида аки-аки неишьҭаргыланы
агәырҩа ӷәӷәақәа лызцәырҵит. Саидагьы Ҭемыр диқәлоуп,
дҭыԥҳаханы данаақәгыла, Ҭемыр иеиԥш ларгьы ажәытәра
аҽлыхьнамшьыр амуит, иналхьынԥашалеит.
Ароман аатуеит Саида лымҵарсра атәы зҳәо ахы ала. Автор аԥхьа дахьналаго инаркны иҩымҭа ахы еиқәиҳәалеит.
Аԥхьара уахьналагоҵәҟьа зыӡбахә ҳәоу ахҭыс иаразнак
уагәыланахалоит, наҟ иҟаларызеишь ҳәа уазыԥшуеит.
Изакәу уи акәзаап, иҟьалаԥалаха иҟаз, абжьагьалдызра иашьцылаз арԥыс Аруҭан иҩыза машьынаныҟәцаҩык
дицырхырааны Акаԥа ақыҭантәи аԥҳәызба ԥшӡа Саида Арӡын-ԥҳа дымҵаирсзаап. Саида дызламҵадырсыз

– 390 –

ама­шьына аныҟәашәа зеиԥшрази, уи еиқәԥах иҿаҳәаны
иҭатәаз аԥҳәызбеи гәазҭаз ауаа џьара цәгьарак ишазҳәаз
гәҩарас иркит. Аколнхара ахантәаҩы Леуарса, уи иҩыза Мез
уҳәа арԥарцәа ӷьеҩқәа ԥыҭҩык ааигәныҩын, ацәгьауцәа
ирышьҭалеит. Аԥҳәызба дымҵарсны дызгоз дрыҟәнырҟьеит,
нас ԥыҭраамҭак Леуарса иаби иани рҿы дааганы ддыртәеит.
Амҵарсра илзыннажьыз лгәырҩақәа цқьа еиқәымтәац­
кәа, Саида даҽа гәырҩакгьы налызцәырҵит. Иҟалаз уи ауп,
лара лаби лани ҳәа илдыруаз ракәӡамкәа, дзыхшаҵәҟьаз
даҽашьоукызаап, Камыгәи Кыҷеи ҳәа аишьцәа илымоу
агәакьақәа ракәымзаап. Лара дзыхшаҵәҟьаз, уажә даным­
ҵадырс ашьҭахь зыҩны днанагаз Леуарса иаб Базрыҟәеи
аԥҳәызба Асҭандеи ракәзаарын. Ари еилкаахеит Саида
дызхырааӡалаз лашьцәа Камыгәи Кыҷеи раншьа Фраҷ ила.
Акыршықәса зхыҵхьаз ари амаӡа Фраҷ ицәырганы иҳәар
акәхеит, иашьеи иаҳәшьеи, Леуарсеи Саидеи даҽакала абзиабара рыбжьалар ҳәа дацәшәаны.
Абас еилаԥаҭаны иҟалеит Саида лыԥсҭазаара алагамҭа.
Ароман «Ҭемыр» аҿы инарҭбааны зыӡбахә ҳәоу ашьоура
аҵас еиԥш, ажәытәан аԥсуаагьы назлоу кавказтәи ажәларқәа
рҟны аԥҳәызба лымҵарсра ҵас бааԥсны иҟан, бжеиҳангьы
ауаҩшьра аҟынӡа инеибагоз ахҭыс цәгьақәа ахылҵуан.
Урҭқәа рнаҩсгьы, дымҵадырсит ҳәа знык ахьӡ зхылахьаз
аԥҳәызба наҟ-наҟтәи лразҟы ҽеины ашьақәгылара уадаҩын.
Ароман «Аԥҳәыс лыпату» актәи ахәҭа иаҵанакуа
ашықәсқәа рзы (ҩажәижәабатәи ашықәсқәа) аԥсуа бзаза­
раҿы инагӡаны ианымӡаацызт ажәытә патриархал-фео­
далтә ҵасқәеи адунеихәаԥшышьақәеи. Насгьы, аԥҳәызба
«акашәарах» ҳәа дрыԥхьаӡо дҟалар, лҭагылазаашьа еиҳагьы
иарцәгьон. Аха арҭ аҵасқәеи адунеихәаԥшышьақәеи акыр
иԥсыҽхахьан, ажәытә еиԥшҵәҟьа иӷәӷәамызт, ақәӡаара
иаҿын. Лымкаала аԥҳәызба лымҵарсра аҵас акәзар, уи
ажәытәгьы ажәлар ақәыӡбон акәымзар, ирҭахӡамызт. Ароман «Аԥҳәыс лыпату» аҿгьы аԥхьатәи адаҟьақәа инадыркны
ҳара иаабоит амҵарсра иақәыӡбо ауаа маҷымкәа.
Ажәытә аамҭа акәызҭгьы, аԥхьа дзықәшәақәаз рыла,
Саида ԥеиԥш бзиак лоуртә дзыҟаломызт. Ажәытә ҵасқәа
еилаԥыххааны аҿатә аиааира иаҿын, уиоуп ларгьы еиҳараӡак
лыԥсы иаԥшәмахаз.

– 391 –

Ароман аҿы иаабо аиҿыхарақәа шьаҭас ирымоу ажәытәи
аҿатәи, ацәгьеи абзиеи ааибышьа ахьрымам ауп.
Хаҭала, Саида аԥшӡареи агәаҭеи лыгым. Уналыхәаԥшыр,
лыбла ихубаалон ахаҵамԥҳәысра, агәамч ӷәӷәа, ацаҳәцаҳәра.
Знык иадамзаргьы уи дызбаз илаԥш налҟәынҷаблон.
Аха арҭ лхаҭабзиарақәа рымацара лыхәомызт иҽеиз
ауаа дрыламшәазҭгьы. Ҭемыр иеиԥш, Саидагьы аамҭа ҿыц
иабзоу­раны аҩызцәа бзиақәа лызкашәеит. Абжьагьалдызцәа
зцәа ԥырҽраны иҟаз аԥҳәызба дшыцқьаз деиқәзырхаз ауаа
наҟ-наҟтәи лразҟы аӡбараҿгьы имчы ӷәӷәаны илзыҟалеит,
ауаҩра иашахь дкылыргеит.
Саида лҟазшьа шәуан ауаажәларратә ԥсҭазаара далахәны,
аџьаус аҿы. Лара лышьақәгыларазы ихҭыс дуны иҟалеит
Аџьынџьтәылатә еибашьра дахьалахәыз. Аибашьраҿы
хаҭала иԥылшәеит, илбеит ҳтәыла иқәынхо ажәларқәа
реиҩызара, реидгылара амч шыӷәӷәоу, набыцрак амамкәа
ишыҟоу. Ҳаԥсадгьыл ду аиааира згаз ҳархәҭақәа дрыланы Берлиннӡа днаӡеит. Аибашьра ашьҭахь лқыҭахь дгьежьит. Анхамҩа аиҭашьақәыргылараҿгьы активла далахәын.
Аџьабаақәа акыр шылхылгахьазгьы, Саида дшьақәгылеит
ауаажәларраҿы ҳаҭыр зқәу уаҩны.
Ароман иалоу иҵоуроу аперсонажцәа даарылукаартә
дыҟоуп Леуарса. Леуарса дкоммунист иашоуп, ақыҭаҿы
аколнхара аиҿкаацәа драԥхьагылан, нас уи хантәаҩыс даман, аҵыхәтәан апартиачеика амаӡаныҟәгаҩыс дҟарҵеит.
Иара ианакәызаалакгьы ауадаҩрақәа дрыцәшәом, ажәлар
рыбзиабареи рыгәрагареи иқәнагоны ирҳаит, аӷацәа дырбаны инхом. Иара ароль дуӡӡа наигӡеит Саида леизҳареи
лышьақәгылареи рзы, акыр ацәгьарақәа дырцәихьчеит,
дыгәцаракны, амч џьбарақәа дырцәыхьчауа, амҩа иаша
дықәиҵеит. Саида лзыҳәан мацара акәӡам, Леуарса ижәлар
зегьы рзы дгәазырҳагоуп, аҵеи иаша иоуп. Иара ауаа
рынасыԥ злеиӷьхаша дазхәыцуеит, имч-илша зегьы адҵаны
уи дагьазықәԥоит. Агәра ганы дыҟоуп, насыԥс иҟоу, ламысла
ауаа мышхәыбзазарас иҟоу Акоммунисттә партиа имҩаԥнаго
аполитика шакәу.
Ажәакала, Леуарса асовет уаҩы иреиӷьу иҟазшьақәа
ныҟәызго хаҿсахьоуп.
Иҵоурам аперсонажцәа даарылукаартә дыҟоуп Патыхә
Кәаӡба. Уи доуҳала ароман «Ҭемыр» аҿы иаабахьоу Мыкыҷ

– 392 –

диашьоуп уҳәартә дыҟоуп. Мыкыҷ иеиԥш Патыхәгьы дгызмалуп, дыцәгьаршҩуп, асовет мчреи, аколнхареи, аҿатә
еизыҟазаашьақәеи баны дынхом. Ацәгьара ус аҿы Патыхә
Мыкыҷ иаҵкысгьы дыџьбароуп. Аҿатә аамҭа иаҿагыланы
рықәԥараан хархәагақәас, формақәас ирыԥшаауа злеиԥшым
рацәазаргьы, ҵакыла, гәахәатәыс, гәҭакыс имақәоу рыла
Патыхә Мыкыҷ диеиԥшуп. Леуарса ихы инаркны ишьапа­
ҟынӡа, гәыла-ԥсыла аиашазы ақәԥара дазкызар, Патыхә
дшеиб­гоу ацәгьа дазкуп, иҵоурам иусқәеи ихәыцрақәеи
ҳәаак рымам. Иара дагьыҷкәынӡам. Иқәрахь дышнеихьоугьы, аҿатә уаа ирызкны игәаҵа иҭаҵәахны имоу агәаӷи
ацәымӷреи ҿыцәаашьа рымаӡам. Аԥхьагылара змоу, иҽеиу
ауаа роуп иара еиҳарак дзызгагоу, ихҭакны ашҳам злоу
аҵәгәыр жьакца иаҿаиршәырц уахи-ҽни дныгәнысуа
дыззышәарыцо.
Аамҭала Патыхә аԥҳәызба қәыԥш Саида лхы-лгәы
дҭагьежьны, ауадаҩрақәа дызҭагылази лылакҩакрақәеи
ихы иархәаны, иара итәахьы диаганы дшьақәиҟьарц аҷык
акәын игыз. Иара ида гәыӷырҭа лымам ҳәа лгәы иаанаго
аҟынӡа днеи­геит, Леуарса дназлаз егьырҭ лыкәшамыкәша
иҟаз ауаа зегьы рыгәрагара лыцәирӡит. Зны ирҭрысны
дылҿагьежьуеит, зныхгьы шьаҿа-шьаҿа иажәақәа хыриааланы «ҟазарыла» еиҿикаауеит. «Сара сбыздыруам, аха
зыԥшаара башьҭоу самарҭалҳәаҩуп», – иҳәоит. Патыхә
ариаҟара Саида дылцә­нымхошәа дызлывагьежьуаз уиоуп,
акоммунист Леуарса дишьырц ӡбаны иман, убри аус цәгьа
анагӡараҿы лара ихы даирхәарц дашьҭан. Патыхә зеилкаара уадаҩу аҟазшьа ныҟәызго уаҩуп. Игәаҵа иҭаҵәахны
иныҟәиго ашҳам акыраамҭа инирԥшуам, адәахьы иаразнак
инубаалартә иҟам.
Зыӡбахә ҳҳәаз ахадаратә персонажцәа иреиԥшны, егьырҭ­
гьы аԥхьаҩ ринтерес икыртә иҟаҵоуп.
Ароман «Аԥҳәыс лыпату» аӡәырҩы алитератураҭҵааҩцәеи
акритикцәеи ахцәажәахьеит, иагу-иабзоу рҳәахьеит.
Иара гхақәак амазаргьы, асовет аамҭазы, лымкаалагьы
ҩажәижәабатәи ҩынҩажәатәи ашықәсқәа рзы аԥсуаа
знысыз аҭоурыхтә мҩа сахьаркыратә ажәала ииашаны
иаанарԥшуеит.

Ароман «Ерцахә амҵан»
Ашәҟәыҩҩы И. Папасқьыр ахԥатәи ироман «Ерцахә
амҵан» иара ишиҭахыз еиԥш анагӡаха шимоузгьы, аинтерес ацәмаҷӡаны иҟам. Араҟа зегь раԥхьа иҳәатәуп аҩымҭа
зызку атема аԥсуа литературазы акыр актуалра шамоу.
Хадаратә теманы ашәҟәыҩҩы игеит Аԥсны аҿыцргыларақәа
рҿтәи аԥсҭазаара аарԥшра, ақыҭеи ақалақьи реизыҟазаашьа
аарԥшра. Аԥсуа прозаҿы зегь раԥхьа инеиҵыхны ари атема
напы азыркыз И. Папасқьыр иоуп.
Ароман аҿы хадаратә хаҿны даабоит арԥыс Ҭамел Мқанба.
Ҭамел Мқанба қыҭауаҩуп, дахьиз, дахьааӡаз иқыҭаҿы
ҳаҭыр зқәу уаҩуп. Иҩны акырынтә инеихьеит аҿыцргылара
ашьапы зкырц аԥсҭа иҭанагалаз ауаа. Традициала ақыҭа
иашьцылаз арԥыс аиндустриатә нхамҩаҿы аусура далагарц
иӡбеит. Иара уахь имҩа алхразы ацхыраара ииҭеит аргылара
еиҳабыс иамоу анџьныр Николоз. Аха аколнхара ахантәаҩы
Чагә аԥхьа днаргыланы Ҭамел иқыҭауаа ирҭахым џьара
дцарц. Аха Николоз ицхыраарала уи ашахтаҿы аусура далагеит.
Ашәҟәыҩҩы иаҳирбоит аԥхьагылара змоу шахтиорк
иаҳасабала Ҭамел ишьақәгылараан уадаҩрақәас иԥылаз
зеиԥшраз. Иара изымариам иаалырҟьаны иқыҭа акажьра,
игәы азыбылуеит. Насгьы иара ақыҭа усқәа дрызҟазан, даашьомызт, аха ааглыхраҿы аԥышәа ахьимамыз иахҟьаны, акы­
раамҭа ашахтаҿы аусура ицәыуадаҩны дыҟан, изымариамхеит атехника инапаҿы аагара. Аԥхьа дахьеиҵахаз акыраамҭа
игәнигон, аха нас асоцеицлабра иҽалаирхәит, ицхраауаз
аҩызцәа иоуит, аԥхьагылара змоу усуҩны дшьақәгылеит.
Ароман «Ерцахә амҵан» агхақәагьы амоуп. Акритикаҿы
ииашаны излазгәарҭахьоу ала (Ш. Д. Инал-иԥа), сахьаркырала цқьа ирҵабыргны иаарԥшым аколнхара ахантәаҩи,
Ҭамели, апартиа араиком амаӡаныҟәгаҩи рыбжьара иҟалаз
аиҿыхарақәа зыхҟьаз. Цқьа еилкаамкәа инхеит Ҭамел
иԥҳәыси иареи рқыҭа иалҵны, ашахтахь риасра зыхҟьаз, насгьы ихаҭәааны иаарԥшым афырхацәа аргылара ҿыц ирнаҭаз,
ридеиа-политикатә дырреи рыхдырреи иахьынӡарызҳаз.
Аҩымҭа иахьынӡақәнагаз иазаамырԥшит ақыҭа иаԥырҵны
ааглыхраҿы инеиз рыбзазара зеиԥшрахаз.

Леонти Лабахәа иԥсҭазаареи
ирҿиаратә мҩеи
Аҩажәатәи ашәышықәса актәи азбжазы, лымкаалагьы
аҩажәижәабатәи ашықәсқәа рзы аԥсуа литература акыр
аҽеибнаҭеит. Убысҟан иааиҵагылаз ашәҟәыҩҩцәа даараӡа
даарылыҳәҳәо дыҟан абаҩхатәра иаша злаз апоет Леонти
Лабахәуа.
Акыр иҟазшьарбагоуп Леонти Лабахәуа иԥсҭазааратә
мҩа. Диит апоет Очамыра араион Река ақыҭан, анхаҩы
иҭаацәараҿы, 1911 шықәса декабр 26 аҽны. Аԥхьаӡа аҵара
агьама икит иқыҭа гәакьаҿы, маҷк даныҩеидас иҵара
иациҵеит Очамчыратәи аԥсуа школи Аҟәатәи аҳәынҭқарратә
институти рҿы. Аханатәгьы Леонти Лабахәуа ашәҟәыԥхьара
бзиа ибеит, дадҳәаҵаланы аҵара иҵон, махәҿала аусурагьы дацәаашьомызт, данхәыҷыз инаркны иаби иани
иларааӡахьан.
Арҵаҩратә институт ибзиаӡаны даналга (уи далгеит
1936 шықәсазы) ашьҭахь, ԥыҭраамҭак аус иуан Аԥснытәи
ашәҟәыҩҩцәа Реидгылаҿы, уи ашьҭахь зныхгьы Гәдоуҭа
араион Блабырхәа ақыҭантәи ашкол аҿы рҵаҩыс дыҟан,
аҵыхәтәан Очамчыра араион Мықә ақыҭан ашкол директорс
дҟарҵеит.
1937 шықәсазы Қарҭ имҩаԥысыз аԥсуа литература адекада далахәын Леонти Лабахәуа. Қырҭтәыла аҳҭнықалақь
аҿы џьарамкәа-ҩыџьарамкәа дықәгыланы иажәеинраала
цаҳәцаҳәқәа дрыԥхьеит. Дгәарҭеит амцабз зҿықәыҳәҳәо
иҟаз, аиаша иазықәԥоз, акьаҳәрақәа ирҿагылоз, абаҩхатәра
ду змаз апоет аԥсуаа дышрылиааз. Аиашазы ақәԥара иагьакуп, иагьыҩбоуп. Аиаша сҭахуп ҳәа, уи азы ақәԥара
уҭахымкәа, ма уацәшәо, ма иулымшо азы ааҵра уҵагыланы
уҟәындҟәындлар ҟалоит. Ус иҟоу ауаагьы маҷым жәынгьы
ҿангьы. Леонти Лабахәуа иҟазшьа ус акәӡам ишышьақәгы­лаз.
Иара хаҭала дыздыруаз иҩызцәа, насгьы иԥсҭазаареи ирҿ­
иам­ҭақәеи ҭызҵаахьоу (Ш. Инал-иԥа, Хә. Бӷажәба, Р. Қап­ба

– 395 –

уҳәа) еицҿакны иазгәарҭахьеит аиашазы ақәԥараҿы дшыџь­
бараз, хаха дышнеиуаз. Уи ус шакәу хьаҳәаԥаҳәада еилыхха
ианыԥшуеит ипоезиатә ҭынхагьы.
Асеиԥш иҟаз аҵеи лаша, аҵеи гәымшәа дахьрылиааз
згәамԥхақәаз ҟалеит усҟан амчра зкыз ақырҭуа шовинистцәа
рҿы. Леонти Лабахәуа иҩымҭақәа ҷыдала ирхылаԥшуа иалагеит, илаԥшықәырҵеит. Изакәызаалак вба имаӡамкәа, харада ахара идҵаны, залымдарала ҳажәлар раӷацәа дҭадырхеит
1937 шықәсазы имҩаԥысуаз арепрессиа хлымӡаахқәа
раан. Убри алагьы иҿахҵәахеит наҟ-наҟ хымԥада иҵегьы
изызҳараны иҟаз, аҩымҭа дуқәа аԥызҵашаз Леонти Лабахәуа
иԥсҭазаара.
Усҟан аԥсуаа аӡә даарылыҳәҳәар зымуаз амч лашьцақәа
ирымҽхакны иҟан, аамҭа уадаҩын, Леонти Лабахәуа иеиԥш
аиаша азықәԥаҩцәа аӡәырҩы ахәлабгеит.
Аԥсуа поет қәыԥш Леонти Лабахәуа иҭахара шыҟалаҵәҟьаз
инҭкааны иахьагьы цқьа иҳаздырам. Иаадыруа уиоуп, уи
иҭархаразы ҽыҵгас иҟарҵеит ипоема «Аколнхара бзиа»,
иажәеинраала «Ақырҭуа поетцәа шәахь». Абарҭ раԥхьаӡакәны
икьыԥхьын ажурнал «Аԥсны ҟаԥшь» (1937 ш., №3) адаҟьақәа
рҿы. Усҟан иҭыҵуаз ари ажурнал редакторс даман Самсон
Ҷанба.
Акьыԥхь ианаба инақәырццакны дара рыкәшамыкәша
иҽеимыз ацәажәарақәа ҵысит, иртоутоуны ҭыӡшәас иҟазҵоз
ауаа цәырҵит. Ҳәарас иаҭахузеи, иҵашьыцуазгьы рацәаҩын.
Леонти Лабахәуа изыҳәа ажәа иаша, апоезиа ҳаракы
хәмаргамызт, гәмырҿыӷьгасгьы иԥхьаӡомызт. Иԥсҭазаара
асахьаркыратә литература арҿиара иазикит. Иаҭаххар,
апоезиатә жәа иашазы иԥсҭазаара ақәиҵон, ус егьыҟалеит.
Иахьатәи ҳаамҭала уахәаԥшуазар, Леонти Лабахәуа иҭархара
заҟа ибзамыҟәрази, заҟа ицәгьацәыфарази ажәа еизадала аиҭаҳәара уадаҩуп. Леонти Лабахәуа хыхь зыӡбахә
ҳҳәаз рзы ӷәӷәала иқәыӡбеит. «Урҭ, иҳацәтәыму аидеиақәа
ныҟәызго, политикала аԥырхага ду ҟазҵо роуп ҳәа
ирыхцәажәоз ҟалеит, иагьиқәмақаруан. Лабахәуа игхақәа
идикылароуп, иҽириашароуп. Ус акәымкәа, иҽимыриашар,
уажәраанӡа имаз агхақәа баша гхоуп ҳәа иԥхьаӡар, иқәнагоу
дақәыршәатәхоит ҳәа официалла иазҳәазгьы ҟалеит. Апоет
«акласстә ӷа» ҳәа дыԥхьаӡан. Усҟан даара имодан официалтә

– 396 –

политика амҩаԥгаҩцәа иргәамԥхоз изы «акласстә ӷа» ҳәа
аиарлык неихьнырҳалара. Леонти Лабахәуа идырҵаз ахара мыцхәцәоуп ҳәа аӡәык-ҩыџьак идыриашарц иалагазгьы
рымч мхеит.
Апоет иажәеинраалақәа рыла игәы иҭамыз, ихы иҭамыз
аполитикатә вбақәа ахьирҭаз алҵшәақәа зеиԥшрахоз изымдыруа дыҟамызт, аха иҿагылоз раԥхьа дшьамхнышмгылеит. Арҭ, сахьаркыралагьы, идеиалагьы акы иаԥсамшәа,
аԥхьаҩ иполитикатә хдырра дырҟьалошәа, рҵакы хәашьу­
шәа ирықәыӡбоз ауаа еиҳа ражәа нагахеит. Ҷыдала
длаԥшықәырҵеит акәымзар, арҭ аҩбагьы изакәызаалак
ԥырхагак уаҩы ирҭо ҳәа иауҟаху. Ақырҭцәа амца дзыркыз, изырԥаԥашькыз еиҳараӡак убри ауп, «Ашәаҳәараҿ
ашәаҳәацәа ҳшәеис», – ахьиҳәаз.
Леонти Лабахәуа ҩныҵҟала ихы дақәгәыӷуан, инапы злеикуаз, дызқәылаз апоезиатә мҩа шуадаҩыз идыруан, аха ихыигәы азҭан, имчи ибаҩхатәра лашеи рыгәра игон. Уи азакәын
апоезиаҿы ҳаицлабып ҳәа ақырҭуа поетцәа дызрыԥхьоз.
Шоҭа Русҭавелии Алеқсандр Пушкини ҿырԥшыс иҟаҵаны,
урҭ ирышьашәалоу аҩымҭақәа раԥҵараҿы ҳаицлабып, убас
иҳараку агәҭакқәа ҳалазароуп иҳәазар, цәгьарас иамеиз, аха
апоет цәгьа зҵамыз иажәақәа дрықәдырӡит. Рхы рхызхыз
ацәаҳәақәа иреиуоуп абарҭгьы:
Сзыцәом, еиқәыԥсом сылацәа,
Сарҭынчуам, исыцроуп сызгаӡаз.
Ақырҭуа поетцәа, ҳгәылацәа,
Ахәыцра шәаҿуп шәаргьы абас.
Издыруеит, иахьа ма уаҵәы –
Ма сара, ма уара, ма егьи,
Еиҳа зымч ҭоу ҳуаӡәы,
Измоу аталанти агәи.
Иҩуеит апоема ахаҵашәа,
Ԥсра зқәым амра ԥхонаҵы,
Уи зыҩуа, издыруада, ааҵрахьшәа,
Дхәыцуа дтәазар шарԥазы!

– 397 –

Ҳтәыла аханқәа ачаԥоит,
Аӡдуқәа рышьҭра иҭнацоит.
Иаԥсоу афырхацәа арҽырбоит,
Ишәаҳауоу, ассир ҟанаҵоит.
Аҭра иҭагылом сгәы еисуа,
Иаҭахуп уи ашәақәа рҳәара.
Ашәаҳәараз ашәаҳәацәа ҳшәеисоит,
Иаҳҭахуп ԥхьаҟа ацара.
Ишәаҳауама, шәабаҟоу, сҩызцәа?!
Изалшом ахьмыӡӷ агара,
Ажәала ашьанҵа еиҩышәҵәа,
Ҳаԥсахап ҳаԥсадгьыл ду ҳара!

Леонти Лабахәуа аԥхьаӡа алитература аҿиара далазгалаз, игәазырԥхаз, уахь ишьаҿа еихигартә иҟазҵаз
аҭагылазаашьақәа иреиуоуп даныхәыҷыз инаркны дахьиз
аҭаацәараҿы иаҳауаз аԥсуа жәлар рҿаԥыцтә ԥҵамҭақәа –
ашәақәа, афырхаҵаратәи аҭоурыхтәи аҳәамҭақәа, алакәқәа,
ажәаԥҟақәа…ахьыгәникылоз, иҵарны ицәа-ижьи иахьаныруаз. Насгьы, ҳәарас иаҭахузеи, Очамчыреи Аҟәеи аҵара
аниҵоз арҵаҩцәа дуқәа дахьрықәшәаз ибаҩхатәра арҿыхара
ӷәӷәала иацхрааит. Очамчыратәи аԥсуа школ аҿы аҵара
аниҵоз аамҭазы, уа рҵаҩыс дыҟан аԥсуа школ абду ҳәа
иԥхьаӡоу Фома Христофор-иԥа Ешба, Аҟәатәи арҵаҩратә
училишьче данҭаз уа директорс дыҟан арҵаҩ ду, аҵарауаҩ,
ауаажәларратә усзуҩы Симон Петр-иԥа Басариа. Насгьы
аԥсуа литература иины ашьапы иаақәгылахьан, маҷ-маҷ
акәзаргьы аҽеибыҭара иаҿын. Акьыԥхь рбахьан Дырмит
Гәлиеи, Самсон Ҷанбеи, Миха Лакрбеи, Иуа Коӷониеи, Мушьни Аҳашбеи уҳәа даҽа ԥыҭҩыкгьы раԥҵамҭақәа.
Иахьа ҳара ҳазҭагылоу зынӡа даҽа аамҭоуп. Леонти Лабахәуа данҩыҵхахаз ашықәсқәа рзы асоциалекономикатәи аполитикатәи еизыҟазаашьақәа зынӡа
даҽакала иҟан, даҽа хырхарҭак рыман, Леонти Лабахәуа
дназлоу усҟантәи ҳашәҟәыҩҩцәа раԥҵамҭақәа усҟантәи
аҭоурыхтә процесс иаҿырԥшны ҳрыхәаԥшлароуп. Иахьа шьҭа
Асовет Еидгыла анеилаҳа ашьҭахь, ҳдунеихәаԥшышьақәа

– 398 –

рҽырыԥсахит, ҳакәша-мыкәша имҩаԥысуа аполитикатәи
асоциалтәи хҭысқәа ирызкны ҳгәаанагарақәа рҽеиҭаркит.
Иахьа шьҭа ҳара Асовет Еидгылаҿы имҩаԥысуаз аполитикеи
аидеологиеи ҳрықәыӡбоит, урҭ аҭоурыхтә перспектива шырмоуз уажәшьҭоуп иккаӡа ианаҳбарҭахаз. Леонти Лабахәуа
алитературахь ишьаҿақәа анеихигозтәи ашықәсқәа рзы
акәзар, усҟан ажәларгьы ашәҟәыҩҩцәагьы ргәалаҟара
даҽакӡан.
Амилаҭтәи асоциалтәи хақәиҭразы ақәԥара, ашьакаҭәара
наџьнатә аахысгьы изгымыз аԥсуа жәлар ргәыӷрақәа зегьы
асовет мчра иадырҳәалт. Абольшевикцәа апропаганда ӷәӷәа
ҟарҵон, иԥшӡаз, уаҩ дхызхыртә иҟаз ридеиақәа ажәлар
ирыладырҵәон. Ҳара ҳаиԥш хыԥхьаӡарала имаҷыз ракәым,
идуӡӡоу ажәларқәагьы (иаҳҳәап аурысқәа, аукраинаа уҳәа)
акоммунисттә идеиақәа рыдыркылт, урҭ ирхьынҳалеит.
Абасала, усҟантәи аҭоурыхтә ситуациа ҳхаҿы иааганы
ҳазхәыцуазар, иԥсабаратәуп егьырҭ ашәҟәыҩҩцәа зегьы
дреиԥшны Леонти Лабахәуа иаԥҵамҭақәа акыр Асовет мчра
имҩаԥнагоз аполитика иацдырӷызуа иахьыҟоу.
Аиаша ҳҳәозар, Асовет мчра Аԥсны ианышьақәгыла
ашьҭахь абас жәашықәса инареиҳангьы аԥсҭазаара абзиара аганахь ахы археит, ҵабыргынгьы ари ажәлар ирыхәо,
игәцаразкуа, ажәлар рымшхәыбзазара иашьҭоу политикоуп, мчроуп уҳәартә иҟан. Аҿар аҵаралашарахь рхы дырхеит, анхамҩаҿгьы аихьӡарақәа маҷымкәа иҟалеит. Асовет мчра иадырҳәалаз ажәлар ргәыӷрақәа ыӡуа ианалагаз
аколнхарақәа мчыла реиҿкаара ианалагаз, насгьы Сталин
ихаҭаратә культ иахҟьаны 1937 шықәса инаркны зықьҩыла
ауаа рырӡра, рҭархара ианалага ашьҭахь ауп.
Леонти Лабахәуа даныхәҷыз инаркны длахҿыхын,
икәшамыкәша иибоз, иаҳауаз аҟыԥыҳәа игәникылон, ихшыҩ
ҵарын, аҩызцәа ирҳауан. Дызлиааз аҭаацәараҿы изҩыдоу
аизыҟазаашьақәа шьақәгыланы иҟан, ақьиареи, аиашареи,
аусура абзиабареи иларааӡон.
Абра хыхь иааркьаҿӡаны иаҳҳәаз аҭагылазаашьақәа
идырҿыхеит Леонти Лабахәуа ԥсабарала имаз алитературатә
рҿиаратә баҩхатәра ссир.
Леонти Лабахәуа ирҿиамҭақәа, иара данҭадырха ашьҭахь,
ҩажәа шықәса инареиҳаны аԥхьаҩцәа ирцәыҵәахны иҟан,

– 399 –

иҭрыжьуамызт, иӡбахә иалацәажәомызт. Сталин данԥсы, Бериа данықәырга, ахаҭаратә культ ианақәыӡба ашьҭахь ауп,
Леонти Лабахәуа ихьӡи иҩымҭақәеи ижәлар ирылаҵәо ианалагаз, арҵагақәа ирныло, иҩеидасуа аҿар ирҵо ианалага.
Леонти Лабахәуа ашкол данҭазгьы ажәеинраалақәа рыҩ­
ра далагазар акәхап, аха акьыԥхь аҿы дцәырҵит Аҟәатәи
аҳәынҭқарратә арҵаҩратә институт данҭаз инаркны. Уи
ашьҭахь арҵаҩратә усуреи арҿиаратә усуреи еидибалон.
Аамҭа кьаҿ иалагӡаны иаԥиҵаз иҩымҭақәа роуп иҭынханы
иҳамоу. Лымкаала фышықәса роуп алитература арҿиаразы
иара иаӡаз (1932–1937 шш.). Хаҭала дыздыруаз иҩызцәа
(Хә. Бӷажәба, Б. Шьынқәба) изларҳәо ала, Леонти Лабахәуа
иимкьыԥхьыцыз, зкьыԥхьра дахьымӡацыз аԥҵамҭақәа
маҷымкәа иман, аха урҭ изыхҟьазаалакгьы ибжьаӡит. Иахьазы иҭынханы иҳамоу ҩажәи жәиԥшь жәеинраалеи жәпоемаки роуп. Хыԥхьаӡарала ишырацәамгьы, урҭ агәра
ҳдыргоит Леонти Лабахәуа ибаҩхатәра еицакра шақәым,
ажәа сахьарк иҵарны ицәа-ижьы ишаныруаз.
Апоет иҩымҭақәа иааидкыланы ҳрыхәаԥшуазар, ибзианы ирныԥшит иара иаамҭа агәеисыбжь. Ианагь дашьҭан
аԥсҭазаараҿы аиашеи ахәахәеи, абзиеи ацәгьеи реилыргара, абзиа азышәаҳәара, ацәгьа меигӡарада ақәыӡбара.
Ҳәарас иаҭахузеи, абзиақәагьы ибон, иҵаулоу афилософиатә
хәыцрақәагьы ддыргәаҭеиуан, ҭаха ирҭомызт. Абри аганахьала иҟазшьарбагоуп Леонти Лабахәуа иажәеинраала «Аиаша». Ауаҩы дины адунеи данықәла ихы дазҵаароуп исҭахузеи
ҳәа, иалихыроуп ҵҩа змам аԥсҭазааратә мҩақәа рахьтә ихадароуп ҳәа ииԥхьаӡо, баша инимхыроуп ашықәсқәа, имч, илшара. Ауаҩы иԥсҭазаара ҵакыдамхароуп. Леонти Лабахәуа
иажәеинраала «Аиаша» апрограмматә ҟазшьа амоуп: апоет
иалихит арҿиара амҩа уадаҩ, иага аџьабаа ацзаргьы, уиала дымҩахҟьар иҭахым, ипринципқәа ҳаракуп, изҩыдоуп.
Хьаҳәаԥаҳәада агәра ганы дыҟоуп ассамысқәа ракәымкәа
арҿиара амҩа зегь реиҳа иҵоуроу шакәу. Аԥара, амал, ахатә
мышхәыбзазара мацара, ақәԥара, аԥсҭазаара аныхра – апоет иаԥсам акоуп ҳәа дахәаԥшуеит. Апоезиа ҳаракы, амци
ацәгьеи ҿаԥызҽуа, иахьзырхәуа апоезиатә жәа аԥшаароуп
апоет дзыргәжәажәо, дызмырцәо, ҭаха изымҭо:

– 400 –

Са сыгәҭыха иснаҭом ҭаха,
Адунеи сзықәу иазҵаауеит.
Сгәеилгара уи аҭахҳәа
Иасуеит, сгәы еицҳауеит.
Сара исҳәашам: – Напыла алым
Икасыжьроуп иԥах, иҳәынҷ,
Сзыргәаҟуа ԥарам, малым,
Сгәы касыршәхьеит уиаз ҭынч.
Сзыргәаҟуа имцабз қьоуқьадха
Исыцроуп, ицәарц иҟалом,
Саԥхьа иқәу абарҭ ақьаадқәарҿ
Аиаша аҳәарцаз скалам!

Асоциалисттә системеи Асовет мчреи рзышәаҳәара иазку апоет иаԥҵамҭақәа иахьа шьҭа алитература аҭоурых
иатәуп ҳәа иԥхьаӡатәуп, аха убарҭ рҿгьы иаҳԥылоит аамҭа
иазмырӡуа жәпакы, ахшыҩҵакқәа, ахәыцрақәа. Ҿырԥштәыс
иаагозар, ажәеинраала «Аҵара» аҿы рыӡбахә ӡырганы иҳәоуп
акомҿараа, классла ақәԥара, ажәытә ԥсҭазаара ақәыӡбара,
аҿатә ԥсҭазаара, асоцеицлабра. Арҭ иахьа шьҭа актуалра
зцәыӡхьоу роуп. Аха иара абри ажәеинраалаҿы иаҳԥылоит
жәынгьы-ҿангьы зда ҳхәарҭам аҵара аӡбахәгьы:
Ашәҟәы иагәылоуп ҳахшыҩ,
Аԥсҭазаара азакәанқәа ртытуа,
Шәаԥхь, аҩызцәа, шәазыҩ!
Иашьҭоу дшәышьҭоуп иҿыҭуа.
Ашәҟәы ҳамҵаҵа, ҳаҩнатәоуп ауада,
Икыдаҳҵоит уи ала иашан «ҳаԥсаҭа».
Аҵаразы еизаагоит: ҳамч, ҳхәыцра,
Ааԥсара гәамҭо иаҳгәиҭам аҟәыҵра…
Оҳ, заҟа ибзиоузеи аҵара,
Ишԥаанартуеи ухшыҩ есааира.
Ишԥаунарбои адунеи ла-хтыла,
Заҟа иӷәӷәоузеи уаҩы игәамч…

Апоет деигәырӷьон ижәлар рҵас бзиақәа, рҟазшьа цәгьа­
қәа, иблахкыгоу Аԥсны аԥсабара. Аха ицәымӷын абзазазраҿы

– 401 –

иибоз, ицәаԥҽыгоу, амилаҭ рзы ицәарӡгоу аҟазшьақәа
ныҟәызгоз ауаа. Урҭ реиԥш иҟоу ауаа рзы «ихәдахҵәаганы»
иҟалеит апоет исатиратә жәа. Леонти Лабахәуа ихьӡ анаҳҳәо,
иаԥҵамҭақәа ҳанрызхәыцуа, зегь раԥхьа иаҳгәалашәоит,
ҳхаҿы иааиуеит иара исатиратә хаҿсахьақәа. Леонти
Лабахәуа ипоезиаҿы зегь иреиҳау аҭыԥ аанызкыло асатира
ауп, иҵабыргны, иқәнагоны дыԥхьаӡоуп иналукааша поетсатирикк иаҳасаб ала.
Леонти Лабахәуа исатиратә ԥҵамҭақәа иаарылукаартә
иҟоуп ажәеинраала «Мазлоу–Зегь злоу». Ари ажәеинраала
сахьаркырала иҳаракны иҩуп, аԥсҭазаара иагәылганы иаагоуп. Апоет блаҵарыла игхәеиҭеит Мазлоу-Зегьзлоураа
рҟазшьа хадақәа. Мазлоу захьӡу ари аперсонаж дыччархәуп
цәажәашьалагьы, хымҩаԥгашьалагьы, дызлоу ажәлар рзы
аканҵыҵыра деиԥшуп. Ажәлар иргаӡарц даҿуп, аха ус иауам. Апоет иакәзар, ажәа џьбарала уи асабрада иҿихуеит,
ицәа ихихуеит. Ари ажәеинраала знык иадамзаргьы иаԥхьаз,
акыраамҭа игәалашәараҿы иаанхоит. Ас иҟоу апоетгьы, уи
ижәларгьы дырцәымӷуп, дрыцәтәымуп. Убарҭқәа рзоуп
ари ажәеинраала иахьагьы аԥхьаҩцәа ирылаҵәаны изыҟоу.
Леонти Лабахәуа ихаангьы иҟан, иахьагьы имаҷымкәа
ҳабзазараҿы иуԥылоит Мазлоу-Зегьзроулаа.
Мазлоу–Зегь злоу цәгьара дук ҟаимҵаӡеит, ауаҩы димшьит, дымӷьычит, аха дгәыргагоуп, дыхԥароуп. «Мазлоу
ацәажәаҩ, аҟәарҽар» (ацәажәараз иуҭозеи!), акомҿареидгыла
далоуп, ҟыжәбыжәқәак иҵеит, аха, иалухи, ашәҟәи Мазлоуи
мааибызаап:
Ажәахә ҟаиҵон уи ҽышәала!
Ҩ-ажәак иҳәон аԥсышәала,
Х-ажәак иҳәон урысшәала…

Мазлоу аҽхәара бзиа ибоит, џьара дгьангьашуп, џьара дкакоит, ани хыхь-хыхь анбанқәак ииҵаз изхо џьишьоит, уи мацаралагьы ихы ӡыригарц даҿуп, махәҿала аусура иаҭәеишьо
дыҟам:
– Аҵара шьарда исҵахьеит,
Аусура сацәыхҟьеит,

– 402 –

Снапы аҽага иҵнаҟьеит!..
Сара исышьҭоуп Зегьызлоу ҳәа,
Сус каламуп: «Чесни слова»,
Иуаҳауама, с-Кәыҷыр,
Сеиқәа аусаз иҟәыҷыр –
Нас изеиԥшхом сажәа аџьыр!..

Мазлоу дызлоу ауаа аус рулар, иара иажәа иацәшәалар
иҭахуп, «Мазлоу деиԥшуп ашәишәирбаӷь», иҳәатәы
иацымныҟәо рзы инацәкьыс рқьақьо дмақаруеит. Апоет
ари иажәеинраала хиркәшеит Мазлоураа рхы дзырдыша
ацәаҳәақәа рыла:
Еи, Мазлоураа, еи, Мазлоураа»
Енагь ажәала оума злоураа,
Шәажәа шбашоу шәмаҳаӡои уара?!
Ажәа рацәа иаамҭан, ажәа ацымхәра
Иахьа иахьӡырҵеит иԥхьарҵәа умаӷра!..
Мазлоу иакәзаап абарбар!
Аха аизара дакәабар,
Ибз ирҽхәага аҵабар,
Аԥсыӡеиԥш, аӡы иҵабар,
Нас даҟәыҵып ибарбар!

Жәытәнатә аахысгьы аԥсуаа ажь аадрыхуан, патула, ҳаҭырқәҵарала аҩгьы ржәуан. Аха аҩы аҽаршьра
ианакәызаалакгьы ирԥхашьаган, цәаԥҽыган. Аҩыжәра
мыцхәы ишҽеим, агра бааԥсқәа ишреиуоу аԥсуа шәҟәыҩҩцәа,
Дырмит Гәлиа инаиркны аӡәырҩы ирҳәахьеит. Аха ахҭҟьа
иаҩызоу Леонти Лабахәуа исатиратә жәеинраала «Абас иҟоуп
аҩы алеишәа» иацназго маҷуп. Апоет аҩыжәцәа ирызкны
ииҳәо ихатә гәаанагара мацара акәӡам, ажәлар зегьы ргәы
иҭиҳәаауеит, ажәлар рдунеихәаԥшышьа алоуп иччархәу
аҩыжәцәа дышрықәыӡбо, ишҿаԥиҽуа, ишахьирхәуа. Аҩы
зҽазыршьыз ихшыҩ аҭыԥ иҭҟьоит.
Дбырбыруеит аҩашьа:
Дақәшәом ажәа аҳәашьа…
Деигәыдырҵоит «рерашьа!..»

– 403 –

Аҩыжәра хҭазкыз дыхьмыӡӷргагахоит, иакәым иҳәоит,
иакәым иуеит, иаамҭа ирӡуеит, игәабзиара ирӡуеит, акыр
имазар инихуеит хымҳаџьымшьа:
Имлашьуеит ихы-ихшара,
Иԥнаҵәаҵәҟьеит ибӷашшара!..

Аҩыжәҩы иҟазшьа бааԥс ақәыӡбаразы апоет қәҿиарала
ихы иаирхәеит ажәлар рҿаԥыцтә ҳәамҭақәа ртрадициақәа,
аллитерациа еиԥш иҟоу асахьаркыратә мыругақәа, имарианы уаҩы игәалашәараҿы иаанхо арифма лыԥшаахқәа,
астрофа еиҭаҳәақәагьы иԥсабаратәу, апоет ииҳәарц ииҭаху
гәылыршәаны, иашьашәаланы иҟоуп.
Аҩы аҽаршьра, ишыжәбо, иччархәуп,
Аччархә изы даара ишьахәуп,
Ахьаа илоуп цәгьаӡа, ишьахәуп,
Ажәлар рыла уи дырџьахуп.
Ирууаӡа аҵәца андыршә,
Амҩан иасуан атрышә,
Иақәымшәеит итатоу анышә,
Иаҿасит аҩыжәцәа рқьышә!

Аиашазы ианагь ишықәԥалатәу, ауаа ԥаршеиқәа нышәа­
рада ишҿаԥҽлатәу Леонти Лабахәуа егьырҭ акыр иҩымҭақәа
рҿы дрылацәажәеит. Ҿырԥштәыс иаагозар, абиурократцәа,
маҵура хәыҷык ҳауит ҳәа зҽырбабаны, ауаа рыгәхьаа зымкуа ҵәылхны, дырхыччаны, асатиратә жәа џьбара рыхҵаны
иҩуп ажәеинраала «Мықьа хымдыр, иҟалом дхымтыр».
Ари ажәеинраала актәи ацәаҳәақәа рҿы автор ааԥхьарак
аҳасабала иҩуеит аиашазы ақәԥара шаҭаху:
Унапы угәыдыԥсалан,
Аиба леиԥш умгылан.
Ақәнамга здубало,
Икы ихәдацәа.
Ихуҩар аиаша,
Убашоуп, сгәыла!

– 404 –

Ушәозар, уччархәуп,
Иуарҳәоит – цгәына!

Мықьа захьӡу ари ажәеинраала аперсонаж аусҳәарҭаҿы
маҵурак ирҭан, суаҩдухеит ҳәа ихы иԥхьаӡо далагеит. Ихымдырра еиҳа-еиҳа иааԥшуеит. Апоет аԥхьаҩ иабжьеигоит
Мықьа иеиԥш иҟоу ахымдар иага амаҵура ду имазаргьы
унапырҟәыҷуа иаԥхьа ахыхәара акгьы ишаԥсам:
Мықьараа ахымдырқәа, арыцҳақәа,
Ишәцәымӷыртәуеит аџьажәлар шәусҳәара,
Шәдәықәымлан шәнапқәа рымҵакуа,
Ишәырцәала Мықьараа рымцақәа.
Закәанла ахымдырқәа шәрыс, уара!

Леонти Лабахәуа ажәеинраалеи апоемеи ржанрқәа рҿы
акәын аус ахьиуаз. Ипоемақәа зегьы, ҳәарас иаҭахузеи,
идеатә ҵакылеи сахьаркыратә ҳаракыралеи еиҟарам,
акы еиҳауп, акы еиҵоуп. Убас шакәугьы, дара зегьы
ирныԥшуеит абаҩхатәра иаша змаз апоет ишьҭамҭа, ижәлар
ргәаҳәарақәа, рыгәҭыхақәа, ргәыӷрақәа шрыцеиҩишоз еилыхха уаҩы ибарҭоуп. Леонти Лабахәуа иажәеинраалақәа
рҟнеиԥш ипоемақәа рҿгьы аҭыԥ маҷымкәа иааннакылоит аԥсҭазаараҿы иҟаз ацәгьамыцәгьарақәа сатиратә
ажәала рықәыӡбара. Абри аганахьала акыр иҟазшьарбагоуп
апоемақәа:
«Ацәышлардагә»,
«Кәаташьи
аҟәџьали»,
«Ацәгьахәыц Шьаҳани Ҭрыс-иԥа Баҩдани».
Апоема «Ацәышлардыгә» ахатәы сиужет амоуп. Аперсонаж хада ихьӡҵәҟьагьы аԥхьаҩ иҵоурам ассоциациақәа
изнарҵысуеит, иара ихьӡи, иҟазшьеи, ихымҩаԥгашьеи
еишьашәалоуп, еиқәнагоуп. Ацәышлардыгә ахьыӡ шыԥш­ӡам,
хаара мацәак шаҵам еиԥш, уи ныҟәызгәо ауаҩгьы ихымҩаԥ­
гашьа ҽеим, аӡәы дахьылаирҟәыша, дахьиршәаша дашьҭоуп.
Ацәышлардыгә ихдырра лаҟәуп, илашԥҳәаа кьаҿуп, ихатә
қьафуроуп дзышьҭоу. Арахь ақыҭа напхгаҩыс дахагылоуп,
апартиеи аҳәынҭқарреи рыхьӡала ажәлар дрықәыӷәӷәоит.
Доуҳала илаҟәу ари ауаҩы ҟьашь имаҵура иха иархәаны
аҳәсақәа инапаҿы иааигоит, рцәа ԥиҽуеит, рҭаацәеи дареи
хыла-гәыла еилеиҵоит. Ацәышлардыгә ҽԥныҳәак исҭоит

– 405 –

ҳәа уалагаргьы, иҽхарззаланы иуӡахуам, аҽхәырбыжәра
идыр­уеит, иԥсҭазааратә мҩа хьыӡла-ԥшала данысызшәа
дцәажәоит. Ацәажәаразы дфуп, аусуразы дыԥсуп, ажәлар
уахасахаҳәа аус аныруа, иара иқьаф иахьынӡаҭаху иҽаҭаны
дыцәоуп, насоуп даашьмаашьуа аусҳәарҭахь даннеиуа.
Иԥҳәыси иԥҳаи аусурахь заҵа имнеира, урҭ аҩны итәоуп.
Ацәышлардыгә ажәала аԥшатлакә анаирсуа, мыцла ихы ӡыригоит. Ус акәымкәа, «Уҳалагылан ҳгәы еиҵых!
Аӷьеҩи аашьеи гәаҭ, еилых! – ҳәа аӡәы ҽԥныҳәак ҟаиҵар
дизыҵҟьоит, диқәмақаруеит, игәаԥхаргьы дирӡуеит. Иара
анкьа зны ажәлар рынасыԥ азы ашьа кеиҭәахьазшәа,
ашәақь кны деибашьуазшәа, абаџ-абаџ ихга дцәажәоит,
«Сара иқәысххьеит схы аџьыка»… иҳәахуеит. Ажәлар акыр
рычҳауеит, аха урҭ рычҳарагьы иамоуп ҳәаак. Ацәышлардыгә
ихамаԥагьара рымбо иҟазма? Аҵыхәтәан, Ацәышлрадыгә
ицәгьарақәа аазырԥшышазгьы дҟалеит, аҿацаҳәа иаз­ҳәа­
шазгьы дцәырҵит. Апоема хыркәшоуп иҵоурам ари аперсонаж иахьырхәрала.
«Ацәышлардыгә»
уаанӡа
еиԥш
акәымкәа
иахьа
даҽакала еилаҳкаар, даҽакала иҳадаҳкылар ҟалоит. Асовет мчра амчра аныҟаз Ацәышлардыгәраа реиԥш иҟаз
ажәытә аамҭа иацәынхаз, иахылҵыз роуп ҳәа акәын
еиҳараӡак ишрыхцәажәоз. Иахьа урҭ рызҵаара даҽакала
иқәыргылатәуп, даҽакала иӡбатәуп. Даҽакала ҳәа ҳазҿу уиоуп, ауаажәларраҿы Ацәышлардыгәраа ажәытәгьы иҟан, иахьагьы иҟоуп, аринахысгьы иҟалоит. Аус злоу, усеиԥш иҟоу
ажәлар ирхаргылатәым, ажәлар ус иҟоу ауаа рнапы ианыԥш­­уа
иҟаҵатәым, амчра рыҭатәым ауп. Абри аганахьала ҳахәаԥш­
уазар, Леонти Лабахәуа ипоема «Ацәыршладыгә» аҿы ари
аперсонаж дызлаарԥшу ала, уи ицәырҵра ҳәаақәызҵаз
асоциалтә залымдарақәа иҟаз роуп. Ацәышлардыгә иеиԥш
иҟоу ауаҩы ажәлар рнапхгаҩыс дҟазҵаз ауаажәларратә системоуп еиҳараӡак авба зҭатәу.
Абзазаратә тема иазкуп Леонти Лабахәуа ипоема
«Кәаташьи аҟәџьали». Ари аԥҵамҭа асиужет ажәлар рҳәам­
ҭақәа шьаҭас иамоуп. Кәаташь дынхаҩуп, зегьы дреиӷьым,
зегьы дреицәам, ишаанагара иҟоу уаҩуп. Хәҩык ахшара
имоуп.

– 406 –

Унеишь-уааишь ҳәа назарҳәо,
Ҩыџьа еисыргьы, еилыргаҩыс
Днарыԥхьоит уа Кәаташь.

Кәаташь аҩнусқәа раасҭа анеиааира еиӷьаишьоит, ачара дагым, аизара дагым, аҩыжәрагьы ицәтәымым, ацәа­
жәаразгьы хәарҭаԥшь имам. Аҩнусқәа зегьы иԥҳәыс Какашьа илоужьны дыҟоуп. Арахә рбара, ахәыҷқәа рныҟәгара,
аҩны амаҵ аура, афатә-ажәтә архиара – абарҭ зегьы иԥҳәыс
лыхәда иқәжьуп. Уи азымхакәа Кәаташь иԥҳәыс лахь имоу
игәынамӡарақәа дууп, афатә иҟалҵо ахаҭабзиара ҟәнишьоит,
лыгхаԥхақәа, дызхьымӡо рзы дҵәылихуеит, уажәы-уажәы
аҽԥныҳәа даиргоит, длықәмақаруеит. Иҟазшьарбагоуп Какашьа лзы ииҳәо абарҭ ажәақәа:
Ари аҟәыд ҳәа ибчаԥо,
Аҭаацәа моу, иџьабо
Ирфом ас аҟәыдмҵаа.
Быцламҳәа ианкыдсымҵа,
Ҳаи, арыцҳа, иауауеи,
Бԥагьахеит, ибымбои?!

Аха Кәаташь дыччархәӡахеит иԥҳәыси иареи рҭаацәаратә
функциақәа анеиҭнырыԥсахла: иԥҳәыс аколнхарахь аусура
дышьҭны, иара аҩнусқәа ҟасҵоит ҳәа даналагоуп ианеиликаа уи шымариамыз. Акы дамарамкәа, зегьы ицәеилаҳауа
дҟалеит: ахәыҷқәа цқьа избом, ирахә рҭыԥ изықәҵом,
иҟәыдҵәагьы ианаамҭоу ишақәнагоу изыжәуам… Автор
агәра злаҳирго ала, Кәаташь аҩнусқәа, аԥҳәыс усқәа мар­
иаз џьшьа дахьрылагаз акыр ихы дҭанарԥшит, иԥҳәыси иареи реимак аҿы иара дшаҵахаз агәра игеит, аҽыриашарахь,
изҩыдоу ахымҩаԥгарахь ихы ирхеит.
Апоема «Кәаташьи аҟәџьали» аҿы апоет еиҳараӡак ихы
иаирхәеит жәлар риумор, рлакәқәа. Автор иперсонажцәа
гәаӷшақә иҵәылхны акәымкәа, имариоу аиуморлоуп
рхаҿсахьақәа шааирԥшуа.
Тематикала ара хыхь зыӡбахә ҳалацәажәаз «Кәаташьи
аҟәџьали» акыр иазааигоуп апоема «Ацәгьахәыц Шьаҳани
Ҭрыс-иԥа Баҩдани». Ари аԥҵамҭаҿгьы апоет дызқәыӡбо,

– 407 –

иҵәылихуа аашьацәа, аџьаус иацәыбнало, имараҳәуа роуп.
Ҭрыс-иԥа Баҩдан нымхахымҵәоуп, ианагь ашәшьыра
аҵатәара дашьцылоуп, бзиа ибоит ихатә қьаф лаҟәқәа
иҽрыҭаны аамҭа агара. Аусуразы ибӷа ԥҵәоуп. Аха дзынҟьодзынԥо ауадаҩрақәа, усурада ԥсыхәа шамам еиликаартә
дҟалеит. Зназы акулак Шьаҳан ицәқәа рыла имхы ицәаӷәарц
дызлагазгьы имыхәеит, еиҳагьы дыччархәхеит. Аҵыхәтәан
ихәаз, ажәлар зегь реиԥш аусура зҩыдахь ихы ахьирхаз ауп.
Леонти Лабахәуа ипоемақәа рҿы хаз ҷыдала уаҩы
иаликаартә иҟоуп «Тҟәарчал абжьы». Ҩажәижәабатәи
ашықәсқәа рзоуп Аԥсны аиндустриатә қалақь Тҟәарчал аргылара ианалагаз. Убарҭ ашықәсқәа рзоуп адәыӷбамҩагьы
уахь ианнаргаз, адгьыл кылҵәаны ашахтақәа ҟаҵаны арацәа
аҵхра ианалагаз. Ари ҳара ҳтәылаҿацә азы иҿыцын, ихҭыс
дуун. Аԥсуа литература ашьаҭаркҩы Дырмит Гәлиа инаиркны Тҟәарчал аргылара атема аԥсуа поетцәа, апрозаикцәа
аӡәырҩы ихҭакны ирыман. Тҟәарчал иазку аҩымҭақәа
иаарылыҳәҳәо иҟоуп Леонти Лабахәуа зыӡбахә ҳамоу ипоема
«Тҟәарчал абжьы». Уажәшьҭа иажәит ззуҳәаша ахшыҩҵакқәа
шуԥылогьы, ари апоема ссиршәа, сахьаркыратә ҟазарыла ибзианы ианыԥшит ижәлар усҟантәи ргәалаҟара, рентуз­иазм.
Насгьы абраҟоуп еиҳараӡак аԥсуа усуцәа рыкласс ахьиз,
иахьышьақәгылаз, иахьшәыз.
Апоема ибзианы ианыԥшит ақалақь Тҟәарчал агәеисыбжь.
Усҟантәи аамҭеи ажәлар ирымаз рџьатә гәалаҟареи рритм
иашьашәаланы иҩуп. Убла ихгылартә иҭыхуп Тҟәарчал
аԥсабара асахьақәа:
Еиқәышьшьы, ԥшьаала
Рлымҳақәа кыдҵа,
Иӡырҩуан ашьхақәа,
Еснагь иҟәиҭӡа.
Ибылгьо, еилаҵәиуа,
Ацаҟьа иахьҳәазо,
Аԥсҭҳәақәа нықәчуан
Зынӡа ихҩаӡо.
Ашьхақәа иԥшу
Ирыхьӡазшәа ааԥсара,
Дара рҟны унаӡаанӡа

– 408 –

Ҵаҟа аԥсҭҳәақәа.
Ашәаԥыџьаԥ убоит,
Афҩы хаа аԥсара,
Ашьанҵа иаларԥа,
Еилаԥах рдақәа.
Арҩаш хьшәашәа лбааҟьа,
Еилаҽҽо, иҟаҵо ашәаҟьа,
Ианҭаҳауа ҵаҟа аҵаул,
Иасуа џьушьап адаул!

Апоемаҿы зыӡбахә ҳәоу аишьцәа Ҭемрази Ҭархәынеи
Аргәынаа рыбзоурала иԥшаахеит зқьышықәсала ашьхақәа
ирыҵаҵәахны иҟаз арацәа. Арацәаҵхразы ауаа рацәаҩны
иаҭаххеит, еизнагеит зеиуахкы уҭаху азанааҭқәа знапы рылакыз аҟазацәа, аусура ӷәӷәа еилашит. Уаанӡатәи
Тҟәарчал иузымдыруа ахаҿы ԥсаххеит. Апоет ижәлар зегь
реиԥш, иаргьы гәацԥыҳәара дула деигәырӷьон Тҟәарчалтәи
ашьхақәа, аԥсҭақәа, агәаҩақәа афымцалашара ахьырҭаҷҷаз.
Исахьаркыратә ажәала аԥхьаҩгьы игәы азҭеиҵон, аргыларатә
ус аҿы гәацԥыҳәара иоуртә дҟаиҵон:
Гәыр-р-р -агәақь! –
Арирахьтәи акәакь,
Гәыр-р-р -агәақь –
Анирахьтәи акәакь!
Аҵықь! Аҵықь! Аҵықь!
Инымхо шьанҵак, дацык! –
Апҟаҩ! Апҟаҩ! Апҟаҩ! –
Уеиҵамхан, ԥхьаҟа, аӷьеҩ!
Закәызеи иԥжәауа,
Закәызеи игәыргәыруа?
Ашәарах зыршәауа,
Дызусҭа ари здыруа?
Иҟоу жәбома?
Аҩызцәа, ахацәа,
Имацәысуеит аума,
Идыдуеит арацәа!
Рацәа чашәла
Иҭәызаап Тҟәарчал!

– 409 –

Аџьажәлар ажәлеит
Агәақьҳәа амал!..

Егьырахьҟа акыр иҩымҭақәа рҟнеиԥш, ари апоемаҿгьы
Леонти Лабахәуа инарҭбааны ихы иаирхәеит аиҿырԥшрақәа.
Ҿырԥштәыс иаагозар, Аҟармарантәи Кәазаннӡа арацәа аазго авагонеткақәа адаҷцҳа иахьынҳаланы, ажәҩан иалыхәхәа
иахьаауа аԥсаатә аԥырра иаҿирԥшуеит:
Иԥыруашәа аҳауа иалоу,
Аҭел хәхәақәа ирхьынҳалоу,
Аҟармарантәи Кәазанынӡа
Афымца мҩа ианнанаца,
Адәыӷба шыршыруа,
Иазыԥшуп ишаабо,
Иссирхеит ишаабо,
Иубома, сҩыза!
Адәыӷба шыршыруа,
Илеиуеит ишьҭхысаа!

Леонти Лабахәуа иҩымҭақәа ирыгу, ирыбзоу иахьа
еиҳагьы уаҩы ибарҭоуп. Иԥсыҽқәоу, аамҭа иаҵанарӡқәаз
ыҟазаргьы, урҭ ракәым аус злоу. Аус злоу, ихадароу, иреиӷьу
иҩымҭақәа иахьагьы, уаҵәгьы аԥхьаҩ доуҳала ддырбеиартә,
апоезиа цқьа, апоезиа ҳаракы агьама идыркыртә иахьыҟоу
ауп.

Апатриот иаша, ашәҟәыҩҩы
Иахьатәи абиԥара иаҵанакуа аԥсуа ԥхьаҩцәа Миха (Михаил) Дырмит-иԥа Гочуа ихьӡ иныҵыҩ-ааҵыҩноуп ишырдыруа. Гагра иҟоуп иара ихьӡ зху амҩа, аха уи мацара абазхо
дызусҭаз адырразы?
Ишдыру еиԥш, аԥсуа литература аҭоурых аҿы, ҳара
ҳмилаҭтә шәҟәыҩҩцәа рхатә оригиналтә ԥҵамҭақәа инарываргыланы, аҵак ду рымоуп аиҭагамҭақәагьы. Дырмит Гәлиа
инаиркны иара иахьанӡагьы, шамахамзар, ҳашәҟәыҩҩцәа
зегьы аханатәгьы рхатә ҩымҭақәа аԥҵо, аиҭагара аусгьы
гәыгәҭарыжьуам, еиуеиԥшым ажәларқәа рлитературақәа
рахьынтә, илыԥшааху аԥҵамҭақәа еиҭаганы, аԥсуа литература аладырбеиоит. Убас аиҭага ҟаимаҭқәа ҳлитература
иалазгалақәаз, абри аус хацзыркқәаз дреиуоуп Миха Гочуа.
Иара ихаҭагьы иажәеинраалақәа иҩуан, насгьы ажәлар дрылаланы ашәақәа ртекстқәа ақьаад ианиҵон, еизигон, аха
зегь реиҳа ҳлитература аҭоурых ишьҭа зланиҵаз дзыхьӡаны
имҩаԥигаз аиҭагамҭақәа рылоуп.
Иҳаҩсыз аҩажәатәи ашәышықәса ҩажәижәабатәи
ашықәсқәа раан, аԥсуа литература аҽеибаркны ашьҭыҵра
ианаҿыз (1937 шықәсазтәи арепрессиақәа ҟалаанӡа)
ирҿиаратә усура хациркит усҟан иқәыԥшӡаз апоет, аиҭагаҩ
ҟаимаҭ, апатриот иаша Миха Гочуа.
Михаил Дырмит-иԥа Гочуа диит 1906 шықәсазы, Гагра
араион Лӡаа ақыҭан, анхаҩы иҭаацәараҿы.
Миха Гочуа иаб Дырмит Гочуа иаамҭала ҳаҭыр зқәыз,
унеишь-уааишь ҳәа зарҳәоз, ибаӷьаӡа инхоз, зчеиџьыка ҭбааз
аԥсуа нхаҩын. Иҩны анеиааи агӡамызт. Миха данхәыҷыз
инаркны ауаа рыбзиабареи, изланхоз, иаарыкәыршаны иҟаз
иблахкыгаз аԥсабара ссир абзиабареи илаҽны изҳауан.
Миха Гочуа раԥхьаӡа Лӡаатәи ашкол дҭалеит, нас иҵара
иациҵеит Калдахәара ақыҭантәи ашкол аҿы. 1925 шықәсазы
Аҟәа аԥсуа рҵаҩратә техникум дҭалеит. Атехникум даналга,
1929 шықәсазы аусура далагеит академик Н. И. Марр иници-

– 411 –

ативала еиҿкааз аԥсуа бызшәеи алитературеи ракадемиаҿы.
Араҟа аус иуан маӡаныҟәгаҩыс, насгьы уи академиа апрезидиум далахәын.
1931 шықәса сентиабр мзазы Миха Гочуа иҵара иациҵарц
азы Москваҟа дцеит. Уа дахьнеиз иара дҭалеит Аредакциа
– ҭыжьырҭатә институт. Аха ари аинститут аҿы шықәсык
еиҳаны дзаанымгылеит, ачымазара ихьыз иахҟьаны Москва
нимыжьыр ҟамлеит. Дхынҳәны Аҟәа данааи, маҷк ичымазара аныхҽы, 1932 шықәсазы Миха Гочуа Аҟәатәи ақалақьтә
Совет аҿы аиҿкааратә хәҭа еиҳабыс дарҭоит. 1933 шықәса
маи мзазы, Акомҿареидгыла Аԥснытәи аобласттә комитет
ахь диаргоит. Уа дагьыҟарҵоит акультуреи апропагандеи
рыҟәша еиҳабыс. Иара абри ашықәсан, сентиабр мзазы Миха
Гочуа аррахь иԥхьеит. Аррахьтә даныхынҳә, 1935 шықәсазы,
дҟарҵеит усҟантәи аамҭазы Аҟәа урыс бызшәала иҭыҵуаз
агазеҭ «Комсомолец Абхазии» аҭакзыԥхықәу редакторс.
Абас дышқәыԥшыз акрызҵазкуаз амаҵурақәа шныҟәи­
гозгьы, инапы злакқәаз шырацәазгьы, Миха Гочуа аҵара
имаз иазирҳарц иҭахын. Иара дашьҭан дызҭагылаз аамҭа
иақәнагахашаз, иашьашәалаз адырра ҳаракқәа, адырра ҵаулақәа иаурацы. Убри аҟнытә, 1936 шықәса март
мзазы еиҭах Москваҟа дцеит, дагьҭалеит Ажурналистика
акоммунисттә институт. Абри аинститут аҿгьы Миха Гочуа шықәсык еиҳа дзаанымхеит, деиҭачмазаҩхеит, насгьы
иҭаацәа ахныҟәгара рцәыуадаҩхеит, лымкаалагьы 1937
шықәсазы, иаб Дырмит иԥсҭазаара даналҵ ашьҭахь. Дгьыжьит Аԥсныҟа.
Ара дахьааиз, игәабзиара маҷк ианеиӷьха, иара убри
ашықәс азы Аԥҳәынҭшәҟәҭыжьырҭаҿы анапхгаҩы ихаҭыԥ­
уаҩыс аусура далагеит, ԥыҭрак ашьҭахь иара уа директорс
дҟарҵеит.
1941шықәсазы афашисттә Германиа Асовет Еидгыла
ианақәла, Миха Гочуа ихатәгәаԥхарала Аԥсадгьыл ахьчаразы
афронт ахь дцеит. Ашәҟәҭыжьырҭаҿы аус ахьиуаз аброн ҳәа
изышьҭаз иман, аибашьра дымцаргьы ҟалон, аха иашьцәа
еиҳабацәа хҩык еибашьра ианца (иара урҭ зегьы дреиҵбын),
иаргьы даанымгылеит.
1941 шықәса анҵәамҭазы ақалақь Севастополь ахьчаразы хыцәнамырха аӷа хәымга иҿагыланы иеибашьуаз асовет

– 412 –

ар дрылан. Ари аибашьра мцабыз ду аҿы зықьҩыла аӷа ир­
уаагьы, ҳара ҳтәқәагьы ҭахеит. Миха Гочуа ивагылаз иҩызцәа
зегьы ивыршьааит. Афашистцәа ртанкқәа еижәыланы иааиуан. Аӷа хәымга дшизымиааиуаз шибозгьы, Миха Гочуа аԥсра
абла дышҭаԥшуазгьы, шьҭахьҟа дхьамҵит. Апатриот иаша
ишиқәнагоу еиԥш, агранат шиҟәынҳәалаз, хаха иааиуаз аӷа
итанк иҽаҵаижьит. Агранат анытҟәац, иаргьы дҭахеит, аӷа
итанкгьы амца акны иблит.
Ианахәҭаз, ишахәҭаз игәазҭашаз, иҭазҩышаз дҟамлеит
акәымзар, Асовет Еидгыла Афырхаҵа ҳәа ахьыӡ заҭәашьахаз,
зыхьыӡ адунеи иахыҵәаз Алеқсандр Матвеи-иԥа Матросов
иҭахашьа иеиԥшын, уи иҭахашьагьы. Насгьы иазгәаҭатәуп
Миха Гочуа фырхаҵарыла иҭахара ҟалеит 1941 шықәсазы, уи
ашьҭахь ҩышықәса анҵы (1943 ш.) ауп Алеқсандр Матросов
афырхаҵара аныҟаиҵаз (уи ахырԥсаҟага ахқәа ахьыҭҟьоз
иҽаҿаижьит).
Миха Гочуа ԥсынҵры дук шимоузгьы, иԥсҭазаара заанаҵ
ишҿахҵәахазгьы, арҿиаратә ус мацара матаӷачатаӷа
иҽаиҭартә дшыҟамлазгьы, аԥсуа литература аҭоурых аҿы
ишьҭа мҩашьо иаанижьит.
Миха Гочуа аԥхьаӡа арҿиаратә мҩа уадаҩ анылара
игәазырԥхаз, уи далазгалаз ируакуп иаб иҩнаҭаҿы лассылассы ажәытә жәабыжьҳәацәа инадыркны аҳәынҭқарратә
усзуцәа рҟынӡа ауаа ирнеирҭаны иахьыҟаз. Уа иаҳауан, иаргьы ихшыҩ злаҵарыз ала ибзианы игәникылон ауаажәларратә
ҵакы змаз ажәытәтәи, аҿатәтәи ажәабжьқәа.
Абраҟа маҷк схьаҵуазаргьы, ҩ-ажәак еихысҳәаалозаргьы,
аинтерес амоуп ҳәа сақәгәыӷны Миха иаб Дырмит ихҳәааны
исаҳаз жәабыжьк бжьагаланы салацәажәар сҭахуп. Изакәу уи
ауп, 1960 шықәсазы ҽнак Хәыхәыт Бӷажәбеи (уи усҟан Аԥсуа
бызшәеи, алитературеи, аҭоурыхи ринститут адиректорс
дыҟан) Иван Ҭарбеи (уи усҟан Аԥсны ашәҟәыҩҩцәа Реидгыла ахантәаҩыс дыҟан) снарԥхьан, Миха Гочуа иҩымҭақәа
еиқәыршәаны аҭыжьра иазсырхиарц исыдырҵеит, ишеизызгашаз, иахьысыԥшаашаз уҳәа исабжьеит, амҩа сықәырҵеит.
Убарҭқәа инарҷыданы, Хә. С. Бӷажәба исабжьеигеит усҟан
Аҟәа инхоз Миха Гочуа иԥҳа Лиалиа дыԥшааны слыҿцәажәарц,
Лӡаа сцаны, уа инхоз Миха иашьа Нои Гочуа сиҿцәажәарц.
Хә. С. Бӷажәба иажәа ҩбамтәыкәа илықәыршәны Лӡаа сцеит.

– 413 –

Нои Дырмит-иԥа усҟан Лӡаа ауахәамаҿы аус иуан. Уа сахьнеиз дсықәшәан, ҳаибадырит, сзызнеизгьы иасҳәеит. Нои
Дырмит-иԥеи сареи уаанӡа ҳашзеибамдыруазгьы, иашьа
Миха ихьӡала сахьнеиз, схаан исхамышҭуа дсеигәырӷьаны
сааигәыдиҳәҳәалан, абасгьы сеиҳәеит:
– Сашьа иӡбахә ала уаханы Аҟәантәи уахьааиз, иара иԥсы
ҭаны дааизар еиԥш исыԥхьаӡоит. Умыццакуазар, уаха уаҳҭаз,
ҭынч ҳаицәажәап, сашьа иӡбахәгьы исылшо ала издыруа
уасҳәап.
Сиқәшаҳаҭхан, ауха иҩныҟа сигеит. Сахьнеигаз иԥшәма
ԥҳәыс Қсениа сызусҭаз, сзызнеиз анеилылкаа, уигьы даара
дсеигәырӷьеит.
– Нан, уара абра иахьа зыхьӡала уааз сабхәындацәа зегьы дреиӷьасшьон, дуаҩы лашан, –ҳәа лылаӷырӡ хаҟәҟәала,
дгәыкы-ҵәыкуа аԥсшәа салҳәеит, илгәакьоу аӡә иеиԥш.
Абри ауха Нои Дырмит-иԥа исеиҳәаз ажәабжьқәа руак
аҵакы абас иҟоуп.
1923 шықәсазы акәу, 1924 шықәсазы акәу, ааԥны мшык
азы Дырмит Гочуа исасцәаны иҭаазаап Нестор Лакобеи, Иосиф Сталини, Лев Троцкии. Аԥшәма, ҳәарас иаҭахузеи, иҭааз
асасцәа дуқәа ишрықәнагаз иныҟәигеит, игәылацәа ааицирхыраан, ацә ҟьантаз ззырҳәо ишьит, афатә, ажәтә акагымкәа
идырхиеит. Аԥшәмацәа ачеиџьыка дырхионаҵы, Нестор
Лакоба днарыԥхьагылан, асасцәа иманы инахарамкәа илеи­
уаз акәарахь ицеит, ҵәгәырла аԥсыӡ ркырц. Аха, аԥсыӡкра
азин ыҟамзаарын, уа аҭыԥантәи хылаԥшҩык дамазаарын.
Уи ахылаԥшҩы аԥсыӡ ҳкуеит ҳәа рыҵәгәырқәа кны аӡы
ахықә ихықәтәалаз хҩык ахацәа аниба (изусҭқәаз иалидыраауаз), дааи даарзыҵҟьан, – «Шәабатәиқәоу, абыржәыҵәҟьа
шәықәҵны шәца акәымзар, Нестор ихаҭа иҿы сцаны
сышәзашшуеит!» – иҳәазаап. Уи ахылаԥшҩы ииҳәази,
ихымҩаԥгашьеи арҭ асасцәа акыр иарлыхҿыхзаап, иарччазаап. Уантәи ихынҳәны ианааи, Сталин инициативала, Дырмит иашҭа агәҭаны иҭагылаз аҵла ду ашьапаҿы ацәҟьара
кыдҵаны иақәзыршәо ҳәа, иара Сталин итапанчала ахысра
иалагазаап. Аԥхьа Сталин дхысын, иақәымшәеит, нас Троцки
дхысын, иақәымшәеит, Лакоба данхысгьы иақәымшәеит.
–Уажәшьҭа аԥшәма дхысааит, – иҳәазаап Сталин.
Дырмит атапанча анидыркы, аҵықьҳәа иааҭирҟьаз ахы
ацәҟьара икыдыз агә-аҵәҟьа иақәшәазаап. Арҭ еицлабны

– 414 –

ихысуаз ирыхәаԥшқәозгьы, даргьы рнапқәа еинырҟьеит.
Убри аамҭазы Сталин днеин Дырмит днаидгылан, инапы ааникылан, «Абри аиааира злоугаз атапанча ҳамҳас иусҭоит,
уара иумаз иахьарнахыс!» –иҳәеит.
– Мап, дад, ус иҟалом, сара сысас иҳәаҭҳа ихыхра азин
сымам, аԥсуаа ҳҿы иаԥым, –иҳәан, Дырмит имуит, атапанча
имгеит.
Ари ажәабжь иаҳәо аҵара-мцра атәы сызҳәом, аха акыр
иҟазшьарбагоуп, аԥсуаа ртрадициатә ҟазшьа бзиақәа
раарԥшразы. Иҟазшьарбагоуп аԥшәма Дырмит Гочуа Сталин иҟынтә атапанча ҳамҭас ианиоу, «…Сара сысас иҳәаҭҳа
ихыхра азин сымам, аԥсуаа ҳҿы ус иаԥым», –ахьиҳәаз.
Миха Гочуа инапы злакыз аусқәа шырацәазгьы, зегь
реиҳа иԥсҭазаара ззикырц ииҭахыз алитература арҿиара
акәын. Данхәыҷыз инаркны асахьаркыратә жәа агьама икхьан. Ажәлар рҿаԥыц рҿиамҭақәа мыцхәы дрызҿлымҳан,
игәникылон. Аклассикатә ҩымҭақәа рыԥхьара хҭакны
иман. Уаҩытәыҩсак иаҳасабалагьы, знык иадамзаргьы
инаиҿцәажәаз дыргәаԥхон, иаб иҩнаҭаҿы аԥсуа традициатә
ааӡара бзиа иауит. Иара аус ицзухьаз, изааигәаны дыздыруаз
иҩызцәа уамашәа илаҵәаны бзиа дырбон.
1960–1961 шықәсқәа рзы, иара иҩымҭақәеи иеиҭа­
гамҭақәеи акьыԥхь иазсырхиарц санаҿыз, ихаанны дыздыруаз иҩызцәа аӡәымкәа, ҩыџьамкәа срыҿцәажәан,
ргәалашәарақәа ақьаад ианысҵеит.
Миха Гочуа изааигәаз, ибзианы дыздыруаз иҩызцәа
руаӡәык – Хәыхәыт Салуман-иԥа Бӷажәба абас сеиҳәеит:
– Миха Гочуа гәык-ԥсыкала бзиа ибон аԥсуа литература, излаилшоз ала уи арҿиара дазааԥсон, хыԥхьаӡарала
имаҷзаргьы, ихатә ҩымҭақәа рыла, иеиҭагамҭақәа рыла,
ажәлар рпоезиа ашәҟәы анҵара, арҵага шәыҟәқәа реиқәыршәара, аредақциа рзурала. Ас еиҧш ашәҟәыҩҩра
иадҳәалоу еиуеиҧшым аусура иаҳнарбоит Миха Гочуа асахьаркыра даара игәцаракны ишимаз, алитературатә бызшәа
арҿиара дшацхраауаз. Аҵабырг азы, Миха Гочуа ибызшәа
маншәаланы еиҿартәуп, ажәлар рбызшәа иазааигәоуп.
Изласгәалашәо ала, Миха Гочуа иимкьыҧхьыцыз аҩымҭақәеи аиҭагамҭақәеи иман. Зны иара дысзаҧхьеит иеиҭагамҭа – аурыс поет И.С. Никитин иажәеинраала, исха-

– 415 –

мышҭызар, «Ашьыжь абнаҿы» ҳәа хыс измаз. Уажәыгь
сгәаҿы имҿыцәац уи ацыҧхь, ашьыжь аҿыхара, абна асахьа
уамашәа илахҿыхны, аҧсы ахаҵаны иаазырҧшуа апоезиатә
цәаҳәақәа. Насгьы Миха Гочуа аоригинал «тәыс» иҽаҭаны
иеиҭеигомызт, уи еиҭеигон аҧсуа бызшәа ианрааланы,
иаҳҳәар ҟалозар, «ираҧсышәаны», аха аҵакы иагмыжькәа,
уимоу абеиара ацәмырӡкәа. Исгәалашәоит, алитературатә
зҵаарақәа ирызкны «Лӡаатәи» ҳәа ирыҵаҩны Миха Гочуа
агазеҭқәа «Аҧсны ҟаҧшь», «Писатель Абхазии» ирниҵоз
астатиақәа. Урҭ рҿы иара даабоит апринцип ӷәӷәа змоу
хыдәхьачара ҟазымҵо критикны.
Миха Гочуа игәы аартын, аҩыза изы дразын, инаалашьа
бзиан, аерудициа ӷәӷәа иман, аҳарамра, аҵашьыцра ҷыдала
ицәымӷын. Зегь раԥхьа иргылон ажәлар рзеиԥш ус, уи азы
ихы деигӡомызт. Миха Гочуа аԥсуа жәлар рҵеицәа иреиӷьу
дреиуоуп, дфырхаҵоуп, дпатриот иашоуп. Уи иԥсҭазаара
қәыԥш хьыӡла-ԥшала асовет жәлар рхақәиҭра ахьчара
иахҭниҵеит. Иара дыздыруаз, иҿцәажәахьаз бзанҵы ргәы
дҭыҵәом, дырхашҭраны иҟам».
«Ибзианы исгәалашәоит сара Миха Гочуа ашәҟәҭы­
жьыр­ҭаҿы аус аниуаз. Иара ианакәызаалакгьы ааԥсарак
ҳәа иқәны дыҟамызт. Даара дуаҩы лахҿыхын, –абас
дигәалаиршәоит усҟан ашәҟәҭыжьырҭаҿы Миха Гочуа
аус ицызуаз ашәҟәыҩҩы Иван Гьаргь-иԥа Папасқьыр. –
Миха ажәеинраала бзиақәа знык, ҩынтә рыда рыԥхьара
иҭахӡамызт, нас апыҟҟаҳәа даҿамхаӡакәа ҿырҳәала иҳәон.
Аурыс поетцәа рахьынтә лымкаала бзиа ибон А. С. Пушкини С. А. Есенини рҩымҭақәа. А.С. Пушкин иажәеинраалақәа
лассы-лассы ҿырҳәала еиҭеи­ҳәалон».
Ҵоуп, поетк иаҳасабала Миха Гочуа ишахәҭаз аусуха
имаӡеит, аха иаӡазҭгьы абаҩхатәра иаша шилаз, ԥсабарала
алшарақәа маҷымкәа ишимаз агәра ҳдыргоит ихатә
жәеинраала «Дыгә ижьиреи» иеиҭагамҭақәеи.
Миха Гочуа зкьыԥхьра дахьымӡаз ажәеинраалақәа ма­
ҷым­кәа иман ҳәа иахааныз, дыздыруаз ишырҳәогьы, иҭын­
ханы иҳамоу ажәеинраала «Дыгә ижьира» заҵәык ауп. Уаҩы
иааџьеишьаратә, иуникалтәу аразҟы аиуит ари ажәеинраала.
Аԥсуа литература аҭоурых аҿы жәеинраала заҵәык ада им­
кьыԥхьыцкәа, убри ажәеинраала мацарала ажәлар зыхьыӡ

– 416 –

рылаҵәахьоу Миха Гочуа ида даҽа поетк дҟамлац. Иаҳхысыз
аҩажәатәи ашәышықәса ҩажәижәабатәи, ҩынҩажәатәи
ашықәсқәа рзы «Дыгә ижьира» акырынтә арҵага шәыҟәқәа
ирнырҵахьан, усҟантәи абиԥара иаҵанакуаз аԥсуа ԥхьаҩцәа
рахьынтә уи ҿырҳәала изҵаз, издыруаз рацәаҩын.
Ари ажәеинраала аԥхьаҩцәа бзиа ирбартә, ирылаҵәартә
иҟалеит, иара ишьҭнахуаз атема усҟантәи аамҭазы мыцхәы
иактуалтәны иахьыҟаз анаҩсгьы, бызшха бзиала еихышә­шәо,
агәынкылара мариахартә иахьеиҿартәыз иабзоураны. Усҟан
ажәытәреи аҿатәреи аилыҵра иаҿын. Ажәытә мыцхаҵарақәа
ркажьразы, асовет ҳәынҭқарра имҩаԥнагоз аполитика
џьбаран, ажәлар рҿгьы имаҷӡамызт урҭ ирықәыӡбақәоз.
Амырҭаҭроума, ақьырсианроума, аԥсылманроума аԥсуаа
ажәытә иныҟәыргоз рдинқәа зегьы мап рцәышәкроуп,
ишәхашәыршҭыроуп, икашәыжьроуп ҳәа акәын аҳәынҭқар­
ра ишрыднаҵоз.
Ажәытә аԥсуаа ажьира амҵаныҳәара ақьабз рыман. Ари
ақьабз аҭоурых ду амоуп, аиха аус адулара аметаллургиа
иадҳәалоуп. Аԥсны археологиатә ҵхырҭақәа излаҳдырбо
ала, аԥсуаа ажәытә аахыс аиха аус адызулоз, аихалых
маҭәахәқәа ҟазҵоз ажәларқәа иреиуан. Дара рынхашәаҿы
ажьира акраҵанакуа иҟан. Убри аҟынтә, иԥсабаратәуп ажьира анцәахәгьы дахьрымаз, ажьира ахаҭагьы иҷыдоу амч змоу
акоуп ҳәа иахьахәаԥшуаз. Ажьира ныхак еиԥш иԥхьаӡан, уи
иазкны имҩаԥыргоз ақьабз акәамаҵамарақәа рацәаны иацын, аџьмашьтәы шьны уи анцәахәы имҵаныҳәон. Ажьира­
ҿы иқәуан ауаа аимак-аиҿакқәа анрауаз, хырқьиарҭас ирыман. Ҿырԥштәыс иаагозар, дӷьычит ҳәа аӡәы гәҩарас дыркыр,
ажьираҿы длеины акагьы шысымгаз ҳәа дылҭагыланы
дқәыр, ихы ҿыхит ҳәа дыԥхьаӡан, Миха Гочуа зыӡбахә ҳамоу
иажәеинраала ишаҳәо еиԥш, «ӷьычи-қәычи знаԥхауа»,
«Жәҩантә мчыла еибаркуп» – ҳәа иԥхьаӡан.
Ажьира амҵаныҳәара қьабз рудимент ҳасабала, инер­
циа­ла иахьагьы имҩаԥызгақәоу ыҟоуп аԥсуаа ҳҿы.
Ажәытәӡа аахыс аԥсуаа ҳҿы ажьира акульт ҳаракны ишыҟаз
агәра ҳнаргоит архаикатә ҟазшьа змоу нарҭаа ирызку аԥсуа
фырхаҵаратә епос аҿы иаҳԥыло Аинар-жьи ихаҿсахьагьы.
Аԥсуа нарҭтә епос аҿы Аинар-жьи ароль ду инаигӡо, иҷыдоу
аҭыԥ ааникыло дахьыҟоу, ҳәарас иаҭахузеи, машәыршақә
иҟамлеит.

– 417 –

Асовет мчра анааи, ажәлар ржәытә дин, ржәытә мыц­
хаҵарақәа карыжьырц иазықәԥо иалагеит. Акомму­нистцәа
адин ианышәомызт. Фцырҟьоуп, аӡәы ицәшәом ҳәа иԥхьаӡаз
ажьира акоммунистцәа иандыршәа, агәы ҭҟьеит:
Аха, акыр шықәса цахьеит,
Дыгә ижьира кыр ишәеит,
Акоммунистцәа еилнаргеит,
Агәашьамхы каԥсаӡеит.
Еиҳарак, рыцҳа, ианшәаӡа,
Данкоммунистха Дыгә иеиҵбӡа,
Наск агәымца афцырҟьа,
Илеит ишиашаз асаара.
Дыгә ижьира шәеит уажәшьҭа,
Ишәеит иуалҳәаҩ еихарҭәа:
Агәы еисуа аԥсара-ԥсара
Иҵаршәуп ирасара.

Миха Гочуа ибзиаӡаны идыруан апоезиа ишус уадаҩу,
уи ауаа ԥсыҽқәа иқәыҟьҟьаны ишканаԥсо, алакәқәа рҿы
зыӡбахә рҳәо арашь еиԥш, «абжьара», «акәадыр ақә­
ҵара» шуадаҩу, аӷәӷәақәа рымацара рзы ишаны ишыҟоу.
Ажәеинраала «Дыгә ижьира» аԥсҭазаара иагәыл­ганы
поезиатә цәанырра иашала иҩуп. Убри азоуп иара хресто­
матиатә жәеинрааланы, ажәлар ирылаҵәаны изыҟа­лазгьы.
Хыхь ишаҳҳәаз еиԥш, Миха Гочуа асахьаркыратә рҿиам­
ҭақәа реиҭагара аус мацара акәмызт дызҿыз, аха иахьа алитератураҿы еиҳараӡак дызлаадыруа еиҭагаҩык
иаҳасабалоуп. Аурыс бызшәа аҟынтә акәын ишеиҭеигоз.
Иеиҭагамҭақәа иаарылукаартә иҟоуп испаниатәи адраматург ду Лопе де Вега идрама «Лауренсиа» («Ауаса рӡыхь»).
Ицеиҭазгаз Владимир Маангьы иаргьы ҭакԥхықәрала аус
шадырулаз ҩашьом. Ари адрама аԥсшәахь аиҭагара даара ихәарҭаны иҟалеит аԥсуа театртә ҟазара азҳараҿы. Уи
ҩажәижәабатәи ашықәсқәа рзы акырынтә иқәдыргылахьан
аԥсуа театр асценаҿы, ахәаԥшцәа рҿы ахьыӡ ду аманы ицон.
Усҟантәи аамҭазы аԥсуа литературатә бызшәа ахьынӡа­
ҟаз уазхәыцуазар, џьашьахәшәа иеиқәыршәаны иҭыжьуп

– 418 –

ари адрама. Иара иаԥхьажәа аманы «Лауренсиа» («Ауаса
рӡыхь») аԥхьаӡакәны хазы шәҟәны иҭыҵит 1940 шықәсазы.
Аԥхьажәа рацәак еиҵыхны ишҩымгьы, агәра ҳнаргоит уи автор Лопе де Вега ари идрама аҵаки, аидеиеи, асахьаркыратә
хаҭабзиарақәеи, ҭоурыхтә аамҭас иаанарԥшуеи аиҭагаҩ ибзианы ишеиликаауаз.
Миха Гочуа аиҭагараҿы ус башамаша ҩымҭақәа дрышьҭа­
мызт, гьама ҳаракыла иалиԥшаауан. Убас илыԥшааху ҩым­
ҭоуп А. М. Горки ипиеса «Аҵан». Ари апиеса ашәҟәыҩҩы
дуӡӡа идраматә рҿиамҭақәа иреиӷьқәоу ируакуп. Ибзиаӡаны
иаанарԥшуеит уи автор ихаан аурыс џьажәлар зҭагылаз
аԥсҭазаара уадаҩ. Аԥсышәала «Аҵан» хаз шәҟәны
аԥхьаӡакәны иҭыҵит 1936 шықәсазы.
Иара убас аԥсуа литературазы иалагамҭа бзианы иҟалеит
Д. И. Гәлиеи М. Д. Гочуеи иеицеиҭаргаз, насгьы 1940 шықәса­
зы хаз шәҟәны иҭрыжьыз «Игор ир ирыхҳәаау ажәа». Ари
ажәытәтәи аурыс литература абаҟа ду, аԥсуа ԥхьаҩцәа рхатәы
бызшәала иаԥхьаратәы иахьыҟалаз, ҳара ҳмилаҭтә литература ашьаҿа бзиақәа ируакны иԥхьаӡатәуп.
Миха Гочуа иеиҭагамҭақәа цқьа иҭырҷҷааны иҭаҳҵаауеит
ҳәа ҳрылагар, ԥсыҽрақәак, гхақәак уаҩы ирыдибалар
ҟалоит. Ҿырԥштәыс иаагозар, «Игор ир ирыхҳәаау ажәа»
аԥсшәахь аиҭагара акәым, ажәытә аурыс бызшәахьтә аҿатә
аурыс бызшәахь аиҭагараангьы акыр аимак-аиҿакқәа
ахылҿиаахьеит, аламала инаугӡо акы акәым. Ус иҟоу арымӡаа
ауадаҩрақәа ҳхаҿы иааганы ҳрызхәыцуазар, Миха Гочуа
иеиҭагамҭақәа гхақәак, ԥсыҽрақәак изырцәымцазаргьы,
акыр ихәарҭаны иҳамоуп.
Асовет тәыла иаҵанакуаз ажәларқәа зегь рыҟнеиԥш, аԥс­
уаа рҿгьы ҩажәатәи, ҩажәижәабатәи ашықәсқәа рзы ҷыда­
ла игәцаракхеит, ахшыҩзышьҭрагьы аиуит афольклортә
материалқәа реизгареи, ркьыԥхьреи, рыҭҵаареи аус. Миха
Гочуа ажәлар рҳәамҭақәа рахьтә ианиҵақәаз ашәақәа
ртеқстқәа роуп. Дара зегьы ркьыԥхьра дахьымӡазар акәхап,
иикьыԥхьқәазгьы зегьы апаспортқәа рыцым. Убас шакәугьы
иҩашьаӡом имԥсахкәа ажәлар ишырҳәаҵәҟьоз ишаниҵаз,
насгьы урҭ ақьаад ранҵаразы Аԥсны ладеи ҩадеи ақыҭақәа
акыр шеимидаз.
Михаил Гочуа ифольклортә нҵамҭақәа рҿы иаабоит аха­
ҵареи, ашәаргәындареи, аԥагьареи, ахӡырымгареи, амаа­шьа­

– 419 –

реи, аашьареи уҳәа ирызку ашәақәа. Аҭоурых-фыр­хаҵаратә
ашәақәа рҿы иаҳԥылоит азежәтәи ашәы­шықәса анҵәамҭеи
аҩажәатәи ашәышықәса алагамҭеи рзы ҵабыргынгьы
аԥсҭазаараҿы иҟаз, ажәлар иналкааны ашәақәа ззыркқәоз
аперсонажцәа: Ашәҟәаҵаа Шьмаҟ, Салаҟаиа Сԥирдон, Кьахьба Ҳаџьараҭ, Еды Мҷы, Гәыблиа-ԥҳа Нина, Арлан Едрыс уҳәа
уб. иҵ.
Миха Гочуа иҩымҭа ажәеинраала «Дыгә ижьиреи»,
ифольклортә нҵамҭақәеи, иеиҭагамҭақәеи реизга акыр
ихарҭәааны ари аҩбатәи аҭыжьра – иара ихьӡ амырӡра,
игәаларшәара акыр иацхраап ҳәа сгәыӷуеит.
Дыгә ижьира
Дыгә ижьира мыц зымҳәауа,
Пату зықәҵоу, креилзыргауа,
Ӷьычи-қәычи знаԥҳх иԥшуа.
Дыгә ижьира фцырҟьоуп,
Аигәа инеиз изы цәгьароуп,
Жәҩантә мчыла еибаркуп,
Шьтәаш тәыҩ-дула аԥсы ҭоуп.
Ашьтәа шкәакәа мыцхә излоу,
Зкәац аҵкыс зышша еиҳау,
Зтәыҩа дуу, зԥаҵа шлоу,
Арҭқәа роуп иара зышьҭоу.
Дыгә ижьира ӡәыр дабозма,
Фцырҟьамзи, аӡәы ицәшәозма,
Дгьыл нцәамзи, иԥхашьозма,
Иара ижьрацәара аанарԥшуазма!
Аха акыр шықәса цахьеит,
Дыгә ижьира кыр ишәеит,
Акоммунистцәа еилнаргеит,
Агәашьамхы каԥсаӡеит.
Еиҳарак, рыцҳа, ианшәаӡа,
Данкоммунистха Дыгә иеиҵбӡа,
Наск агәымца афцырҟьа,
Илеит ишиашаз асаара.
Дыгә ижьира шәеит уажәшьҭа,
Ишәеит иуалҳәаҩ еихарҭәа:

– 420 –

Агәы еисуа аԥсара-ԥсара
Иҵаршәуп ирасара.

Сажәа хсыркәшар сҭахуп иеицырдыруа аԥсуа поет
Платон Бебиа данқәыԥшыз Михаил Гочуа изкны ииҩыз
ажәеинраала ҟаимаҭ «Збаҟа гылам афырхаҵа» ала:
Ихыџхыџны абаҩқәа ацәа иҭаԥсоит адгьыл,
Еилагьежь-еилахынҳәуа алҩа ҳантоит.
Аԥсуа фырхаҵа иԥсадгьыл иԥсы адкыл,
Ибла-ҵар уа дгьылгьы жәҩангьы еимнадоит.
Абомбақәа цәажәоит ирҿыҵыҳәҳәо амца,
Ахымҩас ҵәаа-ҵәаауа амитә ахгоит.
Аибашьра далашны Аԥсадгьыл ду амҵа,
Игәы еибафо иԥхьоит, аиааираз дықәԥоит.
Еиқәара самсалха улаԥш иазымкуа,
Мцабызла ицәажәо аӷа итанкқәа ҵысит.
Иӡыӡо, ихыџхыџуа, аԥсабара ӡыӡымкуа,
Уажәымзар-уажә уаҟа иблит, иҷыҷит.
Убасҟан асахьақәа ибла ихыххылан
Даамҵырԥааит: аа, иҩызцәа, амра рхаҷҷа.
Иҩымҭақәа дрыԥхьауа, зегь раԥхьа дгылан,
Днеиуеит деихаччо уи ибла ҭыџьџьа.
Иԥсы алоуп агаҿа, ароуми дахьиз, аха
Аҳауа цқьа далыхәхәа избом изхара.
Илшахьои макьана, амцабз даҩызаха
Уажәоуми дангылаз, даҿуп азҳара.
Ибла ихгылоит Ерцахә ахахәы шла,
Аԥсны шьхақәа раҳ ду, иссирӡа аҟазшьа.
Ерцахә ахы шьҭыхны ицәажәоит жәа-ҟәышла:
Аҳаҳаи, афырхаҵа, уеиҵамхан, сыхьча!
Ахәыцрақәа цеит уи иҿаԥхьа имацәысын,
– Ԥхьаҟа! –ҳәа ажәазаҵәык уаҟа дахьӡеит.

– 421 –

Абомбақәа икәыршаз гәаҭа днаҭрысын,
Абжьас еиԥш дыԥан атанк дагьазцеит.
Атанк аԥхьагыла гәышԥыла уи аҵа
Ирцәажәеит, ирӡыӡеит, адгьыл зегь бгеит.
«Аламала иԥсы иҭиуам аԥсуа фырхаҵа!»…
Ииҳәалоз башамкәа ишилшаз дирбеит.
Ирҳәоит, еиҭарҳәоит уи ихьӡ гәаԥхарала,
Дгәымшәан азыҳәан хьыӡ дуӡӡа ичаԥеит.
Зныктәи фырхаҵала уи иҭахарала,
Дмыӡӡо наӡаӡа дбаҟа цқьан дынхеит.

1962 ш., 2007 ш.

Шалуа Ҵәыџьба иԥсҭазаареи
ирҿиаратә мҩеи
Аԥсуа поет, апрозаик Шалуа Леуарсан-иԥа Ҵәыџьба
иԥсҭазааратәи ирҿиаратәи мҩа акырӡа иуадаҩын. Еиуеиԥ­
шым амзызқәа ирыхҟьаны акыр ахынҭаҩынҭарақәа, азалым­
дарақәа дрықәшәеит, аԥсҭазаара џьбара акыр дкыднаҟьеит.
Убас шакәугьы, Шалуа Ҵәыџьба илитературатә рҿиамҭа­
қәа рыла аԥсуа милаҭтә литература аҭоурых аҿы ишьҭамҭа
ӷәӷәаны иаанижьит.
Шалуа Ҵәыџьба диит Очамчыра араион, Тамшь ақыҭан
1912 шықәсазы. Аҩреи аԥхьареи иҵеит Тамшьтәи алагарҭатә
школ аҿы. Даныхәыҷыз инаркны ибзиаӡаны, дазгәыҳәны
аҵара иҵон. Ақыҭантәи алагарҭатә школ даналга ашьҭахь,
аԥсуа шәҟәыҩҩцәа, аҳәынҭқарратәи ауаажәларратәи усз­
уҩцәа Андреи Мақсим-иԥа Ҷоҷуеи Самсон Иаков-иԥа Ҷанбеи
рылаԥш дыҵашәан, урҭ рыцхраарала Гагратәи аԥсуа школинтернат аҿы дрыдыркылт. Андреи Ҷоҷуеи Самсон Ҷанбеи
усҟантәи аамҭазы Аԥсны жәлар ркомиссариат еиҳабацәас
иаман.
Гагратәи аԥсуа школ-интернат аҿы аҵара аниҵоз ауп Шалуа Ҵәыџьба лымкаала асахьаркыратә литература абзиабара
аниоуз. Иааиԥмырҟьаӡакәа, гәаҳәара дула дрыԥхьон Пушкини, Лермонтови, Некрасови, Крылови реиԥш иҟоу аурыс литература аклассикцәа рҩымҭақәа.
Иазгәаҭатәуп иҟазшьарбагоу даҽа фактгьы. Изакәу уиоуп, аԥсуа поетцәа аӡәырҩы дреиԥшны, Шалуа Ҵәыџьбагьы
дышхәыҷыз, жәеиза-жәаҩа шықәса анихыҵуаз инаркны
ажәеинраалақәа рыҩра далагеит. Заԥхьаҟа еицырдыруа
шәҟәыҩҩхараны иҟаз Шалуа Ҵәыџьба Гагратәи ашкол-интернат аҿы абыжьбатәи акласс даналга, иҩызцәа гәыԥҩык
дрыцны 1928 шықәсазы диасит Аҟәаҟа. Дагьҭалеит Нестор Лакоба ихьӡ зху аԥсуа школ. Гагратәи ашкол-интернат
данҭазгьы далагахьан ажәеинраалақәа рыҩра, аха Аҟәаҟа
даниас ашьҭахь арҿиара агәазыҳәапра еиҳагьы иоуит, ԥсаба­

– 423 –

ра­ла имаз абаҩхатәра еиҳагьы игәы азҭаны дҟалеит. Аҵара
бзианы иахьиҵоз инаваргыланы арҿиараҿгьы акыр илиршеит, аԥхьа иҟаиҵаз аԥышәақәагьы акыр иқәманшәалахеит.
Абра, Аҟәа ашкол данҭаз, иара идагьы иҩызцәа аӡәырҩы
алитературатә рҿиарахь рымчқәа ԥыршәон, раԥхьатәи
ршьаҿақәа еихыргон, алиитературатә кружок бзиа еиҿкааны
ирыман. Уи акружок аилатәарақәа рҿы арҵаҩцәа рнапхгарала лассы-лассы раԥҵамҭақәа еилдыргон, ирыгыз-ирыбзаз
рҳәон, алитературахь ирымаз агәыбылреи адырреи еиҳаеиҳа иазҳауан.
Аҟәатәи аԥсуа школ дышҭаз ауп Шалуа Ҵәыџьба иповест
«Амаҭ зыбӷа ԥҵәоу» шиҩызгьы. Уи хаз шәҟәны иҭыҵит 1932
шықәсазы. Иара убри 1932 шықәсазы Аҟәа иҭыҵыз аизга
«Аԥсуа ҿар шәҟәыҩҩцәа ражәеинраалақәа» ианылеит апоет
қәыԥш заанаҵтәи ипоезиатә ԥҵамҭақәа рӷьырак.
Аҟәатәи аԥсуа школ даналга ашьҭахь (уи далгеит
1930 шықәсазы) Шалуа Ҵәыџьба ԥыҭраамҭак Аԥснытәи
Аҳәынҭ­қарратә шәҟәҭыжьырҭаҿы аус иуан. Уаҟа аусуреи
алитературатә рҿиареи еилеигӡон. 1931 шықәсазы Шалуа
Ҵәыџьба ддәықәырҵеит Мықә ақыҭан усҟан ҿыц еиҿыр­кааз
асовнхарахь акомҿар иачеика амаӡаныҟәгаҩыс.
Апоет қәыԥш еилкааны иман абжьаратә школ инаҭаз
адыррақәа шизымхоз. Убри аҟнытә 1932 шықәсазы НхыҵКавказ, ақалақь Владикавказҟа дцан, уа аҳәынҭқарратә
арҵаҩратә институт дҭалеит. Убраҟагьы аҵареи арҿиаратә
усуреи еидибалон. Даныстудентыз иҩит апоемақәа «Аҟама»
(аҵыхәтәан уи ахьӡ ԥсахын, анаҩстәи аҭыжьрақәа рҿы
«Анасыԥ ду» ҳәа хьӡыс еиҭеит), «Аҭаца» (анаҩстәи аҭыжьрақәа
раан ахьӡ ԥсаххеит, «Ашьаԥа ахьгылаз» ҳәа хьӡыс еиҭеит),
иара убас иҩит тематикала еиуеиԥшым ажәеинраалақәа
жәпакы.
Апоет қәыԥш ихы-иԥсы, имч-илшара зегьы аҵареи
арҿ­иа­реи ирызкны, иԥсҭазааратә ԥышәа иазырҳауа,
илаԥш­ҳәаа ырҭбаауа дааиуан, аперспектива бзиақәагьы
изыԥ­шын. Усҟантәи ашықәсқәа рзы иааиҵагылаз аԥсуа
шәҟәыҩҩцәа ҿарацәа рыбжьара ихатә бжьы рылыҩуа
дҟа­лахьан, исахьаркыратә ҟазара ашьақәгылара иаҿын.
Аха, аҩажәижәабатәи ашықәсқәа рҽанеиҩыршоз инаркны, Сталини Бериеи рыдгылацәа имҩаԥыргоз рполи-

– 424 –

тика хәымга иахҟьаз арепрессиақәа Шалуа Ҵәыџьбагьы
ӷәӷәа­ла ицрасит. Убра, Нхыҵ Кавказ, ақалақь Владикавказ
Аҳәынҭқарратә рҵаҩратә институт дышҭаз, ахԥатәи акурс
далган, аԥшьбатәи ахь даниасыз аамҭазы, зынӡак ихарамыз ашьауӷатә ус еиқәырҽаҽаны ахгара иқәдыршәеит
ажәлар раӷацәа. Зцәанырра ҵарыз, ианагь абзиа иашьҭаз,
зыԥсадгьыли зыжәлари гәык-ԥсыкала бзиа избоз, ацәгьара
анышәара зҭахымыз ашәҟәыҩҩы қәыԥш изы ари трагедиа
дуун. Урҭ ашықәсқәа рзы миллионҩыла егьзхараӡамыз ауаа
згоз аполитикатә рҩаш ду иаргьы дахәлашәеит. Атәыла
ԥха – Аԥсны ииз, Аԥсны иааӡаз арԥыс ҟата Шалуа Ҵәыџьба
Калыма дахьнаргаз, аполитикатә баандаҩцәа зегьы рла­
хьынҵа бааԥс рыцеиҩишар акәхеит. Адгьыл еиҟәжәап
уҳәартә иахьҵаауаз уҳәарыма, аполитикатә баандаҩы изы
иҟаз арежим хлымӡаах уҳәарыма, аҭакра уҳәарыма, ачымазара уҳәарыма… Ҩажәа шықәса егьаагымхо убра аџьаҳаным
ԥсҭазаара, аҟаҭ ззырҳәо ихигеит.
Аҵыхәтәан Сталин даныԥсы (1953 ш.), уи инақәырццакны
Бериа данықәырга ашьҭахь, 1954 шықәсазы Шалуа Ҵәыџьба
ахара идыз ихыхны доурышьҭын, иԥсеиԥш бзиа иибоз,
дзыҿҳәараз иԥсадгьыл гәакьа Аԥсныҟа дааит.
Зҟазшьа ԥсыҽыз, доуҳала икәадаз аӡә иакәызҭгьы, асҟак
зхызгаз ауаҩы алитературатә рҿиара игәы ацәкаҳаны, уахь
зынӡа дзыхнымҳәыргьы ауан. Аха Шалуа Ҵәыџьба азалымдара ду дақәзыршәаз ирылымшеит зынӡа ихәжәара.
Акыр ауаа цәгьақәа, ауаа гәымбылџьбарақәа дрыниеит,
аԥсҭазаара уадаҩ ихигеит, аха ауаҩытәыҩса ибзиабареи,
аԥсҭазаара азгәышьреи ицәымӡит, агәырҩагьы иҽаҭаны иҿи
инапи еиқәыԥсаны дымтәеит. Уимоу, ауаҩы иҳәар ҟалоит
уахьынаихәаԥшуаз, махашьахала, ҭеиҭыԥшла, ишаанагара
иҟаз аԥсуа хаҵа Шалуа Ҵәыџьба иҟазшьа ӷәӷәа ааирԥшит,
ихигақәаз зегьы дрыӡрыжәит ҳәа. Калыма ҩажәа шықәса
ихганы Аԥсны данааи ашьҭахь дук мырҵыкәан ииҩыз
ажәеинраала «Хьаа дуус исзынхаз» аҿы Шалуа Ҵәыџьба ихазы абас иҳәон:
Сара шаҟа гәаҟра схызгахьоу,
Шамахамзар ихимгац аӡәгьы…
Мап, ихьҭаз, имлаз – иԥысшәахьоу,
Хьаа дус исымаӡам акгьы.

– 425 –

Ргәаҟгас гәырҩа дуӡӡас исзынхаз –
Исцәынхаз ауп иҟаҵамкәа:
Ҩажәа шықәса инҭакәкәа иахьцаз,
Ҩымҭа заҵәыкгьы сзаԥымҵакәа!

Данқәыԥшыз инаркны ахынҭаҩынҭара, азалымдара
дақәзыршәаз рцас азыҳәа акәызшәа (ажәлар рҿы ирымҳәои
ажәаны аӷа ицас азын ҳәа), Шалуа Ҵәыџьба Аҟәа дшааиз
еиԥш, даныхәыҷыз аахыс напы злеикхьаз алитературатә
ԥсҭазаара аилашыра дналагылт, иаарласынгьы аԥхьаҩцәа
агәра диргеит ихатә ԥсҭазаараҿы иага мыҟәмабарақәа
дрықәшәахьазаргьы, поетк, прозаикк иаҳасабала ибаҩхатәра
шымканӡаз, ишәҟыҩҩратә кәиц шмыцәаз.
1955 шықәсазы Шалуа Ҵәыџьба иҭижьит ахәыҷқәа ирызку
ажәеинраалақәа реизга «Аԥшәма хәыҷы». Ахгара иқәшәаанӡа
ииҩхьаз иажәеинраалақәеи ипоемақәеи ҿыц аус рыдуланы, хазы шәҟәны иҭижьит 1957 шықәсазы. Шалуа Ҵәыџьба
изакәызаалак даҽа маҵурак дашьҭамызт, ирҿиаратә ус
иадҳәалаз анаплакаҿы акәын аус ахьиуаз. Акыр шықәса
инеиԥынкыланы аус иуан иара убри 1957 шықәсазы зҭыжьра
иалагаз аԥсуа хәыҷтәы журнал «Амцабз» аредакциаҿы. Уа
аҭакзыԥхықәу амаӡаныҟәгаҩыс дыҟан. Акыраамҭа илаҽны
иҟаз ачымазара бааԥсы иаҟьаны иԥсҭазаара далҵит 1987
шықәсазы.
Шалуа Ҵәыџьба иахьагьы, уахагьы хәыцырҭас имаз,
игәыҵхоз алитературатә рҿиара акәын, ихы, иԥсы ақә­
ҵаны иара амаҵ иуан, алҵшәақәагьы маҷымкәа иман.
Ҩынҩажәижәабатәи ԥшьынҩажәатәи ашықәсқәа ирылаг­
ӡаны иара иҭижьит ипоезиатәи ипрозатәи ԥҵамҭақәа еидызкыло ҩажәа инареиҳаны аизгақәа. Шалуа Ҵәыџьба иреиӷьу
ирҿиамҭақәа реизгақәа ҭыҵхьеит Аҟәеи, Москвеи, Қарҭи
аурысшәеи ақырҭшәеи рахь еиҭаганы.
Дарбан шәҟәыҩҩзаалакгьы иҩымҭақәа анс акәу, арс акәу,
иара ихатәы ԥсҭазаарагьы џьара акала ирнымԥшыр ҟалом.
Еиҳараӡакгьы алирикатә поет иаԥҵамҭақәа ихазы мацара
иҳәошәа уаҩы ианибо маҷӡам. Аха апоет «сара» аниҳәогьы,
ихы мацара азыҳәан акәӡам изиҳәо. Уи аԥхьаҩцәа, ашә­
ҟә­ҩыра знапы алакымгьы ргәалаҟарақәеи, рхәыцрақәеи,
ргәыӷрақәеи ирықәшәо, ма ирзааигәаны аҟаҵара илшоит

– 426 –

абаҩхатәра иаша злоуҵәҟьа иакәзар, ижәлар зегьы рҿахәы
аҳәара иҽанишәоит. Шалуа Ҵәыџьбагьы иара убасҵәҟьа
иреиӷьқәоу иаԥҵамҭақәа рҿы ауаҩытәыҩса иҟазшьа бзиақәа
иҳараку игәазыҳәарақәа дырзышәаҳәон, сахьаркыратә
ажәала иааирԥшуан. Иара иажәеинраалақәа рӷьырак
лирикатәқәоуп, ауаҩы гәызҩыда, ауаҩ ҟәыӷа, ауаҩыламыс
ихәыцрақәа
ирылҵшәоуп.
Апоет
иажәеинраалақәа
рыхәҭакгьы иара ибиографиатә фактқәа шьаҭас ирымоуп,
урҭ ирыдҳәалоуп. Аха ауаажәларратә интерес роуртә иҟаҵоуп
идеиатә ҵакылагьы, рҩышьа аформалагьы.
Ҳәарас иаҭахузеи, Шалуа Ҵәыџьба инапы иҵыҵыз
хыԥхьаӡара рацәала иажәеинраалақәа, ипоемақәа, иа­
жәабжьқәа хаҭабзиарала, сахьаркыратә ҟазарыла, идеиатә
ҵакыла еиҟарам. Иахьатәи ауаҩы урҭ данрыԥхьо илиршароуп, цқьа дазхәыцроуп иԥсыҽуи ҟазара ҳаракырала иаԥҵоуи
реилыԥшаара, досу ирықәнагоу ахәшьара рыҭара дақә­
шәароуп. Лымкаала Шалуа Ҵәыџьба иҩымҭақәа рыԥ­хьа­
раан (еиҳараӡакгьы илирикатә жәеинраалақәа рыԥхьараан)
хшыҩзышьҭра раҳҭалароуп, иаазыркьаҿны акә­заргьы,
хыхь иаҳарбаз иԥсҭазааратә мҩа аҷыдарақәа. Избан акәзар,
иҩымҭақәа жәпакы хаҭала иара ихигаз аԥсҭазаара џьбара
иазкуп, ма уи иагәылганы иаагоуп, хыҵхырҭас иамоуп.
Шалуа Ҵәыџьба апрозаҿгьы аус иуан, акымкәаҩбамкәа ажәабжь ҟаимаҭқәа аԥиҵеит. Аха ирҿиамҭаҿы
еиҳау аҭыԥ аанызкыло апоезиатә ҩымҭақәа, лымкаалагьы ажәеинраалақәеи апоемақәеи роуп. Заанаҵтәи иара
ипоезиаҿы аԥызара рымоуп усҟан алитератураҿы ихҭакны,
актуалра амоуп ҳәа иԥхьаӡаны ирымаз ажәытәи аҿатәи
еиҿырԥшны, еиҿаргыланы рыхцәажәара, ажәытә ақәыӡбара,
аҿатә азышәаҳәара. Иахьабалак еиԥш, аԥсуа қыҭаҿгьы усҟан
имҩаԥысуаз аиҭакрақәа зныԥшыз иреиуоуп ажәеинраалақәа
«Адгьыл иқәаарыхуа иртәуп», «Аҭәархыга машьынеи ачаалеи», «Акамбашь», «Изакә насыԥыз иаҳзыԥшыз», «Ҭагалан»
уҳәа убас иҵегьы.
Арҭ ажәеинраалақәа ирныԥшит дара анаԥҵаз ашықәсқәа
рзы (1930–1934 шықәсқәа) аҳра зуаз аидеологиа. Иахьатәи
ҳаамҭала ҳрыхәаԥшуазар акыр иажәхьоу роуп. Ирыдаабалоит имыцхәу, аԥсҭазаара шыҟаҵәҟьаз акәымкәа, амцхә
апоетика рыҵаҵаны ишыҟаҵоу. Убас шакәугьы, Шалуа

– 427 –

Ҵәыџьба заанаҵтәи ипоезиаҿгьы иаҳԥылоит иахьагьы
зҵакы мыӡыц, аԥхьаҩ ихәартә, игәаԥханы идикылартә иҟоу
ажәеинраалақәагьы. Ҿырԥштәыс иаагозар, ажәеинраала
«Дырҩегьых бзиа иубаша дҟалоит» идеиатә ҵакылагьы
сахьаркыратә формалагьы ахаҭабзиарақәа ацәымӡыц. Автор
изҩыдоу иполитикатә гәалаҟара аԥхьаҩ қәыԥш илаиааӡоит.
Ари ажәеинраала алирикатә персонаж адунеи изылашо,
аԥсҭазаара лаша иман бзиа иибоз аԥҳәызба данивагылаз,
иареи лареи рыԥсҭазаара еизакхап, еилаҵәап, еицырхыргап ҳәа дангәыӷуаз. Аха лара данылыԥсах, даҽаӡәы даницца, агәырҩа иҽеиҭеит, адунеи лашарагьы иара изы иҟамшәа
ибо далагеит. Апоет иперсонаж агәыӷра ицәыӡыр иҭахым,
агәырҩа зҽазҭаз аҷкәын аԥшаласҵәҟьа игәы арӷәӷәоит:
Ихы иқәыжьны аҷкәын дгәырҩо дгылоуп,
Аԥшалас ахьиндо убас аҳәоит:
«Уҽумшьын, агаӡа, макьана уқәыԥшуп,
Дырҩегьых бзиа узбаша дҟалоит».

Аҵакы рцәымӡӡац Шалуа Ҵәыџьба аҩажәижәабатәи
ашықәсқәа рзы амцхаҵарақәа рықәыӡбара иазкны ииҩыз
иажәеинраалақәа «Амцула», «Кәана хәыҷи аҟәыдырԥаҩ
Ҟазырхани» уҳәа убас иҵегьы.
Аханатәгьы Шалуа Ҵәыџьба ижәлар рхьаа ихьаан,
ргәыӷра игәыӷран. Ус шакәу агәра ҳдыргоит заанаҵтәи
иаԥҵамҭақәагьы. Ҿырԥштәыс иаагозар, иахьагьы аԥсуаа
зегьы гәырҩас иҳамоу амҳаџьырра атема шьҭыхуп иҵарны
1929 шықәсазы ииҩыз ажәеинраала «Шәхынҳәы шьҭахьҟа!»
ҳәа хыс измоу аҿы. Ари ажәеинраала ишиашоу иҟоу
ааԥхьаратә формала иҩуп. Азежәтәи ашәышықәса аҩбатәи
азбжазы еиуеиԥшым аҭоурыхтә ӡеибафара дуқәа ирыхҟьаны
аԥсуа жәлар рӷьырак мчыла ихырҵәаны амшыннырцә
Ҭырқәтәылаҟа иагеит. Уи ахҭыс хлымӡаах амҳаџьырра
ҳәа иашьҭоуп. Ари ажәа ахаҭа араб бызшәаҟынтә иаагоуп,
ахырҵәароуп иаанаго. Амҳаџьырра трагедиа дуӡӡаны иҟа­
леит аԥсуа жәлар рзы. Уи ашьҭамҭақәа иахьагьы имыӡӡац,
ҳажәлар ирыннаҵаз ахәрақәа иахьагьы имӷьац. Дырмит
Гәлиеи Самсон Ҷанбеи инадыркны шамахамзар аԥсуа
шәҟәыҩҩцәа зегьы амҳаџьырра атема иалацәажәахьеит,

– 428 –

хыԥхьаӡара рацәала рҩымҭақәа ари атема ду иазыркхьеит.
Шалуа Ҵәхыџьба зыӡбахә ҳамоу иажәеинраала «Шәхынҳәы
шьҭахьҟа!» аԥсуаа зегьы ҳгәы иҭиҳәааит уҳәартә иҟоуп.
Амҳаџьырра иагаз аҭаҳмада чмазаҩ, аԥсхыхра иаҿу, уасиаҭк
аҳасаб ала иԥсымҭаз ииҳәо иажәақәа ирылоуп абарҭ
ацәаҳәақәагьы:
Дадраа, сыҷкәынцәа, уамоуп ҳзыниаз:
Ҳахыргеит ҳадгьыл, ҳара ҳзааӡаз.
Ҳахыргеит ацәгьоуцәа – ачарҳәацәа,
Ажәлар зцәымӷу, ажәлар раӷацәа.
Идырны ишәымаз: шәарҭ абра шәӷьацом,
Шәыԥсуара иаҵанакуа нхом.

Ари ажәеинраалаҿы апоет ирцәажәо, ииҳәарц ииҭаху
зҿала иҳәо аҭаҳмада иԥсымҭазгьы гәҭыхас, гәырҩа дуус
имоу атәымдгьыл дахьамардо ауп. Убри аҟнытә, аԥсуа
амҳаџьырцәа зегьы ирабжьеигоит, ес ирулакгьы, мышкы
ахы, мышкы аҵыхәа Аԥсныҟа игьежьырц:
Иагьа гәаҟра шәхыжәгаргьы ԥхьаҟа,
Аԥсны шәхашәмыршҭын, шәхынҳәы шьҭахьҟа!

Шалуа Ҵәыџьба играждантә лирикаҿы иаҳԥылоит акым­
кәа-ҩбамкәа еиуеиԥшым ажәларқәа реиҩызареи риашьареи иазку ажәеинраалақәа. Ари атема Асовет мчра ахаан
алитератураҿы акыр амҽхак ҭбаа аманы, еиуеиԥшым ас­
пектқәа рыла иаадырԥшуан аԥсуа шәҟәыҩҩцәа аӡәырҩы, ус
иҟан егьырҭ амилаҭтә литературақәа зегьы рҿгьы. Ажәларқәа
реиҩызара, реилибакаара, реигәныҩра, рыжәҩахыр аибыҭара
атема Шалуа Ҵәыџьба ипоезиаҿы акыр аҷыдарақәа аманы
иаарԥшуп. Уи ус шакәу агәра ҳдыргоит иажәеинраалақәа:
«Гәырӷьаҿҳәашак Д. Гәлиа иахь», «Осетиа атәыла».
Шалуа Ҵәыџьба ишәымҭазы иаԥиҵаз ирҿиамҭақәа
ртематикатә еилазаашьа акыр иҭбаауп. Апоет ихшыҩҵакқәа
иконкреттәра, икьаҿны ацәажәара, иҵаулоу ахшыҩҵакқәа
нҭкааны, игәылыршәаны раарԥшра, рҳәара иҽанишәон.
Иара убас аԥсуа милаҭтә ҷыдарақәа акыр ирныԥшит, насгьы
иҩымҭақәа рӷьырак автобиографиатә ҟазшьа рымоуп.

– 429 –

Ҷыдала иалкаатәуп Шалуа Ҵәыџьба ахәыҷқәа, иҩеидас­
уа аҿар ирызкны ииҩыз ипоезиатәи ипрозатәи ҩымҭақәа.
Хьаҳәаԥаҳәада уаҩы иҳәар ҟалоит арҿиаҩы арҭ иаԥҵамҭақәа
аҿар ирыцхраауеит, аԥсҭазаараҿы иҵоуроу, изҩыдоу ахыр­
харҭа рырҭартә иҟоуп ҳәа. Аԥсҭазаара жәынгьы-ҿангьы
иагӡамызт, иагӡам аҟыбаӡыба, ахынҭаҩынҭара. Ацәгьеи абзиеи ианагь реиҿыхарала ишьақәгылоуп ауаатәыҩса рыбзазара. Ауаҩы, аиндивид, еиҳараӡакгьы данқәыԥшу, иԥсҭазааратә
мҩа анхациркуа ацәгьеи абзиеи реилыԥшаара изымариам. Убарҭ рҿы риашашьа змам, иуадаҩу агха ҟаимҵарц азы
цхыраагӡак еиԥшуп, ихәарҭоуп, ацқьареи ауаҩреи иры­шьа­
шәалоуп Шалуа Ҵәыџьба иреиӷьу иҩымҭақәа.
Абра уажәы хыхь иаҳҳәаз ахшыҩҵакқәа заманала
идырҵабыргуеит ажәеинраалақәа «Аԥшәма хәыҷы», «Амаакыра» уҳәа реиԥш иҟақәоу. «Аԥшәма хәыҷы» аҿы зыӡбахә ҳәоу
аперсонаж макьана дхәыҷуп. Фбаҟа шықәса роуп ихыҵуа. Аха
гәеилыххак, аԥсуа милаҭтә ҵасқәа злаҽны иааӡоу аӡә шиакәу
ҩашьаӡом. Ажәеинраала шьаҭас иамоу асиужет абас иҟоуп:
«Ҳаанӡа ԥшәымас уҟала» – ҳәа иаҳәаны, ахәыҷы аҩны дааныжьны, иани иаби гәылара ицеит. Ашҭаҿы дшыхәмаруаз,
агәашә ду аҿы «Аԥшәма, уҟоума!» – ҳәа ҽыуаҩык даадгылт.
Асас иԥылараан ахәыҷы ихымҩаԥгашьеи ииҳәо ажәақәеи
роуп ари ажәеинраала гәыцәс, хадаратә ҵакыс иамоу:
Ахәыҷы асас
Днеиԥылан, инеиҳәеит
Дыццакуа, ажәак
Даҿамхаӡакәа:
«Дии бабеи шьыжьӡа
Џьара ицеит,
Аха…са сыҟами…
Шәааи аҩныҟа!»

Араҟа, излаабо ала, ажәа мыцхәы ақәмырӡкәа, акыр уаҩ
дзырхәыцша, игәаԥхаша ахшыҩҵак ҵаулақәа аарԥшуп:
абиԥарақәа реидҳәалара, асасдкыларатә ҵас, амилаҭтә
ҷыдарақәа. Ажәеинраала аперсонаж ҷкәына хәыҷы иӡбахә
уаҳа акагьы ҳаздырӡом, ихатәы хьӡыҵәҟьагьы ҳаимҳәеит
автор, «аԥшәма хәыҷы» ҳәоуп дышишьҭоу. Аха абра иҳәоу

– 430 –

цәаҳәақәак рылагьы уи ихаҿсахьа ҳабла иаахгылоит,
илашоуп,ицқьоуп, изҩыдоуп. Уажәнатә хәба-фба шықәса
анихыҵуа инаркны анс иҟоу ахәыҷы, дҩеидасыр, дшыбзиахо, дҵеи лашаны, дзыхшаз, дзааӡаз рзгьы, ажәлар рзгьы дҵеи
гәыҭгаганы дшыҟало агәра аагоит. Агәра ҳгоит уи аԥсҭазаара
ду даԥшәмахартә ааӡареи, агәамчи, аҟазшьа ӷәӷәеи шиауа.
Иара убас ахшыҩҵак ду, аидеиа бзиаӡа амоуп, формалагьы имырхьааӡакәа, имарианы еиқәышәшәо, аԥхьареи
агәынкылареи марианы иҟаҵоу ажәеинраала «Амаакыра».
Ари ажәеинраалагьы иамоуп зеилазаашьа уадаҩым асиужет: аҵаҩ хәыҷы Наҳар ашкол ахь данцоз, данаауаз цҳакы
дықәслон. Уи ацҳа ақьырсҭақәа ҩба еиваҵаны иҟаҵан. Иара
изы уи ацҳа шәарҭаӡамызт, усс имкӡакәа дықәсуан, аха
игәеиҭеит зымч маҷу, ибыргу ауаа рзы ишшәарҭаз, избанзар,
амаакыра амаӡамызт. Ахәыҷы гәеилыхха дазхәыцын, «Издыруада, злахаҵ гьежьуа дҟалар», – ҳәа иӡбеит. Ҵәымыӷқәак
ԥшааны, еихак аашьҭыхны дцан, дадҳәаҵаланы, иҽаз­
ҵәылхны, аџьабаа адбаланы, амаакыра еиқәиршәеит,
ахәыҷгьы, адугьы рзы иманшәаланы, ишәарҭамхартә амаакыра ӷәӷәаӡа иҟаиҵеит. Шәышықәса инареиҳаны изхыҵуаз
аҭаҳмада дымҩасны дахьцоз Наҳар хәыҷы иҟаиҵаз аниба,
агәахәара ду инаҭеит, дагьиқәныҳәеит:
– Абри аӡы еиԥш
Иазҳааит уԥсынҵры,
Уҟалааит маакырас
Жәлары рзы.

Ари ажәеинраала иаԥхьогьы дзызхәыцша рацәоуп.
Наҳар дызлиааз аҭаацәара зеиԥшроу, рхы-рҵыхәа ҳәа
ажәеинраалаҿы ажәак иадамзаргьы иҳәаӡам, изусҭцәоу
изеиԥшрауаау ҳаздырӡом. Наҳар иҟазшьагьы аӡбахә инароуны, аҵара бзианы иҵоит, дҟәыбҷоуп, илеишәа ҿырԥшыгоуп,
абанс-абарс ҳәа ажәа еизадақәа иара ихьӡала акагьы ҳәаӡам.
Иаадыруа амни ацҳа амаакыра шыҟаиҵаз аепизод заҵәык ауп.
Аха убри мацаралагьы Наҳар ихы-иҵыхәа, гәныхәҵысҭала
акәзаргьы, иаадырыртә дақәшәаны иҟаиҵеит апоет. Наҳар
уажәнатә дшыхәыҷу ансҟак агәеилыххареи аилкаареи имазар, иаԥхьаҟа абзиарақәа ирышьҭало, абзиарақәа ззыԥшу,

– 431 –

имҩахымҟьо аӡәы шиакәхо ҩашьаӡом. Усеиԥш иҵоуроу
ахәыцрақәеи ахымҩаԥгашьақәеи ахьиоуз, иахьилааӡахаз,
традициа дук змоу ҭаацәарак шакәу ҩашьаӡом иара дахьиз,
дахьааӡаз аҭаацәара. Наҳар дышхәыҷу, данхәыҷу инаркны
илшо ала ауаа гәцареикуазар, ирыхәаша акы абаҟасҵари ҳәа
дашьҭазар, дандухалак ихазгьы, ажәлар рзгьы дмаакыраны
дҟалап ҳәа агәыӷра иауеит аԥхьаҩгьы.
Ара иаагаз аҿырԥштәқәа иреиԥшу маҷӡам апоет ахәыҷқәа
ирызкны ииҩыз егьырҭ ажәеинраалақәа рҿгьы.
Идеиатә ҵакылагьы, рҩышьа аформалагьы, тематикатә
еилазаашьалагьы Шалуа Ҵәыџьба иаԥҵамҭақәа иаарылу­
каартә иҟоуп аизга «Маҿа-маҿа» еиднакылаз ажәеинраалақәа.
Урҭ апоет иҩит 1959-–1967 шықәсқәа ирыбжьанакыз
аамҭазы. Хыԥхьаӡарала ара иҟоуп ԥшьынҩажәи жәаба рҟынӡа
жәеинраала. Арҭ ажәеинраалақәа ирымоуп акыр ҷыдарақәа.
Дара зегьы апоетикатә миниатиура ҳәа изышьҭоу ажанр
ала иҩуп. Шәага-загала аки-аки еиҟароуп, ма еизааигәоуп.
Инеиԥынкыланы дара зегьы ирымоуп ааба-ааба цәаҳәа.
Еилацаланы, ажәа рацәаны ирықәмырӡкәа, акрызҵазкуа
ахшыҩҵакқәа гәылыршәаны, аԥхьаҩ ихдырраҿы акыраамҭа
иаанхартә, еиуеиԥшым аԥсҭазааратә зҵаарақәа философиала ддырхәыцыртә иҟаҵоуп. Урҭ уаҩ данрыԥхьо иаалырҟьаны,
мгеимцарак ала апоет цәалашәараны иоуқәаз, изцәырҵқәаз
роуп уҳәартә иҟоуп.
Шалуа Ҵәыџьба уаанӡатәи иажәеинраалақәа рҿгьы
акырџьара иаҳԥылоит «апоезиатә аарԥшыра» ҳәа изышьҭоу
ахархәага. Аамҭала ари ахархәага Шалуа Ҵәыџьба идагьы
аӡәырҩы апоетцәа (аԥсуаагьы, егьырҭ амилаҭқәа иреиуазгьы) ихҭакны ирыман, иахьагьы зхы иазырхәақәо ыҟоуп.
Урысшәала уи «поетическая находка» ҳәа иашьҭоуп. Уи
аҩымҭа ушақәымгәыӷуа, икылкааны, иқәырҵәины иҟаҵоу,
хшыҩҵакык ала ианхыркәшоу ауп. Даҽакала иаҳҳәозар, апоет абри аума, абни аума ажәеинраала ииҩыз злахиркәшаз
ацәаҳәақәа роуп. Аидеиатә ҵакы зегь реиҳа аҵыхәтәантәи
ацәаҳәақәа рыла иаарԥшуп.
Абри апоезиатә аарԥшра ҳәа ҳзышьҭоу акыр ахархәара
аиуит ацикл ду «Маҿа-маҿа» еиднакыло ажәеинраалақәа
рҿы. Иаагап абри аганахьала иҟазшьарбагоу акык-ҩбак
аҿырԥштәқәа.

– 432 –

«Ишәҭуазааит ахаҭа» ҳәа хьӡыс измоу ажәеинраалаҿы
апоет зыхьӡ изымдыруа ҵлак аӡбахә иҳәоит. Аа-цәаҳәак
иҟоу рахьынтә ҩ-ажәак рыла ишьақәгылоу аҵыхәтәантәи
ацәаҳәа ҳаԥхьаанӡа ииҳәарц ииҭахыҵәҟьоу ҳзеилкааӡом.
Абри аҵыхәтәантәи ацәаҳәаҿоуп ажәеинраала аԥсыҵәҟьа
ахьҭоу, ҵакыси идеиаси иамоу ахьеилкаахо, зегь реиҳа абри
ацәаҳәоуп аидара зқәу:
Ахьӡ сзымдырит абри аҵла,
Иџьасшьартә еиԥш избауеит:
Еилыҷҷо агәилқәа аҿалан,
Иблахкыгаха ишәҭуеит.
Харантә избеит, иумбо аума,
Иныхгылоит улакҭа…
Ахьӡ сзымдырит ҳәа иусума –
Ишәҭуазааит ахаҭа!

Ацикл «Маҿа-маҿа» еиднакыло ажәеинраалақәа руак
иахьӡуп «Аҷандар». Араҟа шәырк зҿамло аҷандарҵла дуи,
амаҵура ду зманы ауаа ирыхәо лҵшәак змам, иҟазымҵо
ауаҩи еиҿырԥшуп.
– Ажәабжь ҿыц, ажәабжь ҿыц!
– Ҿааиҭит Ҟасҭеи,
Беслан дамырхт имаҵура…
– Ҳаи, ишԥа, џьушьҭ!
– Жьац ссирс иааимԥхьаӡеит.
Шаҟа дначальник дууз иара!
Изааигәаз ҵлак ахь инапы нархха,
Џьамалгьы иара итәы неиҳәеит:
– Идууп абри аҷандаргьы, аха
Шәырк ҿалан ҳәа иҳамбаӡеит.

Ауаҩытәыҩса иԥсҭазаара џьара еиқәтәашьак амам, аан­
гылашьак амам. Ауаҩы ианагь ԥхьаҟа деихалароуп, дгәыӷ­
лароуп, илиршаз акаҿы даанымҿасроуп. Абри афилософиа хшыҩҵак уадаҩ ырмарианы амшынуаа гәымшәақәа
рыԥсҭазаара иадҳәаланы иаарԥшуп ажәеинраала «Амшын­
уаа» аҿы:

– 433 –

Урҭ амшын ихуп, ифырхацәоуп,
Рыӷба аанҿасрак ҟанаҵом.
Рыкәша-мыкәша мшынуп, жәҩануп,
Уаҳа акгьы убаӡом.
Аха ицоит урҭ, шәарҭа рымам:
Ирдыруеит хымԥада дара
Адунеи зегь мшынла ишыҟам,
Ишыҟоу адгьылгьы џьара.

Еицаадыруа ахшыҩҵакқәа, ауаатәыҩса ҳхәыцрақәа
апоет баша ажәа еизадала еиҭасҳәлоит ҳәа даҿымызт.
Иаҳзым­дыруа, ма цқьа хаззымхәыцуа ацәалашәарақәа
ҳазларықәымгәыӷуа рганқәа рыла иааирԥшуан. Убри аҟнытә
рсахьаркыратә еффект шьҭыҵуан, емоциала иҵарны ҳцәаҳгәы ианырыртә, ҳхы-ҳгәы иҭалартә иҟаиҵон. Ҿырԥштәыс
иаагозар, абжьааԥны ҳара зегьы есымшатәи ҳабзазараҿы
иаҳҳәалоит ауаҩы иага уадаҩ дақәшәаргьы агәыӷра имаза­
роуп, ԥеиԥш бзиак дақәгәыӷуазароуп ҳәа. Аха абри еицаадыруа иҟоу ахшыҩҵак еизада иҿыцҳҳараӡа еилаҳкаазшәа, аартыра ҿыцк ҟаҳҵазшәа иаабоит Шалуа Ҵәыџьба иажәеинраала
«Амца» ҳанаԥхьалак.
Амца ауаҩытәыҩса ихдырраҿы еиуеиԥшым ассоциациақәа
арҵысуеит: амца, ҳаӷеиҭа, абылра, ақәӡаара, ақәыццышәра
иазҳәазар, иасимволхар ҟалоит: амца – аԥхарра, агәыӷра
иазҳәазар ҟалоит… Шалуа Ҵәыџьба зыӡбахә ҳҳәаз
иажәеинраалаҿы амца аԥхарреи, агәыӷреи, агәкамыжьреи
ирызҳәоуп, ԥсеиқәырхагоуп. Адгьыл еиҟәжәап уҳәартә
ианҵаауаз, адәышкәаӷьаз иқәхаз апоет харантәи иибаз амца
аиқәхаразы агәыӷра инаҭеит, уи агәыӷра ахьҭа данамыркит,
деиқәхеит:
Иҵаауан, адгьыл еиҩнажәап угәахәрын,
Урҭ амца еиқәҵа аҽырԥхара иаҿын.
Сықәхеит адәышкәаӷьаз, лаҳәран сара сзын:
Амцахь сзымнеиуа, атыша сымҩа акын.
Избон амца харантәи са снаԥшны,
Мап, самгеит ахьҭа, сеиқәхеит сеибганы:

– 434 –

Амца зҽаҭа иаҿыз аҽырԥхара
Срылагылазшәа, сгәы смыжьжьоз сара!

Абжьааԥны
рацәак
хшыҩзышьҭра
заҳамҭо,
аха
ацәгьараан, ауадаҩра ҳанҭагылалакь ԥсҿыхгас иҳауа
амаҭәарқәа символс иҟаҵаны, рҵакы поезиатә цәаныррала
иҳаракны ианышьҭихуа ыҟоуп апоет. Ара хыхь зыӡбахә ҳҳәаз
ажәеинраалаҿы ԥсеиқәырхагас амца ахархәара аиузар, даҽа
жәеинраалак аҿы («Аԥырсал») уи афункциа нанагӡо иаабоит
аԥырсал. Ари ажәеинраала излаҳәо ала, аԥшеи ацәқәырԥа
дуқәеи аӷба шьҭырхт, аҵәаҟьеиԥш амшын дуӡӡа иххалт,
иахьаҭахыз иагон. Аӷба иҭаз ауаа рыԥсҭазаара ашәарҭа
иҭагылт, ааигәа иҟаз ацаҟьа иааханы инадԥыххаала ицарц
маҷк акәын аӷба иагыз:
Убасҟан аӷьӷьа-гәгәа
Аԥырсал иахылгеит,
Аҽынҭажь,
Аҵанӡа инаӡеит иара.
Иагьнеит аҵан,
Ашьапхыцқәа наларс,
Иџыџӡа аӷба
Ааннакылт џьара.

Араҟа излаабо ала, аԥырсал асимволтә ҵакы амоуп.
Иара аконкреттә ҵакы иамоу (аӷба аанкылара) анаҩсгьы,
аҵакы еиҭарсуп, агәаҟраан иаацәырҵны ажәлар еиқәзырхо,
афырхаҵара зылзыршо, абаҩ ҷыда злоу, агәаӷь зызҭоу ауаа
ирсимволуп. Арҭ реиԥш иҟоу ажәеинраалақәа аԥызҵаз
апоет, абни аԥырсал еиԥш аԥсҭазаара еиқәзырхо ауаҩгьы,
амаҭәарқәагьы дырзышәаҳәаҩны даабоит.
Хыхь ишазгәаҳҭахьоу еиԥш, Шалуа Ҵәыџьба ихатә
ԥсҭазаара аҟынтәи акыр хҭысқәа ирылхны иҟаиҵаз ажәеин­
раалақәа ауаажәларратә ҵакы рыҭара илиршеит. Ус иҟоу
аҩымҭақәа рҿы ахатәи азеиԥштәи интересқәа еихданы,
еилышьны, иузеиҟәымҭхо еидҳәалоуп. Ҿырԥштәыс иаагозар, ажәеинраала «Ицон аӷба» аҿы Шалуа Ҵәыџьба егьырҭ
акыр иҩымҭақәа рҟнеиԥш дахганы даныҟазтәи аамҭа
аӡбахә ҵарны, аха зынӡа даҽаганкахьала ицәыргоуп. Апо-

– 435 –

ет аполитикатә хара идҵаны, дырбаандаҩны, иԥсадгьыл
даҟәыганы даныргоз имацара иакәмызт иҟаз, иара иеиԥш,
иара иҩызцәа ахарада ахара здыз арымӡаа ыҟан. Уа иахьнаргаз, ахьҭеи амлеи, иара апоет иҳәашьала, аокеантә гәаҟрақәа
изындыриаз зегьы ирызхымгеит, ахьҭеи амлеи, агәырҩеи
иргеит. Ицыргаз рахьынтәи данаауаз аӡәгьы дицмызт.
Шәагаала имаҷу ари ажәеинраала иаҵаҵәахуп жәларык
ртрагедиа, ргәынқьыбжьы. Апоет, иага аԥсҭазаара бзиа иаургьы, уи аамҭеи, зықьҩыла иҩызцәа абаандаҩцәеи ргәаҟреи
гәырҩаны ишицыз, ишизихамыршҭуа ауп ииҳәо:
Аӷба ықәҳа Магаданҟа ицон,
Арымӡаа аҩызцәа сыцны сҭан.
Амызгәыҭқәа аҿҿа-ҿҿа рыхгон,
Аокеан ду ицәқәырԥон, еисуан.
Аӷба Магадантәи шьҭахьҟа ицон.
Иабаҟоу сҩызцәа? Са сзаҵәны сҭан…
Амызгәыҭқәа аҿҿа-ҿҿа рыхгон,
Аокеан ду ицәқәырԥон, еисуан.

Калыматәи атема еиҳагьы иҵарны, ирхәыцганы
иаарԥ­шуп ажәеинраала «Аԥхыӡ бааԥсы» аҿы. Апоет ари
ажәеинраалаҿы иҳәарц иҭахын дахганы атәымдгьыл, адгьыл хараҟны даныҟаз дзықәдыршәаз агәаҟҵәаҟрақәа ус
баша иниасны ишымцаз. Иԥсадгьыл ахь даныгьежь ашьҭахь,
акыр анҵгьы игәалашәараҿы иаанхеит, ицрымшәо ицын,
ҭаха инаҭомызт ԥсраҽнынӡагьы. Даныцәазгьы ибааԥсны
еилаҳанто иԥхыӡ иалан, абаандаҩцәа ирхылаԥшуаз асолдаҭ
ишәақь кны дихагылазшәа ибон:
Имҩасит ашықәсқәа рацәаны,
Калыма ааныжьны сааижьҭеи сара,
Сҽасҭеит аусура сымч зегь неизганы,
Иагьсыхәеит уи, исызнауит хәышәтәра.
Икасыжьт ацәгьа схы инҭганы.
Сгәы иалоуп: сыԥхыӡаҿ уи цәхәаҭалоит –
Солдаҭк, ишәақь аԥса ахарҩаҩа икны,
Дуауаӡа дсышьҭагылоушәа збалоит.

– 436 –

Калыматәи атема апоет дазыхынҳәит иԥсҭазаара даналҵ­
уаз аламҭалаз акьыԥхь иазирхиаз, акыраамҭа зқәырӡ­ны
ииҩыз ашәҟәы «Апоет иразҟы» аҿгьы. Уи ашәҟәы ҭыҵит
иара даныԥсы ашьҭахь Аҟәа,1988 шықәсазы. Егьырҭ акыр
ирҿиамҭақәа рҟнеиԥш, ари аизга иагәылоу ажәеинраалақәа
рҿгьы Шалуа Ҵәыџьба даабоит аԥсадгьыл амшхәыбзазаразы
иқәԥоз аӡәы иакәны. Сыԥсадгьыл бзиа избоит ҳәа ус баша
игәы дҭасуа акәымкәа, ииҳәо аусқәа рымҩаԥгаралагьы ихы
дшамеигӡо рныԥшуеит.
Ишаабо еиԥш, Шалуа Ҵәыџьба ибаҩхатәра еиҳа иӷәӷәа­
ны иахьааԥшыз апоезиаҿоуп. Аха апрозаҿгьы илагала уаҩы
ибартә ишьҭа аниҵеит. Хыԥхьаӡарала ирацәамзаргьы, иҭынх­аны иҳамоуп сахьаркыратә ажәа цқьалеи ҟазарылеи иҩу
ажәабжьқәеи аповестқәеи. Ипоезиа аҟнеиԥш, ипрозаҿгьы,
акыр иҩымҭақәа иаарылукаартә иҟоуп ахәыҷқәа, иҩеидасуа
аҿар ирызку, ма урҭ рыԥсҭазаара иалху аҩымҭақәа. Адуцәа
рзынгьы ихшыҩрҵагоуп, асахьаркыратә қьаф рнаҭартә
иҟоуп ҳҳәаргьы ауеит.
Шалуа Ҵәыџьба ипрозатә ԥҵамҭақәа рзы акыр иҟаз­
шьарбагоуп ауааи аԥсабареи, ауааи аԥстәқәа рдунеии
реизыҟа­заашьақәа акыр дақәшәаны, ԥсихологиалеи сахьаркыралеи ирҵабыргны раарԥшра ахьилиршаз. Абра
иҳәоу ахшыҩҵакқәа дырҵабыргуеит «Ахьча-ла Вулкан»,
«Абду Шьаҳан» реиԥш иҟоу ажәабжьқәа. Маҷк иадамзаргьы,
ҳҽырзааигәатәны игәаҳҭап урҭ зеиԥшроу.
Ажәабжь «Ахьча-ла Вулкан» аҿы ахҭыс мҩаԥысуеит Аԥсны
иацәыхароу (автор излеиҳәо ала, ианеиҵаха, жәохә нызықь
километр рыла иацәыхароуп), ӡиас дук аԥшаҳәаҿы, Манџьана
захьӡу ҳаблак аҿы. Аҳабла ахьӡҵәҟьагьы аԥсуа ицәыхароу,
илымҳа зышьцылам акоуп, итәымуп. Манџьана – ихараӡоу
ҩадатә хьыԥшаарҭатә дгьылуп.
Абри адгьыл хараҿы аусура игәаԥхан, иԥҳәыс Сырмеи
ԥшьышықәса зхыҵуаз иҷкәын хәыҷы Рушьеи иманы дцаны
дыҟазаап Нарба Денуар ҳәа ԥсыуак. Нарба Денуар дгеологуп,
дыԥшыхәҩуп, адгьыл иҵоу амаденқәа зыԥшаауа дреиуоуп.
Уаҟа Сергеи Виктор-иԥа Маиоров ҳәа аурыс геологи иареи
еибадырит, еиҩызцәахеит, аус еицыруеит, даара бзиа еибабо
иҟалеит. Иалашыҩкны ахьыԥшаара иаҿуп. Манџьана усурҭас
иҟоу зегьы, ажрақәа инадыркны ашахтақәа рҟынӡа, напхгара

– 437 –

азызуа убри аурыс Сергеи Маиорови абри аԥсуа Денуар Нарбеи роуп.
Денуар Нарба абри адгьыл хараҿы даннеиз ашықәсан
џьоукы ирымихызаап зыжәла бзиаз, ахьча-ла иахылҵыз
ласба хәыҷык. Аласба Вулкан ахьӡырҵеит, нап адкыланы ирааӡеит, иаргьы хәыҷгьы-дугьы ирышьцылеит. Ауаа
реиԥш изцәажәомызт акәымзар, агәеилгара змаз, иҟәыӷаз
лак акәхеит. Аԥшәмацәа ахьчон, иадырҵоз зегьы нанагӡон.
Хәышықәса рышьҭахь Денуар Нарба иҭаацәеи иареи
иԥсадгьыл Аԥсныҟа ихынҳәит. Ирааӡаз ала арахь ирзаагомызт, аагашьа амамызт ари аҟара ахьыбжьаз. Аха иҭынхаданы
инырмыжьӡеит, агеолог Маиоров ирҭан, идикылт, иаргьы
нап адкыланы ибон, аха иара зааӡаз аԥшәмацәа гәхьааганы
игәырҩон, рацәак мырҵыкәа убри агәхьаагара иахыԥсааит.
Абас иҟоуп иааркьаҿӡаны ажәабжь «Ахьча-ла Вулкан»
асиужеттә цәаҳәа. Ашәҟәыҩҩы илиршеит араҟа ауааи,
ирзааигәоу аԥстәи (алеи) реизыҟазаашьақәа иқьианы, ссир­
шәа иҟәымшәышәны, игәцареибакуа, еихыбаауа, еили­ба­
каауа раарԥшра. Аласба хәыҷы уахьнахәаԥшуа аҭеи­ҭыԥшҵә­
ҟьа аԥхьаҩ ибла иаахгылартә бзиабара дула иҟаҵоуп,
«…ибажәгәаламуа, ахәы иақәыз асысхәы еиԥш итатаӡа,
иҟәымшәышәӡа, абла хәыҷқәа ҭиқәаҵәааӡа, ахаҿы кәырӡа
– иаашьҭыхны исгәыдсырӷәӷәаландаз уҳәарын. Рушьа аласба игәыдиҳәҳәалт, ақьышә дагәӡырц егьааигымхеит. Аласба бажәгәалеиуа абриаҟара бзиа избаз, иаргьы бзиа дшабоз
адырра инаҭеит: абыз хәыҷы ааҭнахын, иӡамҩа инахьнашьит».
Ари ажәабжь уаҩ акыр дархәыцыртә иҟаҵоуп. Уи ала
автор иҳәарц иҭахын ауаҩы ԥсы зхоу зегьы рзы дқьианы,
дразны дҟаларц шихәҭоу, ари адунеи аҿы ақьиара иацназго
егьыҟам ҳәа. Ақьиареи аргәыбзыӷреи аԥстәқәаҵәҟьагьы ирдыруеит, ирнаалоит. Убриазоуп аҵыхәтәан ахьча-ла Вулкан
аԥсра уаҩык иԥсра аҟара хьаас икыртә изыҟоу, измааноу.
Аԥстәқәагьы назлоу иааҳакәыршаны иҟоу аԥсабара зегьы
ишеиҷаҳалатәу, ишыгәцарактәу, цәанырра ҵарыла иаарԥшу,
ажәабжь «Абду Шьаҳан» аҿгьы. Ари аҩымҭаҿы еиҳараӡак
Шьаҳан ҳәа ҭаҳмадак иӡбахә ҳәоуп. Автор уии ҳареи
ҳанеибаирдыруа аамҭазы иаџьал дазаагәахахьеит, аҵыхәтәан
дагьыԥсуеит. Абду Шьаҳан ихаҿсахьа романтикатәла ишь­
ҭыхны иҟаҵоуп.

– 438 –

Шьаҳан неихыркәа имамкәа ииарҭа дылаиоуп. Аха ретроспективала автор иаҳирдыруеит Шьаҳан ақәра ду баша
ишнимҵыз, иԥсҭазаара аҵакы бзиа аманы ишихигаз. Ахшара бзиа еиҵаиааӡеит, дынхон, дынҵуан. Фырхаҵара дук
иаалырҟьаны иҟаимҵеит, аха иԥсҭазаара ҵакыдамызт,
дуаҩын, уаҩҵас ихигеит. Аҵыхәтәан даныԥсгьы, иԥацәа,
иԥҳацәа, имаҭацәа…рнапы дықәыргыланы иқә-иқәҵа
ҟаҵаны дыржит. Шьаҳан ианиааз азеиԥш усгьы, ихатә усгьы
дрыхьӡон. Дызлаз ажәларгьы ҳаҭыр иқәырҵон.
Ажәабжь ари ахәҭаҿы уеизгьы-уеизгьы аԥхьаҩ иџьеишьа­
ша акагьы ыҟамшәа иаабоит. Ари адунеи аҿы ацәгьақәа
шыҟоу еиԥш, Шьаҳан иеиԥшу ауаа бзиақәагьы ауҟахым.
Аха уи мацараз акәӡамзаап Шьаҳан ихаҿсахьа ашәҟәыҩҩы
изаԥиҵаз. Ара иҟалеит азнык азы митәык зҵазымкуашәа иубаша, аха иҟазшьарбагоу хҭыск: Шьаҳан иҩнаҭа иааӡаз, иара
иеиԥш иажәхьаз ацгәы Хәымсыс иара даныԥсы ашьҭахь аҩны
иаԥырҵит. Аԥсраҿы ауаа рацәаҩны иахьеизаз ирыцәшәазар
акәхап, ргәахәит аԥшәмацәа. Зны-зынла, уарла-шәарла иаалон, аха ԥыҭрак ашьҭахь ибжьаӡӡеит. Аԥшәмацәа хәыҷи
дуи уи хьаас иҟарҵан иашьҭалеит, аха џьаргьы ирымбеит.
Шьаҳан иԥсра амшҩынҩажәазы хара иҟаз, ааигәа иҟаз иара
ихшара, имаҭацәа еизаны ашәҭшьыҵәрақәа ықәырҵарц
инышәынҭраҿы иахьнеиз ажәак рзымҳәо, иџьаршьашаз,
изыршанхашаз рбеит: «Шьаҳан инышәынҭра аӷәааса
аҽадҵаны ишьҭан ацгәы Хәымсыс. Ицәан уи, ахәда нҭганы,
ахы нхырнаашәа аԥслымӡ инықәҵа, Шьаҳан ихәда акәны,
ирчыхәчыхәны даанарԥшырц аҭахызшәа».
Шьаҳани ацгәи реизыҟазаашьақәа ажәабжь аҿы ԥсихоло­
гиала иҵарны иҟаҵоуп. Алақәа ирфаран иҟаз ацгәы еиқәыр­
ханы, иҩны иааганы иааӡеит. Иара игәыбылра, иқьиара
ихшази имаҭацәеи рҿы ишааирԥшуаз ҳәа автор далаланы
иҳәаӡом. Уи иҳәаргьы еизадахон. Аб иҵакыра бзиа ибозар,
џьашьатәума, уи ԥсабаратәуп. Аб ихшара бзиа ибоит ҳәа
амцхә ирҽхәара абаҭахыз, уи уеизгьы иԥсабаратәуп. Аха
Шьаҳан иеиш ацгәыҵәҟьагьы асҟак игәцаразкуа – уи зынӡа
уаҩытәыҩсатә хаҭабзиароуп. Шьаҳан ацгәы дшазыҟаз атәы
ахьаҳәо аҭыԥқәа руак абас иҟоуп: «Шьаҳан ирыцҳаишьон
ацгәы, мыҟәмабара бааԥсык зхызгахьоу ҭынхада сабик
диднагалазшәа ибон. Ахәы рацәа ақәыссы иахьақәыз аҟнытә,

– 439 –

Хәымсыс ҳәа ахьӡызҵазгьы иара иоуп». Иҟазшьарбагоуп
Шьаҳани ацгәи реизыҟазаашьа атәы зҳәо даҽа ҭыԥкгьы.
«Ицеит ашықәсқәа маҷӡамкәа, Шьаҳани Хәымсыси ҩнык
ишеицыҩназ, аха урҭ ашықәсқәа ирзеицамкит ҩыџьа аҭаҳ­
мадцәа реизыҟазаашьа. Уи мшаҽны ишыҟаз еиԥш иаанхеит
ицқьаӡа, шәытарак џьаргьы ианымԥшӡо».
Ҳара аԥхьаҩцәагьы инагӡаны агәра аагоит Шьаҳан ацгәазы
абырсҟак дразны, дқьианы, дгәыбылҩны дыҟазар, ауаа рзгьы
изакәызаалак хәашьрак имамкәа иԥсҭазаара цқьаны ишихигаз.
Шалуа Ҵәыџьба иажәабжьқәа иреиӷьу рахь иԥхьаӡатәуп
«Ицәажәо ахаҳәқәа». Араҟа гәыбылрала, бзиабара дула
ҳаԥсадгьыл Аԥсны, уи аҳҭнықалақь Аҟәа аҭоурых ду шрымоу
атәы аҳәоит. Ажәабжь аҿы хҭысс иҟалаз уиоуп, абжьаратәи
ашкол иалгахьоу Аҟәатәи аҷкәынцәа Инали Чанчеи аӡиас Басла амшын иахьалало, амшын иаҵаҵәахны иҟоу ажәытәӡатәи
Диоскуриа (ажәытәӡа зны ҩ-нызқьи хәышә шықәса раԥхьа
ара ақалақь ыҟан, уи Диоскуриа ахьӡын ҳәа иԥхьаӡоуп)
ахыжәжәахақәа рыкәша-мыкәшан ирыԥшааит аҭоурых
аҵаразы акыр ихәарҭоу ахаҳәса шкәакәа, ахаҳә ҟьаҟьа. Ари
ахаҳә ани лԥа хәыҷи рсахьа анпыҟҟала ианын. Уи асахьа
ҟазара дула иҟаҵан.
Абри ахҭыс иадҳәаланы ашәҟәыҩҩы иаҳирбоит ауаа­
тәыҩса рҭоурых аҿы абиԥарақәа еиԥмырҟьаӡакәа ишеимадоу, аԥсҭазаара ҵыхәаԥҵәара шамам, адунеи ианыҵуа
рыбзиарақәа ианыло ишрырҭо, ишырзынхо. Аҷкәынцәа
Инали Чанчеи амшын аҵан ирбаз ахаҳә шкәакәа иану асахьа далацәажәауа аҵарауаҩ, аҭоурыхҭҵааҩы абас иҳәоит:
«Аԥснытәи адгьыл шьаҿацыԥхьаӡа ауаҩы иҭоурых ашьҭамҭа
ануп. Араҟа ахаҳәқәа цәажәоит, ирҳәоит ҳазхылҵыз шынхоз, рыԥсҭазаашьас атәы. Уи иахьагьы иҳахәоит, ҳарҽеиуеит,
иҳазцәырнагоит иҟәандаӡа иҟоу ацәаныррақәа, ахәыцра
бзиақәа, аԥсҭазаара абзиабара. Урҭ ирҳәоит аԥсҭазаара
ҵыхәаԥҵәара шамам, адунеи ианыҵуа рыбзиабарақәа –
ианыло ишрырҭо атәы. Закәытә цәанырра бзиақәоузеи
иҳазцәырнаго абри ҳаԥхьа игылоу ахаҳә са шкәакәа! Ан
дыԥсуазаргьы – бзиарас илымоу зегьы лхәыҷы илҭоит. Лнапы ижәҩахыр иқәку – убри аԥхараҵәҟьагьы иара изынлыжьырц лҭахуп».

– 440 –

Ашәҟәыҩҩы ари ажәабжь асиужеттә шьаҭас иаиҭаз
ахҭыс акәшамыкәша акрызҵазкуа аԥсҭазааратә зҵаарақәа
цәыригеит. Асимволтә ҵакы амоуп, аԥхьаҩ ихдырраҿы
еиуеиԥшым иҵоуроу, иԥхоу ассоциациақәа цәырнагоит
аҷнышқәа рыӡбахә даналацәажәогьы. Урҭ аҷнышқәа рыӡ­
бахә аҳәаралоуп ашәҟәыҩҩы ари иажәабжь дшалаго,
иагьшыхиркәшо. Ажәабжь алагамҭаҿы аҟәара иқәгылоу
аҷкәынцәа Инали Чанчеи инаԥшны ирбоит амшын агәахьы
инахараны ашьаҟеиԥш иқәацәӡа, амшын иалыҳәҳәо ахаҳә
иқәтәоу аҷныши уи иавагьежьуа, иаваԥыруа даҽа ҷнышки.
Аҷкәынцәа аӡәи-аӡәи еизҵаауеит урҭ аҷнышқәа
реизыҟазаашьақәа реилкааразы: руак ахаҳә иахьықәтәоу аҭыԥ
маҷуп, ани иавагьежьуа, иаваԥыруа аҭыԥ амнахырц акәу,
џьар акала иацхраарц акәу сеидру. Издыруада урҭ ани аԥеи
ракәзаргьы. Иҟалап ан мчыдаханы, уаҳа налымшо ахаҳә
иқәтәазар, иаваԥыруа, иавагьежьуа, џьара акала иацхраарц
зҭаху аԥа акәзар. Аҵыхәтәан ианеидтәала, еидыӷәӷәалаӡеит,
еилаҵәаӡеит. Инал иҳәан еиԥш, издыруада «ан аԥсымҭазы
ацәеижь иалаз аԥхарра хәыҷгьы аԥа ианаҭарц аҭахызҭгьы?»
Арҭ ахшыҩҵакқәеи, аҷкәынцәа амшын аҵантәи иҭыргаз
ахаҳәса аӡбахәи, ажәытә ҭоурыхи аҿатә аамҭеи абиԥарақәа
реихьыԥшра, реимадара, рхеибарҭәаара иазҳәоуп. Ара
аҷкәынцәа рхымҩаԥгашьеи (амшын аҵан ицаны, аџьабаа адбаланы ажәытә хаҳәса шкәакәа ахьҭыргаз), аҭоурых иазкны
рхәыцрақәа, аԥсаатәқәа (аҷнышқәа) рхымҩаԥгашьеи аки-аки
еиқәҿырҭуа, еихьырԥшны, аки-аки еишьашәаланы иҟаҵоуп.
Арҭ зегьы аԥхьаҩ иҵаулоу, иԥсҭазааратәу ахшыҩҵакқәа
изцәырыргоит, дрыздырхәыцуеит.
Ажәлар рыбзазара аиӷьтәра, анхарҭа ҩнқәа рыргылара азҵаара иадҳәаланы акыр ԥсҭазааратә ганқәа аарԥшуп
аповест «Ахаҳә шкәакәақәа» аҿы. Ари аҩымҭа ахадаратә
персонажцәа Алиас Ланбеи Заира Амԥари занааҭла
еиԥшӡам, ихаз-хазуп, Алиас – ргыларатә нџьныруп, Заира – дҳақьымуп. Аха ҟазшьала, ҩныҵҟалатәи дунеила,
уаҩышьала еизааигәоуп, излеиԥшу рацәоуп, аҩыџьагьы ауаа
ирыхәо аусқәа ирышьҭоуп, ауаа ргәабзиарахьчара, рыбзазара аиӷьтәра иазҳәоуп.
Аповест «Ахаҳә шкәакәақәа» аҿы автор дрықәыӡбаны
иааирԥшуеит аҵмыҳәҳәарақәа злаҽу, ажәлар рмал иамҵасуа,

– 441 –

изтәыртәырц зҭаху ауаа. Иара убас аповест аҿы ицәыргоуп
аибашьреи, аҭынчреи, ахьыԥшымреи ирыдҳәалоу акыр
зҵаарақәа.
Аповест «Аԥсны агаҿтәи афарҭын» аҿы ашәҟәыҩҩы
дрызхьаԥшит азежәтәи ашәышықәса актәи азбжазы Аԥсны
имҩаԥысуаз аҭоурыхтә хҭысқәа. Араҟа акыр инарҭбааны,
аинтересгьы аманы иаарԥшуп аԥхьаӡатәи аԥсуа етног­
раф Соломон Ҭемрыҟәа-иԥа Ажәанба ихаҿсахьа. Соломон
Ажәанба аруаҩын, аурыс ҳәынҭқар ир рҿы амаҵ иуан, аполковник ичын аҟынӡа днаӡеит. Убри инаваргыланы аԥсуаа
рыбзазашьа иазкны акымкәа-ҩбамкәа аусумҭақәа аԥиҵеит
иаамҭала. Еиҳараӡак убри ихьыӡ иадҳәаланоуп ара зыӡбахә
ҳамоу Шалуа Ҵәыџьба иповест «Аԥсны агаҿтәи афарҭын»
шҩу.
Шалуа Ҵәыџьба акыр дазааԥсахьан аиҭагара аусгьы.
Аԥсшәахь еиҭеигахьан аурыси адунеитәи литературақәа
рклассикцәа: И. Крылов, А. Пушкин, М. Лермонтов, А. Твардовски, Ду Фу Бхартрихари, Омар Хаиам, Низами, Муслиха­
дин Саади, В. Шекспир, И. В. Гиоте, Шандор Петефи, Генрих
Геине, Муса Джалиль уҳәа аӡәырҩы раԥҵамҭа лыԥшаахқәа.
Шалуа Ҵәыџьба ихатә рҿиаратә усура иалҵшәоугьы,
иеиҭагамҭақәагьы доуҳатә мал бзианы иаанхеит аԥсуа литература аҭоурых аҿы. Иара ихаан ҳтәылаҿы аҳра зуаз аидеологиа џьбареи аполитика уадаҩи зныԥшыз аҩымҭақәа
ыҟоуп, урҭ уажәшьҭа рыхә лаҟәхеит. Аха ара хыхь иааркьаҿны
иҟаҳҵаз ахҳәаагьы иаҳнарбоит иара ихаҿы лашеи, ибаҩхатәра
бзиеи, исахьаркыратә гьамеи еицакра рықәымкәа изныԥшыз
аҩымҭақәа маҷымкәа ишиҭынхаз.

Қьаазым Агәмаа иԥсҭазаареи
ирҿиаратә мҩеи
Адунеи егьырҭ амилаҭтә литературақәа рҿы ашәҟәыҩҩ­
цәа аӡәырҩы арҿиарада даҽа уск иалахәымкәа, арҿиара
ма­цара рҽаҭаӡаны зыԥсҭазаара зхызгаз ыҟан, иахьагьы ус иҟақәоу маҷӡам. Ҳара аԥсуаа ҳҿы ус изалыршам­
хеит. Шамахаӡак акәымзар, ҳашәҟәыҩҩцәа зегьы арҿиара
ина­вар­гыланы џьара аус рмулар ауамызт ԥыхьагьы,
уажә­гьы усоуп ишыҟоу. Алитературатә рҿиара амацара
хныҟәгагас ирымам. Џьара наплакык аҿы аус руеит, уб­
ри иахаршәаланоуп арҿиара аус шазыруа. Арҿиарада ус
имамкәа, уаҳа дзыргәамҵуа даҽакы ицрымхо, аԥсҭазаара
акырџьара дкыднамҟьо, макьана аԥсуа шәҟәыҩҩык
иԥсҭазара ихимгац. Убас гәатабӷата имчқәа зегьы адҵаны
алитературатә рҿиара иадиҵартә дзыҟамлеит Қьаазым
Ҟараман-иԥа Агәмаагьы. Уи иԥсҭазааратә мҩа кьаҿын,
иара уи изыԥҵәаз аамҭа кьаҿгьы ахынҭаҩынҭарақәа рыла
иҭәын, уимоу, акырнтәгьы аԥсра абла дҭаԥшхьан.
Шамахамзар аԥсуа шәҟәыҩҩцәа зегьы ақыҭаҿы иит,
рышьаҭақәа ақыҭаҿоуп иахьыҟоу. Қьаазым Агәмаагьы
ақыҭан ииз, иааӡаз шәҟәыҩҩын. Диит 1915 шықәсазы,
Очамчыра араион Ӷәада ақыҭан, ишаанагара иҟаз анхаҩы
иҭаацәараҿы. Иаб Ҟараман Агәмаа, иан Машьыка Џьонуаԥҳа ҭаацәара дуун. Дара хҩык аԥҳацәеи хәҩык аҷкәынцәеи
рыхшеит. Қьаазым даниз, ианизҳауаз ашықәсқәа рзы
Урыстәыла ахҭыс дуқәа, аилаҩынтрақәа, асоциал класстә
қәԥарақәа даара иџьбараны имҩаԥысуан. Урҭ ахҭысқәа
рхылҟьаҿылҟьақәа Аԥснынӡагьы иааӡеит. Заԥхьаҟа ипоетхараны, ипрозаикхараны иҟаз Қьаазым Агәмаа ихәыҷра
шықәсқәа рзоуп Урыстәылан Октиабртәи асоциалисттә
револиуциа аиааира анагаз (1917 ш.), Аԥсны Асовет мчра
анышьақәгылаз (1921 ш.).
Дарбан шәҟәыҩҩзаалакгьы, ҳәарас иаҭахузеи, ԥсабарала
абаҩхатәра имазароуп. Аха абаҩхатәра мацарагьы зегь

– 443 –

алшо иауҟаху ари ҳәаа змаӡам аԥсҭазаара ду аҿы. Ауаҩы
шәҟәыҩҩык иаҳасабала дшьақәгыларц, ибаҩхатәра ҿиарц
азы аҭагылазаашьақәа иоуроуп. Ҳара ҳажәлар ажәытәан
аҩыратә культура анрымамызгьы абаҩхатәра злаз иагаҩы
аҵеицәа рылиаахьан, аха урҭ рбаҩхатәра дырҿиартә аҭа­
гылазаашьақәа ахьрымамыз иахҟьаны (еиҳараӡак аҵарадара
иахҟьаны) рхы аадырԥшыртә изыҟамлеит.
Қьаазым Агәмаа данҩыҵхахаз аԥсуа милаҭтә литература иины ашьақәгылара иаҿын. Аԥсышәала асахьаркыратә
ҩымҭақәа раԥҵара знапы алакыз аӡәымкәа-ҩыџьамкәа
иаацәырҵхьан. Аԥсуа сахьаркыратә литература ашьаҭаркҩы
Дырмит Гәлиа иааивагылахьан Самсон Ҷанба, Миха Лакрба, Иуа Коӷониа, Мушьни Аҳашба, Ӡаӡ Дарсалиа уҳәа даҽа
ԥыҭҩыкгьы. Аԥсуа жәлар рҭоурых аҿы ари хҭыс дуӡӡан,
иреиӷьыз рҵеицәа аҵаралашара агьама ркхьан, уахь рхы
дырхахьан. Ақыҭақәа рҿы ана-ара ашколқәа рхыԥхьаӡара
еиҳа-еиҳа иазҳауан. Қьаазым Агәмаа иқыҭангьы алагарҭатә
школ аадыртхьан. Аԥхьа аҩреи аԥхьареи ахиҵазгьы
убраҟоуп. Аашықәса анихыҵуаз инаркны уаҟа аҵара иҵон.
Нас Џьгьардаҟа диасын, уи ихарҭәаам абжьаратәи ашкол
далгеит. Уантәи Аҟәатәи арҵаҩцәа ртехникум ахь диасит. Уи
атехникум даналга ашьҭахь (аҵараҿы аихьӡара бзиақәа иманы далгеит 1932 шықәсазы), Москва ажурналистика аинститут дҭалеит. Уа аҵара иҵон ҩбаҟа шықәса, нас Калининтәи
арҵаҩратә институт ахь диасит. Уа аҭоурыхтә факультет
дҭан, дагьалгеит 1937 шықәсазы. Ари аиҳабыратә ҵара далганы Аԥсны данааи, Тҟәарчал ақыҭаҿтәи абжьаратә школ
аҿы ҩбаҟа шықәса рҵаҩыс аус иуан. Уи ашьҭахь Аҟәаҟа диасын агазеҭ «Аԥсны ҟаԥшь» аредакциаҿы аусура далагеит.
1940 шықәсазы Қьаазым Агәмаа аррахь иԥхьеит. Арра
дшыҟаз ихьӡеит 1941–1945 шықәсқәа рзтәи Асовет Еидгыла Аџьынџьтәылатә еибашьра ду. Зназы иара дтанкистын,
нас Бриансктәи абнаршәырақәа рҿы еиҿкааз апартизанцәа
ргәыԥ далан, Чапаев ихьӡ зхыз апартизантә отриад аҟны
авзвод командирс дыҟан. Ԥыҭрак ашьҭахь абаталион аштаб еиҳабыс дарҭеит. Акырынтә аибашьра амцеилашыра
агәҭаҵәҟьа дақәшәахьан.
Усҟантәи аамҭазы Аԥсны Асовет Еидгыла иахәҭакны иалан. Асоветтәыла ҳәа иԥхьаӡаз аҳәынҭқарра дуӡӡа (адунеи

– 444 –

фыџьара ишаны хәҭан) иаланхоз ажәларқәа зегьы еидгыланы, анемец фашистцәа ирҿагыланы еибашьуан. Аԥсуаа
рҵеицәагьы рацәаҩны иалахәын. Ари аибашьра хлымӡаах
аҿы иҭахаз, ирхәыз, афырхаҵара дуқәа аазырԥшыз аҵеицәа
иахьагьы, уаҵәгьы рыхьыӡ кашәара ақәым. Қьаазым Агәмаа
шәҟәыҩҩык иаҳасаб ала ишьҭамҭа нимыжьыргьы, солдаҭ
фырхаҵак, гәымшәаҩык, аԥсадгьыл ахьчаҩык иаҳасаб ала
мацара акәзаргьы, ихьӡ лаша аҭоурых иазынхон хымԥада.
Қьаазым Агәмаа иеиԥш уи аибашьра иалахәыз аԥсуа
шәҟәыҩҩцәа рацәаҩын. Убарҭ иреиуан Сҭеԥан Қәычбериа,
Леуарса Кәыҵниа, Алықьса Џьонуа, Ҷыҷыкәа Џьонуа, Сандра
Сангәлиа, Қьыҵа Ачба, Михаил Гочуа…
Қьаазым Агәмаа аибашьра дахьалахәыз Аԥсадгьыл ахь­чаҩ
иуалԥшьа наигӡон, акырынтә ажәыларатә операциақәагьы
дрылахәхахьан. Иҩызцәеи иеиҳабацәеи ҳаҭыр ду иқәырҵон,
дыгәраган. Зныкымкәа-ҩынтәымкәа акьыԥхь аҿы иӡбахә
бзианы ирҳәахьан еибашьҩы гәеиҵамхак, патриотк иаҳасаб
ала. Афашистцәа дырҿагыланы аибашьраҿы иааирԥшыз
агәымшәареи апатриотизмреи рзы Асовет еиҳабыра Қьаазым
Агәмаа ирҭеит аорденқәеи амедалқәеи.
Аӷацәеи иара дызлаз архәҭеи реидысларақәа руак
аан Қьаазым ӷәӷәала дырхәит. Ԥыҭрак арратә госпиталь
аҿы дышьҭан, аха нас 1944 шықәсазы игәабзиара нагӡа­
ны ашьа­қәыргылара аназалымша, Аԥсныҟа дааит. Ара дахьааиз ихәрақәа цқьа ишымӷьацызгьы, игәабзиара шуа­
шәшәыразгьы, аус иуан Аԥснытәи ашәҟәыҩҩцәа Реидгылаҿы,
нас агазеҭ «Аԥсны ҟаԥшь» аредакциаҿы. Аибашьраҿы ахәра
иоуз иҽеиҭомызт, аха уи нагӡаны ӷьашьа амоут, уи иахҟьаз
ачымазара акыр илаҽны дыҟан. Уаҳагьы дзалымҵыкәа
иԥсҭазаара далҵит 1950 шықәса декабр мза 8 аҽны. Усҟан
иара 35 шықәса ракәын ихыҵуаз.
Қьаазым Агәмаа иԥсҭазаареи ирҿиаратә мҩеи ҭызҵаахьоу
(Ш. Инал-иԥа, Хә. Бӷажәба, Р. Қапба, М. Папасқьыр уҳәа) зегьы еицҿакны излагәарҭахьоу ала, алитературахь аԥхьаӡа
ишьаҿақәа еихигеит 1932 шықәсазы. Убри ашықәс азы
агазеҭ «Аԥсны ҟаԥшь» адаҟьақәа рҿы акьыԥхь абеит иара
иажәеинраала «Ԥхьаҟа ҳцоит» ҳәа хыс измаз. Убри афакт
агәра ҳнаргоит егьырҭ аԥсуа поетцәа аӡәырҩы дреиԥшны
Қьаазым Агәмаагьы данқәыԥшыз инаркны аҩра дшалагаз.

– 445 –

Аԥхьаҟа данаацәырҵ инаркны иҩызцәагьы, аԥхьаҩцәагьы
аԥеиԥш ду злоу поетк иаҳасаб ала ихәаԥшуан. Иаргьы ихы
игәы азҭан. Имацарагьы иакәмызт, усҟан иааидкыланы
ҳауаажәлар зегьы агәыӷра дуқәа рыманы иҟан аԥсҭазаара
аганқәа зегьы рҿы. Насгьы, ақыҭаҿы ашкол данҭаз инаркны
аҩызцәа бзиақәа иоуит. Урҭ рахьтә аӡәырҩы апоезиахь амҩа
алхра иаҿын.
Аҟәа атехникум данҭала ашьҭахь Қьаазым Агәмаа алитература агәыбылра еиҳагьы икит. Рацәак мырҵыкәа
дырзааигәахеит урҭ ашықәсқәа рзы иааиҵагылаз аԥсуа
шәҟәыҩҩцәа ҿарацәа. Аҵара аниҵоз, рҵаҩыс ашкол аҿы аус
аниуаз, агазеҭ «Аԥсны ҟаԥшь» аредақциа даназааԥсоз – ианагь ирҿиара игәҭыхан, игәыгәҭаижьуамызт. Уимоу, аибашьра мцабз даналагылазгьы, мгеимцарак анааиоулак, иабџьар
нышьҭаҵаны ашәҟәыҩҩра дналагон. Қьаазым Агәмаа алитература арҿиара заҟа иҽадцаланы, игәы камыжькәа аус азиуаз
атәы уаҩы иааџьеишьаратә ирҳәеит иара ибзианы дыздыр­
уаз, изааигәаз иҩызцәа Баграт Шьынқәба, Шалуа Инал-иԥа,
Алықьса Џьонуа уҳәа убас аӡәырҩы. Дычмазаҩ гәаҟны аиарҭа
данылазгьы иусумҭа атәы далацәажәо апоет Алықьса Џьонуа
игәалаиршәон:
«Ихәра ҵәаны ицон. Ахьаа ӷәӷәа ззырҳәоз иман. Аха уи
агәхьаа мкыкәа, ихаԥыцқәа аҿҿа рыҵго, акәкәыҳәа аусура
даҿын, дызҿыз аус анагӡара дазықәԥон. Убас сара дызбеит
Очамчыра иаҳәшьеиҵбы лҿы данышьҭаз».
Қьаазым Агәмаа изкны Баграт Шьынқәба абас иҳәоит:
«Қьаазым дангәаҟуаз акәын. Снеит дахьышьҭаз: «Ахәра
цәгьа ахаҵа иԥышәагоуп» – ҳәа иҽырӷәӷәаны, дыфауа,
ицәа иалаҽны иалаз ихьаа дақәԥауа, аҩымҭақәа раԥҵара
даҿын. Ачымазара убраанӡа днанагахьан, имаха-ишьаха
иақәыз ажьы цахьан, ихаҿы еидшәалахьан. Аха, егьа убас
дыҟазаргьы, ихаҿы ианубааломызт гәкаҳарак, шәарак. Уаҩ
дназхыԥшылоз ибла гәыкқәа агәра удыргон иԥсы ахәага
нҭшәаанӡа ари ахаҵа аԥсҭазаараҿы ақәԥара зылшо аӡәы
шиакәу… Рыцҳарак, гәынамӡарак ихаҿы ианыԥшуа дубомызт уи ахаҵа. Еснагь алахҿыхра, агәыӷра наӡа ракәын ахьаа
иарчалахьаз ибла ԥшӡақәа ирхубаалауаз».
Қьаазым Агәмаа алитература дшазыҟаз атәы дала­цәа­
жәауа, акритик, аҵарауаҩ Шалуа Инал-иԥа иҩуан:

– 446 –

«Иуадаҩуп Қьаазым иаҟара зыԥсы ахҭынҵаны алитера­
туратә ус иашьҭаз даҽаӡәы иԥшаара. Уи акәын ԥсҭазаарас
имаз, ачымазара бааԥс дахәнатәны, ихы дамыхәо аиарҭа данылазгьы».

Қьаазым Агәмаа ипоезиа
Аҵара, иааиԥмырҟьаӡакәа ашәҟәқәа рыԥхьара, рҵаҩыс
аусура, агазеҭ аредакциаҿы аусура, арра, аибашьра, ачымазара бааԥсы – абарҭ зегьы деилырхха дышрымазгьы, Қьаазым
Агәмаа ишьҭа ӷәӷәаны ианиҵеит ҳлитература аҭоурых. Иааидкыланы иаагозар, жәохәҟа шықәса роуп иара алитература
амаҵ ауха аниоуз. Аӡәырҩы ишырҟазшьоу еиԥш, Қьаазым
Агәмаагьы аԥхьаӡа дцәырҵит дпоет-лирикны. Насоуп апрозеи адраматургиеи рҿгьы иҽԥишәо даналагаз. Заатәи иара
иажәеинраалақәа сахьаркырала акыр иԥсыҽқәазгьы рылан,
аха дара убарҭ рҿгьы уаҩы ибартә иҟоуп ицқьоу, изҩыдоу
ахшыҩҵакқәеи ацәанырра ҳаракқәеи. Адунеи ҿыцбарахын
апоет изы. Ҵабыргуп, ари адунеи иааиԥмырҟьаӡакәа ацәгьеи
абзиеи, алашьцареи алашареи реиқәԥарала, реиҿыхарала
ишьақәгылоуп, ауадаҩрақәа, ахынҭаҩынҭарақәа ианагь
иагӡам. Аха абри еиӷьу даҽа ԥсҭазаарак, даҽа дунеик ыҟам.
Абарҭ реиԥш иҟоу ахшыҩҵакқәа шьақәирӷәӷәарц иҭаху­
шәоуп Қьаазым Агәмаа ирҿиамҭа ааидкыланы, еизыр­
кәкәаны ҳахәаԥшуазар ишыҟоу. Ҳәарас иаҭахузеи, иахьа
шьҭа иажәхьоу, заамҭа цахьоугьы ыҟоуп Қьаазым Агәмаа
ирҿиамҭаҿы. Урҭ ҳанрыԥхьо, ианаҳҵо апоет ианиҩуаз аамҭа
зеиԥшраз, аԥсҭазаара хырхарҭас иамаз, асоциал-политикатә
ҭагылазаашьа шыҟаз азгәаҭаны, убарҭқәа ирауаршәаны
ҳрызхәыцлароуп.
Усҟантәи аамҭазы аӡәырҩы арҿиаҩцәа дреиԥшны Қьаа­
зым Агәмаа иҩымҭақәагьы аушәақә, амцхә иршәҭыкакаҷны
аԥсҭазаара ааирԥшуан. Ҿырԥштәыс иаагозар, сахьаркырала
акыр иԥсыҽуп асоциалогизмра зныԥшыз иажәеинраалақәа
«17-тәи апартиа еизара ду», «Кремльтәи аеҵәа» уҳәа убас
егьырҭгьы. Еиҿартәышьала, бызшәала акыр ибзиазаргьы,
рзеиԥш ҵакы ахырхарҭа акыр иажәхьеит асоциалисттә́ усура, аколнхарақәа реиҿкаара ирызку аҩымҭақәагьы. Абри
аганахьала иҟазшьарбагоуп Қьаазым Агәмаа 1934 шықәсазы

– 447 –

ииҩыз ажәеинраала «Абыржәоуп ахаҵара». Усҟантәи азеиԥш
политикатә хырхарҭеи жәлар ргәалаҟареи иацнарӷызуа
иҟоуп ари ажәеинраала аҵакы. Хазнхара мап ацәкны, аицынхара (аколнхарала) амҩа ҳақәлоит ҳәа ианаҿыз акәын.
Ари ажәеинраалагьы ааԥхьарак аҳасаб ала акәын ишҩыз. Ара
иаҳԥылоит усҟантәи аамҭа агәеисыбжь зныҩуа ацәаҳәақәа.
Абар аколнхараҿы аҭаҭын аазрыхуа ирызкны ишҳәоу:
Уаха-саха, улаха-ҩаха,
Ҳаит, иухьзеи, уццакы!
Иахьа, уаҵәы, уахык, ҩаха,
Ҳалшәыргароуп еизакны!
Дарбан уаҟа излымшо уаҳа,
Атәароума иҟоу иахьа абра?!
Махәҿа ӷәӷәала, умаӷра уҩаха,
Уашьҭал ӷьеҩла ԥхьацара.

Асовет мчра ашьақәгылара аԥсҭазаара бзиа, аԥсҭазаара
лаша ҳзаанагеит ҳәа ажәлар агәыӷра дуқәа ирнаҭаз атәы
зҳәақәо иреиуоуп, иагьҟазшьарбагоуп Қьаазым Агәмаа
иажәеинраала «Гыд иҭаацәа». Ари ажәеинраала ахатә сиужет амоуп. Ари иҩымҭа ала апоет иҭахын аԥсуа нхаҩы
ижәытә бзазашьеи иҿатә бзазашьеи еиҿырԥшны раарԥшра.
Ажәеинраала аперсонаж хада аԥсуа нхаҩы Гыд иԥсҭазаара
рыцҳарыла акәын ишымҩаԥысуаз. Акулак Лаԥшь Џьгәаҭан
«Гыд цәгьала дныҟәицон». Асовет мчра анышьақәгыла
ашьҭахь Гыд иҭаацәеи иареи аԥсеивгара роут.
Апоет Гыд иҭаацәеи иареи гәыбылрала дырзыҟоуп. Избан
акәзар, урҭ уаа қьиақәоуп, ҩба злоу ракәӡам, џьабаала инхар,
инҵыр рҭахуп, икәкәыцыкәуа ихандеиуеит. Апоет урҭ заҟа
дырзыразу аҟара дицәымӷуп дара социал классла ирҿагылаз
акулак Лаԥшь Џьгәаҭан. Аԥсны Асовет мчра шьақәгылаанӡа
Гыд бӷеиҵыхра изымҭоз, лашарак измырбоз Лаԥшь Џьгәаҭан
иакәзар, уи аамҭа ииаӡааит, иаргьы даманы ицеит:
Аамҭа еиҭасит, Лаԥшь игәҭасит,
Аԥша иасыз наҟ иӡӷасит,
Уи дарбылгьеит, дарҳәазеит,
Уасиаҭ ажәак имҳәаӡеит.

– 448 –

Қьаазым Агәмаа ипоезиаҿы зегь реиҳа иалукаартә иҟоуп
асатиратә жәеинраалақәа. Урҭ рхыԥхьаӡарала ирацәамзар­
гьы, ибзианы ирныԥшуеит апоет аашьаҩцәа, абаҩданцәа,
аҟьалаԥалақәа нышәарак рзымукәа дышрықәыӡбоз, ажәа
џьбарақәа шырзиԥшаауаз. Қьаазым Агәмаа исатиратә
жәеинраалақәа ҵакылагьы, формалагьы Леонти Лабахәуа
иҩымҭақәа ирықәҿырҭуа иҟоуп. Насгьы аԥсуа литератураҿы
Дырмит Гәлиа зшьапы икхьаз асатиратә жанр ԥхьаҟа агара, арҿиароуп иаанаго. Қьаазым Агәмаа исатиратә жәеин­
раалақәа акырӡа илахҿыхуп. Урҭ рыла апоет аԥсҭазаара
змырӷьацо, иуаам ауаа сатиратә ажәа џьбарала дрықәыӡбон,
зныхгьы ирыцҳаишьома уҳәартә, амцабзҵәҟьа иамыргакәа,
иуморла дрыхцәажәон аашьацәа, аусуразы зыбӷа ԥҵәоу,
абжьагьалдызцәа, баша абарбарра ихагаланы иамоу, зажәа
ҭлапҟоу. Абри аганахьала даара иҟазшьарбагоуп Қьаазым
Агәмаа иажәеинраала «Ҩыџьа аишьцәа». Ари ажәеинраалаҿы
зыӡбахә ҳәоу аишьцәа автор ириҭеит рҟазшьа хаҭа (аашьара
мыжда) иашьашәалоу, иччархәу ахатәы хьыӡқәа: Башаныҟәа,
Аашьаныҟәа. Арҭ ауаа зеиԥшроу рхаҿсахьа иаразнак ҳабла
иаахгылоит ажәа мыцхә рықәмырӡкәа ирызкны апоет ииҳәо
цәаҳәақәак рылагьы:
Руаӡәы ихьӡын Башаныҟәа,
Аус ибар дбыбуан,
Ҩызас диман Аашьаныҟәа,
Арыжәтә анибоз дԥыруан.
Арҭ аҩыџьагь аашьацәан,
Малакрыфа-гаӡацәан.

Ишаабо еиԥш, арҭ аперсонажцәа зеиԥшроу ҳәа автор ииҳәо
ажәак, ҩ-ажәак рыла ихадароу гәнаҳкылартә, ҳахдырраҿы
иаанхартә иҟоуп: аашьара, абзамыҟәра, амалакрыфара –
конкретла инҭкааны ауаҩы дызмырԥшӡо, дыччархәызтәуа
абарҭ аҟазшьақәа рылаҽны иҟоуп арҭ ауаа. Иахьа ас
иҟоуп Башаныҟәеи Аашьаныҟәеи, аха автор иҵоурам арҭ
иперсонажцәа зынӡа рыԥсы рхихуам, зынӡа анышә иеиҭом.
Уаҵәы ҳәа рԥынҵа инахыҳәҳәаны акы иазымхәыцуа, зхатә
қьаф лаҟә ада акы иашьҭам Аашьаныҟәараа, Башаныҟәараа
усӡа ишзымцо, ауаҩы дзырӷьацо, дзырԥшӡо, дуаҩызтәуа ау-

– 449 –

сура, ахандеира шакәу мышкы ахы, мышкы аҵыхәан еилыркаап ҳәа агәыӷрагьы ирӡуамызт апоет. Абри ахшыҩҵак ауп
иаҳәо ажәеинраала злахиркәшо ацәаҳәақәагьы:
Иахьа дара рзы зегь башоуп,
Ҩыжәроуп, ӡыжәроуп, уаҳа акгьы.
Аха ишнеиуа уи рымбашеи
Усда ишхәарҭам арҭ џьаргьы.

Ауаҩы иага иҽеим аҟазшьақәеи ашьцыларақәеи илаҽны
дыҟазаргьы, уи ириашара алшоит ҳәа иԥхьаӡон апоет. Убри
ауп иаанаго абарҭ ацәаҳәақәа иааҳгаз рҵакгьы.
Ажәлар жәытәгьы, ҿатәгьы ирцәымӷын, ирцәымӷуп
илаҟәу агәаҳә́арақәа, ԥырхагамзар хырҳага злам агәаҳәара
лаҟәқәа ныҟәызго ауаа. Ҷыдалагьы аԥсуаа ианакәызаалакгьы
ирықәыӡбон амацасра еиԥш иҟоу азарттә хәмаррақәа. Амацасра иханагалаз иқәыӡбон иӷәӷәаны. Амацасцәа ирызкны
ажәлар ргәы иҭиҳәаазшәаҵәҟьоуп ишыҟоу ҟазара ҳаракыла
иҩу Қьаазым Агәмаа иажәеинраала «Амаца иасуа ауаҩы,
абар Гәыда ныҟәаҩы».
Ари ажәеинраала аперсонаж хада Гәыда ҟазшьала хыхь
зыӡбахә ҳҳәаз Аашьаныҟәеи Башаныҟәеи акыр дырзааигәоуп.
Урҭ реиԥш Гәыдагьы доуҳала дҭацәуп, длаҟәуп, ауаа рзы акәым
ихазгьы акы даԥсам. Иара изы аԥсҭазаара ҵакыс иамоу амацасра заҵәык ауп. Аха уи дыхнамырҵәозар дыннамырхеит.
Амацасра шьцылара бааԥсны иҵигеижьҭеи акырҵуеит,имаз,
ихӡыз, имч, илшара, иаамҭа уи иақәирӡхьеит. Амацасреи аҩыжәреи – абарҭ аҩба роуп Гәыда иахьагьы, уахагьы
дзышьҭоу, дзызхәыцуа. Иара изы уаҳа акагьы вҟам. Дызлоу
ауаа рзы дгәыԥҵәагоуп, дгәыргагоуп. Гәыда дызҿу, иҵганы
имоу ашьцылара бааԥсы мышкы ахы, мышкы аҵыхәан
дахьхәраны дыҟоуп, убрахь ауп ари ажәеинраала азеиԥш
ҵакы ахы ахьхоу:
Уасла, уасла,
Угәы уҭасла,
Уасла амаца
маӡала.
Уаҟа уԥацха,

– 450 –

Уагәа, уаҵха,
Иаҿуп хланҵы
ацара.

Ажәлар рыҩныҵҟа, рыбзазараҿы иҵоурам ауаҩы ичҳара
мариам, аха еиҳагьы еицәоуп, зынӡа дҵарбгахоит иҽеим
ауаҩы, ес ишыҟалалакгьы маҵурак иоур. Зегьы еицырдыруа абри ахшыҩҵак еизада ссиршәа, сахьаркыратә ажәала
аарԥшра дақәшәаны иҟаиҵеит Қьаазым Агәмаа «Уо рерашьа,
Пышә абаша» ҳәа хьӡыс измоу аҿы (Ари ажәеинраала Леонти
Лабахәуеи иареи еицырҩит).
Ажәеинраала зызку аперсонаж Пышә ихьӡуп, аколнхара хантәаҩыс дыҟоуп. Уи еиԥш амаҵура шиоуз, уанӡа дназгаз заку мчу ҳәа автор акагьы иҳәом, аха иӡаӡом уи уаҩ
гәаҩак, ахамаԥызара згым аӡәы шиакәу. Пышә ииҳәауеи
ииуеи еиқәшәаӡом, еихьыреивыруп. «Аус шԥашәымуеи,
шәзырхьанҭазеи?» ҳәа абаџ-абаџ ихга иҽы дақәтәаны
аколнхацәа дрылоуп. Уажәы-уажәы дрықәмақаруеит, тәыс
имоу џьушьап:
Еи! Шәышԥаԥшу шәдысӡа,
Атахҳәа сшәыс шәеизысцап,
Шәԥахны амшын шәынҭасҵап…

Пышә иага аказен ажәақәа иҳәаргьы, игра бааԥсқәа
ҵәахышьа изрыҭом: ииҳәо ԥсажәоуп, ихы мацароуп дзышь­
ҭоу, аҩыжәра акәзар, дацәынхом. Ажәеинраала изла­
ҳәо ала, Пышә имаҵура нҵыра дук амам. Автор уи ашәа
ихиҳәаауашәоуп дшихыччо. Аԥхьаҩгьы асахьаркыратә қьаф
инаҭартә иҟаҵоуп Пышә имҽеира дахьахьдырхәыз:
Шәак наҳҳәанда, уо рерашьа,
Иузамҭаӡо уи аҳәашьа…
Уо рерашьа, уо рерашьа,
Абан дахьнеиуа Пышә абаша.
Унан хкыдҟьа, унан хгәаша!
Алахь ҿаша, Пышә абаша.

Қьаазым Агәмаа егьырҭ иаԥҵамҭақәа рҿгьы акыр ирныԥ­
шит аԥсуа жәлар рҿаԥыцтә рҿиамҭақәа рстиль, рбызшәа.

– 451 –

Аха зегь реиҳа исатиратә жәеинраалақәа жәытәнатә аахыс аԥсуаа ирылаҵәаны иҟоу ахьӡыртәрақәа ирзааигәоуп
реиҿартәышьала, рбызшәа аҷыдарақәеи рстили рылагьы.
Абарҭқәа зегьы ирыбзоураны аԥхьаҩцәа акыр ирылаҵәаны
иҟоуп.
Қьаазым Агәмаа иааиԥмырҟьаӡакәа ихы аус ахьадиулоз, дадҳәацаланы арҿиара инапы ахьалакыз иабзоураны
ишьҭыҵуан иҟазара, иҭбаахон итематикатә мҽхакы. Ара
зыӡбахә ҳҳәаз акык-ҩбак иажәеинраалақәа иаарыдыҩло,
ҵакылагьы еиҿартәышьалагьы акыр ҟазара бзиала
еиқәыршәоу иҩымҭақәа иҵегьы ыҟоуп. Аха зегь реиҳа иара
иаамҭазтәи аԥсуа шәҟәыҩҩцәа даарылукаартә дызлаҟоу ир­
уакуп 1941–1945 шықәсқәа рзтәи Аџьынџьтәылатә еибашьра
дуӡӡа иазку аҩымҭақәа маҷымкәа иахьаԥиҵаз.
Аибашьра иазкны Қьаазым Агәмаа ииҩыз иаԥҵамҭақәа
иага аки-аки еиԥшымзаргьы, еидызкыло, еицырзеиԥшу,
цәаҳәа хаданы дара зегьы иргәылганы игоу акоуп – аԥсадгьыл
абзиабара; аимҵәацәа рцәымӷра, рықәыӡбара.
Апоет ирҿиамҭа иахцәажәахьоу акритикцәеи алитера­
тура­ҭҵааҩцәеи еицҿакны иазгәарҭахьеит ажәеин­раалақәа
«Асалам Аҟәаҟа», «Сталинград», «Аиааира згаз ашықәс»,
«Асолдаҭ иҳаҭгәын», «Бзиа узызбозеи сара», «Бысԥыл агәашә
аҿы», «Бзиа избо лахь», «Ажәҵыс», «Амш цәгьоуп, аха»,
«Сиаҵәа» ҟазара бзиала, ицаҳәцаҳәо аԥхьаҩ ицәа-ижьы, ихдырра ианырыртә ишҩу.
Апоет арҭ иҩымҭақәа имҩаԥысуаз аԥсҭазааратә хҭысқәа
инарышьҭарххны иаԥҵан, аԥхьаҩцәа гәырӷәӷәагас ироуртә
иҟаҵан. Насгьы автор ихаҭа аибашьра дахьалахәыз иҷыдоу
агәрагара уаҩы ирҭоит. Ҳара иахьагьы инагӡаны рыгәра ҳгоит
апоет «Асалам Аҟәаҟа» ҳәа хьӡыс измоу иажәеинраалаҿы
(уи иҩит аибашьра ианасакьаҳәымҭазҵәҟьа 1942 шықәсазы
Бриансктәи абнаршәыраҿы партизанс даныҟаз) ииҳәаз
иажәақәа игәаҵантәи иааигаз шракәу, баша ҽхырцә́ажәарак
ишеиԥшым:
Сара сеигӡом сшьа икаҭәоугьы,
Сыԥсадгьыл иасҭоит аҭоуба,
Иаҭаххозар сыԥсы иҭоугьы,
Раԥхьа ишасҭо сыгәра га.

– 452 –

Снеиуеит ааԥын аҿа ангыло,
Ҳтәыла иақәлаз дҭарханы;
Сыԥсеиԥш избо сара стәыла
Ахәра иамоу ҿаҳәаны.
Убас сабџьар аҭра инҭарс
Арашь сақәтәа снеиуеит уахь,
Раԥхьаӡа сгәазҭо аԥшӡа илҳәарц:
«Фырхаҵак даауеит ҳара ҳахь».

Аибашьра бзиа ҟамлаӡац ауаатәыҩса рҭоурых аҿы. Аха
афашисттә Германиа Асовет Еидгыла ианақәлазтәи аибашьра даҽакы еиԥшымкәа иџьбараӡан, ишьаарҵәыран, миллионла ауаа аланҵәеит. Апоет қәыԥш ихаҭагьы, ишаҳҳәахьоу
еиԥш, уи далагылан, акырынтә аԥсра абла дҭаԥшхьан. Убас
шакәызгьы, ауаҩытәыҩсатә цәанырра ҟәымшәышәқәа,
ацәанырра ԥхақәа ицәыӡны ҳәа дҟамлаӡеит. Илирикатә
жәеинраалақәа ирныԥшит иара иразра, ицқьара, ихшыҩ
аҵарра. Ҿырԥштәыс иаагозар, ажәеинраала «Бзиа бзызбо абри азами!» аҿы излаабо ала, апоет аибашьҩы ихәыцра
ԥшьақәа ианагь ирылан иԥсы злаханы бзиа иибоз аԥҳәызба
лгәалашәарақәа. Уи лахь илаз абзиабара цқьа иааицрымшәо
иахьицыз дҳаранакуан, игәамч арӷәӷәон.
Апоет иреиӷьу иажәеинраалақәа рҿы ихатәи ауаажә­лар­
ратәи интересқәа еиқәшәо, аки-аки хеибарҭәаауа, еишьа­
шәаланы иаабоит.
Аибашьра атемала иҩу Қьаазым Агәмаа иаԥҵамҭақәа
иаарылукаартә иҟоуп абаллада «Аҿарпын». Араҟа сахьаркыраа акыр ирҵабыргны иаарԥшуп анемец фашистцәа ҳтәыла
ианақәла, ҳажәлар рхәыцрақәеи рхымҩаԥгашьеи шеизакхаз,
дхәыҷы дду, дыԥҳәыс дхаҵа, зегьы аԥсадгьыл ахақәиҭреи аӷа
ииааиреи акәын хәыцырҭас ирымаз, досу ирылшоз ззыркуаз.
Абаллада «Аҿарпын» аҿы ахҭыс мҩаԥысуеит Аԥснытәи
ашьхақәа рҿы. Аԥхын аԥсуа хаҵак аԥсаса иманы ашьха
дахьыҟаз дшымгәыӷӡоз иаалырҟьаны гәыԥҩык анемеццәа
дрыниеит. Дара ашьха ихыҵны Аԥсныҟа иаарц рҭахын,
амҩа рыздырӡомызт. Ахьча абџьар имамызт, аибашьра
аԥышәагьы имамызт. Аха илаҽны иҟаз иԥсадгьыл абзиабара
ду иҵанаҳәеит иҟаиҵашаз. Амҩа ҳарба ҳәа идызҵаз аӷацәа
мҩахиҟьеит, амҩа ацымхәрас ахра бааԥс иаҿеигалеит. Ихгьы
ҭаирхеит, ақәылацәагьы ҭаирхеит.

– 453 –

Аҩымҭаҿы иҵарны, аибарххара аманы иаарԥшуп
ақәылацәеи урҭ машәыршәа ирықәшәаз аԥсуа хьчеи
реизыҟазаашьақәа. Дара аруаан, абџьарла еибыҭан, иара
ҭынч нхаҩын, ирахә иман ашьха дықәын, иҿарпын акәын
абџьарс имаз, уи ианҵаны «Абахә ашәа» иҳәон. Ақәылаҩцәа
данырба, ари илшозеи, ҳанасыԥ иакит, амҩа маншәала
ҳирбап ҳәа ргәы иаанагеит. Аҳамҭа уаҳҭоит, рацәак мҳәакәа
амҩа ҳарба анырҳәа, дақәшаҳаҭхазшәа ҟаиҵеит. Аха
абӷаларҭаҿыҵәҟьа ианнеига, «Аҳамҭазыҳәа са стәылаҿы саӷа
исҭом ара цәаҳәак!» – иҳәан, ицраҳәаз ақәылацәагьы иманы
ахра иҽаиҭеит. Ахьча иҿарпын наимпыҵшәан иахьынкашәаз
аԥша иҭасуаз иарҵәыуон:
Убас есымша аԥсы ҭоушәа,
Аԥша иарҵәыуоит аҿарпын,
Ахьча хаҵа ииҳәоз ашәа
Иаҳәозшәа уаҟа иаҿарԥан.

Емоциала иӷәӷәаны аԥхьаҩ инырыртә иҩуп ажәеинраала
«Ан». Уи лызкуп зԥа заҵә аибашьраҿы дҭахаз ан. Лара
агәырҩа дуӡӡа дамҽхакны дшамоугьы, агәкаҳара лҽалҭом,
избанзар илдыруеит лыҷкәын гәлымҵәах баша хьӡыда-ԥша­
да дышҭамхаз. Убри гәырӷәӷәагас, гәеиқәҳәалагас илымоуп.
Аибашьра ашьҭахьтәи ашықәсқәа рзы Қьаазым Агәмаа
ачымазара бааԥсы дшаргәамҵуазгьы икалам каиршәуамызт.
Урҭ ашықәсқәа рзы иаԥиҵаз ипоезиатә рҿиамҭақәа ртематика акыр иҭбаауп, еиҳараӡакгьы атәыла аиҭарҿиара, ӷьеҩ
усурала анхамҩа ашьҭыхра, ҭынчнхара азышәаҳәара иазкуп.
Убарҭ инарываргыланы иҟоуп аԥсҭазаара философиатәла
инарҵауланы
уаззырхәыцша
иҩымҭақәагьы.
Убарҭ
иреиԥшқәоу рахь иԥхьаӡатәуп апоема «Ахра ашәа». Ари апоема асиужет аԥсуа жәлар рҿаԥыцтә ԥҵамҭақәа рҟынтә иаагоуп. Аишьцәа ҩыџьа шәарыцара иахьцаз аилибамкаара,
аигәнымҩра, насгьы руаӡәк иццакра иахҟьаны иҭаххеит. Ари
асиужет Қьаазым Агәмаа идагьы, аӡәырҩы ашәҟәыҩҩцәа
(Миха Лакрба, Баграт Шьынқәба уҳәа) азхьаԥшқәахьеит. Аха
Қьаазым Агәмаа зыӡбахә ҳамоу ипоемаҿы акыр аҷыдарақәа
аманы, аԥхьаҩ ихы-игәаҿы инеигартә иҟаҵоуп.

Қьаазым Агәмаа ипроза
Апоезиатә рҿиамҭақәа инарываргыланы апрозатә
жанрқәа рҿгьы Қьаазым Агәмаа дшыҷкәыназ иҽԥишәо далагеит. Заанаҵтәи иара ипрозатә ҩымҭақәа иаарылыҳәҳәо
иҟоуп ароман «Селым». Рыцҳароас иҟалаз, егьырҭ акыр
иҩымҭақәа реиԥш, ари аромангьы нагӡамкәа иаанхеит,
ацыԥҵәахоуп иҳамоу. Уи автор аҩра далагеит зежә шықәса
анихыҵуаз. Қьаазым Агәмаа иԥсҭазаареи ирҿиамҭеи ирызкны акритика-биографиатә очерк зҩыз алитератураҭҵааҩы
Руслан Қапба излаиҩуала, ашәҟәыҩҩы ари аҭоурыхтә роман инагӡаны далгахьан, аха анапылаҩыра аибашьраҿы
ицәыбжьаӡит.
Ароман «Селым» ацыԥҵәаха иҳамоугьы агәра ҳнаргоит
ашәҟәыҩҩы акрызҵазкуа аҭоурыхтә тема ду шышьҭихыз. Иа­
ра азежәтәи ашәышықәса актәи азбжазы Аԥсны имҩаԥысуаз
аҭоурыхтә хҭысқәа ирызкуп. Аҩымҭаҿы хадаратә хаҿны
дцәыргоуп аԥсуа нхаҩы Селым. Селым даабоит зыламыс
цқьоу, зуаҩра ҳараку, агәаӷь зызҭоу, забацәа ртрадициа
бзиақәа ирықәныҟәо хаҵа ӷәӷәаны. Иара хьымӡӷыла адунеи ақәзаара аҵкыс аԥсра еиӷьеишьоит. Азалымдарақәа
дзықәшәо дырнашәаӡом, аӡәы иҿаԥхьа зхы лазырҟәуа
иакәым.
Иара убас ароман «Селым» аҿы иаарԥшуп аԥсуа ԥҳәызба
Шьахәысна лхаҿсахьагьы. Селыми Шьахәыснеи рыбзиа­
бара цқьоуп, романтикала иҳаракны иҟаҵоуп. Селыми
Шьахәыснеи рыԥсҭазаара аԥсуа жәлар зегьы усҟантәи
аамҭазы изҭагылаз аҭоурыхтә ӡеибафара, ахынҭаҩынҭарақәа
ирыдҳәаланы, еилышьны иҟаҵоуп.
Аԥсны Урыстәыла иадлахьан (уи ҟалеит 1810 шықәсазы).
Уаанӡа Аԥсны Ҭырқәтәыла иампыҵахаланы иаман. Аҭырқә­
цәа ара аҳра руан XVI ашәышықәса инаркны). Аурыс царизми аҭырқә сулҭани имҩаԥыргоз ампыҵахаларатә политика аԥсуаа рзы иргәаҟган, амилаҭтәи асоциалтәи хақәиҭра
рымамызт. Аҭыԥантәи афеодалцәагьы еиҳараӡак рхатәы
интересқәа ракәын изышьҭаз. Џьоукы Ҭырқәтәылаҟа рхы
хан, даҽаџьоукых Урыстәыла аҳәынҭқар имҵахырхәон.
Қьаазым Агәмаа ироман «Селым» ала иҳәарц иҭахын
ауадаҩра дуқәа аныҟоугьы, ҳажәлар Селыми Шьахәыснеи

– 455 –

реиԥш аҵеицәа бзиақәа рылиаауеит, амилаҭ хаҿыс иамоу
убарҭ реиԥш иҟоу роуп ҳәа.
Қьаазым Агәмаа инагӡаны зыҩра дахьымӡақәаз иреи­
уоуп ароман «Аӡыхь». Ашәҟәыҩҩы уи аус адиулон аибашьра ашьҭахьтәи ашықәсқәа рзы. Дзыхьӡаны ииҩыз
излаҳнарбо ала, ари аԥҵамҭаҿы автор иааирԥшит иара
дызхаанызтәи аԥсуа қыҭаҿы имҩаԥысуаз ахҭысқәа жәпакы,
еиҳараӡакгьы аибашьра ашьҭахьтәи анхамҩа ашьҭыхра,
аиҭашьақәыргылара амҩаԥысшьа зеиԥшраз. Аколнхарақәа
усҟан ирсакьаҳәымҭаны иҟан. Коллективла анхара иреиӷьу
нхашәа формоуп ҳәа иԥхьаӡан Асоветтәыла ахьынӡанаӡааӡоз
иахьабалак. Уи аганахьала «Аӡыхь» шьҭа акыр иажәхьеит
уҳәартә иҟоуп, аха иалоу аперсонажцәа (Тариел Шарба,
Адгәыр Кьылба, аԥҳәызба ԥшӡа Есма, агроном Чамагә Сарба,
ақыҭсовет ахантәаҩы Мырза Цәышба, аколнхара ахантәаҩы
Џьансыхә уҳәа) акыр игәылҭәааны, атипра зуа ракәны
иҟаҵоуп, ареалтә ԥсҭазаараҿы имҩаԥысуаз ахҭысқәа акыр
ирышьашәалоуп.
Қьаазым Агәмаа иажәабжьқәа «Аишьцәа», «Икамшәаз
алаӷырӡ», «Ан лыгәбылра», «Абзазара аҟнытә ажәабжьқәа»,
«Ахра ашәа», аповест «Ҷыҷыкәа» еиуеиԥшым атемақәа ишрызкугьы, еицырзеиԥшу гәыцәс ирымоу, асовет аамҭазы аԥс­
уа жәлар рыбзазараҿы аиҭакрақәа иҟалаз ахьаадырԥшуоуп.
Арҭ аҩымҭақәа иахьа шьҭа даҽа блак, даҽа критериақәак
рыла ирыхәаԥштәуп. Уаанӡа ироухьаз ахәшьарақәа акыр
икәадахахьеит. Асовет мчра иахьақәҿырҭуа, иахьадырцәыло
азы мацара мап рыцәкра иашам. Блаҵарыла урҭ ирыԥхьоз
имбарц залшом ашәҟәыҩҩы иаамҭазы иҟазшьарбагаз
акыр хҭысқәа баҩхатәрала ишааирԥшыз. Насгьы акыр
ирныԥшуеит аԥсуаа рмилаҭтә ҷыдаратә ҟазшьақәа, акыр
ахаҿсахьақәа аԥхьаҩ игәникылартә, игәалашәараҿы, ихдыр­
раҿы иаанхартә иҟоуп.
Ҿырԥштәыс иааҳгозар, шәагаала идуӡам ажәабжь
«Аишьцәа», аха уи иалоу аперсонажцәа (аишьцәа Зураб,
Гахә) реизыҟазаашьақәа аинтерес рыҵаны иаарԥшуп. Ахҭыс
мҩаԥысуеит Аԥсны Асовет мчра анышьақәгылаз аламҭалаз.
Аишьцәа аныки абыки ирыхшеит, аха ауаажәларратә еилыхара аныҟала, аӡәи-аӡәи еиҿагылт, рдунеихәаԥшышьақәа хазхазхеит: Зураб абольшевикцәа дрыдгылт, Гахә уи диҿагылт.

– 456 –

Ари ажәабжь злаԥсыҽқәоу ыҟазаргьы, ауаажәларратә хҭыс
дуқәа аиндивидцәа ирхьымскәа ус баша ииасны ишымцо
ҳнарбоит.
Қьаазым Агәмаа зыӡбахә ҳҳәахьоу ипрозатә рҿиамҭақәа
зегьы рахьтә уаҩы иаликаартә иҟоуп аповест «Абаандаҩы».
Егьырҭ акыр иҩымҭақәа реиԥш ари аповестгьы 1941–1945
шықәсқәа рзтәи Аџьынџьтәылатәи еибашьра дуӡӡа иахҳәааны
иҩуп. Ахҭысқәа еиҳараӡак имҩаԥысуеит Крупец ақалақь аҿы.
Ара иаабоит аибашьра хлымӡаах асовет уаа зҭанаргылаз
асахьа еиқәарақәа. Ақалақь Крупец лахҿыхрак аманы иҟам,
анемец қәылацәа ирымпыҵархалеит, аккупациа азыруит.
Ақалақь иаланхо ауааԥсыра еишәара-еиҵараха аккупантцәа
рнапаҿы иҟоуп, рмагәшьхәа иҭацаланы ирымоуп. Аха асовет
уаа милаҭрацәала еилаз, милаҭеилыхра ҟамҵакәа, рымчрылша зегьы ахақәиҭра аагара иазықәԥоит маӡеи аргамеи.
Афронт аҿыҵәҟьа иаҿагыланы еибашьуаз рнаҩсгьы, аккупациа ззырузгьы атәымтәылатәи ақәылацәа ирнышәомызт.
Ақалақь асахьақәеи, иаланхо ауаа ргәалаҟареи рҭагы­
лазаашьеи еишьашәаланы иааирԥшуеит ашәҟәыҩҩы. Уи
ус шакәу еилыхха агәра ҳзырго цыԥҵәахак ааҳгап. Абар уа
иаҳәо: «Ауаҩи ауаҩи еиԥылар еибабомызт – убасҟак аҵх
лашьцан. Ақалақь аулицақәа аԥша хьшәашәа ҟуҵәуо ирнын.
Урҭ гәааны аԥенџьырқәа ирныкшон. Ана-ара ар ртәарҭа
аҩнқәа рыкәша-мыкәша иуаҳауан акулакцәа рышьҭыбжь:
ршьапқәа ахьҭа ианаклак, иахьгылоу иқәасқәасуан,
ҳҭакәажәцәа ирцәыргаз ашьал жәпақәа рыла рхы-рҿы
ҭаҳәҳәаны, алашьцара иалаӡырҩуа, Урыстәыла ахьҭа
агыгшәыг еиԥш иацәшәауа».
Аповест «Абаандаҩы» аҿы хыцәнымырха иқәԥо ауаа
аӷа хәымга ицәымӷра рылаҽны иҟоуп, инагӡаны еилкааны,
рхаҿы иааганы ирымоуп рыԥсадгьыл аӷа инапаҿы ианаанха, дара бӷеиҵыхрак шырмоуа, атәра ишҭаиргыло. Аповест
иалоуп хыԥхьаӡарала имаҷымкәа аперсонажцәа. Урҭ ихадоу
ҩ-гәыԥкны ишаны ҳрыхәаԥшыр ҟалоит. Актәи агәыԥ еиднакылоит аԥсадгьыл ахьчаҩцәа Адамыр, Сҭеԥан, Борис, Нина,
Алиса уҳәа убас даҽа ԥыҭҩыкгьы. Аҩбатәи агәыԥ еиднакылоит анемец фицар Ерих Шульци уи идгылаҩцәеи, насгьы
аԥсадгьыл аԥсахҩы Прудников.
Адамыр аԥсуа арԥыс ӷьеҩк иоуп. Аҵарагьы ԥыҭк имоуп.
Абжьаратә школ далганы аиҳабыра ҵараиурҭа дышҭаз ауп

– 457 –

аибашьрахь дшыргаз. Иара анемец бызшәагьы иҵахьан.
Арра дахьнаргаз арадистра иҵеит. Адҵа иҭаны апартизанцәа
ргәыԥ ахь дрышьҭит. Аха идҵа наигӡаанӡа амчымхара
дақәшәан, аӷацәа дыкны дбаандаҩыртәит. Аповест аҿы зегь
реиҳа иӷәӷәоу, сахьаркырала акыр ирҵабыргны иҟаҵақәоу
иреиуоуп Адамыр дахьҭаку дзызхәыцуа, игәҭахәыцрақәа
ртәы зҳәо ацәаҳәақәа. Урҭ агәра ҳдыргоит иара иҩныҵҟатәи
иԥсихологиатә ҭагылазаашьа, инагӡаны ижәлари иԥсадгьыли
рзы дшыразу.
Адамыр дахьҭаку сыԥсит, сынҵәеит ҳәа акәӡам гәырҩас
имоу, дзыргәжәажәо. Хьаас имоу иԥсадгьыли ижәлари
ирыхәаша џьара ус дук ахьизыҟамҵац, аӷацәа рықәцаразы
игәҭакқәа ахьизынамыгӡац ауп. Уажәы-уажәы ихы даз­
ҵаауеит, игәи-игәи еилаԥшуеит:…Сара иҟасҵазеи…сыԥ­
сад­гьыл агәы иахәаратәы? Акымзаракгьы. Даҽакы…
аибашьраҿы сҭахар! Имаҷума афырхацәа ҳтәыла зхы
ақәызҵаз?! Аха урҭ аныԥсуаз ирдыруан баша ишымԥсуаз…
Сара исыԥсышьахазеи? Хьӡыда-ԥшада, афашист ибахҭаҿы,
сыдҵа намыгӡакәа… Ҵабыргуп, сара исхарам сзыниаз, аха
сыԥсы шҭоу схы рысымҭар ҟалон… Иара уажәгьы снызкылода? Сҩалаганы схы аҭӡамц ианысҟьар, мамзаргьы схаԥыцқәа
рыла снапы ада ԥызжәар, сшьа аусышьҭыр, иаразнак
сыԥсуеит…аха…»
Адамыр ихәыцра хьанҭақәа ртәы далацәажәауа автор
даҽа ҭыԥк аҿы иҳәоит:
«Адамыр ихәыцра хьанҭан, иблақәа еихмырсыӷьӡакәа
абахҭа ашә дахәаԥшуан. Инацәкьарақәа рыла ихахәы
еилаирҩынтуан, ихы-иҿы ԥшӡа аиқәара аазхыҩуаз зны
ақьаад еиԥш ишкәакәахахьан. Илакҭақәа аԥырқь-ԥырқьҳәа
амца ааргәылҟьон.
Мап, ус акәӡам, аԥсышьа шаҭаху! Иҟалаз ҟалеит, аха
иҟалаз ҟаҵатәуп даҽакала. Амца акьаҭара ианаҿугьы ицаҳә­
цаҳәуеит».
Абас аԥсреи абзареи дрыбжьагылоуп абри арԥыс. Аха
аҟазшьа ӷәӷәа ааирԥшуеит, иҽишьыртә еиԥшгьы икәадоу
иакәӡам. Адамыр дырбаандаҩны дахьрымаз акыр ддыр­хеит,
зныхгьы дыргәыбзыӷны, иҩызцәа апартизанцәа ахьыҟоу
идырҳәарц иалагеит. Афицар Ерих Шульц ихаҭагьы иҽазикит
иҿахәы иҿихырц, аха асовет солдаҭ еицамк арҭ ирыхәоз ҳәа

– 458 –

акагьы реимҳәеит. Азнык азы Адамыр мышкы ахы, мышкы
аҵыхәа ахақәиҭра иоуп ҳәа дгәыӷыртә дыҟамызт. Аха иара
иҟазшьа ӷәӷәеи ичҳара дуи акыр ихәеит. «Ишыдыдуа еиԥш
ақәа ауам» – рҳәоит аԥсуаа ажәаԥҟаны. Адамыр иԥсҭазаара
ҿахҵәоуп, еиқәхашьа имам шуҳәо ахҭысқәа зынӡа даҽакала
иқәҵәиааит. Апартизанцәа рҿи рнапи еиқәыԥсаны итәа­
мызт. Афашистцәа џьбаран, аха апартизанцәагьы амаанақәа
рдыруан, рыԥсадгьыл ахақәиҭтәразы ирыӡбоз рацәан.
Апартизанцәа ирыбзоураны Адамыр ахақәиҭра иоуит,
имахәҿа еилҳәа иҩызцәа дрылагыланы еиҭа аибашьра дналагеит.
Аповест «Абаандаҩы» аҿы имеицакуа аҟазшьа ӷәӷәа змоу,
ахшыҩ згым, ауаа гәцаразкуа аӡә иакәны даарԥшуп апарторганизациа анапхгаҩы Сҭеԥан. Уи ибзоурала еиҿкааз
апартизанцәа, аӷа иԥырхагаз, аԥсадгьыл иахәашаз акыр
аусқәа мҩаԥыргеит. Ари агәыԥ иалоу ауаа аԥсадгьыл абзиабара еиднакылт, еилаҵәеит. Ҳәаак амам аԥҳәызба Нинеи
Алиаси рыразра.
Аповест аҿы еилыхха иҟоу, иалкаатәу иреиуоуп Нина
лхаҿсахьа. Нина анемеццәа лыгәра ргартә лхы мҩаԥылгеит.
Лгәы иҭаҵәҟьоу, дызлаҟаҵәҟьоу џьара илныԥшуам. Аха
апартизанцәа ирыхәашаз акыр усқәа еиҿылкааит. Даара
лхы иалырхәеит анемец бызшәа бзиаӡаны иахьылдыруаз,
еиҭагаҩыс анемеццәа рҿы дахьыҟаз. Нина лыбзоуралоуп
Адамыр дызлеиқәхаз, Ерих Шульц апартизанцәа дшыркыз.
Зынӡа даҽакӡоуп ашәҟәыҩҩы аӷацәа рсахьа анҭихуаз
ииԥшаауаз ашәыгақәа. Ара зегь реиҳа иҟазшьарбагоу афицар Ерих Шульц иоуп. Уи иара итәала дагьыџьбароуп,
дгәыбылҩуп, аха иаҭахуп ҳәа ианиԥхьаӡагьы дгызмалуп,
ирҟәымшәышәны, ихыркны ацәажәашьагьы идыруеит.
Ерих Шульц уеизгьы-уеизгьы иԥсадгьыл азы ихы аџьыка
ақәихырц дашьҭаӡам. Дзышьҭоу абри аибашьра дуӡӡа иҟалаз
иара ихатә қьаф иахәо акы изалгозар ҳәоуп. Германиа адгьыл
маҷуп, Урыстәыла рымпыҵархалар, иаргьы дгьыл ԥсылак –
Амшын еиқәа ахықәан џьара – иааникыларц гәҭакыс имоуп.
Иԥҳәыс лахьынтәи иауа асалам шәыҟәқәагьы ҵакыс ирымоу убри ауп, иара игәҭакы иашьашәалоуп. Иԥҳәыс лысалам шәҟәқәа рҿы иабжьалгоит иара дхәыдамхарц, маҭәа
бзиак иԥыхьашәар илзышьҭихларц, аԥхын лхәыҷқәа лы-

– 459 –

маны иара иахь аԥсшьара дизаарц. Ажәакала, ибылдыҳәабалдычо Асоветтәыла қьафла иалазарц агәаҳәара рымоуп.
Аха ақәылацәа шгәыӷуаз изыҟамлеит. Ерих Шульц амцҳәара
дазҟазоуп. Иара итәқәагьы ижьоит, аурыс партизанцәа
рыхәҵәы ықәихуашәа иеиҳабацәа рахь адыррақәа ҟаиҵоит.
Аха аҵыхәтәан игәыӷрақәа зегьы нзырҵәашаз ҟалеит:
Сҭеԥан напхгара зиҭоз маӡалатәи апарторганизациа иалаз
ауаа дбаандаҩыртәит.
Ара анемец фицар Ерих Шульц ихаҿсахьала еизыркәкәаны
ақәылацәа рхаҿсахьа аарԥшуп.
Ҳәарас иаҭахузеи, анс еиԥш аиласрақәа аныҟоу, аибашьра анцо, ажәлар аԥсреи абзареи ианрыбжьагылоу аамҭазы,
аԥсахыҩцәагьы ҟалоит. Асовет жәлар рџьынџьтәылатә еибашьраангьы еиуеиԥшым амзызқәа ирыхҟьаны аӷа иахь ииасны имаҵ зуаз ҟалеит. Еиҳараӡакгьы аибашьра анҵысы, актәи
амзақәа рзы аԥсахыҩцәа ҟалеит ашәаргәындара иахҟьаны,
насгьы анемецтә фашизм убасҟак бџьарла еибыҭан, убасҟак
аибашьра иазыҟаҵан, уи аиааира залшом ҳәа згәы цақәазгьы
ҟалеит. Аԥсахыҩцәа дыруаӡәкуп хыхь зыӡбахә ҳҳәахьоу Прудников. Уи ихаҿсахьа еизадацәоуп уҳәартә иҟоуп, аха уеизгьы
иҩашьом атипра зуа аӡәы шиакәу.
Аповест «Абаандаҩы» ахаҭабзиарақәа шагымгьы, гхақәак­
гьы уаҩы иадибало иҟоуп. Уи иахцәажәахьоу акритикцәа
Ш. Инал-иԥеи Р. Қапбеи иазгәарҭахьеит. Урҭ акритикцәа
иашоуп, аповест ахадаратә хаҿы Адамыр ироль иҵегьы
иҳаракызар ахәҭан, иҟаиҵаз митәык акагьы ыҟам ҳәа
аҽԥныҳәа ахьыҟарҵо. Иара убас абызшәеи астили рганахьалагьы ари аҩымҭаҿы акык-ҩбак агха ссақәа уԥылоит. Убас
шакәугьы, ари аԥҵамҭа иара аамҭала лагала бзианы иҟалеит
аԥсуа литератураҿы.
Иахәҭоуп иазгәаҭазарц Қьаазым Агәмаа адраматургиаҿ­
гьы иҽшԥишәоз. Иара иҭынханы иҳамоуп ԥшьы-қәгылараки
быжь-сахьаки змоу адрама «Адгьыл ду». Ари аҩымҭагьы
Аџьынџьтәылатәи еибашьра ду иахҳәаауп, лымкаалагьы
ахҭысқәа мҩаԥысуеит 1942 шықәсазы, анемеццәа Кавказнӡа
иаарц егьрыгымкәа ианыҟаз аамҭа аанарԥшуеит.

Ароман ду сценатә бызшәала
Аԥсуа сахьаркыратә литература иахьа қәҿиарақәас иамоу
рыӡбахә анаҳҳәо, зегь раԥхьа ҳхаҿы иааиуеит Аԥсны жәлар
рпоет Баграт Шьынқәба ироман «Ацынҵәарах». Иара аԥхьаӡа
акьыԥхь анабаз аахыс рацәаӡакгьы ҵуам, аха еиуеиԥшым
акритикцәа,алитератураҭҵааҩцәа ахәшьара ҳаракы арҭа­
хьеит, хыԥхьаӡара рацәала аԥхьаҩцәа неиҩымсрыда аинтерес ду рызнарҵысит. Ароман «Ацынҵәарах» асҟак
агәцаракра ахьаиуз иара аидеиатә ҵаки асахьаркыратә
хаҭабзиарақәеи роуп изыбзоуроу. Иахьа хьаҳәаԥаҳәада,
кәанызанрада иаҳҳәар ҳалшоит адунеи аҿы «Ацынҵәарах»
аҟара иеицырдыруа даҽа аԥсуа литературатә рҿиамҭак
ыҟам ҳәа. Иеиҭаганы иҭрыжьхьеит аурыс, ақырҭуа, аукраин, англыз, анемец, авенгр, аиапон, аболгар уҳәа акыр
бызшәақәа рахь.
Арҭ амшқәа рзы «Ацынҵәарах» иаиуит даҽа ԥсҭазаарак­
гьы – «Аҳаҭыр Дырга» аорден змоу Самсон Ҷанба ихьӡ зху
аԥсуа аҳәынҭқарратә драматә театр асценаҿы иқәдыргылеит
иара иалху аспектакль. Уи аинсценировка ҟаиҵеит,
иагьықәиргылеит Украинатәи ССР жәлар рартист, РСФСР-и
Аԥснытәи АССР-и рҟны зҽаԥсазтәыз аҟазара аусзуҩы,
Украинатәи ССР Аҳәынҭқарратә премиа алауреат В. Терентиев, асахьақәа рыла еиқәиршәеит П. Пинчук, амузыкала
еиқәиршәеит И. Сушко. Аспектакль иалахәуп, шамахамзар,
аԥсуа театр иеиднакыло ҳартистцәа зегьы.
Ароман «Ацынҵәарах» иалхны аԥсуа театр асценаҿы
аспектакль ықәдыргылоит ҳәа заҳаны уи апремиерахь инеиуаз ахәаԥшыҩцәа зегьы ргәы хыҭхыҭуан, иагьеизҵаауан
иабанӡа рылдыршеишь амҽхак ду змоу ари аҩымҭа
сценатә бызшәала арцәажәара ҳәа. «Ацынҵәарах» еиԥш
иҟоу алитературатә рҿиамҭа аинсценировка азуны, аспектакль алхны, атеатр асценаҿы ақәыргылара ҵҩа змам
ауадаҩ­рақәеи акәамаҵамарақәеи ишрыдҳәалоу, ҳәарас
иаҭа­хузеи, мыцхәы алацәажәара аҭахӡам, иеилкаау ако-

– 461 –

уп. Убас шакәугьы, иҳәатәуп аҭакԥхықәра ду шадҳәалоу,
игәаӷьыуацәоуп азуҳәартә ишыҟоу. Араҟа атеатртә ҟазара
аҷыдарақәа дырреи абаҩхатәреи рнаҩсгьы, иаҭахуп аԥсуааи
аублаақәеи уҳәа Кавказтәи ажәларқәа аӡәырҩы рҭоурыхи,
рҵасқәеи, рқьабзқәеи, рԥсихологиеи инарҵауланы рдырра.
Насгьы ароман асценахь анагараан аӡәы ихадоуп ҳәа игәы иззаанаго, даҽаӡәы изы ихадам, уи аҟара аҵанакуам, ибжьажьзаргьы ауеит ҳәа иԥхьаӡар ҟалоит. Ароман изакәызаалак
цәыӡк аамаӡамкәа ишеибгоу, зегь рыла ихаҭәааны асценахь аиагара залшоны ҳәа иҟам, ма иуадаҩӡоуп. Избан
акәзар, иеилкаау усуп, аԥхьаҩ изку алитературатә ҩымҭа
ахықәки, алшарақәеи, ахархәагақәеи хазуп, ахәаԥшҩы изку
асценатә ҟазара иамоу аҷыдарақәеи ахархәагақәеи хазӡоуп.
Убарҭқәа рҟынтә ароман иаԥхьахьоу, издыруа аспектакль
шидикыло акраҵанакуеит. Иага умҳәан, ас еиԥш иҟоу аспектакль уанахәаԥшуа шьаҭас иаиуз алитературатә рҿиамҭа
иаҟәыҭхаӡаны азхәыцра уцәыуадаҩхоит, алитературатә прототипи иареи еиҿырԥшны уахәамԥшырц залшом. Ара зегь
раԥхьа иқәгыларц алшоит абас иҟоу азҵаара: аспектакль
иазҳәама ароман автор ииҭахыз ахадаратә идеиа, ахадаратә
ҵакы? Сара сгәы излаанаго ала, ари азҵаара аҭак ҟаҵатәуп
иҵоураны. Агәынамӡара узҭо, угәы еихьызшьуа, иҵегьы
еиӷьны иҟаиҵанда, иҵегьы еиӷьны аҟаҵашьа рыман ҳәа
иуԥхьаӡаша акык-ҩбак ҭыԥқәак амазаргьы, иааидкыланы
ароман «Ацынҵәарах» аҵакы хадеи аидеиа хадеи аспектакль иныҟәнаго иҟоуп ҳәа иԥхьаӡатәуп. Иара убри алагьы
иара иалахәу рыгәҭакы хада ахәаԥшҩы ихдырраҿы анагара
рылдыршеит. Уи акәын ихадаразгьы.
Хыхь ишаҳҳәаз еиԥш, ари аспектакль шьаҭас «Ацын­
ҵәарах» аиуит, аха атеатр азы иҿыцӡоу рҿиамҭак аҳасаб ала
иахәаԥштәуп, ақәыргылаҩи иалахәу артистцәеи рырҿиаратә
ҟазара иалҵшәоуп. Асценарист-ақәыргылаҩ В. Терентиев
ароман иара итәала дазнеит акәымзар, ишиашоу асценахь
аиагара хықәкыс иҟаимҵаӡеит, «тәыс» иҽыҟаҵаны ароман
иҽаимҭаӡеит, ахадаратә ҵаки аидеиеи ацәмырӡкәа асцена иашьашәаланы аҟаҵароуп иҽыззишәаз. Ас еиԥш иҟоу
арҿиаратә усуразы аспектакль ақәыргылаҩ иалихыз амҩа,
хымԥада, ииашоуп, уиадагьы ԥсыхәа ыҟамызт.
Ароман акомпозициа иҭаршәҵәҟьаны акәӡам аспектакль шеиҿартәу, акыр иеиҭарсуп. Ҿырԥштәыс иааҳгозар,

– 462 –

аҩымҭа акомпозициазы ароль ду назыгӡо аҵарауаҩ,
абызшәадырҩы Шәарах Кәаӡба аспектакль аҿы дарбаӡам. Ас
иҟоу аҿырԥштәқәа иҵегьы ааҳгар ҟалоит, аха урҭ аиҭакрақәа
ракәӡам ихадароу, ихадароу аспектакли аромани рзеиԥш
хырхарҭақәа, рзеиԥш моментқәа ахьеиқәшәо ауп.
Аспектакль «Ацынҵәарах» агәра ҳнаргоит иқәзыр­гы­
лазгьы, ихәмаруа артистцәагьы аџьабаа рацәаны ишадырбалаз, иара алитературатә прототипгьы амаршәа
кны ишазныҟәаз, ишазнеиз. Иахьынӡазалшо ала, ароман
ҳҽаҟәыҭханы аспектакль ҳахәаԥшуазар, зегь раԥхьа ҳалаԥш
иҵашәоит аублаа жәлар рықәӡаамҭазы изҭагылаз аҭоурыхтә
ҭагылазаашьа уадаҩ, насгьы атәым дгьыл ианықәнагала
ашьҭахь ирхыргаз аҟаҭ еиқәаҵәа. Аспектакль злаҟоу
ахаҭабзиарақәа иреиуоуп аублаақәа рықәӡаара зыхҟьаз
амзыз хадақәа ииашаны иахьаарԥшу. Урҭ аспектакль аҿы
аҭоурыхтә ҵабырг инақәыршәаны иҟаҵоуп. Иналк-ҩалкны,
аӡәы, ҩыџьа рымацара ракәымкәа жәларык шеибгаз рытрагедиа зыхҟьаз амзызқәа рацәан, аҭоурыхтә хҭыс џьбара
дуқәа ирыбжьанҵәеит, ирыбжьаҟьыцит. Аурыс ҳәынҭқари
аҭырқә сулҭани кавказтәи ажәларқәа ирызкны имҩаԥыргоз
аколониалтә политика гәымбылџьбара инацлеит аҭыԥантәи
афеодалцәа рхатә интересқәа рзы иахьықәԥоз, досу хазхазы иахьахоз. Аҭагылазаашьа уадаҩ аныҟала, альтернативак аҳасабала ажәлар рыхҵәареи рхымҵәареи азҵаара
иҵарны ианықәгыла, еиҳагьы иааԥшит афеодалцәа досу
рхатә мышхәыбзазара ишашьҭаз, ажәлар рзеиԥш лахьынҵа
ииашаны аӡбара шрылымшоз. Акыр зылшоз, зажәа акыр
ԥнаҟоз рахьынтә имаҷӡахеит аублаа жәлар ааидкыланы рзеиԥш лахьынҵа ииашаны, игәцаракны, иахӡыӡааны
иазхәыцшаз. Арҭ амзызқәа зегьы еизыҵәаны, еизыкәкәаны
алҵшәаҿы ажәлар рзы ихырҵәагахеит. Ирацәахеит
аҳәатәеиқәымшәарақәа, аԥсадгьыл аԥсахыҩцәа, аилаҩеилас, аилибамкаарақәа, аиҿыхарақәа. Атәымтәылатәи
аим­ҵәацәа рымацара ракәым, аби аԥеи, аиашьеи аиашьеи
рҳәатәы еиқәмшәо, иеиҿагыло, анибарҵәара аҟынӡа икылибагоит, аӡәи-аӡәи еихәлаӷыӷуеит. Ажәлар ирцәыуадаҩхеит
гәык-ԥсыкала ицәажәози чарҳәарала иҟоуи реилкаара. Ажәак
ала иаҳҳәозар, хыԥхьаӡарала ирацәамзаргьы, зхатә бызшәа
змаз (ишдыру еиԥш, аублаақәа рбызшәа хылҵшьҭрала, гене-

– 463 –

зисла аԥсшәеи аедыгь бызшәақәеи ирзааигәан) жәларык шеибгаз, жәытәнатә аахыс изқәынхоз рыԥсадгьыл аҿы ишыҟаз
рхы ахьдырхарыз, изиааишаз, ирзеиӷьыз,ирзеицәаз рзымдыруа амаҟәмабара иааҭагылеит, ибжьажьо иқәхеит, аҩа
ркыргьы, аӡа ркыргьы иԥыҵәҵәон.
Аспектакль «Ацынҵәарах» актәи ахәҭаҿы иаабоит
аублаақәа рыԥсадгьыл аҿы иахьыҟоу, азежәтәи ашәышықәса
аҩбатәи азыбжазы изҭагылаз, ирзыҟалаз аҟымҟыра. Сгәанала,
аублаақәа хырҵәаны Ҭырқәтәылаҟа ианага изықәшәаз
ҳзырбо аҩбатәи ахәҭа аасҭа абри актәи ахәҭа акыр иӷәӷәаны,
сахьаркыралагьы еиҳа ирҵабыргны иаарԥшуп.
Араҟа ҷыдала иалкаатәуп, насгьы иҟазшьарбагоуп хҩык
аперсонажцәа: аублаақәа рԥыза Ҳаџьы Кьарантыхә, Аԥсны
аҳ Чачба Ҳамыҭбеи, аурыс еинрал. Арҭ ахаҿсахьақәа аилазаашьа уадаҩ рымоуп, аки-аки еиҿагыло, еиқәшәашьа, еинаалашьа змам аинтересқәа ныҟәзго роуп.
Ҳаџьы Кьарантыхә (уи ироль наигӡоит Аԥснытәи
АССР жәлар рартист Ш. Гыцба) аӷәӷәареи ахаҵареи игӡам,
дыџьбароуп, дыхжәоуп, аламалагьы дшәап ҳәа игәы иҭам. Аха
иҽеиҭеикуеит. Зназы аҳәынҭқар иеинралцәа дрыдгылеит.
Аха аҳәынҭқари асулҭани реибашьраан Ҳаџьы Кьаран­тыхә
дыблаҟьеит, аориентациа иаша ицәыӡт, ижәлар хырҵәаны
Ҭырқәтәылаҟа ргаразы дԥаԥашькха даақәгылеит.
Аублаақәа рыхәԥҳа Аԥсны аҳ Чачба Ҳамыҭбеи
иҽимԥсахӡеит, аҳәынҭқар дышидгылаз даанхеит (уи ироль
наигӡоит артист Кь. Ҳагба). Чачба Ҳамыҭбеи даарԥшуп
ажәлар зықәшәаз аҭагылазаашьа уадаҩ реалла иахәаԥшуаз
аӡә иакәны. Иара ипозициа аҭоурыхтә перспектива
иашьашәалан, аурыс еинралцәеи аублаақәеи дрыбжьаҟазарц
даҿын. Аха аурыс ориентациа ахьимаз азы ажәлар дырзеилкаауам, дыԥсахҩуп ҳәа дрыԥхьаӡо аҟынӡа днеит. Аублаақәа
хҿыхырҭас, ԥсеиқәырхагас ирымаз мҩа заҵәык акәын.
Егьырҭ кавказтәи ажәларқәа аӡәырҩы реиԥш даргьы аурыс ҳәынҭқар рыҽимардар акәын. Уи бзианы иеиликаауан
Аԥсны аҳ, убри аҟнытә инагӡаны рыгәра ҳгоит иара ииҳәо
абарҭ ажәақәа:
«Згәыԥҳәыхш сааӡаз аублаақәа цәгьарак иақәшәар
сҭахым, аҳас сызхадоу аԥсуаа ирзеиӷьасшьо дара рзынгьы
исҭахуп, исылшо азыҳәангьы схы сеигӡом».

– 464 –

Аинрал иакәзар (уи ироль наигӡоит Аԥснытәи АССР-и
Қырҭтәылатәи ССР-и рҟны зҽаԥсазтәыз артист Р. Џьопуа),
хьаҳәаԥаҳәада аколониалтә политикоуп имҩаԥиго. Уи аублаа жәлар рыԥсадгьыл иахцаны Ҭырқәтәылаҟа икаицарц,
ма Ҟәбина арха анаӡарақәа рахь рхы ирхарц дашьҭоуп.
Ажәлар рзы иҵоурамыз, иҵарбгагаз аусқәа мҩаԥго хазы
иаван адинмаҵзуҩцәа. Убарҭ дреиуоуп амулацәа рхада
Саҳаҭқьери (Аԥснытәи АССР-и Қырҭтәылатәи ССР-и рҟны
зҽаԥсазтәыз артист С. Сақаниа). «Аллаҳҭаала иаҳзалихыз
алахьынҵа мчыла аҿагылара гәнаҳауп, ҳара иаҳуалуп ҳазшаз
иҿаԥхьа аҽырраҳаҭра!» – иҳәоит иара, маӡеи аргамеи ажәлар
Ҭырқәтәылаҟа ахҵәара иадиԥхьалоит.
Ахәаԥшҩы ддырхәыцыртә, акыраамҭа ицәалашәа­ра­
ҿы иаанхартә иҟаҵоуп аублаа жәлар рхаҭарнакцәа Золак
Заурҟан (Аԥснытәи АССР-и Қырҭтәылатәи ССР-и НхыҵУаԥстәылатәи АССР жәлар рартист Н. Камкиа), Золак Ҳамырза
(СССР жәлар рартист Шә. Ԥачалиа), Наси (Аԥснытәи АССР-и,
Қырҭтәылатәи ССР-и жәлар рартистка М. Зыхәба), анаӡӡеи
(Аԥснытәи АССР-и, Қырҭтәылатәи ССР-и жәлар рартистка
Е. Коӷониа) рхаҿсахьақәа. Епизодқәак рҿоуп ианцәырҵуа
Сиҭи (Аԥснытәи АССР-и Қырҭтәылатәи ССР-и жәлар рартист А. Агрба), Бараҟаи-иԥа Ноурызи (артист Г. Ҭарба), Афанаси (Аԥснытәи АССР жәлар рартист О. Лагәлаа), Ҟазырхани
(Аԥснытәи АССР аҟны зҽаԥсазтәыз артистка, Қырҭтәылатәи
ССР жәлар рартистка, С. Агәмаа), аха урҭ иҵарны ирныԥшуеит
аублаа жәлар рыгәжәажәара еизыркәкәаны.
Аспектакль иаанарԥшуа аамҭеи аҭоурыхтә ҭагылазаа­
шьеи ирышьашәаланы иҟаҵоуп амассатә сценақәагьы.
Уаҩытәыҩса гәеизҟарарала дызрыхәаԥшуам ахәыҷқәа,
аҳәса, абыргцәа еибархьусууа, еибарӷьаҵәыӷьаҵәуа, еибар­
кьлаҭеиуа, рыхгарҭа рымамкәа иахьелоу ҳзырбо асценақәа.
«Ацынҵәарах» еиԥш иҟоу алитературатә рҿиамҭа ду
асценахь аиагараан еиуеиԥшым амҩақәа уаҩы иԥшаар
ҟалоит. Араҟа асценарист-ақәыргылаҩ В. Терентиев урҭ
рахьтә акы алихит. Хымԥада, ҳаԥхьаҟагьы атеатр азҟазацәа
аӡәымкәа, ҩыџьамкәа ари аҩымҭа иазхьаԥшлоит. Урҭ досу
даҽакала ирыӡбашт «Ацынҵәарах» асцена ақәыргылара.
Даҽа вариантк даҽаӡәы иҟаиҵаанӡагьы, уажәы ишыҟоугьы
неиԥымкрада ҳасценаҿы ицалар ахәҭоуп ҳәа сгәы иаана­гоит.

– 465 –

Аспектакль ҩ-хәҭакны ишоуп, урҭ уажәы еимазакны
ишыҟоу акәымкәа, рыбжьара антракт ҟаҵазар еиӷьхоит
ҳәа сгәы иаанагоит. Иҵегьы ацклаԥшра рҭахуп аспектакль злеибыҭоу адекорациеи, амузыкеи, артистцәа иршәу
амаҭәеи. Иара убас ахәаԥшҩы игәы еихьнашьуеит аублаақәа
Ҭырқәтәыла ианнанага ашьҭахь акыраамҭа анҵгьы, шамахамзар рымаҭәа ахьеиҭакымхаз. Насгьы Золак Заурҟан
аҵыхәтәахьы даарԥшуп дажәны, арахь иара иаҵкыс акырӡа
иеиҳабацәоу рҽымԥсахӡакәа иаанхазшәа иҟалеит. Арҭ зегьы
уаҩы игәаԥхар ирҽеиқәаша роуп.
Абжьарак, иааидкыланы Б. Шьынқәба ироман «Ацын­
ҵәарах» иалхны аспектакль асцена ақәыргыларала даҽа
зныкгьы агәра ҳгеит иара аҵаки аидеиеи шҵаулоу, иахьагьы
ишактуалтәу. Аамҭа кьаҿк иалагӡаны, аҭоурыхтә хҭысқәа
реилаҩеиласра ирыхҟьаны аублаақәа, жәлары ҳасабла адунеи иахьаныӡааз амацара акәӡам аус злоу. Ихадароу, урҭ ирыхьыз аарԥшрала, автор, агуманист иахьатәии уаҵәтәии ауаа
агәаҽанызаара ахьриҭо ауп. «Ацынҵәарах» аидеиа хада актуалра злацәымӡуа адунеитә масштабқәа рыла инарҭбааны
уазхәыцыртә иахьыҟоу ауп.
Агазеҭ «Аԥсны Ҟаԥшь». 1986 ш., ииун 6, №109

Алашара зқәыԥхаз ахьырҵәаҵәа
Аԥсуа жәлар ржәытәи рҿатәи, рдоуҳатә культура интерес
измоу аӡәырҩы ирдыруан, ма иныҵыҩ-ааҵыҩны акәзаргьы
ираҳахьан Аԥсны жәлар рпоет, Ҟабарда-Балкариа жәлар
рышәҟәыҩҩы, Асоциалисттә Џьа Афырхаҵа Баграт Шьынқә­
ба акыр шықәса раахыс еизигаз, аха макьанагьы акьыԥхь
зымбацыз афольклортәи аетнографиатәи материалқәа
жәпакы шимаз. Урҭ еидкыланы икьыԥхьны изакәу аабандаз ҳәа ҳарзыԥшын. Ари агәаҳәара иҳамаз наӡеит. Уажәы
ааигәа Аҟәа, ашәҟәҭыжьырҭа «Алашара» иҭнажьит абра
зыӡбахә сҳәаз аматериалқәа еидызкыло Баграт Шьынқәба
ишәҟәы «Ахьырҵәаҵәа». (Уи ҭакзыԥхықәу редакторс дамоуп
афилологиатә наукақәа ркандидат, адоцент Шоҭа Салаҟаиа).
Ауаа реиԥш, ашәҟәқәагьы ирымоуп рхатәы ԥсҭазааратә
мҩа. «Ахьырҵәаҵәа» акәзар, аԥхьаҩ инапаҿы инеиаанӡа
аҷыдара змоу амҩа ианысит. Иара ахаҭа закәу, изхәарҭоу,
изыԥсоу аҳәарахьы сиасаанӡа, ҭоурыхс изнысыз ааркьаҿны
салацәажәар сҭахуп.
Ишдыру еиԥш, Баграт Шьынқәба дпоетуп, дпрозаикуп, аҳәынҭқарратәи ауаажәларратәи усхкқәа акыр инапы рылакуп. Убарҭ инарываргыланы иара дагьҵарауаҩуп,
афилологиатә наукақәа дыркандидатуп. Данқәыԥшыз, аспирантура далганы иихьчаз икандидаттә диссертациа аԥсуа
бызшәа актуалтә проблемақәа руак аҭҵаара иазкын. Баграт Шьынқәба деицырдыруеит фольклористк иаҳасаб алагьы. Иара аханатәгьы илитературатә ԥҵамҭақәа рҿы аԥсуа
фольклортә баҟақәа инарҭбааны ахархәара роуит. Макьанагьы цқьа инҭҵааны иҳамам акәымзар, Баграт Шьынқәба
ирҿиамҭеи афольклори реизыҟазаашьа аҷыдара змоу, насгьы аинтерес ду зҵоу зҵаароуп. Апоет, аҵарауаҩ данхәыҷыз
инаркны дызлиааз ижәлар рашәақәа, рҳәамҭақәа, рлакәқәа
илымҳа кыдҵаны дырзыӡырҩуан, ихы-игәы иҭалон, рыбзиабара икуан. Иара ихаҭа зныкымкәа акьыԥхь аҿгьы иҳәа­хьеит

– 467 –

шәҟәыҩҩык иаҳасабала ишьақәгылараҿы афольклор ароль
ду шынанагӡаз, ибаҩхатәра аԥхьаӡа изырҿыхазгьы иара
убри шиакәу. Хыԥхьаӡара рацәала афольклортә сиужетқәеи,
амотивқәеи, ахаҿсахьақәеи Баграт Шьынқәба илитературатә
ԥҵамҭақәа рҿы аԥсҭазаара ҿыц роуеит, даҽа дунеик агәашә
рзаатит, аԥсуаа рнаҩсгьы аӡәырҩы еицырдыруа иҟалеит.
Даҽа зҵаароуп, даҽа махәҭоуп ҵарауаҩык иаҳасабала
аԥсуа фольклортә материалқәа реизгареи ркьыԥхьреи аус аҿы
Баграт Шьынқәба иҟаиҵахьоу алагала, лымкаала афольк­лортә
баҟақәа реизгара, ақьаад ранҵара иҽазҵәылхны имч ади­ҵеит
даныҷкәыназ, еиҳараӡакгьы Қарҭ аспирантура далганы да­наа,
аԥсуа бызшәеи алитературеи аҭоурыхи Д. И. Гәлиа ихьӡ зху
ринститут аҿы анаукатә усзуҩыс даныҟаз ашықәсқәа рзы.
Шьапыла, ҽыла, машьынала, шамахамзар акы нмыжькәа
еиԥкааны аԥсуа қыҭақәа дрылсны еими­деит. Абаҩхатәра змаз
ажәабжьҳәаҩцәа иԥшаауан. Урҭ дрыҿцәажәон, цыра-цырала
атрадициатә ҳәамҭақәа, ашәа­қәа, алакәқәа еидиҟәшәалон.
Уи аибашьра ашьҭахьтәи ашықәсқәа рзы акәын.
Усҟан Баграт Шьынқәба лымкаала интересс икны дзы­
шьҭаз ажәлар рпоезиеи, нарҭааи, Абраскьыли ирызку
афырхаҵаратә ҳәамҭақәеи ракәын. Ҳәарас иаҭахузеи, убарҭ
инарываргыланы егьырҭ ажанрқәа ирыҵаркуаны, акыр
иаԥсаны имԥыхьашәозгьы иаҩижьуамызт. Дрызҿлымҳан
анауказ ихәарҭоу аетнографиатә материалқәагьы. Анаҩстәи
ашықәсқәа рзы Баграт Шьынқәба ихатә рҿиаратә усуреи,
аҳәынҭқарратәи ауаажәларратәи усуреи инапы шрылакызгьы, афольклор гәыгәҭаижьуаныҳәа дыҟамызт. Аҵакы бзиа
змоу аԥхьажәа ацҵаны 1959 шықәсазы иҭижьыз аизга «Аԥсуа
жәлар рпоезиа» еиӷьу иахьагьы иҳамаӡам. 1962 шықәсазы
иҭыҵыз «Нарҭ Сасрыҟәеи ԥшьынҩажәи зежәҩык иара
иашьцәеи» аиқәыршәаҩцәа дыруаӡәкуп. (Уи еиқәдыршәеит
Константин Шьаҟрыли, Шалуа Инал-иԥеи, иареи). Уи аҭыжьра
иабзоуроуп 1963 шықәса ноиабр мзазы анарҭтә епос иазкны
зегьеидгылоутәи анаукатә конференциа Аҟәа амҩаԥысра
ахьалыршахазгьы. Иҳәатәуп ихҭыс дуны, насгьы иԥшӡаны,
аҵакы бзиа аманы имҩаԥгаз уи аконференциа аиҿкааразы
аинициаторцәа дшыруаӡәкыз Баграт Шьынқәба.
Ара зыӡбахә сҳәаз аҩшәҟәык ирнылеит хаҭала Баграт
Шьынқәба ақьаад ианиҵаз рыхәҭак, насгьы, егьырҭ аҵарауаа

– 468 –

аӡәырҩы еизыргахьазгьы. Уиаахысгьы апериодикатә кьыԥхь,
лымкаалагьы ажурнал «Алашара» адаҟьақәа ирниҵахьан
иеизгамҭа афольклортә материалқәа рыхәҭақәак, аха иахьа
уажәраанӡа иимкьыԥхьыцыз рацәан. Урҭ зегьы еидкыланы
ианҳауз уажәы «Ахьырҵәаҵәа» анҭыҵ ауп.
Аиашазы, ари ашәҟәы зыԥсоу абри ауп ҳәа ажәак, ҩ-ажәак
рыла аҳәара уадаҩуп. Зегь раԥхьа иазгәаҭатәуп: абри аизга
хазынала Баграт Шьынқәба абаҟа рызиргылеит иагәылоу
афольклортә рҿиамҭақәа зҳәамҭоу ажәлар рашәаҳәацәа,
ражәабжьҳәаҩцәа. Иахьа шьҭа урҭ шамахамзар зегьы рдунеи рыԥсаххьеит. «Ахьырҵәаҵәа» иеиднакыло арҿиамҭақәа
зҳәамҭоу, урҭи аҵарауаҩи реиқәыршәара, рҟазара
зеиԥшроу, гәыблылеи ҳаҭырқәҵара дулеи далацәажәоит
аизга иазиҩыз аԥхьажәаҿы. Урҭқәа рнаҩсгьы ари аԥхьажәа
аинтерес амоуп афольклортә традициа аԥсуа жәлар
рдоуҳатә культураҿы ҭыԥс иааннакыло аилкааразы.
Аамҭа ҟадыџь гәымбылџьбароуп. Унахьаԥшны уаахьаԥ­
шаанӡа инықәҳа ицоит. Акыр аанахәоит, иаҵанарӡуеит.
Баграт Шьынқәба инапы рхьымӡазҭгьы, «Ахьырҵәаҵәа»
иагәылоу арҿиамҭақәа зегьыҵәҟьа ракәымзаргьы, рӷьыраӡак
хнырҳәышьа рымаӡамкәа илыбжьахәаша аамҭа иагон. Урҭ
здыруаз иаҳзырҿымхкәа, дара аныԥсуаз шаҟа рыцԥсхьоузеи?
Аха уажәы зыӡбахә ҳҳәаша аҵарауаҩ дзыхьӡаны ақьаад
ианиҵаз рыла ижәлар рҿаԥхьа даҽа уалԥшьак ахьынаигӡаз,
акыр фольклортә баҟақәа аԥсреи аӡреи иахьырцәихьчазоуп.
«Ахьырҵәаҵәа» еиднакыло акыр рҿиамҭақәа идеиатә
ҵакылагьы асахьаркыратә ҟазаралагьы иахьыҳараку анаҩ­
сан­гьы рхаҭәаашьалагьы ауникалтә ҟазшьа рымоуп. Ҿырԥ­
шыс иааҳгозар, иахьа дузыԥшаауа дыҟоума ари ашә­ҟәы иану
нариаа ирызку аҳәамҭақәа рвариантқәа раҟара ихаҭәааны
издыруа, изҳәо ажәабжьҳәаҩцәа?
Аҵарауаҩ иматериалқәа реиҳараӡак ақьаад иананиҵаз
аахыс ҩынҩажәа, ҩынҩажәи хәба шықәса роуп иҵуа. Ауаа­
тәыҩса рҭоурых азы ари икьаҿу аамҭа ҟәҵәоуп. Аха гәамҵ­
рыла иҭәу, уажәы-уажә зҽеиҭазкуа ҳара ҳаамҭазы абиԥарак
иаҵанакуа ауаа рыла ишабо аԥсҭазаара акыр аҽаԥсаххьеит.
Рҩашк еиԥш ижәыланы иааиуа иахьатәи ациви­лизациа
(уи абзиарагьы ацәгьарагьы неилаҵаны), атра­дициатә
фольклортә рҿиамҭақәа рразҟы еиҭанакит. Иуа­даҩуп урҭ

– 469 –

ԥсабарала ажәытә ишыҟаз еиԥш иахьырҳәо, аԥсҭазаара ахьрымоу аԥшаара. Ҵабыргуп, ус иахьыҟоу ҳара ҳҿы мацара
акәым, егьырҭ атәылақәагьы еицырзеиԥшу процессуп.
«Ахьырҵәаҵәа» еиԥшу ашәҟәы аҭыжьраан зегь раԥхьа
ихадароу акы акәны иаақәгылоит аматериалқәа реихшара, реишьҭаргылашьа, аклассификациа рыҟаҵара азҵаара.
Азныказы наԥшыхақә имариоушәа иубо ари азҵаара
апрактикаҿы анагӡара ауадаҩрақәа ацуп. Аиқәыршәаҩ аквалификациа ҳаракы имазароуп, иахьатәи афольклористикатә
теориатә дыррақәа идыруазароуп.
Анаукаҿы иҟоуп афольклортә материалқәа реихшаразы еиуеиԥшым апринципқәа. Иҩашьаӡом, «Ахьырҵәаҵәа»
аиқәыршәараан Баграт Шьынқәба еиҳа ԥызара змоу, еиҳа
иманшәалоу аҵарауаа ирыдкыланы ирымоу апринцип
дшықәныҟәаз. Араҟа арҿиамҭақәа еихшоуп жанртә принципла. Аԥхьатәи адаҟьақәа рҿы икьыԥхьуп апоезиатә жанрқәа
ирыҵаркуа ақьабзтә поезиа: «Ажәеиԥшьаа рашәақәа» (Уи
еиуеиԥшым авариантқәа), «Аергь рашәа», аҭәҳәақәа. Уи
иашьҭанеиуеит аепикатә поезиа: нарҭаа ирызку ашәақәа,
аҭоурых-фырхаҵаратә
ашәақәа.
Анаҩсҟа
икьыԥхьуп
абзазаратә ашәақәа, асовет аамҭазы иаԥҵоу еиуеиԥшым
ашәақәа, насгьы хыԥхьаӡарала ирацәамзаргьы ажәаԥҟақәа.
Ашәҟәы «Ахьырҵәаҵәа» аҿы зегьы иреиҳау аҭыԥ ааныркылоит апрозатә жанрқәа. Афырхаҵаратә епос иаҵанакуа
рахьынтәи ара иҟоуп нарҭаа ирызку аҳәамҭақәа акыр
иаԥсоу рвариантқәа. Абрыскьыл изку аҳәамҭа авариантқәа
ҩажәи хәба, афеодализм ахаантәи аҭоурых-фырхаҵаратә
ҳәамҭақәа, насгьы имаҷымкәа алакәқәа, амифқәа, алеген­
дақәа, агенеологиатәи атопонимтәи ҳәамҭақәа.
Ишдыру еиԥш, афольклор аҿы арҿиамҭа иамоу иарбан
вариантзаалакгьы аинтерес аҵоуп, афольклортә рҿиамҭа
авариантқәа рылоуп ԥсҭазаашьас иамоу. Ара ҳзыхцәажәо
ашәҟәы иану еиуеиԥшым авариантқәагьы уаҩы ирнибаалоит
анауказы ихәарҭоу аинтерес злоу, хылҵшьҭрала ижәытәӡоу
асиужетқәа, амотивқәа, ахаҿсахьақәа.
«Ахьырҵәаҵәа» еиднакыло арҿиамҭақәа рхадаратә
хаҭабзиарақәа ируакуп инагӡаны агәрагара иаԥсаны иа­
хьыҟоу. Избан акәзар, аиқәршәаҩы атекстқәа еиҭеимкӡеит,
имԥсахӡеит, зыҟнытә ианиҵаз ишырҳәоз, рҵаки рформеи

– 470 –

мԥсахкәа инижьит. Уимоу, ашәаҳәацәа, ажәабжьҳәацәа досу
атекстқәа ирзыҟарҵаз азгәаҭақәеи ахьаҵрақәеи аирбеит.
Абарҭқәа зегьы ааидкыланы ирыбзоураны арҭ аматериалқәа
наукатә нҵамҭақәоуп, ҳәа иԥхьаӡатәуп. Насгьы досу
атекстқәа зегьы ирыцуп апаспортқәа. Апаспортқәа рҿы
конкретла инҭкааны иарбоуп абри аума, абни аума ашәа,
аҳәамҭа, алакә, амиф зҟнытә ианҵоу ихьӡи ижәлеи, заҟа
шықәса ихыҵуаз, дахьатәиу ақыҭа ахьӡ, иананҵоу ашықәс,
арыцхә. Ҭыԥқәак рҿы ианызҵаз ашәҟәы еиқәзыршәаз ирзиуз азгәаҭа бзиақәагьы рыцуп.
Араҟа иҳәатәуп Баграт Шьынқәба арҭ афольклортә текст­
қәа ананиҵаз ашықәсқәа рзы амагнитофон, ма адиктофон
шимамыз, ианиҵон напыла. Убас шакәугьы ибжамҽамны,
ибжькаҵәаны акәымкәа, еиҿкааны, анаука аҭахырақәа
инарықәыршәаны, акы бжьамыжькәа, џьара еицакрак
рымҭакәа ианиҵон. Егьырҭ зегьы иаарылкааны иазгәаҭатәуп
Баграт Шьынқәба ҷыдала ирҿиаратә мчы здиҵаз аҳәамҭақәа
ҩба. Урҭ «Абрыскьыли» «Ԥшькьаҿ-иԥа Манча ахаҵеи Баалоуԥҳа Мадинеи» роуп. Ашәҟәы аҭакзыԥхықәу аредактор Шоҭа
Салаҟаиа ииашаны излазгәеиҭаз ала аизгаҩ, аиқәыршәаҩ
абарҭ аҩҳәамҭак еиуеиԥшым рвариантқәа ирылхны, даара
дрыцклаԥшны рфольклортә цәаҩа меицаккәа еиқәиршәеит
еидкылоу, иеизыркәкәоу урҭ ртекстқәа.
Инарҭбааны аԥхьаҩцәа рзгьы, аспециалистцәа рзгьы
зынӡа ихазу, иҷыдоу аинтерес рымоуп «Ахьырҵәаҵәа» иану
аетнографиатә материалқәа.
Ара иҟоуп анапҟазара иазку, аԥсуа шәақь-хәшәы шыҟар­
ҵоз, аҳәса рымаҭәа, еиуеиԥшым аныҳәагатәқәа рыӡбахә
ҳазҳәо аматериалқәа, насгьы жәпакы аԥсуа шьха хьыӡқәа
ржәар.
Ашәҟәы хыркәшоуп еиуеиԥшым аԥсуа милаҭтә кәаша­
рақәа ирызку аматериалқәа рыла. Аԥсуаа традициала акәа­
шарақәа хыкқәас ирымаз зеиԥшраз ахьҳарҳәо анаҩ­сангьы,
арҭ аматериалқәа рыхә ҳаркхоит дара зҳәамҭоу, раамҭазы
хаҭала икәашаҩцәа бзиақәаны иҟаз Шәлиман Ҳагба, Кьаӷәра
Џьынџьал, Ҭаҭырҟан Ачба, Ҭемыр Аџьба, Нестор Қацәба,
Еснаҭ Ԥлиа, Ҭаркәыкә Адлеиба шракәу анеи­лаҳкаалак.
Арҭ аматериалқәа хымԥада акыр ихәарҭоуп аԥсуа жәлар
ртрадициатә кәашарақәа рышьақәыргыларазы, насгьы наукала рыҭҵааразы.

– 471 –

Иааидкыланы ҳахәаԥшуазар, Баграт Шьынқәба ишәҟәы
«Ахьырҵәаҵәа» аҭыжьра лагала дуны иҟалеит аԥсуа фольклористиказы. Аԥсуа институт аҿы аус зуа аҵарауаа гәԥҩык
уажәы аԥсуа фольклортә материалқәа том рацәала аҭыжьра
азырхиара ҳаҿуп. Хымԥада, «Ахьырҵәаҵәа» еиднакыло
арҿиамҭақәагьы уи аҭыжьраҿы ҳхы иаҳархәоит.
Агазеҭ «Аԥсны Ҟаԥшь», 1990 ш., декабр 21

Дызусҭада Шәарах Кәаӡба
Баграт Шьынқәба ироман «Ацынҵәарах» иҷыдоу ахатәы
композициа амоуп, хыԥхьаӡара рацәала амаҭәахәқәа
рыла еибыҭоуп, аҭоурыхтә ҵабырги автор исахьаркыратә
хыҭҳәааи еилышьны, иеишьашәаланы, иҭибаго, инагӡаны
рыгәра угартә иҟаҵоуп. Уи акомпозициа аинтерес ду аҵоуп,
инеиҵыхны иахуҳәааша ыҟоуп, аха ара уажәы рацәак
ҳҽаламналакәа иаҳгәалаҳаршәап ишеиҿкаау.
Аԥхьажәа ҳасабла иҩу ф-даҟьаки аҵыхәтәантәи
ф-цәаҳәаки (х-ҳәоук) рыда егьи зегьы абызшәадырҩы
Шәарах Кәаӡба ианҵамҭа акәушәа иҟаҵоуп. Автор ииҩыз,
иитәу абра иаҳарбаз аԥхьажәеи аҵыхәтәажәеи ракәушәоуп
ишыҟаҵоу. Аха ас ипримитивны, аушәақә мацара еилаҳкаар,
аҵабырг амԥынгьы ҳзықәымлеит ауп иаанаго.
«Ацынҵәарах» аԥхьа акьыԥхь анабаз инаркны аԥхьаҩцәа
ахшыҩзышьҭра арҭеит, игәцараркит, ирылаҵәеит, аӡбахә
еимырҟьо ана, ара иалацәажәо, досу ишеилыркааз ргәаа­
нагарақәа рҳәо иалагеит. Аха, аиаша ҳҳәозар, џьоукы
уамашәа ирбақәаз, агәыҩбара рызҭақәаз ҟалеит. Ари Баграт
Шьынқәба имҩӡеит, аӡәы итәуп, иара длацхраа-ҩацхраан,
ихьыӡ ҩахҵаны иҭижьит аҟароуп ҳәа иныҵыҩ-ааҵыҩны
изҳәақәазгьы ҟалеит. Ҳәарас иаҭахузеи, ари ахшыҩҵак
шьаҭанкыла ииашам, аԥхьаҩ дарблаҟьоит, арҿиамҭа ииашаны агәынкылараҿы иԥырхагоуп.
Џьоукы-џьоукы абжьаратә ԥхьаҩцәа ас еиԥш иҟоу
ахшыҩҵак ахьрызцәырҵыз (иахьагьы изызцәырҵқәо ыҟазар
ҟалап) зыхҟьо асахьаркыратә ԥҵамҭа акомпозициа захьӡу
азымдырроуп.

– 472 –

Ароман «Ацынҵәарах» аиҿартәразы автор ихы иаир­
хәеит ихыҭҳәаау аперсонаж, абызшәадырҩы Шәарах
Кәаӡба ианҵамҭақәа ракәушәа ажәабжьҳәара. Ас еиԥш
асахьаркыратә ҩымҭа аиҿкаара алитературазы зынӡа иҿыц­
ӡоу акы акәны иҟаӡам. Уи иеиԥшнушьалаша аиҿкаашьа
змоу аҩымҭақәа адунеитә литератураҿы акымкәа, ҩбамкәа
иаҳԥылоит. Хара ҳамцакәа иаҳгәалаҳаршәап М. И. Лермонтов ироман «Ҳаамҭазтәи афырхаҵа» шыҟаҵоу, уи акомпозициа зеиԥшроу. Уаҟа иаарԥшу ахҭысқәа зегьы аперсонаж хада
Печорин ианҵамҭақәа ракәушәоуп ишыҟоу.
Иааҳгап даҽа классикатә ҿырԥштәыкгьы. А. С. Пушкин
иҩымҭа «Белкин иповестқәа» аԥхьа акьыԥхь аҿы ианцәырҵыз
аԥхьаҩцәа аӡәырҩы уи авторс иамоу ҵабыргыҵәҟьангьы
аамысҭа қәыԥш Иван Петра-иԥа Белкин иакәыз џьыршьеит,
Пушкин иҭижьит аҟароуп ҳәа ирыԥхьаӡеит.
Ажәакала, аӡәы иҩымҭаны ашәҟәыҩҩы иҭижьызшәа
аҟаҵара асахьаркыратә рҿиамҭа акомпозициа аиҿкааразы
хархәагоуп акәымзар, иауҵабыргыху. Убасҵәҟьоуп ишы­
ҟаҵоу Баграт Шьынқәба зыӡбахә ҳамоу иромангьы.
«Ацынҵәарах» иалоу аперсонажцәа ҳшар ҟалоит ихадароу ҩ-гәыԥкны: 1) ҵабыргыҵәҟьангьы, ҭоурыхтәла иҟаз,
иреалтәыз ауаа рхырҿсахьақәа; 2) ашәҟәыҩҩы исахьаркыратә
хыҭҳәаа иаӡбаз ахаҿсахьақәа. Аҵыхәтәантәиқәа (ихыҭҳәаау
ахаҿқәа) дреиуоуп Шәарах Кәаӡба.
Аҩымҭа аԥхьажәаҿы автор акыр ҳнагәыларԥшны
иҳаиҳәеит Шәарах Кәаӡба дызусҭоу, ихы, иҵыхәа, лахьынҵас
иоуз. Ҵабыргыҵәҟьангьы, реалла иҟаз аӡә иоуп уҳәартә
иӡбахә ныҭкааны иҳәоуп. Иарбоуп дахьиз ақыҭа ахьыӡ (уи
Уарда ахьӡуп), иҳәоуп иаб ихьыӡ (дынхаҩуп, Луман ихьӡуп),
даниз ашықәс (1909 ш.). Иҩашьаӡом аҩажәатәи ашәышықәса
алагамҭазтәи аԥсуа ҵарауаа иҩаҵхахақәаз дышреиуоу.
Аҩымҭа аԥхьажәа излаҳәо ала, Шәарах Кәаӡба аҭыԥантәи
ашкол даналга ашьҭахь, Аҟәа аԥсуа школи атехникуми
рҿы аҵара иҵон. Урҭқәа азмырхакәа, Ленинградҟа дцан
Мрагыларатәи абызшәақәа ринститут дҭалеит. Уи аинститут
аҿы академик Н. И. Марр илекциақәа дырзыӡырҩуан. Аинститут даналга иара уа аспирантура дҭалеит, аублаа рбызшәа
назлоу,
Кавказ
аҩада-мраҭашәарахьтәи
абызшәақәа
рыҭҵаара иҽазикит, «арҵаҩцәа еицҿакны Шәарах Кәаӡба

– 473 –

излаихцәажәаз ала, абызшәақәа рҵараҿы иааирԥшуазаарын
агәырҵҟәыл ҟаимаҭ». Аҵыхәтәан азин иоуит аҳәаанырцәҟа
ацара, «ҩымз инареиҳаны деимдо дрылан Ҭырқәтәылан, нас
Ааигәатә Азиа иаҵанакуа тәылақәак. Уи гәҭакыс иман аублаа
бызшәа аԥсы ахьҭоу аԥшаара, рбызшәа аҵара».
Шәарах Кәаӡба убарҭ иныҟәарақәа раан ауп шәышықәса
ирҭагылаз аҭаҳмада аублаа рцынҵәарах Заурҟан Золак
данибаз. Уи аҭаҳмада дахьынхоз диҭаан, мызкы инеи­
ҳаны дидтәаланы ианиҵаз аҳәамҭақәа роуп ароман
злашьақәгылоу. Иааидкыланы уи аҭаҳмада ииҳәаз зегьы уаз
ажәоуп уҳәартә иҟоуп.
Анаҩсҟа арҿиамҭа аԥхьажәа излаҳәо ала, абызшәадырҩы
«аҳәаанырцәтәи даныхынҳә мызки бжаки аԥсшьара ирҭан,
Аԥсныҟа дааит. Уи ҟалеит зқьи жәшәи ҩынҩажәа шықәса
аԥхынра анҵәамҭаз».
Урҭ амшқәа раан Шәарах Кәаӡба ԥсшьарас иҟаиҵаз акагьы ыҟам, иан лҿы уахи ҽни ихы адырԥсыланы иҩит хәышә
инарықәгәыӷуа бӷьыц.
Дцо даналага, абӷьыцқәа ааиқәыршәаны апапка иагәы­
леиҵеит, апапка апортфель инҭеиҵеит. Иан ила­ҳәан ацаԥха
аалымихын, ашәындыҟәра аҵа апортфель нҭаргыланы,
инапала аҷараҳәа ашә наиркит, нас ацаԥха иан иналыҭауа,
усгьы ҿааиҭит:
«– Сан, сара схынҳәаанӡа бшәындыҟәра иҭаҵәахызааит
сгәабылра ӷәӷәала изду абарҭ анапылаҩыра қьаадқәа!
Ашәындыҟәра аартра сара сыдагьы аӡәгьы азин имам­
зааит…»
Абри ашьҭахь акыр шықәса бжьысит. Шәарах Кәаӡба 1941
шықәсазы аибашьра ианналагаз адырҩаҽныҵәҟьа арра
дцеит, иԥсадгьыл ахьчара ихы ақәиҵеит. Иан дыԥсаанӡагьы
инапылаҩыра ҵәахын, лыԥсы иахырӡааны аӡбахә аӡәгьы
иалымҳәеит. Нас аамҭа анца ашьҭахь ауп ашәҟәыҩҩы
инапаҿы ианнанагаз.
Еиҭасҳәахуеит, ҵабыргыҵәҟьаны иҟалазшәа аԥхьа­
жәаҿы иҳәоу зегьы сахьаркыратә хыҭҳәаауп. Ароман
«Ацынҵәарах» иҳанаҳәо зегьы Заурҟан захьӡыз, Золак зыжәлаз аублаа ҭаҳмада иҳәамҭаны 1940 шықәсазы
абыз­шәа­дырҩы Шәарах Кәаӡба ианиҵақәаз ракәушәа
аԥхьажәаҿы иҳәоу сахьаркыратә хархәагоуп, аԥхьаҩ иа-

– 474 –

разнак даамҵарсны дагәыланахалартә иҟаҵоуп. Абжьарак, иеилкаау усуп, ашәҟәыҩҩы акыраамҭа дазхәыцуан,
илаирхон, иҩаирхон, игәы иҵхоз атема ду аарԥшразы
хыԥхьа­ӡара рацәала амаҭәахәқәа – аҭоурыхтә, афольклортә,
аетнографиатә материалқәа инҭкааны иҵон.
Шәарах Кәаӡба ашәҟәыҩҩы исахьаркыратә хыҭҳәаа иаӡбаз
персонажуп ҳҳәеит, аха уи ихаҿсахьа ҭоурыхтә ҵаҵӷәы
амамкәа иҟаӡам, ипрототип дызусҭоу еилаҳкаар ҳалшоит,
иԥша ҳкыртә ҳаҟоуп.
Иҩашьаӡом Шәарах Кәаӡба ипрототип аԥхьаӡатәи
аԥсуа ҵарауаа, абызшәадырҩцәа иреиуаз Виктор Иосифиԥа Кәыкәба шиакәу. Ари ахшыҩҵак ашьақәырӷәӷәаразы
имаҷымкәа, насгьы еилыхха иҟоу афактқәа ҳамоуп.
Урыстәыла аҭҵаарадыррақәа р-Академиа иатәу архив
Санкт-Петербургтәи аҟәшаҿы иҵәахуп Виктор Кәыкәба
1928 шықәсазы командировка ҳасабла Ҭырқәтәыла дшыҟаз
атәы зҳәо аҳасабырба. Уи урысшәала иҩуп, амашьынкаҿы
икьыԥхьны хәбаҟа даҟьа роуп иҟоу, еиҳараӡакгьы иаҳәо
амҩан ауадаҩрақәа дзықәшәаз, аԥсуаа Ҭырқәтәыла иахьынхо ақыҭақәа рахь дшынармышьҭыз, ииҭахыз аматериалқәа
ақьаад ианиҵартә дышзыҟамлаз ауп. Уанӡагьы, уи аахысгьы аԥсыуа бызшәадырҩык командировка ҳасабла Виктор
Кәыкәба ида Ҭырқәтәыла аӡәгьы дымцац.
Сара, абарҭ ацәаҳәақәа зыҩуа, Виктор Кәыкәба иаҳасабрба
хҩылааны аамҭала зны (аспирантура санҭаз, 1963 шықәса октиабр азы) Баграт Уасил-иԥа исҭахьан. Иҩашьаӡом еиҭарсны
уи урысшәала косвенно ҳәа шырҳәало еиԥш акәзаргьы, насгьы
ҟазарыла ихы ишаирхәаз. Баграт Уасил-иԥа «Ацынҵәарах»
ҩны ианикьыԥхь ашьҭахь ҳанеиқәшәалоз зныкымкәа,
ҩынтәымкәа ихаҭа исеиҳәақәахьан Виктор Кәыкәба зыӡбахә
сымоу иаҳасабрба ахҩылаа исҭаз ихы ишаирхәаз.
Абарҭқәа рнаҩсгьы Виктор Кәыкәбеи Шәарах Кәаӡбеи
рбиографиақәа еиҿырԥшны ҳрыхәаԥшуазар, излеизааигәоу,
излеиԥшқәоу мҩашьахуа ҳалаԥш иҵашәоит. Виктор
Кәыкәбагьы Ленинград аҵара иҵон, академик Н. И. Марр
инапхгарала. А. К. Аҳашбагьы, иаргьы аԥсуа-адыгатә
бызшәақәа рыҭҵаара рнапы алакын. Иара убри аҵарауаҩ
ду ицхырааралоуп 1928 шықәсазы ҽаҩраҭагалан Виктор
Кәыкәба командировка ҳасабла Ҭырқәтәылаҟа ицара зла-

– 475 –

лыршахаз. Уа хымз инарықәгәыӷуа дыҟан, хықәкысгьы
иман аԥсуааи аублаақәеи (аубыхқәеи) рбызшәатә ҷыдарақәа
рыҭҵаара, рфольклори ретнографиеи уҳәа аматериалқәа
реиз­гара.
Рыцҳарас иҟалаз, аҵарауаҩ қәыԥш уа инеира аполитикатә
ҭагылазаашьа уадаҩ аныҟаз аамҭа иақәшәеит. Ҭырқәтәыла
асулҭан дахҳәаны Мысҭафа Ататиурк аиааира анига, ареспублика ҿыц анеиҿкааха, аԥсуаа назлаз кавказтәи ашьхарыуаа аӡәырҩы гәрамгарҭас иԥхьаӡан, рымԥан атәым уаҩы
дықәрыжьломызт. Аҳәынҭқарра аҩнуҵҟа аилаҩынтрақәа
еиқәымтәацызт. Убарҭқәа ирыхҟьаны Виктор Кәыкәба уа
дахьнеиз ишиҭахыз еиԥш аус иуртә дзыҟамлеит, аԥсуаа
ахьынхоз ақыҭақәа рахь ацара азин ирымҭеит аҭырқә
еиҳабыра. Сҭампыли Анкареи ақалақьқәа дырхысны џьаргьы
дырмышьҭит, ишьклаԥшуан. Ҵабыргуп, Сҭампыл инхоз
апрофессор Мысҭафа Быҭәбеи иареи еиқәшәеит, аха уигьы
цхыраара дук изыҟамҵеит.
Абри иааркьаҿны зыӡбахә сҳәаз акык, ҩбак афактқәа рымацарагьы хьаҳәа-ԥаҳәада агәра ҳдыргоит Баграт Шьынқәба
ироман «Ацынҵәарах» аҿы иаарԥшу асахьаркыратә персонаж Шәарах Кәаӡба ипрототип Виктор Кәыкәба шиакәу.
Агазеҭ «Еҵәаџьаа», 2004 ш., №6(11)

Ахаҳә еиҩсамхарц
Абар уажәшьаҭа акыр ааҵуеит Аԥсны жәлар рпоет Б.
Шьынқәба исахьаркыратә жәа аԥхьаҩцәа азҿлымҳауижь­ҭеи,
иҩымҭақәа лымкаала интересс икны, игәцаракны ирымо­
уижьҭеи. Иара ироман ҿыц «Ахаҳә еиҩса» аԥхьа ажурнал «Алашара» аномерқәа ианырныла (1982 ш., № 4–7) инақәырццакны
аԥхьаҩцәа акыр ирылаҵәеит, ана-ара иалацәажәо, иара
иазкны еиуеиԥшым агәаанагарақәа цәырҵуа иалагеит. Хазы
шәҟәны иҭыҵит 1983 шықәсазы. Иаарласны акыр аешьаратә
жәларқәа рбызшәақәа рахьгьы ишеиҭарго ала агәра ганы
сыҟоуп.
Ароман иазкны акьыԥхь аҿы уажәнатәгьы иқәгылахьеит
аӡәымкәа, ҩыџьамкәа акритикцәа (Ш. Инал-иԥа, В. Агрба,

– 476 –

Шь. Царгәыш, Р. Қапба, В. Кожинов). Ароман иалацәажәеит
иара иазкны 1983 шықәса апрель 27 аҽны И. Гь. Папасқьыр
ихьӡ зху ареспубликатә библиотека имҩаԥнагаз аԥхьаҩцәа
рконференциаҿы иқәгыланы ицәажәаз жәпаҩык акритик­
цәеи, аҵарауааи, егьырҭ аԥхьаҩцәеи. (Уи аӡбахә ала
шәрыхәаԥш агазеҭқәа «Аԥсны Ҟаԥшь», 1983 ш., апрель 29, «Советскаиа Абхазиа», 1983 ш., маи 4). Урҭ конкретла инарҭбааны,
еиуеиԥшым аганқәеи аспектқәеи рыла ихаҭәааны анализ
иахьынӡахәҭоу иазыҟарымҵазаргьы, иазгәарҭеит акымкәаҩбамкәа иара иамоу азеиԥш ҟазшьақәаки аҷыдарақәаки,
еицҿакны, насгьы ииашаны ирҳәеит Б. Шьынқәба ироман
ҿыц «Ахаҳә еиҩса» ҳлитератураҿы иналукааша аҭыԥ аанызкыло цәырҵраны ишыҟалаз. Арҭ акритикцәа ирҳәахьоу
сышьҭрақәланы еиҭасҳәоит ҳәа салагом.
«Ахаҳә еиҩса» амҽхак ҭбааи аган рацәеи змоу, инеиҵыху,
актуалтә темақәеи апроблемақәеи шьҭызхуа, сахьаркыралагьы игәылҭәааны изыӡбо рҿиамҭа неиҵыхуп. Абжьы рацәа
ахоуп, аполифониатә ҟазшьа амоуп. Аԥсуаа рыԥсҭазаара­
ҟнытә идуӡӡоу, акырӡа зҵазкуа, насгьы иахьа уажәраанӡа
ҳмилаҭтә литература цқьа ианымԥшыцыз, иазаамырԥшы­
цыз епоха дуӡӡак аҟәҵәак иазкуп. Аԥсуаа рыбзазараҟнытә
аҭоурыхтә еиҭакра дуқәа анымҩаԥысуаз ҟәҵәа дук ахы инаркны аҵыхәанӡа иаҳнарбоит. Уи аԥсуа бзазараҿы ажәытәтәи
апатриархал-феодалтә еизыҟазаашьақәа раныӡаареи, аҿатә,
асоциалисттә еизыҟазаашьақәа ашаҩыҳәа рыла­ҵәа­реи
аепохоуп. Еиҳа конкретла инҭкааны иаҳҳәозар, аҩымҭа­
ҿы ахҭыс хадақәа мҩаԥысуеит ҳазҭагылоу ашәышықәса
аҩажәатәи ашықәсқәа рзы (1922–1928 шықәсқәа). Аха ари
аамҭа хҵәаха хәыҷы амацара акәӡам аус злоу, уи хазы иалкьыкьны иҟам, акыр ҳнагәыларԥшны уи иаԥхьанеиуаз
аҭоурыхтә ҭагылазаашьагьы ҳнарбоит, ԥхьаҟатәи аперспективагьы еилыкка ҳақәнарԥшуеит. Ароман атекст ахаҭа
иаҳнаҭо ала, ахҭыс мҩаԥысуеит х-аамҭак рҿы: 1) ахадаратә
хаҿқәа иреиуоу, абырг Бежьан иқәлацәеи иареи ирхыргахьоу,
амҳаџьырра инаркны ираҩсхьоу аамҭа; 2) ажәабжьҳәара
ахаҿала имҩаԥысуа аҷкәын хәыҷы Лаган дызхаану (даҽакала
иаҳҳәозар, ажәабжьҳәара иақәшәо аамҭа); 3) иахьатәи аамҭа,
автор иахьантәи днаԥшны, егьырҭ аамҭақәа ҩба дрылаԥшны,
дырӡааԥшыланы иибо.

– 477 –

«Ахаҳә еиҩса» аҵаки аидеиеи реилкаара мариоушәа
иҟоуп. Ара, аҩымҭа ҷыдак аҵаҵәахӡам, автор ииҭахыз зегьы хтны иҳәоуп. Еиҳараӡак уи ус иҟазҵаз абызшәеи астили ацәажәаратә, ҿаԥыцлатәи ажәабжьҳәара абызшәеи астили иахьырзааигәоу ауп. Даҽакала иаҳҳәозар, аԥсихологиатә
жәабыжьҳәара акәымкәа, афольклортә, хықәкыла аепикатә
жәабыжьҳәаратә стиль иазааигәоуп. Уанаԥхьо ақьаад иануи
ҳәа акәымкәа, абаҩхатәра ду змоу, иҟәышу автор дудтәаланы
дмыццакӡакәа, ахҭысқәа аки-аки неишьҭаргыланы иузеи­
ҭеиҳәошәа, ибжьы улымҳа иҭаҩуашәа угәы иабоит. Аха ари
хыхь-хыхьлатәи амариара «еижьагоуп». Цқьа азхәыцреи
агәынкылареи аҭахуп иаӷраҵәҟьоу нагӡаны, насгьы ииашаны еилаҳкаарц ҳҭахызар. Ашәҟәыҩҩы араҟа џьара стериотипк, стандартк дықәныҟәо дыҟаӡам. Ара иҟоу зхы иақәиҭу
жәабыжьҳәаратә процессуп. Уи ҳҳәеит ҳәа, ҳәарас иаҭахузеи,
иаанагаӡом автор ԥҟарак дықәныҟәаӡом ҳәа.
«Ахаҳә еиҩса» иаанарԥшуа ахҭысқәа зегьы рыгәҭа
иҟоуп атипра зуа аԥсыуа нхаҩык иҭаацәара (абду Бежьан
иҭаацәара), аха уи аҭаацәара адунеи хәыҷы излатәоу, шәкы,
зқьы рыла адунеи ду иадҳәалоуп акәымзар иалкьыкьны
иҟам. Бежьани уи имаҭа хәыҷы Лагани хадаратә хаҿқәоуп,
аха урҭ еизыркәкәоуп. Инарҭбааны ҳазхәыцуазар, ароман
хадаратә хаҿыс иамаҵәҟьоу аԥсуа жәлар роуп.
Хәыҷи дуи аҩымҭаҿы зыӡбахә ҳәоу ахҭысқәа зегьы цқьа
игәынкыланы ҳрызхәацуазар, шәышықәса инарықәыӷуа
иаҵанакуеит. (Иаҳгәалаҳаршәап ароман ахадаратә хаҿқәа
ируаӡәку, абду Бежьан иҷкәынраан ихигақәаз, урҭ ирыдҳәалан
амҳаџьырра аӡбахә уҳәа ирызку адаҟьақәа).
Ажәытәи аҿатәи реизыҟазаашьақәа «Ахаҳә еиҩсаҿы» акыр
аҷыдарақәа рыманы иаарԥшуп, иаарԥшуп уажәраанӡа цқьа
излаҳзымдыруаз акыр ганқәеи аспектқәеи рылагьы. Бежьан
ихаҿсахьаҿы ажәытәи аҿатәи еиԥылеит, еиԥылеит иқәибах­
уа акәымкәа, рнапқәа еилыршьырц, аамҭақәа рҽеиларԥсеит.
Ашәҟәыҩҩы, ҳәарас иаҭахузеи, аҿатә ауп аԥызара зиҭо, аха
ажәытәгьы аҿы ижәагәом.
Араҟа иахәҭоуп ҳәа сгәы иаанагоит маҷӡак иадамзаргьы
ажәытәи аҿатәи реизыҟазаашьа апроблема аӡбара адунеитә
литературазы ишҿыцым азгәаҭара. Аклассикцәа дуқәа
аӡәырҩы ргәы иҵхон, дасу раамҭеи рыжәлари ирныршәаны

– 478 –

ииашаны аӡбара рҽаныршәон. Аха иахьа ҳара ҳаамҭазы
ари апроблема ҷыдала иҵарӡаны иқәгылоуп адунеи иахьабалак аԥсҭазаараҿгьы алитератураҿгьы. Араҟа ҵҩа змам
аҿырԥштәқәа уаҩы иааигар ҟалоит, аха сара еиуеиԥшӡам
ҳаамҭазтәи хҩык ашәҟәыҩҩцәа дуқәа раԥҵамҭақәа акака
рыӡбахә аҳәара азсырхоит. Урҭ руак адаӷьсҭан шәҟәыҩыы
Расул Гамзатов ирҿиамҭа «Сара с-Даӷьсҭан» ауп, егьи акиргиз шәҟәыҩҩы Чингиз Аитматов ироман «Шәышықәса
раҵкысгьы идууп амш» ауп, ахԥатәи Колумбиатәи
ашәҟәыҩҩы Габриель Гарсиа Маркес Нобель ихьӡ зху апремиа
зыхирҭаз ироман «Шәышықәса азаҵәра» ауп. Р. Гамзатови,
Ч. Аитматови, Г. Маркеси зыӡбахә сҳәаз рырҿиамҭақәа рҿы
аӡәи, аӡәи еихьыԥшымкәа, типологиала, дасу ихадароуп ҳәа
дыхлахәаԥшуа аспект ала ирыӡбоит ажәытәи аҿатәи реизы­
ҟазаашьа апроблема. Ҳәарас иаҭахузеи, арҭ ашәҟәыҩҩцәа
баҩхатәрала еиҟарам, дасу рхатә ҷыдарақәа рымоуп, материалс иргогьы хаз-хазӡоуп. Аха азеиԥш уаатәыҩсатә идеиа дуӡӡақәа ианеидыркыло, ианеицырзеиԥшу ыҟоуп. Абри
аганахьала ҳрыхәаԥшуазар, зыӡбахә сҳәаз урҭ рҩымҭақәа
типологиала излеиқәҿырҭуа маҷӡам. Арҿиамҭақәа ахԥагьы
зеиԥш хадаратә идеиас ирымақәоу ируакуп ажәытәра иамоу абзиарақәа рмырӡра, рхамышҭра, атрадициа аҵыхәтәа
аԥҵәара аидеиа. Насгьы, ахрҿиамҭакгьы рҿы хыԥхьаӡара
рацәала еиуеиԥшым аҵакқәа рыҭаны ахархәара роуит
еиуеиԥшым афольклортә материалқәа. Арҭ аҩымҭақәа типологиала излеиқәҿырҭқәо иҵегьы уаҩы иԥшаар ҟалоит,
аха урҭ конкретла рҳәарахьы ҳаиасыр хара ҳагоит. Иаҳарбаз
азҳархап. Имцхәцәахарым ҳәа сгәы иаанагоит зыӡбахә ҳамоу
Б. Шьынқәба ироман аҿгьы аҷыдара змоу аԥсуа материал
шьаҭас иҟаҵаны, иахьа ауаатәыҩса иахьабалак лымкаала
ргәы иҭыхо апроблема ду – ажәытәи аҿатәи реизыҟазаа­шьа
– акыр аинтерес аманы иӡбеит сҳәар.
Ароман «Ахаҳә еиҩса» зызку апериод азы ажәытәи аҿатәи
реизыҟазаашьа шьаҭанкыла иԥсаххеит. Урҭ реиҿыхара
иуадаҩӡаз аилазаашьа аман, ҵҩа змамыз аформақәа рыла
ахы аанарԥшуан. Ароман хьаҳәаԥаҳәада агәра ҳнаргоит иара
зызку аамҭа иахьатәи абиԥара иаиуоу цқьа ишаҳзымдыруа
ма иаҳзымдыруа шырацәоу. Уажәшьҭа ашәҟәыҩҩы ду
ибаҩхатәра иахылҵыз ашәахәа лаша аналаирԥха ашьҭахь,

– 479 –

иеилаҳкааз акрыҟоуп. Аԥсуа нхаҩы имоу хыԥхьаӡара рацәала
икәамаҵамарақәа аԥхьаҟа инаганы, ибзазара аҷыдарақәа
ирдуны иаарԥшуп. Аҩымҭа атекст хыхь-хыхьла иаҳнаҭо
анаҩсгьы изызҳәоу, иаӷроу рацәоуп.
«Ахаҳә еиҩса» уанаԥхьалак зегь раԥхьа улаԥш иҵашәоит
иара ишьҭнахуа, иеизнаркәкәо ауаажәларратә зҵаарақәа
рырацәара. Хыԥхьаӡара рацәала атемақәа, ихәыҷы-иду
ахҭысқәа, ацәырҵрақәа иԥсабаратәу зеиԥш процессны
еидҳәалоуп, иеидҳәалоуп аки-аки еихшьуп, еихылҿиаауеит.
Ара иҟоуп, зегь раԥхьа иргыланы, ҳазҭагылоу ашәышықәса
аҩажәатәи ашықәсқәа рзы аԥсуа нхаҩыжәлар рзеиԥш
социал-економикатә ҭагылазаашьа аарԥшра атема, дара
ааӡареи аҵареи русқәа ишрыхәаԥшуаз, ишырзыҟаз, доуҳатә
беиараси ҭахырақәаси ирымаз зеиԥшраз, адин ишазыҟаз
уҳәа убас ирацәаны. Хазы иалкаатәуп ароман аҿы ауаҩи
аԥсабареи реизыҟазаашьа проблема дуны ишықәыргылоу.
Уи иадҳәалақәоу рахьтә иаҳгәалаҳаршәап Бида афы дшашьуа
уҳәа убас иҵегьы. Ҭоурыхла аԥсуа бзазараҿы имаҷымкәа
аҭыԥ змаз аџьбарарақәа наҟ инаскьаганы, апозитивтә
ганқәа арахь иааскьаганы иҟаҵоуп. Сара исцәыуадаҩуп
араҟара аԥсуаа рыԥсҭазара, рыбзазара аҷыдарақәа рхы еидкыланы, ганрацәала иаазырԥшуа даҽа сахьаркыратә ҩымҭак
ахьӡ аҳәара. «Аԥсуаа рыбзазара милаҭтә ҷыдарақәас иамоу
еизыркәкәаны реиҳа изныԥшуа сахьаркыратә рҿиамҭак
сҭахуп», – ҳәа тәымџьарантәи иааз сасык исеиҳәар, зегь
раԥхьа кәанызанрада Аԥсны жәлар рпоет Б. Шьынқәба ироман ҿыц «Ахаҳә еиҩса» даԥхьарц иабжьазгоит.
Аформа аганахьалагьы, ҵакылагьы, идеиалагьы иори­
гиналтәуп, изеиԥшу, издукылаша даҽа ҩымҭак аԥшаара
уадаҩуп. Убас шакәугьы, азеиԥш идеиатә хырхарҭа зеиԥшроу
ала, ашәҟәыҩҩы ихаҭа уаанӡатәи ирҿиамҭақәа «Ах­ра
ашәа», «Чанҭа дааит», «Ацынҵәарах» изларзааигәоу, изла­
рыҿҳарԥшыша зеиԥш ҟазшьақәак ҳаԥшаар ҟалоит. Аха ари
аизааигәара, аиԥшра ҳәа ҳазҿу ииашаны еилкаатәуп. Абы­
ки аныки ирыхшаз ҩыџьа иага еиԥшымзаргьы, иеидыз­кыло
џьара акы рмоур алшаӡом. Убас еиԥшшәоуп Б. Шьынқә­
ба ара зыӡбахә ҳамоу иҩымҭақәагьы реизыҟазаашьа
шеил­каатәу. «Ахаҳә еиҩса» ашәҟәҩҩы арҭ зыӡбахә ҳҳәаз
уаанӡатәи ирҿиамҭақәа иага иреиԥшымзаргьы, еиҳараӡак

– 480 –

изларзааигәоу анс акәу, арс акәу, еиуеиԥшым аганқәа
рыла аԥсуа жәлар рлахьынҵа азхәыцра иахьазку ауп, абри
ахадаратә, азеиԥштә идеиа иеиднакылоит. Дара зегьы
еиуеиԥшым аганқәа рыла амилаҭ ашьақәырхара, амырӡра,
уаҵәтәи амш ахь амҩа иаша алхра аидеиа ныҟәыргоит, абраҟа,
абри аидеиаҿы аки-аки хеибарҭәаауеит. «Ахра ашәеи», «Чанҭа
дааити, «Ацынҵәарахи» рҿы абзазара романтикатәла акыр
ишьҭыхзар, асахьаркыратә хыҭҳәаа акыр иҭбаазар, «Ахаҳә
еиҩса» аԥсҭазааратә ҵабырги асахьаркыратә хыҭҳәааи
еиҳа еизааигәоуп. Урҭ реинырра, реилаҵәара зынӡа даҽа
хырхарҭак змоу ҟазшьоуп ирымоу. Инҭкааҵәҟьаны, насгьы ахатәы конкреттә ҵакы ҳахымԥакәа иаҳҳәозар, араҟа
ахыҭҳәаа ыҟаӡамшәоуп ишаабо. Ароман злашьақәгылоу
аматериал зегьы ԥсҭазааратәуп, адокумент иазааигәоуп.
Хыԥхьаӡара рацәала ирыжәпаны иагәылаԥсоу афольклортә
материалқәа ажәлар ишырҳәозҵәҟьа иҟоуп, маҷсаҷк астилизациа ззуқәоугьы афольклортә система, афольклортә
поетика ирхыгаӡам. Аетнографиатә материалқәа ракәзар,
ажәлар рҿы ишыҟазҵәҟьоуп ишаарԥшу, џьара еиласрак,
еилахәырак рыманы, ихәанчаны иаабом. Ароман иагәылоу
афольклортәи аетнографиатәи материалқәа кәанызанрада
рыгәра
ганы
дарбан
ҵарауаҩызаалакгьы
наукатә
материалқәак раҳасаб ала ихы иаирхәартә иҟоуп. Ахыҭҳәаа
ахьыҟоу аҩымҭа иагәлоу аматериалқәа ареализациа рызушьеи аԥхьаҩ изнагашьеи рҿоуп.
Аперсонажцәа ракәзар, шамахамзар, атипра зуа, насгьы
ареалтә ԥсҭазаараҿы апрототипқәа змоу роуп. Ажәабжьҳәара
зхаҿала имҩаԥысуа ахадаратә хаҿы, ахәыҷы Лаган ипрототип автор ихаҭа иоуп, уи иабду Бежьан ипрототипгьы автор иабду иоуп. Иара убас ашәҟәыҩҩы данхәыҷыз иқыҭаҿы
иибахьаз рахьтә аӡәырҩы иперсонажцәа прототипқәас
ишырзыҟалаз мҩашьахуа агәра аагоит ҳзыхцәажәо аромани шықәсқәак уажәаԥхьа автобиографиатә ҟазшьа зманы
иҩны иикьыԥхьыз истатиа неиҵых «Ашықәсқәа рышьҭеи»
еиҿҳарԥшыр. Иаабоит ари астатиеи аромани злеиқәҿырҭқәо
акыр шыҟоу. Аха цқьа ҳхаҿы иааганы игәнаҳкылароуп
апринцип ҟазшьа змоу дааҽа хшыҩҵакыкгьы: араҟа Лаган
ипрототип автор иоуп ҳҳәеит, аха урҭ хҭак еицҭадыршәҵәҟьо
аӡә ракәны иҟаӡам. Ҳәарас иаҭахузеи, автори Лагани

– 481 –

доуҳала еиуацәоуп, еиуацәоуп акәым, иеизгәакьақәоуп. Автор ихәыҷра арайа ҿыц иит. Иаргьы ҳаргьы (аԥхьаҩцәагь)
ҳаицылбааны ихәыҷра еицаҳхаҳгоит. Лаган лымкаала
изыхцәажәатәу, иқәра иаҵанакуала романтикатәла акиаки неишьҭаргыланы аԥсҭазаара еиуеиԥшым аганқәа зхазы
иҿыцӡа иаазырԥшуа сахьаркыратә хаҿуп. Лаган дхәыҷуп,
аха башамашак иакәӡам, ԥсабарала абаҩхатәра злоу, аԥеиԥш
ду змоу аӡәы шьакәу ҩашьаӡом. Данхәыҷыз инаркны иибоз,
иаҳауаз изҩыданы, иҵоураны игәникылон, ацәгьеи абзиеи еидихәыцлон. Лаган аҳаракыра бзиа ибоит. Араҟа ажәа
«аҳаракыра» уаҩ изнарҵысуа иҵоуроу аҵакқәа зегьы еиднакыло иҟоуп. Аҳаракырахь ахалара шуадаҩу, аха ишыбзиоу иабду Бежьан иҿиҵааит. Аԥхьаӡа Ахаҳә еиҩса ахәахьы
дхагаланы избазгьы Бежьан иоуп. Лаган бзиа иибо, лассылассы хәмарраҳәа дахьцало Ахаҳә еиҩса ахәы башамааша
ҳаракыраӡам аԥсҭазаара аҳаракыра иасимволны иаарԥшуп.
Иара аҩадара, аҳаракыра бзиа ишибо ааиҳәацыԥхьаӡа ҳаргьы
ҳазхәыцлароуп, иаҳгәалаҳаршәалароуп аладарагьы шыҟоу.
Иазгәаҭатәуп аинтерес зҵоу даҽа ҭагылазаашьакгьы. Лаган дышхәыҷу еиԥш, дызлиааз аамҭа ҿыцгьы ақәра маҷуп,
дызлиааз аамҭеи иареи еиқәлацәоуп. Иаҳгәалаҳаршәап
ашәҟәыҩҩы ихаҭагьы 1917 шықәсазы дышиз. Ахаҳә
еиҩсеиԥш адунеи ауаатәыҩса рҭоурых еиҩызсаз аера ҿыци,
Лаган иԥсҭазаареи, ашәҟәыҩҩы ихаҭа иԥсҭазареи аки-аки
еиқәҿырҭуеит.
Аҩымҭа аформа аганахьала ашәҟәыҩҩы ихатәы биогра­
фиа иадҳәаланы амемуартә ҟазшьа амоуп. Аха амемуарқәа
ржанр цқьа аҳәаақәа рыла ихыркәшаӡам. Амемуарқәа
рформала иҩушәа иҟоуп, аха амемуартә форма араҟа
сахьаркыратә хархәагоуп рольс иамоу. Ара автор ихатәы
ԥсҭазаратә мҩа мацара акәӡам ихадароу, уи амацара
акәзаргьы имаҷызма, аха!.. Автор ихатәы биографиа ари
арҿиамҭа шьаҭас, гәыцәс иамазаргьы, иараҵәҟьа акәны
иҟаӡам, уи акыр иахыгоуп, аҳәаақәа ырҭбаауп, еиҵыхуп. Ара
ахатәи ауаажәларратәи ԥсҭазарақәа иҭбаау амасштабқәа
рыла еилышьуп.
«Ахаҳә еиҩса» аԥсҭазаратә ҵабырг иазааигәоуп, иаҟәы­
гам ҳҳәеит, аха аҷыдара змоу аромантикагьы ацәтәымӡам.
Еиҳараӡак 5–11 шықәса зхыҵуа аҷкәын хәыҷы Лаган

– 482 –

игәынкыларалоуп аԥсҭазаратә фактқәа шаабо. Урҭ афактқәа
иара еизыркәкәаны анализ рзиуа даабом. Уи ус аҟаҵара
ахәыҷы иагьилшомызт. Автор ифырхаҵа изышьҭымхуа аидара даҵеимҵеит, ишәаны, изаны, икапанны, иаахҵәаны
ԥсабарала иқәра иаҵанакуа, ԥсабаратәла илшо ауп дызҵоу.
Ҳәарас иаҭахузеи, еиҭасҳәахуеит, Лаган башамаша хәыҷы
еизадак иакәӡам, зцәанырра ҵару, иҟәыбҷоу, згәырҵҟәыли,
згәынкылареи бзиоу, илыԥшааху аӡә иоуп. Аумашәа
излаҟалаз, излассирхаз уи ауп. Лаган иҳаиҳәо рахьтә
уаанӡа иаадырқәоз ыҟазаргьы, зыӡбахә имоу аԥсҭазааратә
фактқәа дышрызхәыцуа, дышрызнеиуа аспектқәа рыла
ҳрызхәыцуамызт.
Лымкаала иазгәаҭатәуп, иахцәажәатәуп «Ахаҳә еиҩса»еи» «Ацынҵәарах»-и реизыҟазаашьа. Арҭ арҿиамҭақәа
еиҿырԥшны цқьа ҳрызхәыцуазар, реиқәҿыҭра ахара игоу,
иҵаулоу, апринциптә ҟазшьа змоу, Б. Шьынқәба ирҿиам­
ҭазы ишҟазшьарбагоу бзиаӡаны иаабоит. Ашәҟәыҩҩы
«Ацынҵәарах» аҿы еиуеиԥшым аҭоурыхтә хҭысқәа ирых­
ҟьаны зыԥсадгьыл гәакьа зцәыӡыз рлахьынҵа цәгьа
ҳирбазар, «Ахаҳә еиҩса»-ҿы ажәытәан иага гәаҟрақәа
ирықәшәазаргьы, зыԥсадгьыл иазынхаз, уи зҽаларԥсны изкыз мышкы ахы, мышкы аҵыхәа алахьынҵа лаша ишазкылсыз ҳирбеит. «Ацынҵәарах» ахадаратә хаҿы Зоурҟан Золаки «Ахаҳә еиҩса» ахадаратә хаҿқәа ируаӡәку (Лаган хәыҷы
иаамышьҭахь) Бежьани сара доуҳала еишьцәа гәакьоушәа
избоит. Арҭ ахацәа аҩыџьагьы ҟазшьалагьы еизааигәоуп,
иӷәӷәоуп, доуҳалагьы ибеиоуп, қәралагьы еиҟароума уҳәо
иҟоуп. Ҳәанҳәахла акәымкәа ацәгьеи абзиеи ирылагыланы
ирбахьеит, ирхыргахьеит. Аҩыџьагьы ҳара ҳанрыхҭыгәло
рықәра рфахьеит, аҩыџьагьы хьаԥшны рыԥсҭазаара алҵ­
шәақәа еихыршьаалоит, еиздыркәкәоит. Заурҟан Золак аублаа (аубыхқәа) дреиуоуп, рцынҵәарах иоуп, аха ианшьцәа
аԥсуаа ракәын. Ишдыру еиԥш, аублаақәа хылҵшьҭралеи (генезислеи) бызшәалеи аԥсуаа иаҳзааигәаз жәларын. Бежьан
атипра зуа аԥсыуа нхаҩуп. Аҩыџьагьы ҳажәлар жәытәнатә
аахыс традициала иныҟәыргоз аҟазшьа бзиақәа ҳаракны
изку, ауаҩытәыҩса иреиӷьу ицәаныррақәа еизырҵәаны излоу уаауп. Ирныԥшуеит ахара ахәыцра, ирымоуп аԥсҭазаара
аԥышәеи аԥсабареи ирырҭаз аҟәыӷара.

– 483 –

Заурҟан Золак иеиԥш Бежьангьы ажәлар рлахьынҵа зегьы
иреиҳау хәыцырҭас имоуп. Аха разҟыла, насыԥла, лахьынҵала
Заурҟан Золаки Бежьани еиҩшоуп, еиҩшоуп ахаҳә еиҩса еиԥш.
Аумашәа иубаша, ашәҟәыҩҩы еиуеиԥшым ассоциациақәа
уззырҵысуа символны иигаз, иқыҭа гәакьа Ҷлоу Лаганиахә
реалла ишьҭоу ахаҳә еиҩса азганк ҿыцха ишьҭоуп, уи сара
Заурҟан Золак ижәларгьы иаргьы рразҟы цәгьа иасимволушәа
избоит. Ахаҳә даҽа ԥҽыхак агәышҵа аҟьаԥсра аҩада ирханы
ишьҭоуп. Уи сара Бежьан иразҟы лаша, иажәымҭа шкәакәара
иазҳәоуп ҳәа сгәы иаанагоит. Бежьан ахәхәа дқәыԥсычҳауа
ианагь хьаас имоуп ижәлар ахьеиҩсахаз. «– Ее, гиди, сабиц, ахырзаман ҳақәшәаран ҳашԥаҟаз?! Ажәытәӡа зны,
ижәдыруеит, анцәа иҿагылаҩ, Абрыскьыл фырхаҵа иаҳәа
цҳафыр ҩбаны еиҩнашеит ахаҳә, убас амҳаџьырра ҳԥызгалаз
џьоукы, – нырцә, нарқәацашьа змама амшын ҳабжьаҳаит!»* –
иҳәоит иара ижәлар знысхьоу анааигәалашәалак.
Зыжәлар анеибгаз аӷьараҳәа ирылагылаз, урҭ ргәырӷьа­
реи ргәаҟреи рыцеиҩызшаз, рынҵәарагьы иашаҳаҭхаз
Заур­ҟан Золак иԥсрагьы гәыҿкаагоуп. Уи аԥсҭазаара
импы­ҵанҵәеит, импыҵабеит. Аԥсҭазаара дацәыбнамлар
ада ԥсыхәа имам, дызхааныз аҭоурых хҭыс џьбарақәа дза­
ҵәыртәит, иҟар хырҽит. Аԥсҭазареи иареи акагьы рзеилам, излеидҳәалаз арахәыцқәа зегьы ԥыҵәҵәеит. Иара
хаҭала дыԥсаанӡа игәыӷрақәа зегьы еилаҟәыбаса ица­хьеит,
рыԥҽыхақәагьы инаргӡаны инапы рыхьирсыртә дыҟам.
Игәырҩеи иареи еизынханоуп ишыҟоу.
Ароман «Ацынҵәарах» анҵәамҭаҿы абызшәадырҩы
Шәа­рах Кәаӡба иԥсадгьыл Аԥсныҟа ихынҳәра аҿҳәара
анааи, Заурҟан Золак дынижьуеит дзаҵәны, ҭоурыхтә
перспектива имаӡамкәа. Золак ачымазара дахҭакны да­моуп,
иԥсра ааигәахахьеит, «амшцәгьа еиԥш дхәарчаруеит…»**
«Ҵоуп, қьыбжьык ихәлшәомызт, иахьынӡаилшоз иҽиҟажон,
аха ибла ҭаҳақәа рынаԥшышьеи иеимҳәашьеи рыла ихьаа­
қәа шыӷәӷәаз ҩашьомызт. Ӡык налбааидон, ихҭакны аҭаҭын
дахон акәымзар, афатә мап ацәикхьан» (ад. 427).
*Б. Шьынқәба. Ахаҳә еиҩса. Ароман. Аҟәа, 1983 ш., ад. 117.
** Б. Шьынқәба. Иҩымҭақәа реизга. Ахԥатәи атом. Аҟәа, 1979 ш., ад. 427. Аринахыс ароман «Ацынҵәарах» аҟнытә ацитатақәа зегьы абри аҭыжьрала иаагоуп.

– 484 –

Шәарах Кәаӡба излаиҳәо ала, Заурҟан Золак иԥсра ахьихь­ӡаз
атәым дгьыл аҿы «ааигәасигәа џьара уныдыххыланы ҳақьымк
дааугап ҳәа уҟазу, ус аӡә машәыршәа дҳаднагалаӡаргьы,
Заурҟан иҳаиҳәахьан, имԥынҟа дшықәимыжьлоз» (ад. 427).
Заурҟан акыршықәса шниҵызгьы иеизадоу ҭаҳмадак иԥсра
еиԥшым уи иԥсра, итрагедиатәуп. Асовет Аԥснынтәи уа командировкала абызшәа аҭҵааразы инеиз аԥсуа лингвист
Шәарах Кәаӡба дахьибаз, дахьиацәа­жәаз заҵәык ауп Заурҟан
Золак иԥсымҭазы иаҵәас зылашара иқәыԥхаз, игәы зҟычуа.
Уи атәы иара ихаҭа Шәарах Кәаӡба ихы иқәыкны ианеиԥырҵуа
аҽны иҳәоит агәымбылџьбара илаӷырӡ аанагартә:
«Дад, угәы рҭынчны умҩа уқәла, лассы сыбзиахоит, сара
усцәымшәан… Иамуӡакәан сынарцәымҩа сықәларгьы,
иаҳҳәеит ҳәа, адунеи зынӡак ихысымфааӡозар, сгәы раҳаҭны
сцоит уахь; сыԥсы шҭаз зжьы салҵыз аԥсыуак дызбеит,
сыгәҭыхақәа зегьы иасҳәеит, агәра згаратәгьы исаҳаит,
аԥсуааи Аԥсни еигымкәа ишыҟоу!» (ад.428).
Бежьангьы агәаҟра дуқәа ихигахьан, дзаҵәынгьы дынхахьан, аха ижәлар рыхәҭак реиԥш иԥсадгьыл иҽазынирхеит
ииулакгьы. Заурҟан Золак ижәлари иареи реиԥш Бежьан
ижәларгьы амҳаџьырра иаԥыхьашәеит. Иаб, иаҳәшьцәа
ҩы­џьа, иашьа еиҵбы, иара ихаҭа иԥҳәыси иареи мчыла ихырҵәаны иргоз ажәлар ирылаҵаны идәықәыргалт.
Аха аҵыхәтәан иԥҳәыси иареи бналан игьежьит. Егьырҭ
иҭахцәа амҳаџьырра иахьагаз илыбжьахәаша ицеит. Бежьан
дгьежьны иабацәа рқьаԥҭаҿы длеин еиқәыхьшәашәахахьаз
ахәшҭаараҿы амца еиқәиҵеит. Ажәытә аамҭа иага
дкыднаҟьазаргьы, аҟазшьа ӷәӷәа аарԥшны дхан­деиуан
тәамҩахә ҟамҵакәа. Иабацәа рыдгьыл дықәӷьацеит,
ииаҵәахәгьы мыӡит. Ҭаацәала, ихы-ихшара деиҵаҩҩы
дшьақәгылеит. Игәыӷырҭа ду – имаҭа хәыҷы Лаган икәа
дҭаршәны диааӡоит. Аҵыхәтәан иаџьал ааны дыԥсуеит.
Ҳәарас иаҭахузеи, ҭаацәара дук, ҭаацәара хазынак еиҵа­
зааӡаз аиҳабы дахьыԥсыз икәшамыкәша иҟаз ргәы иалсит. Аха агәалсрақәагьы иакуп, иҩбоуп. Бежьан иԥсра
ԥсабаратәуп, ԥшьынҩажәи жәаба шықәса инареиҳаны
иниҵит. Уи Заурҟан Золак иԥсра еиԥшым,итрагедиатәым.
Заурҟан Золак дҵыхәтәадан. Уи уаҵәтәи амш ахьимамыз азоуп иаҩсхьаз иԥсҭазаара уадаҩи иареи еизынха-

– 485 –

ны, иаҩсхьаз агәалашәара абызкаҭаҳеиԥш дагәылахалан
дзыҟаз.
Бежьан иакәзар, аԥсуаа ажәаны ишырҳәало еиԥш, акаҩ­
ҳәа ашәа ҳәо ауп џьанаҭ дышцаз, иԥсра дшаԥылаз. Иҭаацәа,
иуацәа, игәылацәа, дызлиааз ижәлар анасыԥ лашахь икылызгаз Асовет мчра шьақәгылахьеит, аԥеиԥш бзиа шрауа инагӡаны агәра игахьеит, уи азы игәы каршәны дыҟоуп,
гәырҩа имам. Ас жәларык дрыгәҭылакны, иҩны дшыҟоу,
иабацәа, рабацәа ныҟәызгахьоу, рыԥхӡаша злысхьоу рыдгьыл гәакьаҿы, ииарҭа ҭынч ихы нықәҵаны аԥсра насыԥк
еиԥш иԥхьаӡоит ауп. Иԥсы ҭанаҵы абыбыц иқәмыршәкәа,
игәы дамыргакәа, гәыблыла ивагьежьуа, ихагьежьуа имаҵ
зуа, дыԥсыр знапы дықәыргыланы ҳаҭырқәҵарала дызжуа
аџьџьаҳәа ауаа икәыршаны иҟоуп. Зегьы раҵкысгьы иԥсы
злоу ииаҵәа шаша, имаҭа хәыҷы Лаган ахьыбӷьыш еиԥш димоуп, изҳауеит.
Заурҟан Золак иага дхаҵа ӷәӷәазаргьы, хаҭала аԥсра
иацәшәо аӡә иакәымзаргьы, иажәымҭа еиқәаҵәоуп. Хаҵак
иаҳасабала Бежьан иаҵкыс деицәаӡамызт, ахаҵа иқәнагоу
агәгьы изҭан, аха дылбааздаз, дзыхәлазыршәыз аҭоурыхтә
ҭагылазаашьа џьбарақәа ижәларгьы иаргьы ириааит.
Иажәымҭа гәырҩа цәгьала иҭәуп, адәныҟа иага инирԥшырц
иҭахымзаргьы, иага иҽирӷәӷәаргьы, илаӷырӡ дахәаҽуеит.
Трагедиа дуӡӡоуп иԥсра, наҟ-наҟтәи абиԥарақәа рзы
шәаџьҳәаҩыс изыҟаларц зылшаз Б. Шьынқәба игуманисттә
баҩхатәра ду ауп.
Бежьан иакәзар, иажәымҭа шкәакәахеит, иажәымҭаз
аҭагылазаашьақәа арыӷьарахь изыгьежьит. Ҩынҩықәра
шнимҵуа идыруеит. Аха аԥсҭазаара игәы ахшәаны, Заурҟан
Золак иеиԥш зегь импыҵышшаны дыҟам. Уимоу, иԥсымҭазы
аԥсҭазара ҿыцӡаны дахәаԥшуа, дазхәыцуа, игәы ацԥыҳәо
дыҟоуп. Аԥсрагьы дазыҟаҵоуп, дазхиоуп. Иблақәа хтны,
ԥсабаратәла шьҭа хырԥашьа змам акы шакәу дырны,
ишьҭахьҟагьы игәы ҭынчны даԥылоит. Дызлатәоу зегьы
ргәыбылра ицуп. Агәра ганы дыҟоуп иԥсҭазара ҵакыданы
ишихимгаз. Бежьан иԥсра, аԥсра бзиа ззырҳәо ауп.
Инагӡаны рыгәра ҳгоит абарҭ иара иажәақәа: «Сыԥсад­
гьыл кажьны санымца, иаргьы сзыҳалалхеит, ишыжәбо,
сыдгьыл гәакьа сықәӷьацеит. Исыхшаз сԥацәа, урҭгьы

– 486 –

ирхылҵызи дареи еиҵаҩҩы, зегь шеибгоу сара сыхараҭ мҩа
сықәлоит, сыԥсадгьыл аҿгьы иҟалоит сыбӷаҭыԥ…» (ад. 211).
Сахьынӡаиашоу сыздырам, аха ашәҟәыҩҩы Бежьан «дахьишьыз» даҽа идеиакгьы аҵызбаауеит: ажәытәра мԥсыр
ҟалом, иԥсыроуп, аха уи бзиарақәас иамоу еиқәҳархароуп,
зыԥсы ҭоу ирзынхароуп. Ашәҟәыҩҩы Бежьан «ишьрала»
ииҳәарц ииҭахыз даҽакала еилаҳкааргьы ҟалоит ҳәа сгәы
иаанагоит: ауаҩы аԥсабара ииааины дымԥсыр анамухгьы,
абырг, ақәра ду змоу дыԥсааит, аҿар, аиҵбацәа шеибгоу.
Доуҳала Бежьан ԥсра иқәымхароуп, мамзар аԥсҭазара
изакәызаалак ҵакык амамкәа, игьамаданы иҟалоит. Бежьан
ихаҭа дыԥсызаргьы, даҽа Бежьанк дгылароуп, Бежьанраа
ыҟамзар ауаҩра захьӡу ыӡит ауп иаанаго. Иара ихатәы ԥсра
трагедиоуп ҳәа дахәаԥшӡом, ишыԥсабаратәу заманалаҵәҟьа
идыруеит, убри аҟнытә ирониала дазыҟоуп аҟароуп. Аԥсра
аҵкыс игәыӷрақәа аиааихьеит. Уи ус шакәу абарҭ абра иаазго
иара иажәақәагьы ибзианы ирныԥшуеит:
«Сгәы цәгьахеит, шәымбои, дадраа! Схы ишакәым избоит, иааит ҳәа сыҟоуп ани сыззыԥшыз? – аҵыхәтәантәи
иажәақәа дааԥышәарччаноуп ишиҳәаз, – арахәқәа ашҭа
иҭышәцахьоума? Уи ажә ӷра шынкахьара иҟоуп, цқьа
шәахылаԥш, амарџьа» (ад. 208).
Заурҟан Золак диеиԥшны Бежьангьы ихатәы ԥсҭазара
аҵкысгьы ижәлар рынасыԥи иҵыхәтәа амырӡреи хәыцырҭас
имоуп, санԥслак ашьҭахь аҭахызаргьы адунеи еимаҵәааит
ҳәа ихәыцуа дреиуам. Уимоу, аҵыхәтәанӡагьы ауаа рымацара
ракәым, арахә-ашәахә, анхара-анҵыра уҳәа дызхьымӡақәаз
дрызхәыцуеит:
«– Саид, дад, улаԥш рхыз сыҷкәынцәа, сҭаацәа. Еҳ, сабиц, саныҷкәыназ, сымч анҭаз ари аҟара адгьыл сымазҭгьы,
нхара дук сзыҟамҵаргьы, сгәазхара сықәмхандеиуази?
Акәаранырцә афасара икыду хысҿоит ҳәа сгәы иҭан,
сахьымӡеит умбои, Саид, дад!» (ад. 209).
Иҟазшьарбагоуп Бежьан дыԥсуа даналага аҳақьым мап
ахьицәикуа аҭыԥ. Иабхәындцәа аҳақьым данизнарга, иара ус
иҳәеит:
«– Даазгаз шәаҳаҭыр шбатәу здыруеит, гәыбӷан сышәҭа­
рым, аха сара аҳақьым дысҭахым, хәшәыда-быӷь­шәыда
сыбзиахоит. Уаҵә ашарԥаз сгыланы рашәара сцап ҳәа сгәы
иҭоуп! – аҵәы налаҵан дцәажәеит аҭаҳмада.

– 487 –

– Заҟа шықәса ухыҵуазеи? – иаалырҟьаны дҵааит афершал.
– Заҟа схыҵуа сыздырӡом, ишубо, сааиижьҭеи адәы
сықәуп, амала, ҽааны уажәааны ррацара саҵанакып ҳәа
сгәыӷуеит…
Итәақәаз рахьтә ачча зызнымкылақәазгьы ҟалеит. Афершал изҵаара рацәак ишыманшәаламхаз идырын, анаԥ­
шааԥшра хҭеикит» (ад. 212).
Анаҩсҟа Лаган излеиҳәо ала, Бежьан иԥҳа, иҷкәынцәа,
иабхәараа, иара ус чмазаҩбара иааины итәаз абыргцәа инадыркны акыр иҳәеит-ичеит, аха ԥсыхәа рзамҭеит, афершал имԥынҟа дықәимыжьлеит. Уи ицымхәрас хаҵа ашәак
дазыӡырҩыр, аҽыуаҩ хаҵа иҽышьҭыбжьгьы иаҳар иҭахуп.
Излаабо ала, Бежьангьы Заурҟан Золакгьы рыԥсымҭазы
аҳақьым мап ицәыркуеит, аха досу рмапкра мативқәас иамоу еиԥшӡам, ихаз-хазуп. Бежьан аҳақьым мап ахьицәикыз
скептицизмӡам, ареалтә ҭагылазаашьа изҩыданы (урыс­
шәала «трезво» ҳәа изышьҭоу) азыҟара, изҩыданы адкылароуп иаанаго. Аԥсра ирониала дахьазыҟоу иҟазшьа аӷәӷәара,
адинамикатәра шьақәнарӷәӷәоит.
Заурҟан Золаки Бежьани рразҟқәа еизыркәкәаны,
еиҿырԥшны ҳрыхәаԥшуазар, аџьар еиԥш еихдоушәа иҟоуп:
Золак иажәымҭа аҵкыс иҿамҭа (иԥсадгьыл аҿы даныҟаз)
еиӷьызҭгьы, Бежьан иҿамҭа аҵкыс иажәымҭа хараӡа еиӷьхеит.
Ара иаҭыԥуп ҳәа иԥхьаӡаны иаҳгәалаҳаршәар сҭахуп аԥсуаа
рҿы жәытәнатә аахысгьы «уажәымҭа цәгьахааит» – ҳәа
шәира дуны ишыҟоу, «уажәымҭа бзиахааит» ма «уажәымҭа
шкәакәахааит» – ҳәа ныҳәаԥхьыӡ дуны ишыҟоу.
Ишдыру еиԥш, аԥсуа жәлар рҭоурых аҿы итрадициа
дуны иҟалаз амҳаџьырра атема аԥсуа шәҟәыҩҩцәа аӡәырҩы
ихҭакны ирымоуп аханатәгьы. Д. Гәлиеи С. Ҷанбеи инадыркны ҳашәҟәыҩҩцәа ари атема анс акә, арс акә иахьагьы ргәы иҭыхоит. Б. Шьынқәба иакәзар, амҳаџьырра атема ипоезиагьы ӷәӷәала ианыԥшит. Ари атема ироманқәа
иреиҳау «Ацынҵәарах» азикхьан, аха «Ахаҳә еиҩса»-аҿгьы
уи аҭыԥ маҷымкәа иаиҭеит. Иаҳгәалаҳаршәап абду Бежьан
уи аӡбахә инарҭбааны дшалацәажәо. Автор амҳаџьырра атема «Ахаҳә еиҩса»-ҿы аҭыԥ маҷымкәа иахьеиҭаз аушәақәа ус
баша иҟамлаӡеит. «Ацынҵәарах» аҿы аԥсадгьыл зцәыӡыз,

– 488 –

зегь шицәыӡыз ҳирбазар, «Ахаҳә еиҩса»-ҿы амҳаџьырра
азҵаара зынӡа даҽа ганкахьала, даҽа аспектк ала иӡбоуп, Бежьан иеиԥш зыԥсадгьыл акамыжьра зылзыршаз аҭоурыхтә
перспектива рзылашеит. Сгәанала абри аҵыхәтәантәи
ахшыҩҵак инеиҵыхны иаҳирбарц азоуп ашәҟәыҩҩы ироман ҿыц аҿы амҳаџьырра атема аҭыԥ маҷымкәа изаиҭаз.
«Ахаҳә еиҩса» азеиԥш идеиатә хырхарҭа аганахьала уаҩы иаҿирԥшыр ҟалоит ҳәа сгәы иаанагоит ҳмилаҭтә
сахьаркыратә литература ашьаҭакҩы Д. И. Гәлиа ироман
«Камаҷыҷ». «Ахаҳә еиҩсеи» «Камаҷыҷи» рмаршәа кны
еиҿырԥшны ҳахәаԥшуазар, излеиқәҿырҭқәо акык-ҩбак,
иналк-ҩалкны ахадаратә моментқәак, ахадаратә зеиԥш
ҟазшьақәак ҳаԥшаар ҟалоит. Ҳәарас иаҭахузеи, изызку
апроблемақәа, урҭ раарԥшышьа уҳәа рыла арҭ аҩымҭақәа
хаз-хазӡоуп. Аха аҩбагьы еидызкыло, ирзеиԥшу рахьтә ихадароу аԥсуа жәлар рԥеиԥш лахьынҵа азхәыцра, уи ахӡыӡара
иахьазку ауп. Хронологиала дара иаадырԥшуа аамҭақәа
еихык-еиҵыкны, еишьҭагылоума уҳәо иҟоуп. «Камаҷыҷ»
еиҳараӡак аамҭас иаҵанакуа Октиабртәи асоциалисттә револиуциа алаамҭалазтәи жәаба-жәохә шықәса ракәзар, «Ахаҳә
еиҩса» Октиабр иацааиз актәи ажәашықәса амҽханакуеит.
Аха, ишдыру еиԥш, абри аамҭа кьаҿ иалагӡаны ҳажәлар
рсоциал-економикатә ҭагылазаашьаҿы шьаҭанкыла аиҭак­
ра дуӡӡақәа ҟалеит. Урҭ аиҭакрақәа Б. Шьынқәба ҳзыхцәажәо
ироман аҿы аҵәы иахаҵаны, аушәақә цәаҳәа заҵәык ала,
декларативтәла, иахьаҭахымгьы аԥхьаҩ иқьышә инықәкуа
акәымкәа, сахьаркырала иҵауланы, аԥси­хологиатә еиҿы­
харақәа ирымазгьы мӡакәа, иҵарны иаарԥшуп.
Убас шакәугьы, зыӡбахә ҳамоу аҩымҭақәа аҩбагьы
хадаратә зеиԥш хыҵхырҭас ирымоу акоуп. Уи аԥсуа жәлар
рыбзазароуп. Абри аганахьала ҳрыхәаԥшуазар, азеиԥш
идеиатә хырхарҭа анаҩсгьы арҭ аҩымҭақәа рзеиԥш хыҵ­
хырҭагьы еиднакылоит. Абас, абри аганахьала аҩымҭақәа
аҩбагьы рышьхәақәа еивҵоуп, еизааигәоуп, рдацқәа акоуп,
изқәыиааз, излыиааз, изырчаз еиԥш традициак ауп.
Иазгәаҳҭар ҟалоит аинтерес зҵоу деталь хәыҷыкгьы:
«Камаҷыҷ» аҿы ахҭыс хада ахьымҩаԥысуа ақыҭа ахьӡ
нҭкааны иҳәаӡам, акәшамыкәша иҟоу зегьы рыхьӡқәа
ҳәоуп. Убри ала ҳара гәныхәыҵсҭала акәзаргьы ахҭыс хада

– 489 –

ахьымҩаԥысуа Аӡҩыбжьа ма Уарча ауп ҳҳәартә иҟоуп. Иара
убасҵәҟьа, «Ахаҳә еиҩсаҿы» ахҭыс хада ахьымҩаԥысуа
ақыҭа ахьӡ нҭкааны иҳәаӡам, аха зыӡбахә ҳәоу аҳаблақәа,
аӡқәа, егьырҭ агәыла қыҭақәа, рыла џьабаада еилаҳкаауеит
ашәҟәыҩҩы иқыҭа гәакьа Ҷлоу шакәу.
Хыхь ишаҳҳәаз еиԥш, ароман «Ахаҳә еиҩса» хыԥхьаӡара
рацәала азҵаарақәа ркомплекс ықәыргыланы сахьаркыратә
ажәала иаӡбоит. Аԥсадгьыл абзиабара, ажәытә традициа азыҟазаашьа, аԥсуаа рҿы ԥсабаратәла амилаҭтәи
аинтернационалтәи цәаныррақәа реизыҟазаашьа, ааӡара
аус, аџьаус, адгьыл, ацәгьа, абзиа, агәырҩа, агәырӷьара
рзыҟазаашьа, аҵасқәа, ақьабзқәа, асасдкылара, аԥсра, абзара – инықәырԥшшәа акәзаргьы абас иҟоуп ароман апроблематика. Арҭ атемақәа зегьы цәыргоуп атипра зуа аԥсыуа
ҭаацәарак иадҳәаланы, уи ахадаратә хаҿы Лаган дызлыиааз
аҭаацәароуп. Уи иадҳәалоуп ауацәа, аҭынхацәа, агәылацәа
ааигәатәиқәа, ахаратәқәа. Ибзиаӡаны иаабоит жәларык
рыбзазара ганрацәала, еизыркәкәаны ҭаацәарак иалазарц,
иагәылазарц шалшо.
Лаган иабду Бежьан иҭаацәара иԥшӡоу, агәыблреи, ауаҩ­
реи, аламысцқьареи, иҳараку аморалтә хымҩаԥгашьеи злоу
ауаа рыла еибыҭоуп.
Ароман иқәнаргыло рахьтә иалукаартә иҟоуп ааӡара
проблема. Аԥсуа жәлартә педагогика «Ахаҳә еиҩсаҿы»
заҟа ихаҭәааны иаарԥшу аҟара иаҳзырбо иахьа уажәраанӡа
даҽа сахьаркыратә ҩымҭак ҳамамызт. Уи ус шакәу
агәра ҳгоит еиҳараӡак Бежьани уи имаҭа хәыҷы Лагани реизыҟазаашьақәа рҿы. Бежьан имаҭа лымкаала
дыгәцаракны димоуп, игәыӷрақәа зегьы уи идиҳәалоит,
илаԥш дыҵиршәом, ишырҳәало еиԥш, имаҟахы дадҳәаланы
димоуп. Иаҳгәалаҳаршәап абду Бежьан иԥсҭазаратә ԥышәа
ду, ихаҭа ибзианы иидыруа еиуеиԥшым аџьаус хыкқәа,
ауаҩра, аамысҭашәара, ахыымҩаԥгашьа бзиа имаҭа хәыҷы
ишиирҵо, ишилаиааӡо. Ихылҵшьҭра ихазмыршҭыша иаба­
цәа рҭоурых иазкны ажәабжьқәа изеиҭеиҳәоит., Абрыскьыл
ихҳәаау аҳәамҭа инаркны ажәлар рҟәыӷара ҵаула зныԥшуа
ажәабжьқәеи алакәқәеи изеиҭеҳәоит. Аамсҭашәала, ирԥш­
ӡаны акрыфашьа, атәашьа, агылашьа, аҽықәтәара, абаҩр­
ҵәыра инадыркны уи имаҭа илаимааӡо, иимырҵо арбану!

– 490 –

Араҟа, хымԥада, иазгәаҭатәуп лымкаала Абрыскьыл
ихыԥша Лаган идунеихәаԥшышьа ашьақәгыларазы акырӡа
аҵанакуа ишыҟалаз. Абрыскьыл изку ажәытә фырхаҵаратә
ҳәамҭа аԥсуа жәлар рдоуҳатә культураҿы ҭыԥс иааннакыло
ара инеиҵыхны исҳәоит ҳәа салагом, еилкаауп идуӡӡоу ак
шакәу. Иара асиужет рхы иархәаны ашәҟәыҩҩцәа аӡәырҩы
арҿиамҭақәа аԥырҵахьеит, еиуеиԥшым аҵарауаа наукала
иҭырҵаахьеит. Абрыскьыл ихьӡ иадҳәалоуп Б. Шьынқәба
иқыҭа гәакьа Ҷлоу иҟоу Аԥсны анҭыҵгьы акыр хара еицырдыруа аҳаԥы, насгьы Лаган уажәы-уажә еиуеиԥшым
аситуациақәа ирныршәаны зыӡбахә иҳәо ахаҳә еиҩса. Лаган
ҭыԥк аҿы иҳәоит:
«Жәлар рҳәамҭақәа рахьтә раԥхьаӡа ан лкыкахш еиԥш
сҟырҟы зырхәыхәыз иреиуоуп Абрыскьыл изкыз ажәытә
жәабжьқәа.
Исаҳауан урҭ сҭаацәа рҿы, зегь раԥхьаӡагьы, сабду иахьтә.
Ҳара ҳқыҭан арҭ аҳәамҭақәа, аԥашә рацәа змоу аҵла џар­
џар иаҩызан, дыԥҳәыс, дхаҵа, ахәыҷқәаҵәҟьа инадыркны,
алакә фырхаҵа иажәабжьк згәаламшәоз иԥшаара уа­даҩын.
Аха, шьарда зымчу анцәа ду иҿагылара згәаӷьыз Абрыс­кьыл
иажәабжь ус аламала иалацәажәомызт, ирым­ҳәар анамухгьы, сабду иеиԥш, ҭаҳмадцәа нагақәак иаацәырыргон, амала ианырҳәозгьы, иареи дареи иац иааиԥырҵызшәа аԥсы
ахаҵаны ицәажәон. Абрыскьыл иажәабжь ус ашәангьы ма
аԥхьарца ианҵангьы ирҳәомызт» (ад. 37).
Абри аҭыԥ мацарагьы еилыхха иаҳнарбоит ахәыҷы
идоуҳатә шьақәгылараҿы Абрыскьыл изку аҳәамҭа заҟа
анырра ҟанаҵаз.
Бежьан ажәытә жәабжьқәа имаҭа изиаиҳәо, ажәытәра
дзагәылаирԥшуа, уахь дагәылеихаларц, уахь диргьежьырц
акәӡам. Ажәытәра имаҭа ирдырра зиҭаху, иара иҳәалоит
еиԥш, «ииаҵәахә» (Лаган изоуп изиҳәо) уаҵәтәи амш цқьа
еиликаарц, абиԥарақәа реимадара мыӡырц, урҭ рҵеира
даԥсахарц азоуп. Ԥхьаҟа ҳцарц, уаҵәтәи амш иахьатәи
аҵкыс еиӷьны ҳаԥыларц азоуп ашәҟәыҩҩы и-Бежьан иацтәи
амш Лагангьы ҳаргьы ҳзагәылаирԥшуа, ҳзазирхьаԥшуа,
цқьа ҳхаҿы иааганы игәнаҳкыларц зиҭаху. Иҳаҩсхьоу аамҭа
аҟынтә иабалак, иааиԥыхьашәаз ракәӡам автор (Бежьангьы) иалихуа, иалихуеит иахьеи уаҵәи иҳахәаша, иахьатәи

– 491 –

уаҵәтәи ҳаԥсҭазара амаҵ азызуша, еицазымкша, иацхрааша. Бежьан имаҭа дырқәасаџьуа диааӡоит, аха аинкубатор дыхнахызшәа дхьатиԥатиуа дҟалар иҭахым. Аԥсҭазара
ауадаҩрақәагьы шагымхо идыруеит, убарҭ дзықәшәарц зылшо ауадаҩрақәа дрыҵамҟьыцыртә, дрыҵамхартә дрызирхиоит. Баша бзазаратә уадаҩрақәа ракәым, иӷәӷәоу гәаҟрак
дақәшәаргьы иҽаимҭартә ачҳареи ахынкылареи илаиааӡоит.
Араҟа аинтерес агым ҳәа сгәы иаанагоит аԥсуаа рхәыҷқәа
астресстә ситуациақәа рычҳалартә ирааӡоит ҳәа америкатәи
аҵарауаҩ Сула Бенет иахьазгәалҭаз. Уи иазкны аҵарауаҩ
илыҩуеит:
Бежьан егьырҭ хыԥхьаӡара рацәала иҵоураны имоу
аҟазшьақәа инарылукаартә иҟоуп ааӡаҩ ироль ду ахьынаигӡо.
Иара иҵанакуа аҭаацәараҿы амал, аԥсыцәгьара, ақьаф еижьага, адәахьтәи аҽырԥшӡара мацара уҳәа реиԥш иҟоу,
доуҳала иԥсадоу ауаҩы дхызхуа аҟазшьа бааԥсқәа ракәӡам
хәы зманы иҟоу, Бежьан иҭаацәараҿы еиҳабгьы, еиҵыбгьы
бираҟ ҳасабала ишьҭыхны ирымоу, неилшәара зқәымкәа
изыхӡыӡо, зегь ирыцку, пату зқәу ауаҩреи, агәеизыблреи,
агәцареибакреи, ацқьареи, аламыс зҩыдареи роуп. Араҟа
аҳра ауеит ҵҩа змам ақьиара. Бежьан иҭаацәара бзиабарала, қьиарала еивҵарпапаны иҭәуп. Ихаҭа имаҭа Лаган
имацара иакәӡам ақьиареи ауаҩреи злаиааӡо, урҭ ргәаӷь
икәшамыкәша иҟоу, дназыдкьысло зегьы имеилагаха,
меигӡарахда иԥсаҟьаны ирылаиԥсоит.
Бежьан иҭаацәаразы иҿыцӡоу зҵаараны иаақәгылеит
аҵара аус. Иара дызхааныз аамҭақәа рзы анхацәа рҿар
аҵара лашарахь ркылгара хьаас измадаз? Аха Аԥсны Асовет мчра анышьақәгыла аҵара азыҟазаашьа шьаҭанкыла
еиҭакхеит. Аҵарадара арӡра ҳәынҭқарратә масштабла нап
аркхеит, ана-ара аликбез аӡбахә рҳәоит, ана-ара ақыҭақәа
рҿы ашколқәа аадыртуеит. Аха анхаҩы иԥсихологиа иаразнак аҽазыԥсахуамызт, ҵарада ԥсыхәа шыҟам иаразнак аилкаара зцәыуадаҩыз маҷмызт. Убри аҟнытә Ла* Сула Бенет. Предпосылки долгожительства. В сб. «Феномен долгожительства»,
М., «Наука», 1982 г., с. 207.

– 492 –

ган аҵарахьы ишьҭра иаби иани (лымкаалагьы мыцхәы
ихӡыӡо иан) кәанызанралоуп ишырыӡбаз. Бежьангьы имаҭа
аҵарахьы ишьҭра иаразнак имыӡбеит, даззырхәыцшаз ауаа
данықәдырԥш ашьҭахь ауп ианиӡбаз. Аамҭа ҿыц азы ҵарада
уаҩ дышхәарҭам нагӡаны ишеиликааз агәра ҳдыргоит
иԥсымҭаз ииҳәо иажәақәа. Уи атәы далацәажәо Лаган
иаҳзеиҭеиҳәоит: «Смаҭа хәыҷы дабаҟоу? – амҩа насырҭан,
иаԥхьа саагылеит, иҵысҵысуа зҿааирхаз инапы ааныскылеит, инацәкьарақәа хьшәашәаҩанҭхьӡа, изакәызаалак
ԥхаԥсык рыламызт, иаԥхьа снышьамхнышгылеит…
– Иумоу зегь уҭиуазаргьы, аӷәыцәҳәы ушықәтәоу удыруазаргьы, – ҟыҳы, у-ут анаасын! – илаԥш ԥсадақәа саб ишҟа
инаирхеит, – абри ухҭылзаҵә аҵара даназук, аҵара нагӡа
ирҵа, ус анакәымха, анхаҩ бзиа илҵыртәы дааӡа, уахьгьы
деиуамкәа, арахьгьы деиуамкәа, дхыбжаҿыбжаны днумыжьын…» (ад. 214–215).
Хазы инарҭбааны иахцәажәатәуп аԥсуа нхаҩыжәлар традициала аџьаус ишазыҟоу атәы концентрациа азуны Бежьан иҭаацәара ишаныԥшуа. Аҭаацәара иалахәу зегьы уаа
хандеицәоуп. Арахә рааӡоит, ажьи, абамбеи, аҭаҭыни аадрыхуеит, ауҭраҭых рымоуп (уи Бежьан имшарылаӡо ажәхьа ҳәа
дашьҭоуп), ауасҭара злоу дубап. (Иаҳҳәап, Лаган иаб иашьа
Елызбар дуасҭа бзиоуп). Ахацәа цәаӷәоит, аҽаҩра аадрыхуеит,
ажь рҭаауеит… Аҳәса ракәзар, аџьыкахра инаркны аҩнусқәа
зегьы ирҿуп, амаҭәа рӡахуеит, аласа рхахоит, ирԥоит, ма
ауа­па алырхырц идрапоит. Ажәакала, уаха-сахаҳәа рхатәы
махә­ҿала иаарыхны рхы ныҟәыргоит. Рысас, рнеи-рааи
рацәаҩуп. Аха аџьабаа ахьырбо азы аӡәы ихы дахашшаауа,
дықьуа, дӷызуа даабом, џьара еиқәгәамҵуа, ихәыҵибажаауа,
иакәым ажәак еибырҳәо, еибажьо, ма ишәииԥшьиуа иаабом.
Бежьан иҷкәынцәа Елызбари, Бадреи, иареи реизыҟазаашьа
далацәажәауа Лаган иҳәоит: «Иҷкәынцәа иара зны-зынла
дырзаӷьлон акәымзар, дара рыбжьы ҩеиҵыхны раб игәы
ԥызжәаша ажәа наак, ма иҿагыланы акы имаркуа сара исымбацызт» (ад. 54).
Бежьан иҭаацәара иалахәу рымацара ракәым, дара зланхо ргәылацәа, рыуацәагьы реизыҟазаашьақәа цқьоуп,
маҳагьарак џьара иҟьалангьы ирыдаабалом. Изыҩноу
рыҩнқәа (амаҵурҭақәа) ханҵәцараха иауҟаху, ахчнызеи,

– 493 –

алыӷәреи, архышьнақәеи, ахәблақәеи инадыркны алҩақ
рхьы­кәкәа иҟазаргьы, дара ауаа рхаҭақәа ауаҩытәыҩсатә,
аламыстә цқьара иреиҳаӡоу кодекск аҳасабала иршьоит.
Урҭ реизыҟазаашьақәа аханҵәцарақәа ирыҩноу аӡәырҩы
рыҵашьыцыртә иҟоуп. Ауаа реизыҟазаашьақәа ароман аҿы
ас иахьаарԥшу аҭоурыхтә ҵабырг кылкааны, иақәыршәаны,
иашьашәаланы иҟаҵоуп. Ҵабыргыҵәҟьангьы, аԥсуаа ҳҿы
мацара акәым, апатриархал-феодалтә еизыҟазаашьақәа
аҳра ахьыруаз егьырҭ ажәларқәа рҿгьы аӡәи аколлективи
реизыҟазаашьақәа шьаҭас ирымаз апатриархал-феодалтә
нормақәа (аиҳабы пату иқәҵара, аҳәатәеиқәшәара, аиз­
хәыцра, аихаҵгылара, агәреибагара уҳәа) ракәын. Ашә­
ҟәыҩҩы иааирԥшуа аамҭа иацәтәыму изакәызаалак
ҟазшьа ҷыдак адаабалаӡом. Дара зегьы гәеизыбылралеи,
ҳаҭыреиқәҵаралеи, аамсҭашәалеи, аиҳаби аиҵби досу рҭыԥ
дырны, еилибакааны еизыҟоуп.
Лаган уажәы-уажә далацәажәоит иҭахцәа хҭацәыха ҟам­
ҵакәа аус шыруа. Бзиабара дула, иҟәымшәышәны, ихааны
дзыхцәажәо иан илызкны иҳәоит:
«Ҳамҭакы иадамзаргьы, лҿи-лнапи еиқәҵаны, џьара акы
даҿымкәа, знымзар-зны дысгәаламшәац сан. Ус акәымзи
аԥсҭазаара аҟынгьы дшыҟаз, ашьыжь зегь раԥхьа иҩагылоз,
илеихашәы ихәлаанӡа тәамҩахә лымамызт, дшаҟьон, уи
дызҿымыз ҳәа иҟазеи, уаха зегь рышьҭахь дышьҭалон. Ҭаацәа
дук рыфатә-рыжәтә, рхәы-рыԥхь лырмазеиуан, рцәамаҭәа
зегьы лара илхахон, илсуан, илӡахуан, абамба аарыхны,
ацәарҭа-ахчы зегьы бымбалыхла еибылҭон» (ад. 23).
Даҽаџьара аҭаацәа зегьы ирызкны иҳәоит:
«Ҳҭаацәа џьара акы иаҿымкәа, хҭацәыхак рыманы сара
исымбеит. Уаха ахәылԥаз ианааилатәоз ирыӡбон, дасу уаҵәы
дызлагашаз…» (ад. 29).
Даҽаџьарахгьы: «Сҭаацәа анеилахамыз аамҭа сымбеит,
аха ҭагалан хҭацәыхак ҳәа рымамызт» (ад. 62). Иаб изкны
иҳәоит: «Уи ма ажәцәеимаа иӡахуан, ма дардык, ма мҳабысҭак
сан илзыҟаиҵон, шамахаӡак акәымзар, акы даҿымкәа, иҿи
инапи еиқәыԥсаны ахаан дымтәацызт» (ад. 215–216). Иаб
иашьа изы иҳәоит:
«Саб иашьа Елызбар дуасҭан, шьыжьы, шьыбжьон,
хәылбыҽха аҩнусқәа иҽырхашәаланы, ауардынқәа ҟаиҵон,

– 494 –

аӡлагарақәа ҭеиҵон, аҳаблаҿ акәым, ҳқыҭаҿ иахьабалакгьы
амҿы бзианы ишикуаз еицгәарҭахьан. Убри аҟнытә уи «ихазыруп» ззиҳәаз акы валарҭа амамкәа иҟаҵоуп ҳәа акәын зегьы ишеилыркаауаз» (ад.173).
Аџьаус азыҟазаашьа Б. Шьынқәба ҳзыхцәажәо ироман аҿы тема дуны ишьҭыхуп, социал-класстә позициала
иазнеины, насгьы марксисттәла ииашаны иӡбоуп. Уи азы
иҳәатәу, иуҳәаша рацәоуп, аха ара ихадароуп ҳәа сгәы иззаанаго згәаҭа заҵәык ала ихсыркәшоит. Изакәу уи ауп,
Бежьан аԥхьа днаргыланы иҭаацәара иалоу уаанӡагьы
аџьаус иацәаашьомызт, ахандеира рыгӡамызт. (Б. Шьынқә­
ба ари иҩымҭа аперсонажцәа аџьа разыҟазаашьа хьаҳәа­
ԥаҳәада агәра ҳнаргоит XIX ашәышықәсазы џьоукыџьоукы аҵарауаа аԥсуаа аашьацәоуп ҳәа иахьрыхцәажәоз
шьаҭанкыла ишиашамыз), аха гәырӷьара дукгьы рнаҭомызт.
Социалла аиҟарамра рџьа акыр илыҵшәаданатәуан. Аха
аџьаус хыхьчара хадас, хеиқәырхарҭас ирыман. Рдунеи
хәыҷ, рдунеи ҭшәа иалатәан, уи аҳәаақәа изырхысуамызт.
Асовет мчра анышьақәгыла ашьҭахь ауп ҳтәыла зегьын­
џьареиԥш Аԥсынгьы аџьа ахақәиҭра иаша анаиуз. Уи
хымԥада иԥсабаратәны анхаҩы аџьа иазыҟазаашьа шьаҭан­
кыла иаԥсахит. Уажәшьҭа анхацәа рылаԥшҳәаа маҷ-маҷ
акәзаргьы аҽарҭбаауа иалагеит. Рхы иақәгәыӷуа, рымч
агәра рго иҟалеит лабҿаба. Ароман аҿы дызусҭзаалак аӡәы
дхырсасиуа ацәа даланы даабом. Инеиԥынкыланы зегьы
аԥсҭазара иазыҳаҵаҳаҵоит. Аҿар ракәым, Бежьан дназлоу
аҭаҳмадацәагьы лабҿаба ирбарҭахеит, рхатә бзазарала еилыркааит, агәра ргеит аџьа иҿыцӡоу аҵакы аманы ишыҟалаз.
Мамзар Асовет мчра аус шәымукәа шәшьамхы еиқәыршәны,
шәҿи-шәнапи еиқәҵаны шәтәаз, сара шәныҟәызгоит ҳәа
ранамҳәаӡеит. Даргьы мариа-чеиа иашьҭаӡамызт, иагьашьцыламызт. Бежьан имаҭа хәыҷы иирҵо аус хыкқәа рацәоуп.
Аха зегьы ааизыркәкәаны иаҳҳәар ҟалоит х-ажәак рыла:
аџьа абзиабара илаиааӡоит. Зхы иақәиҭу аџьа дазгәыҳәны
дыҟан абри акыр зхызгахьаз, анҵыра ду зауз ауаҩ. Аха аџьа
рҿиарак аҳасаб ала дазыҟалартә аҭагылазаашьа аниоуз
иажәымҭазоуп.
Ари апринцип ҟазшьа змоу аҭагылазаашьа ашәҟәыҩҩы
икылкааны, иҵарны, игәаҭаны ироман аҿы ареализациа

– 495 –

азиуит аԥсуа реалтә бзазара иауаршәаны. Бежьан дназлоу анхацәа рзы аџьаус иага иуадаҩзаргьы, уажәшьҭа
игәыԥҵәагаӡам, ибӷаԥҵәагаӡам, ҩнуҵҟалатәи гәаҳәараны,
зда ԥсыхәа аҟам акы акәны, рыхдырраҿы иааганы, рцәаржьы ирзаҟәымҭхо рҭахрақәа ируакны ишьақәгылт.
Ҳәарас иаҭахузеи, ашәҟәыҩҩы иперсонажцәа инцәы­
ҵаххуа аусурада акы рзымдыруа, уаҳа акы иазымхәыцуа,
даҽа ԥсҭазаратә интереск рымамкәа иҟаӡам. Егьырҭ зегьы ҳарҟәаҵып, Бежьан ихаҭа ауаажәларратә усқәа активла дрылахуп, аизарақәа рахь дныҟәоит, аҿыц жәабжьқәа
дырзыӡырҩуеит, аҿыц усқәа дрызхәыцуеит. Иаҳгәалаҳар­
шәап адгьыл анационализациа азуразы иалхыз акомиссиа дшалахәыз, уи азы ҭауади-аамсҭеи рцәынхамынхақәа,
еиуеиԥшым ахынҭаҩынҭарақәа дышрықәдыршәаз. Ах абра­
ҟагьы иара аҟазшьа ӷәӷәа ааирԥшит, ажәлар инап ианырҵаз
ламысла дахаҵгылт иахьынӡаилшоз ала.
«– Бежьан Чачаа рыдгьылшара даламцәажәааит! Дана­
лацәажәа, ҳиқәлоит, иҩнқәагьы аабылуеит, иҭаацәагь ҳҟәа­
ҟәоит!» (ад. 55) – ҳәа абрагьцәа ажәа џьбара инырҵеит,
дҳаршәоит ҳәа иалагеит, аха иара уи аус ҭакзыԥхықәра дула,
ламысла дазныҟәеит.
«– Ажәлар исыдырҵаз аус сзынамыгӡар, аибашьрахьтә
забџьар кажьны ихьагәгәа ихынҳәыз сиҩызахоит. Мап, дадраа, уаҵәы аизарахь сымцар ҟалом!» (ад. 56) – иҳәоит, ус
иагьыҟаиҵоит.
Усҟан «Адырқьаҭ! Адырқьаҭ!» – ҳәа ианеилаз акәын.
«Адырқьаҭ» ҳәа зыхьӡ хәанчаны ирҳәоз Асовет мчра
раԥхьаӡатәи адекретқәа руак В. И. Ленин зыпроект
ҟаиҵаз «Адгьыл азы адекрет» акәын. Адгьыл жәлары зегьы ирзеиԥшны, аахәара ҟамло, аҭира ҟамло анадел ашәа­
ра аҵыхәа ԥҵәахо иахьыҟалаз нхаҩыжәлар рзы игәы­
шьҭыхгахеит. Ари апроцесс Аԥсны имҩаԥысуан Асовет мчра
анышьақәгыла инашьҭарххны, иацааиуаз ааԥын мзақәа
рзы (1921 шықәса март мза инаркны). Адгьыл ажәлар зегьы
иртәны аҟаҵара мариамызт, акласстә ӷацәа хацәнымырха
иаҿагылон, лымкаалагьы акулакцәа. Бежьан дназлаз ақыҭа
активистцәа иага хынҭаҩынҭарақәа ирықәшәазаргьы ари
аус қәҿиарала инарыгӡеит. Зегь раԥхьа иргыланы аӷарцәа
адгьыл роуртә иныҟәеит. Асоциалтә еизыҟазаашьа ҿыцқәа

– 496 –

ажәлар дырҿыхеит, рыгәқәа дырцыхцыхит, ауаажәларратә
ԥсҭазара активла иазыҟалеит.
Аусуреи ауаажәларратә усқәа ирызку аизарақәеи ишры­
лахәу еиԥш, Бежьан иҭаацәара, дызлоу игәылацәа, иуацәа
ирыгӡам алафҳәара (алафҳәара ианаамҭоу), агәырӷьара
(агәырӷьара ианаамҭоу), аччара (аччара ианаамҭоу), ашәа­
ҳәара (ашәаҳәара ианаамҭоу). Араҟа ашәҟәыҩҩы ҩа­шьара
ақәымкәа, ҟазара дула иааирԥшит аԥсуа нхацәа традициала
аестетикатә цәанырра ҳаракқәа рыцәтәымны ишыҟамыз,
лымкаала ажәа сахьарки ашәеи ҳаҭыр ду шырзақәыз. Ашәада
ихәарҭам, уимоу аԥсхыхра иаҿугьы ашәа рыцзар рҭахуп.
(Иаҳгәалаҳаршәап Бежьан иԥсымҭаз ашәа дшаҳәаз…).
Ара зыӡбахә ҳамоу аганахьала ароман ҳаназхәыцуа зегь
раԥхьа аҳаҷаҳәа ҳгәалашәараҿы иааиуеит ҩыџьа ахацәа
рхаҿсахьа ссирқәа. Урҭ ачамгәыр рҳәаҩы Ҷына-лԥа Ҷыҷыни
аԥхьарцарҳәаҩы Мамсыри роуп.
Ҷына-лԥа Ҷыҷын иԥсҭазара насыԥдарыла ишьақәгылт.
Даныҷкәыназ дызлаҵәаны бзиа иибаз, бзиа дызбаз аԥҳәыз­
ба Хьшьаса лыԥсҭазара трагедиала ихрыкәшахеит, лашьцәа
данирымҭа, лара лгәы дахаԥжәаны дыԥсит. Аха иареи лареи
рыбзиабара ӷәӷәа, рыбзиабара цқьа ԥсраҽнынӡа ишананы
иара изынхеит иааиԥырмыҵӡо.
Ароман аҿы Ҷына-лԥа Ҷыҷыни Хьшьасеи рыбзиабара
атәы зҳәо адаҟьақәа иреиӷьу ируакуп. Агәра ҳдыргоит аԥсуаа
традициала абзиабаратә цәанырра ҳаракы аныҟәгара шрылшоз, ишахӡыӡоз.
Ҷына-лԥа Ҷыҷын иҷкәынраан дзықәшәаз, ибзиабара ахьиқәымҿиаз иԥсҭазара зегьы аҿаҟәеит. Аха уи ихатә
гәырҩа ду ауаа ицәымӷнамтәит, ауаа ргәаӷ изнамырҵысит.
Уимоу, иаарҳәны, анасыԥдара ацасазгьы, абзиабара аҟаҵара,
абзиара аҳәара мацара хықәкыс иалихит, иҽазикит. Бзиа
еибабоз арԥарцәеи аҭыԥҳацәеи рынасыԥеилаҵара ацхраа­
ра шьцылараны иҵигеит, «ақьаӷьариа» ҳәа хьыӡ ҷыданы
инаирҭеит. Иара ихатә ԥсҭазара имаӡам, иашәа заҵәык
ауп ҭынхасгьы, ҩызасгьы имоу. «Иҩны гыламызт, игәара
кәыршамызт, дшыҷкәынаӡаз иани иаби ԥсит, адунеи
аҿы уаҳа ҭынха димамызт. Икәымжәы хар, дрыцҳазшьоз
аҳәсақәа џьоукы акәмызцәа изырсуан, даҽа џьоукыхгьы
акәымжәы изырӡахуан, асахҭан иалхыз еимааи еимси
днатәаны иара инапала иӡахуан, убас еилеисон, реиԥшьырҭа

– 497 –

блакы иазгәамҭо. Иҽы ԥсыр, ибаҩхатәра ҳаҭыр ақәызҵоз
џьоукы рҽеилархәны аҽы изаархәон, нас уи иҽы аҟамчы
нажәҵауа, уа, Ҷына-лԥа Ҷыҷын хлаҳәада ҳәа инымҵәаӡоз
имҩа днықәлон. Иахьабалак агәашәқәа изаатуан, иахьабалак
гәыкала изыԥшын. Избанда, уи дахьымҩахыҵуаз инеигон
ауаҩытәыҩса зда ԥсыхәа имам ашәа, алахҿыхра, агәырӷьаччара» (ад. 112).
Ҷына-лԥа Ҷыҷын бзиа еибабоз заҟаҩы ацхыраара ри­
ҭазеи, урҭ рыбжьара ацәгьаҳәацәа заҟаҩ аԥхьирҟәҟәазеи!
Иара агәырҩа ду мҟәылха ишиӷрыхозгьы, ауаа рҿы ииныр­
ԥ­шуамызт, игәаҵа иҭаҵәахын. Иажәақәа рыла ихәаҽ­уан,
ихиҩон. Исымам, исыхӡым ҳәа гәырҩас имамызт. Иҭоурых
ззымдыруаз, наԥшыхақә мацара дыздыруаз нымхахымҵәас
дрыԥхьаӡон. Уимоу «абхьыӡ аҟынгьы дным­хеит, иан лыхьӡ
ала акәхеит ишиԥхьоз, изларҳәоз ала, аканиаӷагьы «Ҷыналԥа» ҳәа дҭагалан. Измаҳацыз ари џьашьатәшәа ирбон, аха
изыхҟьаз аилкаара ианашь­ҭа­лалак, инарымҟәыҵашша ицон.
Игәаӷьны иара ихаҭа ианиазҵаалак: – ы-ы нас, сан ԥсаҭа бзиа
лакәӡами сзыхшаз? – ҿааиҭуан, дԥышәарччо. Уа «Ҷына-лԥа»
ҳәа ахьиар­ҳәоз заҵа хьмыӡӷыс имшьарыз, иаҳагьы гәадурас
иԥхьа­ӡошәа акәын дшыҟаз» (ад. 111).
Аха Ҷына-лԥа Ҷыҷын башамашак иакәӡам, ԥсабарала
ауаа рзы ихәарҭоу абаҩхатәра ду илоуп. «Ауаҩытәыҩса игәы
иаҳа сазааигәахарц исҵеит ачамгәыр, исҵеит алафҳәара,
ахьӡыртәра. Џьара санымҩахыҵлак, уахеиԥш иааган иаа­
сырҭоит ачамгәыр. Шамахаӡак акәымзар, агәаҟашәа асыр­
ҳәом, исҭахым ауаа рылахь еиқәылар, еиҳарак сҽыздысцало
алафи ахьӡыртәрақәеи роуп» (ад. 186), – иҳәоит иара ихаҭа.
Ҷына-лԥа Ҷыҷын ихаҿсахьала еизыркәкәаны ашәҟәы­
ҩҩы иааирԥшит аԥсуа жәлар рҟазшьа аҷыдарақәа ируаку –
ахатәы гәырҩа анмырԥшра, ахатәы гәырҩа адемонстрациа
азымура.
Типологиала Ҷына-лԥа Ҷыҷын ссиршәа дизааигәоуп
Ч. Аитматов ироман «Шәы-шықәса раҵкысгьы еиҳауп
амш» иалоу аперсонаж Раималы-ага. Ҷына-лԥа Ҷыҷын
диеиԥшны, Раималы-ага даныҷкәыназ инаркны дшәаҳәаҩы
џьашьахәатәны даақәгылт, иашәаҳәабжьы иазыӡырҩуаз
иршанхон, иԥшӡаны иҽеилеиҳәон, иныҟәашәа ԥшӡан, аҽы
дзықәтәаз ԥшӡан. Домбра ҳәа изышьҭоу амузыкатә ин-

– 498 –

струмент инапы анаҿишьуаз, дызлатәаз ишырбоз хашҭра
зқәымыз ашәа ҿыцқәа аԥиҵон. Ауаа ракәым иашәаҳәабжьы
заҳауаз «аԥсаатәқәа ихаԥыруан», «икәшамыкәша аҳас­
кьынқәа ччон». Ҷына-лԥа Ҷыҷын иеиԥш, Раималы-ага
дахьнеилакгьы иашәақәа рыла ауаа агәалаҟара бзиа рызнеигон, «дзықәтәаз иҽыҵәҟьагьы ихыҽхәон». Дахьнеилак ҳаҭыр иқәын, чарак ахьтә, даҽа чарак ахь дцон. Амалуаа дызгәамԥхақәоз ыҟан, дмышгаҩны, зыԥсҭазара баша
изыԥсаҟьаз аӡә иакәны дрыԥхьаӡон. Ҷына-лԥа Ҷыҷыни
Хьшьасеи рыбзиабара трагедиала ишхыркәшахаз еиԥш
ихыркәшахеит Раималы-агеи Бегимаии рыбзиебабарагьы. Ҷына-лԥа Ҷыҷыни Хьшьасеи реиԥш, Раималы-агеи уи
ибзиабаҩ Бегимаии разҟыдазтәыз ажәытә ҵас бааԥсқәа,
аҵас џьбарақәа роуп. Ҷына-лԥа Ҷыҷын иеиԥш, Раималыагагьы гәыжьжьагас имаӡоу акы заҵәык – иашәа – ауп.
Ҷына-лԥа Ҷыҷын алафҳәареи ахьӡыртәреи дрызҟазазар,
аԥхьарцарҳәаҩы Мамсыр (уи Лаган иан ланшьа гәакьа
иоуп) афырхаҵаратә, аепикатә ҟазшьа змоу ашәақәа рҳәара
дазҟазоуп. Аԥхьарца ианҵаны ашәаҳәара баҩхатәра дуны
илоуп, ачымазаҩ уԥхьарца дазхьит ҳәа дҽыжәҵаны атәым
қыҭақәа рахьгьы иԥхьаны дыргалоит. Аха уи анаҩсгьы Мамсыр дхәышәтәҩуп, ашьацәгьа аныхра идыруеит, даныҷкәыназ
дшәарыцаҩын, ҵҩа змам ашәарах ишьхьан, шьхатәыла дашьцылан, дыхьчан, Бежьан иеиԥш Мамсыргьы амҳаџьырра зхы
ацәызгаз дреиуан. Хҭылҵ димоуит, «иԥҳәыси иареи рхы неидыкшало аҩны иахын» (ад. 72).
Мамсыргьы иԥхьарца хьаартәагас, гәырҩахцагас имоуп.
Иуасиаҭгьы иалан иԥхьарца ицыржырц, ус иагьыҟарҵеит,
даныржуаз иԥхьарца наган, ахыц иаҿаршәны игәы
инықәырҵеит. Мамсыр хҭылҵ димамызт, аха иашәа хаақәа
иҭынхеит, инаҩстәи абиԥарақәа ирзынижьит, урҭ рыла ауаа
ргәалашәараҿы дынхартә аԥсҭазара ишьҭа аниҵеит. Уи ус
шакәу дызжуа иқыҭауаагьы ибзианы еилкааны ирымоуп.
Уи азоуп иԥсраҿы иеизаз зегьы ираҳартә ибжьы ҩеиҵыхны
Маџь изиҳәо:
«– Мамсыр, дад, уара шьапыла џьанаҭ ицо рахь уҟоуп,
уахраҭ бзиахааит! Зда ухәарҭамыз уԥхьарца уара иуццарц уҭахын, абар аҭоубыҭ иуцҭаҳҵеит, аха арахь иаанхеит
ԥсра зқәым уашәақәа, урҭ ес-ииуа ирыцилап, ес-иԥсуагьы
ирыцԥслап!» (ад. 255).

– 499 –

Аԥхьаҩ илаԥш иҵашәоит Б. Шьынқәба ҳзыхцәажәо ироман
аҿы афольклортәи аетнографиатәи материалқәа рацәаны,
ирыжәпаны ишалоу. Иԥсабаратәу акы акәны иқәгылар
ҟалоит азҵаара: избан иараби, ашәҟәыҩҩы урҭ абри аҟара
загәылеиҵазеи? Ари азҵаара апринциптә ҵакы амоуп, ииа­
шаны аилкаареи, ииашаны аҭак аҟаҵареи акраҵанакуеит
ароман аҵаки аидеиеи ииашаны ргәынкыларазы.
Ҳәарас иаҭахузеи, афольклортәи аетнографиатәи матер­
иалқәа араҟа баша рԥшӡагас, аушәақә, иллиустрациак
аҳасабала акәӡам изаагоу. Дара хыԥхьаӡара рацәала еиуеиԥ­
шым афункциақәа нарыгӡоит. Аус злоу автор ижәлар гәакьа
рҿаԥыцтә рҿиамҭақәа, рыбзазара иҵауланы иахьидыруа,
уи аганахьалагьы имоу аерудициа ҳирбарц азыҳәан акәӡам
изалеиҵаз. Уи ус шакәу ироман ала ишьақәимырӷәӷәаргьы,
уаанӡагьы ибзианы иаадыруан. Ибиографиа аҟынтәгьы
иҳамдыруеи аӡәырҩы ашәҟәыҩҩцәа дреиԥшны иара
ипоезиатә, иааидкыланы ишәҟәҩыратә баҩхатәра аханатә
изырҿыхаз, ицәырызгаз ижәлар гәакьа рҿаԥыцтә рҿиамҭа
шакәу! Заанаҵтәи мацара акәым, ирҿиара анаҩстәи аетапқәа
рҿгьы афольклор ахархәара ду шамоу, акырынтә дшазхьаԥшуа
ҳзымдыруеи?! Урҭқәа рыдагьы, Б. Шьынқәба дахьпоету дахьпрозаику анаҩсгьы дҵарауаҩуп, дбызшәадырҩуп, дфольк­
лориступ, акрызҵазкуа афольклортә текстқәа хаҭала еизганы шәыҟәқәаны иҭижьхьеит.
Афольклортәи аетнографиатәи материалқәа ари ароман ирацәаны иахьагәылеиҵаз иҵегьы еиҳау, идуу, амҽхак
ҭбаа змоу гәҭакқәак рынагӡара иазҳәоуп, даҽа еидарак
иаҵоуп, даҽа идеиатә функциақәак нарыгӡо иҟоуп ҳәа сгәы
иаанагоит. Дара конкретла изакәу цқьа ҳҽырзааигәатәны
ҳанрыхәаԥԥшлак, иаабоит аԥсуа фольклори абзазареи рҟнытә
автор иааиԥыхьашәаз зегьы шракәым. Ара иҟоу хаҭабзиарала
аҷыдарақәагьы змоу, ҟазшьақәак рыла илыԥшаахқәоу роуп.
Иахьа шьҭа аԥсуаа рреалтә бзазараҿы иуԥымлақәо, аҵарауаа
зыхьӡаны ирзанымҵақәаз, наукатә усумҭак ма даҽа кьыԥхь
бӷьыцк ианымлац, автор ида шьҭа аӡәгьы изымдырқәо
рацәоуп. Даҽакала иаҳҳәозар, аматериалқәа ара иаа­гоуп
аҭоурых азы, анаҩстәи абиԥарақәа рзы дара рмырӡра,
реиқәырхара аидеиа амаҵ азыруртә.
Даҽакгьы. Идыру усуп. Аԥсны Асовет мчра шьақәгылаанӡа
аԥсуа жәлар асоциалтәи амилаҭтәи еиҟарамрақәа ргәы кы-

– 500 –

дырххьан, лааԥшырак рырҭомызт, ихдырҵәаз, хдырҵәеит
(иаҳҳәап, амҳаџьырра еиԥш атрагедиатә хҭыс ду), ихым­
ҵәакәа зыԥсадгьыл знапы аларԥсны иҟазгьы рыбзиабара бжамҽамын, бӷеиҵыхра рымамызт. Аха аџьажәлар абас
ишыҟазгьы, рдоуҳатә беиара ҵҩа амамызт: аестетикатә
гьама ҳаракгьы рыман, сахьаркыратә ажәалагьы ахәыцреи
ацәажәашьеи иақәшәон, ахәгьы ҳаракны иршьон. Ииашаны
исзеилкаазар, аԥсуа жәлар рдоуҳатә культура абеиара аарԥшра
Б. Шьынқәба ироман «Ахаҳә еиҩса» ахадаратә хықәкқәа,
ахадаратә идеиақәа ируакуп. Убри азоуп хыԥхьаӡара рацәала
афольклортә материалқәа загәылеихалаз.
Зыӡбахә сҳәақәаз рнаҩсгьы дара зегьы хаз-хазы акака
ирызҳәоуп, ажәабжьҳәара апроцесс иԥсабаратәны иаларсуп,
дасу иҷыдоу функциак-функциак нарыгӡоит. Иԥсабаратәны
иацхрааит ахаҿсахьақәа гәылҭәааны раԥҵараҿы. Ҿырԥштәыс
иаҳгозар, ҳхаҿы иаҳзаагома хыхь маҷк аҟара зыӡбахә
ҳҳәахьоу Ҷына-лԥа Ҷыҷыни Мамсыри рашәақәа рыцымкәа,
урҭ рашәақәа роупеи ԥсҭазарас ирымоу, ԥсыс ирхоу? Ус ауп
егьырҭгьы акака ишрызҳәоу.
Афольклортә материалқәа баша декорациас иалхӡам.
Урҭ рыхәҭак аԥхьаҩ изнагоуп еиуеиԥшым асимволтә ҵакы
рыманы (иаҳҳәап, Абрыскьыл изку аҳәамҭа, лымкаалагьы ахаҳә еиҩса иадҳәалоу аепизод), даҽа хәҭак аллегориа
ҟазшьа амоуп…
Араҟа ахархәара роуит аԥсуа фольклор аҿы иаҳԥыло ажанр
хадақәа зегьы рҟнытә илыԥшааху аҿаԥыцтә рҿиамҭақәа:
аџьа, ашәақәа, ақьабзтә поезиа, ажәаԥҟақәа, ажәарццакқәа,
ацуфарақәа, аҭәҳәақәа, алегендақәа, алакәқәа, амифҵабыргқәа (урысшәала «мифы-былички» ҳәа изышьҭоу),
архаикатә фырхаҵаратә епикатә ҳәамҭақәа ( нарҭааи Абрыскьыли ирыхҳәаау аҳәамҭақәа), ахьӡыртәрақәа, ҿаԥыцлатәи
ажәабжьқәа, жәлар ртеатри рыдрамеи аелементқәа,
алафқәа (иаҳгәалаҳаршәап анарҭтә епос иалоу Гәыҭсаҟьа
дугәалазыршәо Зафас ихаҿсахьеи уи илафқәеи).
Лымкаала аинтерес ду рыҵоуп аетнографиатә матер­
иал­қәа ара хархәашьас ироузи урҭ функциақәас инарыг­
ӡа­уеи. Афольклортә материалқәа рзы иаҳҳәаз афункциа­
қәа
аетнографиатә
материалқәагьы
иахьынарыгӡо
анаҩс­гьы, аҵыхәтәантәиқәа ацхыраара ҟарҵеит еиуеиԥ­

– 501 –

шым аԥсҭазаратә цәырҵрақәа ирызкны аԥсуаа рдунеихәаԥ­
шышьақәа раарԥшразы. Иаҳҳәап, иеилыхха, насгьы аԥсҭа­
зааратә ҵабырг инақәыршәаны иаабоит динхаҵарақәас
ирымаз зеиԥшраз: ирыман еиуеиԥшым аԥсабаратә цәырҵ­
рақәа рымҵахырхәара, еиуеиԥшым анцәахәқәа, имҩа­
ԥыргоит урҭ рықәнагоуп ҳәа иԥхьаӡаз аныҳәарақәа, иҟан
аԥсылманра ныҟәызгозгьы, аха иҩашьаӡом ақьырсианра
аԥызара шамаз. (Иаҳгәалаҳаршәап Лаган иқыҭан аџьаамагьы
шыҟоу, рацәак инахарамкәа аладахьҟа (Мықә ақыҭан)
ауахәамагьы шгылоу). Ароман аперсонажцәа руаӡәк (Махаз)
ҭыԥк аҿы иҳәоит:
«– Ссиршәа иубартә иҟоуп ҳара ҳқыҭа, – иажәа неигӡон
Махаз, аҿагәаҿасра анааизцәырҵлак, дааҭгылон, – ҳқыҭа
акалҭаҿы игылоуп ауахәама, ахәаҿы игылоуп аџьаама. Даара унарызкылыԥшыр, ауахәама иҭало џьоукгьы аџьаамахьы
ишныҟәо убоит, убас ауп аџьаама иҭалогьы ауахәама
ԥыркӡом! Ари иахьӡузеи! Ааибышьа змам ҩ-динк реилаҵәара
аума? Сара стәала, урҭ адинқәа рзы аӡәгьы иҽимшьуашәа
збоит!» (ад. 97).
Ара Махаз ииҳәо злаиашоу рацәоуп. Абасала, аҩымҭа
ҟазарыла ианыԥшит аԥсуаа џьаргьы ишфанатикцәамыз,
ароман зызку аамҭазы адин аҵкыс ареалтә ԥсҭазара агәра
шыргоз. Ҿырԥштәыс иааҳгозар, Бежьан сқьырсиануп ҳәа
ихы иԥхьаӡоит, даныԥслак қьырсиан ҵасла дыржырц иуасиаҭ
иалаҵаны иҳәеит, аха аԥшцәа, аҟәыдырԥацәа рыгәра игаӡом,
урҭ алаф рхиҳәаауеит, ирониала дырзыҟоуп, амцҳәацәа ҳәа
дрышьҭоуп, урҭ рҳәатәы хазҵозгьы гаӡацәас иԥхьаӡоит. Уимоу, апап Дырмитгьы, (уи Бежьан иабхәында гәакьа иоуп)
аамҭа ҿыц лассы илсит, ипапра кажьны, илықәыршәны
иԥаҵа ҷаԥшьӡа исеит, ипап маҭәа (анаԥар) ишәихит.
Б. Шьынқәба иҩымҭа ҿыц иара убас ҟазарыла ианыԥшит
аԥсуаа ауаҩ иира, агәырӷьара, агәаҟра, абзиа, ацәгьа
еиуеиԥшымкәа ишырзыҟоу, еиуеиԥшымкәа ишрыдыркыло. Абри ахшыҩҵак зырҵабыргыша фактк конкретла аӡбахә
сҳәар сҭахуп.
Излаабаз ала, ароман аҿы акымкәа, ҩбамкәа аԥсрақәа
рыӡбахә ҳәоуп, акыр даҟьақәа рықәырӡуп. Избан? Избан
акәзар, урҭ аԥсрақәа дасу акака ирызҳәоуп, идеиак-идеиак
ныҟәыргоит, иалкаау аҷыдарақәа рымоуп. Иаҳҳәап, афы зысыз

– 502 –

алакәҳәаҩ Бида иԥсра аҭынхацәеи агәылацәеи рҽыҟажаны,
рычҳара ду еизганы ирыдыркылеит. Аԥсабаратә цәырҵрақәа
рымҵахырхәаратә қьабз­қәеи дунеихәаԥшышьақәеи инары­
қәыршәаны арҵәаа­ҳәа ԥҳәыск лыбжьы ҭыганы дмыҳәҳәакәа,
лаӷырӡ иқәымԥ­сакәа дымҩаԥыргеит. Араҟа аԥсабаратә
цәырҵ­рақәа рымҵахырхәаратә дунеихәаԥ­шышьақәа аԥсуаа
иахьны­ҟәыргоз аарԥшра мацара акәӡам аус злоу. Аус злоу уи
ҽыҵгас иҟаҵаны автор иааирԥшит ианаҭаху ижәлар ачҳара
ӷәӷәа, аҽыҟажара дугьы шрымоу, Била иԥсра злаҷыдахаз уи
ауп, ԥҳәыс димамызт, хшара димамызт, ииҳәоз илакәқәа
рыда акагьы иҭнымхеит, машәырла (афы исны) дҭахеит.
Уи азоуп рыбжьы рызҭымгазаргьы, амцхәгьы гәалсра дула
дзымҩаԥыргаз. Ақәрахьымӡа аҵеи дзыҭнымхаз иԥсра аԥсуаа
шазыҟаз абри ала иаарԥшуп.
Лаган ианшьа Алма даныԥсы акәзар, аҳәҳәарагьы,
алаӷырӡгьы, аӡӷыцәԥрагьы агымхеит. Алма хшара гәарҭак
дрылатәан, дахьымӡеит акәымзар, урҭ ааӡатәыс иман,
иаалырҟьаны иԥсра зынӡа даҽа ҟазшьак змаз гәаҟраны
ирзыҟалеит. Лаган иан лакәзар, лашьа иԥсра агәырҩа цәгьа
дҭанаргылеит, илызхымгартә аҟынӡа днанагеит. «Лыблақәа
рыла думдыруазар, лҿаԥшылара еицакхьан, лӡамҩақәеи
лылахьи ахьцәылԥуаз, еиқәаҵәаӡа абӷажә ақәлахьан,
дшыҳәҳәоз мацара лыбжьы лызҭымго днеихьан, хахахымш чаӷьа лбаалымдеит, данҿажәкӡалак, ӡык налҿалкуан
акәымзар…» (ад. 131).
Мамсыри Бежьани рыԥсра ишазыҟоу даҽа зҵаарақәак
ирыдҳәаланы ҳара хыхь иаабахьеит.
Ароман аҿы зыӡбахә ҳәоу аԥсрақәа (ишаабо еиԥш, урҭ
маҷӡам – Бида, Алма, Мамсыр, Бежьан рыԥсра) ашәҟәыҩҩы
еиҳараӡак иҭаххеит ус баша аушәақә акәымкәа, зыԥсы ҭоу
аперсонажцәа зусҭцәоу, ирҟазшьақәоу, рхымҩаԥгашьа,
рыуаҩышьа уҳәа раарԥшразы. Ароман излаҳнарбо ала, аԥсуаа
ақәрахьымӡа иԥсра ишазыҟоуи, агәыла иԥсреи, аиашьа
иԥсреи, жәларык еиҵазааӡаз абырг иԥсреи еиуеиԥшымкәа
ирзыҟоуп.
Шьаҭанкыла ихазӡоуп аԥсуаа цәала-жьыла ируам, аха
ажәлар рзеиԥшлахьынҵазы иқәԥо ауаҩы иԥсра ирызнарҵысуа
алахьеиқәҵара. Уи ус шакәу, ҷыдарақәас иамоу ароман аҿы
В. И. Ленин иԥсра аӡбахә шҳәоу ала иаабоит. Ленин иԥсра

– 503 –

адунеи аџьажәларқәа зегьы ргәы ишалсыз ззымдыруада, уи
иазкны заҟаҩы, заҟа ҩымҭа аԥырҵахьоузеи даҽаџьарагьы,
иара ҳара ҳаԥсуа литератураҿгьы. Иаҳгәалаҳаршәап ҟазара
дула иҩу С. Ҷанба иажәабжь «Адәыӷба № 6». Аха Б. Шьынқәба
ҳзыхцәажәо ироман аҿы Ленин иԥсра аԥсуаа аҷыдара змоу
лахьеиқәҵараны ишырныԥшыз икылкааны иҳәоуп. Лаган иқыҭан анхацәа Ленин дыԥсит ҳәа анраҳа ипаҭреҭ
рхы ақәкны зыԥсы ҭоу аӡә иеиԥш иахьиацәажәогьы митә
аҳәоит, аха уи мацарагьы акәым ихадароу. Иџьоушьартә
иԥсабаратәуп, иҟазшьарбагоуп ахәыҷы Лаган авожд ду иԥсра
атәы шиаҳази, уи аӡбахә ала иани иареи иеибырҳәақәоуи.
Ҳасамасақәак рыхәҳарц Лаган иани иареи адәқьан ахь иш­
неиуаз, аусҳәарҭахь рхы рханы ауаа шцоз рбеит.
«– Нан, еизара ыҟоума иахьа? – днаиазҵааит сан, ирццакны иааиуаз арԥыс данааҳавала.
– Арыцҳара ду шыҟалаз шәмаҳаӡаци уажәгьы? Ленин
дыԥсит! – днаҳадҟьан, иаарццак иаԥхьа инеиуаз днарыхьӡеит.
– Ишԥа? – дадырсызшәа дахьгылаз дзахымҵысит сан,
ашоура дакызшәа лхы злаҭаҳәҳәаз лӡыгакас аалыртлеит.
– Иԥсыз дызусҭада? – лнапы аанкыланы ирҵысуа,
слазҵаауеит сан.
– Ленин дыԥсит, нан, Ленин!
– Ленин дызусҭада? – сылҿагьежьны слазҵаахуеит ҩаԥхьа.
– Ленин азакәан ҿҿыц шьақәзыргылаз, ауаа зегьы фатәыжәтәы рыгымзарц зҭахыз, хьҭакы иамкуа амца рзеиқәзарц
зҭахыз иакәымзи, нан!
– Уи ауаҩ ҳара дҳауазма?
– Зхатә џьабаала инхоз зегьы дрыуан, Ленин!
– Ҳаҩны дааихьазма уи ауаҩ?
– Ҳаҩнымоу, Аԥсны дмааицзаргьы ҟаларын…» (ад. 144).
Хыԥхьаӡара рацәала егьырахьҟа еиԥш, ари ацыԥҵәахагьы
иаҳнарбоит ахәыҷы адуцәа рдунеи дшаланагалоз, урҭ
ргәалаҟарақәа иҵарны ицәа ишаныруаз, ишгәникылоз.
Ишдыру еиԥш, Ленин итема Б. Шьынқәба ипоезиаҿгьы
ибзианы ианыԥшуеит. Иаҳгәалаҳаршәап иажәеинраалақәа
«Ленин иҟны» (1960 ш.), «Апрель каԥхоит» (1960 ш.), «Ленин данҳацым ыҟаӡам» (1960 ш.) уҳәа убас иҵегьы. Ароман «Ахаҳә еиҩса» аҟнытә ара хыхь иааҳгаз Лагани уи иани
реицәажәара ҵакылагьы, формалагьы акыр иазааигәоуп

– 504 –

апоет 1969 шықәсазы ииҩыз ажәеинраала «Сан аусҳәарҭахь
сналгеит снапы санкны…»
Ара иазгәаҳҭахьоу рнаҩсгьы ароман аҿы иҟалеит Ленин
иԥсра аԥсуаа ирызнарҵысыз агәалсра лабҿаба иузырбаша,
иҟазшьарбагоу даҽа хҭыс ссирк: ақыҭаҿы Ленин дыԥсит ҳәа
ианаарылаҩыз Бежьан ачара аҿҳәара ԥҵәаны иман, иԥҳа
Мари лхаҵеи лареи ааишьҭуан, ауаа иреиҳәахьан. Ишаабо ала, Бежьан аҵара имам, аха Ленин жәлар рлашарбага
шиакәыз идыруан. Анхацәа ахақәиҭра рызҭаз, адгьыл злароуз Ленин ибзоуроуп ҳәа еилкааны иман. Насгьы Асовет мчра
анышьақәгылаз инақәырццакны Очамчыра имҩаԥысуаз
еизарак аҿы Ефрем Ешба дықәгыланы данцәажәоз дизы­
ӡрҩхьан. Ешба уи иқәгыларала еиликааз далацәажәауа иара
Бежьан ихаҭа иҳәоит: «Ефрем Ешба Ленин дибахьазаарын,
аԥсуаа рыхьӡала дидтәаланы диацәажәахьазаарын. Ленин
иакәзаап ҳарҭ аԥсуаагьы аҳәынҭқарра ҳазҭаз…» (ад. 146).
Абасала, Ленин игәбылра Бежьан иеиԥш иҟаз анхацәа
ргәаҵанӡа инеихьан, убри аҟнытә кәанызанрада Бежьан
дызлатәаз ирылеиҳәеит: «Ленин дыԥсит…Жәлары зегьы
зыхьҵәыуо аԥсы дыкҿанаҵы, сгәылацәа, шәыххь згеит, сара
ачара сызуам… Ижәдыруаз, ачара ахсырԥеит!» (ад. 146).
Ари афакт хәҭаҷ хәыҷык акәушәа иҟоуп, аха аԥсуа
иҟазшьазы иаҳәо, иаҵанакуа рацәаӡоуп.
«Ахаҳә еиҩса» иазкны апринцип ҟазшьа змоу даҽа
зҵааракгьы аӡбахә сҳәар сҭахуп. Ароман уанаԥхьалак, азныказы аԥсуаа ажәытәгьы аидеал ззырҳәо, аԥшӡара икны иаго
абзазара рымазаарын уҳәартә иҟоушәа иубоит. Нас уи иаанагома ашәҟәыҩҩы иааирԥшуа абзазара аидеализациа азиуеит ҳәа? Ҳәарас иаҭахузеи, мап. Автор аԥсуаа рыбзазаратә
еизыҟазаашьақәа аидеализациа рзиуашәа агәаанагара ҳаур
шьаҭанкыла ҳиашам. Ус ҳҳәар, аҩымҭа аидеиатә хырхарҭеи
асахьаркыратә ҷыдарақәеи ииашаны иаҳзеилымкааит ауп
иаанаго. Араҟа абзазара акыр иԥшӡаны аарԥшра зызку,
изызҳәоу, уи функциас инанагӡо даҽакӡоуп.
Иахьабалак еиԥш аԥсуаа ржәытә реалтә бзазараҿгьы
зеиуахкы уҭаху анегативтә цәырҵрақәагьы ыҟан, урҭ
ҳлитературагьы имаҷымкәа ианыԥшхьеит. Ианамуӡах, иаарту асоциологизмра иахҟьаны абзиарақәа ирымаз ҳлитература
еиҳа имаҷны ианыԥшызар ҟалап. Аха аҭоурыхтә традициа
иаанагоз абзиарақәагьы аман, ара ҳзыхцәажәо аҩымҭаҿы

– 505 –

урҭ акыр ихаҭәааны раарԥшра ашәҟәыҩҩы игәҭакы хадақәа
ируакын ҳәа иуԥхьаӡартә иҟоуп. Уажәшьҭа ииасхьоу аамҭа
азин ҳнаҭоит иахьатәи амш ҳнахыҳәҳәаны обиективла
иаҳҳәарц: иааидкыланы ҳахәаԥшуазар, ҳлитература 20-тәи
30-тәи ашықәсқәа рзы еиҳараӡак ахшыҩзышьҭра знаҭоз,
игәцаранакуаз ҳажәлар рыбзазараҿы ирымаз агхақәеи
еиҵаханы излаҟақәази ракәын. Бжеиҳан ажәытәи аҿатәи
аушәақә антиподқәак раҳасаб ала ирыхәаԥшуан. Ажәытәра­
гьы еизыҳәҳәаны тышак иузҭажьуам, ахӡыӡара ахәҭоуп,
ацә­гьеи абзиеи еилыҟәшәатәуп ҳәа аҳәара рҽацәырыхьчон.
Ауаажәларратә хдырраҿгьы алитератураҿгьы еиҳараӡак
аԥызара змаз атенденциа абас иҟан ҳҳәар алшоит: ажәытәра
хәарҭам, икажьтәуп, аҿатәроуп иҟоу. Ҳәарас иаҭахузеи,
усҟангьы, уаанӡагьы ажәытәра иамаз абзиарақәа кажьтәым
ҳәа иазықәԥоз ашәҟәыҩҩцәа ыҟан. Аха са сызҿу иалкаау апериод азы аԥызара змаз атенденциоуп.
Б. Шьынқәба ҳзыхцәажәо ироман аҿы ажәытәра ҳара ҳзы
акыр иҿыцу аспект ала иазнеиуп. Иара аидеиақәа ируакуп
ажәытәрагьы икаҳмыжьша, уимоу, иеихаҳҳаша абзиарақәа
аман, ажәытәреи аҿатәреи иҵоуроу амҩақәа рыла еимадазароуп ахьаҳәо. Абри аганахьалагьы иҟазшьарбагоуп Бежьан
иажәымҭыҽха дҿатә уаҩны дҟаларц азы ижәытәра рацәак
иахьиԥырхагамхаз.
Аԥсуаа ржәытә бзазара иагқәаз, асоциалтәи амилаҭтәи
еиҟарамрақәа аџьанхаҩы изы ишыбӷаԥҵәагаз, ишыџьбараз
Б. Шьынқәба изымдыруа дауҟаху. Аха ҳзыхцәажәо аҩым­
ҭаҿы апозитивтә цәырҵрақәа аԥхьаҟа иахьиагоу сара
зынӡа иақәнаганы, насгьы иԥсабаратәны иҟаиҵеит ҳәа
исыԥхьаӡоит. Уи ала автор ипатриархал-феодалтә еизыҟа­
заашьақәа сгәы рзыбылуеит ҳәа ҳаимҳәаӡеит. Уи ала ииҳәарц
ииҭаху сара абас еилыскаауеит: аԥсуа нхаҩы традициа дук
змоу, ижәытәӡоу жәларык дырхаҭарнакуп, ацәгьеи абзиеи акыр ихигахьеит. Асовет мчра шьақәгылаанӡа асоциалтә
еиҟарамра илнаршомызт акәымзар, иреиӷьу ауаҩытәыҩсатә
ҟазшьақәа ныҟәигон, ма иныҟәигарц дазықәԥон, гәаҳәарас
иман, иҽанишәон. Нхашәалеи, мыругалеи, ҵаралеи длаҟәын
(иаҳгәалаҳаршәап Лаган иабду Бежьан иҩны ахаан шәҟәы
бӷьыцк шыҩнанамгалац) деиҵахан. Иҩны ханҵәцарамызт,
иԥацха дзыҩнатәаз быцла ишышын (ҵабргуп Бежьан

– 506 –

акәасқьагьы иман, аха), аԥенџьыр амамызт, иахьабалак
аԥша-дааз кылышәшәон, шәышықәсала еиҭакра амамкәа
еисырла ихыбны игылан, ахәыблы алҩақ иаганы иҟан, дашьмас иамаз нышәыргәын, аӷәы ықәмызт. Аарыхга маҭәахәыс
имаз примитивын (ацәмаҭәа акәын ихадараз). Арҭ зегьы
ароман аҿы иаҵшьны иазгәаҭоуп, инҭкаа-ныҭкааны иҳәоуп
акәымзар, автор мап рцәикӡом.
Аха абри нхашәалеи ҵаралеи аиҵахара иалԥхон лашара
ссирк, џьашьахәтәык, ҟәыӷара дук, ԥшӡара дук. Уи мышхә­
бзазарас иааҟоу зегьы зырҿио, зегьы ԥсыс ирхоу аџьажәлар
ргени акәын. Аџьанхаҩы абас нхашәала деиҵахан, аха
доуҳала, хшыҩла, ламысла дҳаракын. Сиашазар, Б. Шьынқә­
ба ари ироман ҟазара дус иамоу аҷыдарақәа ируакуп ажәлар
рдоуҳатә беиареи, рпотенциалтә лашарақәеи ажәытә
изҭагылаз аԥсҭазареи реиқәымшәара, реиқәымшаҳаҭхара
контрастра рзеибауа иахьыҟаиҵаз. Ганкахьала, ашәҟәыҩҩы
ифырхацәа уахьрыхәаԥшуа адгьыл чашәра иқәуп, аԥсабара
блахкыга иалатәоуп, хандеиреи ҟәыӷареи рыгмызт, аха
неиҭаҳәара рымамызт. Игәыԥҵәагоу абжьагаратә ажәақәа
мҳәаӡакәа, астандарти астериотипи ирҭаршәны акәымкәа,
аҿыц ԥсҭазара аԥызара шамоу, аперспектива шамоу ҳир­
боит. Ажәытәрагь акәым, иара Лаган хәыҷы дызҭагылоу,
иибазгьы акәым автор дыззышәаҳәо. (Урҭ зегьы ашәҟыҩҩы
изиҭаххаз иахьатәии уаҵәтәии аҭахырақәа хаирҭәааразоуп).
Адәахьалоуп усшәа иахьаабо. Аха ҩнуҵҟала ашәҟәыҩҩы
аидеиализациа акыр иазиуазар иззиуҵәҟьо асоциалисттә
еизыҟазаашьақәа зымҩаду ылырхыз аҭоурыхтә перспектива лашоуп. Ари икылкааны, ииашаны аҭоурых иазырԥшны
марксист-ленинтә знеишьоуп. Уи ауп изызҳәоу ароман
анҵәамҭаҿы Лаган инапылаҩыра хәыҷы игәыҵарӷәӷәаны
ахәы ҳарак аҿы еиуеиԥшым асимволтә ҵакқәа змоу ахаҳә
еиҩса ҽыҭқәа дрыбжьагыланы ахара (агаҟа) дахьыԥшуа
илаԥш зыдхало амҩадугьы.
Ари астатиаҿы «Ахаҳә еиҩса» аидеиа-сахьаркыратә анализ харҭәааны иҟасҵап, иқәнаргыло азҵаарақәа зегьы
ныҭкааны иазгәасҭап ҳәа хықәкыс исымамызт. Уи еиԥш
аҭакзыԥхықәра агара гәаӷьыуацәоуп. Хықәкыс исымаз
хадаратә моментқәак ҳәа сгәы иззаанагақәоз акык-ҩбак
разгәаҭарақәа. Убас шакәугьы астатиа сыцәдуцәахеит. Аха

– 507 –

аҵыхәтәан даҽа зҵааракгьы лымкаала аӡбахә мҳәакәа исызныжьуам. Уи исымҩатәны зныкымкәа зыӡбахә сҳәахьоу ароман ахьӡ ауп.
Б. Шьынқәба иҩымҭа ҿыц «Ахаҳә еиҩса» ахьӡиҵеит.
Ишысҳәахьоу еиԥш, уи аԥхьаҩ еиуеиԥшым асимволтә
ҵакқәеи ассоциациақәеи инаҭартә ароман аҿы еиуеиԥшым
аситуациақәа ирныршәаны аӡбахә ҳәоуп. Араҟа ахаҳә аӡбахә
баша иауҳәаху. Жәытәнатә аахысгьы ахаҳә ауаа­тәыҩса
рҭоурых аҿы аҵак ду аман, ихәарҭа дуны иҟан, иҟоуп. Аԥхьаӡа,
ажәытәӡа ауаҩы анхаш́әатә мыругәақәа злихуаз ируакын,
ипримитивны акәзаргьы ашьанҵалых аҳәызбақәа, аихақәа
ҟаиҵон, агыгшәыг алаишьуан, хыхьчага абџьарс иман…
Ауаҩы ахаҳә мыруга хадас ианимаз аепоха дуӡӡан, аҵарауаа
енеолити (ажәытә хаҳәтә епоха) неолити (аҿатә хаҳәтә
епоха) ҳәа изышьҭоу ажәытәӡатәи аамҭақәа аҵанакуеит.
Анаҩсгьы аамҭақәа рзгьы (аџьази, абҩеи, аихеи аԥызара рыманы ианыҟала ашьҭахьгьы) ауаатәыҩса рзы ахаҳә ароль ду
нанагӡон. Аҩыра анцәырҵ, изнырҵоз амаҭәарқәа ируакын.
Абзазаратә практикаҿы ароль ду ахьынанагӡоз азоуп адунеи ажәларқәа аӡәырҩы изрымоу ахаҳә акульт, акырџьара
аӡбахә ҳәоуп адунеитә фольклори амифологиеи рҿы.
Аԥсуаа ҳҿы ахаҳә ажәытәӡатәи ашьҭамҭақәа Абрыскьыл изку аҳәамҭа мацара акәӡам изныԥшыз, уи ӷәӷәала
ирныԥшуеит егьырҭ акыр фольклортә рҿиамҭақәагьы.
Иаҳгәалаҳаршәап аԥсуа Нарҭтә епос аҿы Сасрыҟәа иира
ахаҳә (аҳацаҟь) ишадҳәалоу. Уи азоуп еиҳараӡакгьы аҵарауаа
еицҿакны Сасрыҟәа ихаҿсахьа аҿатә хаҳәтә епоха (неолит) изадырҳәало. Иаҳгәалаҳаршәап иара убас Хәажәарԥыс
изҳәаны итәаз Нарҭаа раҳәшьа Гәында-ԥшӡа дырцәызгаз
Нарџьхьоу хаҵа изкны Нарҭаа ран Саҭанеи-Гәашьа илҳәо
лажәақәа:
«– Нарџьхьоу, сыԥҳа насыԥ лызымҭаз, Хәажәарԥыс
иҵәаабжьы ажәҩан аҟынӡа инеиуа изыргаз, аҩадагьы акы
уакымкәа, аладагьы акы уҵыргәамкәа, уссирханы, усахьаханы, уҽгьы, уаргьы, Гәында-ԥшӡа дмақьа ԥшқаханы, абыржәы
дуҩыҵракны дшуку, уҳашҳатәараханы ухаҳәҵәцарахааит!
Хырзаман аҽнынӡа акы уазымго аҳауа уалакнаҳаны уаанхаа­
ит! Есышықәса зны-знык ааԥшра азин умазааит. Аҽцәа учхнысуа, ашьаҟацәа уҽы амгәа иҵсуа ишыҟоу, хәыҷы-хәыҷла
анышәахь анеира уқәзааит. Уҽы амгәа анышә ианынакьы-

– 508 –

суа аҽны акаамеҭ ҟалааит! («Нарҭ Сасрыҟәеи ԥшьынҩажәи
зежәҩык иара иашьцәеи», Аҟәа, 1962 ш., ад. 348).
Аԥсуа легендақәа руак излаҳәо ала, ашьха Ӡышьра дықә­
гылоуп иҳашҳатәрахаз ԥҳәыск – аԥшқа дыкны (шәахәаԥш:
Г. Ф. Чурсин. Аԥсны аетнографиа аматериалқәа. Аҟәа, 1956,
ад. 239, урысшәала).
Ахаҳә акыр зылшо мчны, уимоу, аҿиара иасимволны
иаҳԥылоит аԥсуа лакәқәа рҿгьы. Алакәқәа рҿы ирацәоуп
ахаҳәтә баақәа рыӡбахә, насгьы урҭ рҿы амифологиатә
ҭакәажә гәыжәлацәгьа лҟамчала дзысуа ауааи аԥстәқәеи
хаҳәхоит. Алакәқәа руак излаҳәо ала, машәырла анашанатә
хаҳә кәымпыл лбааздаз аԥҳәызба лцәа лтәымкәа дҟалан,
аҷкәын џьашьахәатә длыхшеит (шәахәаԥш: Аԥсуа лакәқәа.
Ианиҵеит, аус адиулеит, аԥхьажәеи азгәаҭеи иҩит С. Зыхәба,
Қарҭ, 1976, ад. 113–118).
Аԥсуаа рреалтә бзазараҿгьы жәытәнатә аахыс ахаҳә
инарҭбааны ахархәара аман: алу алырхуан (алу анцәахәгьы
дрыман, уи дыԥҳәысуп ҳәа дыԥхьаӡан, Саунау лыхьӡын,
лыхьӡала ашәагьы рыман), аҳаҟьеи аԥхныгеи алырхуан,
алаԥшцәгьа ила «ҭнахырц» ахаҳә кылҵәа абарҵақәа рҿы
икнарҳауан, ахаҳәгәара ҟарҵон, рхы иадырхәон абаагәарақәа
андыргылоз…
Ара сара иазгааз акык-ҩбак аҿырԥштәқәа рхыԥхьаӡара
уаҩы иазирҳарц алшоит. Аха иаазгаз азҳархап.
Излаабо ала, ауаҩытәыҩса ахаҳә ихы иаирхәо далагеижьҭеи
амбатәӡа ҵуеит. Уи аахыс ҵҩа змам аартрақәа ҟаиҵахьеит,
аԥсабара амаӡақәа акыр аҵидыраахьеит. Убас шакәугьы, иахьагьы ахаҳә ихархәара даҟәымҵӡеит.
Ахаҳә иазкны абра хыхь зыӡбахә сҳәақәаз иреиԥшқәоу
афактқәа хыԥхьаӡара рацәала иугәалашәоит Б. Шьынқәба
ироман «Ахаҳә еиҩса» уанаԥхьалак. Аха араҟа, ароман аҿы
ахаҳә еиҩса конкреттәуп, аԥсуаа ржәытә епикатә фырхаҵа,
анцәа иҿагылаҩ Абрыскьыл ихьӡ иадҳәалоу ауп. Ароман аҿы
уи аӡбахә иагаџьара иага еиуеиԥшымкәа иҳәазаргьы, аҵакы
хадеи аидеиа хадеи раарԥшразы, реилкааразы зегь реиҳа
иҟазшьарбагоуп ҳәа сгәы иззаанаго аҭыԥ аазгар сҭахуп. Уи,
абду Бежьан ахаҳә еиҩса ахьышьҭоу ахәаҿы имаҭа хәыҷы
Лаган аԥхьаӡа дхагаланы ирбаны, изеиҭеиҳәаз ажәабжь ауп.
Изеиҭеиҳәеит Абрыскьыл дзакә хаҵа ӷәӷәаз, иԥсадгьыли
ижәлари шихьчоз, Аԥсны аӷацәа рыхәҵәы шықәихуаз.

– 509 –

Анцәагьы диацлабуа, дицәымшәо, диҿагыло дшаақәгылаз.
Аҵыхәтәан анцәа изларыдиҵаз ала, аԥеҳамбарцәа Абрыскьыл дыркырц ишьҭалеит. Ҽнак абри ахәаҿы иԥсшишьоз
дгәарҭазаап, дырҳәынҷарц иақәыркит. Дҽыжәлар ажәҩан
даҿалоит рҳәан, ажәҩан ахь амҩа изыркырц рыӡбан уахь
иаҿалт. Иара дгәаан абри ахаҳә иршәит. Аха аԥеҳамбарцәа
шәан, ашьхақәа рахь илбаан рҽырҵәахит. Ахаҳә хынҳәны
ишлеиуаз Абрыскьыл дгәаан иаҳәа цҳафыр аҿы аҩада
иҩарханы ихагәҭа иқәкны днаҵагылеит. Икәлаауа ишлеиуаз
Абрыскьыл ихагәҭа иқәкыз аҳәа илаҿасит, ҵәак еиԥш ахаҳә
еиҩсеит ҩбаны, аԥҽыхақәа наҟ-ааҟ инаиваҳаит. «иахьа сара
сыԥсҭазарагьы еиҟәшеит ҩбаны, – иҳәеит Абрыскьыл, ҿыцха
икажьу аҽыҭ инапы нақәикын. – Уара, исаҩсыз, исхысыз
уоуп! – Егьи згәы ҩарханы ишьҭаз ахь днаҳәын, – уара, сзыниаша, саԥхьа ишьҭоу уоуп, шәарҭ шәеиҟәгахеит, абри ауп
ихәарҭам!» (ад. 41) – иҳәеит.
Ари аҭыԥ акырӡа аҵанакуеит ароман ахьӡи аидеиатә хыр­
харҭа хадеи цқьа реилкааразы. Ахаҳә заҟа еҩсоу ааҟара амч
маҷхоит. Аԥсҭазарагьы еиҩсахар иҵакыдахоит, иԥсыҽхоит.
Ахаҳәқәа, еидшьыхламкәа агәара узыҟаҵоума, ауаа рзы
имышхәбзазароу аҩны еихагыла дуқәа узыргылома?
Ауаатәыҩса ираҩсхьоу аҭоурых ҿыцха икажьу, ҟыт зыхә­
лымшәо хаҳә ҽыҭ башаны иҟам. Аҭоурыхи, иахьеи, уаҵәи
еидҳәалазароуп. Ажәытәра зегьы иҩазахаз амаҭәа еиԥш
иааушәыхны икаужьуа иҟам. Амаршәа ктәуп, мамзар уи
ииашамкәа иазныҟәаз иԥҟьаны ихы иасуеит (Иҟазшьарбагоуп
Гарсиа Маркес ироман «Шәышықәса азаҵәра» аҿы атрадициа еилазго дрықәыӡбаны, атрадициа еилазго ҵыхәа
змоу ахәыҷқәа ахьрыхшо, заҳәшьа хатә ԥҳәысс дызго – уи
ԥҳәыс ҳасабла бзиа дызлеибаз игәы амца ацралан иахьбылуа, зан дзыпҟо – иан дызлеиԥҟаз инапы цәыбблызшәа
иахьҿҩаауа…). Аџьажәлар зқьышықәсалатәи рџьатә практика иԥнашәахьоу, ԥсахра, еиҭакра зқәым атрадициақәа
ыҟами? Иаҳҳәап: ауаҩи ауаҩи рыбжьара аламысцқьара,
агәеизыбылра, ҳаҭыреиқәҵара, ақьиара, аицхыраара…
Ажәытәра змам, аҭоурых змам аԥеиԥшгьы имам.
Ажәытәра, ҳабацәа, урҭ рабацәа ԥхӡашалеи шьа-каҭәарылеи
иаҳзааргаз аԥсҭазара иахьа ҳара ҳаламчаӡои, қьаф алаҳ­
муӡои? Урҭ рхамышҭра ҳара уалԥшьаны иҳадӡами?
Иахьатәи ауаҩы иуалуп ажәытәра иамаз абзиарақәа

– 510 –

алԥшааны рмырӡра. Мамзар, ус анакәымха, уаҵәтәи амш
ҭакзыԥхықәрада азыҟазаароуп аҭоурыхтә традициа бзиа
мап ацәкра, ахаршҭра, акажьра иаанаго.
Ауаҩы аԥстәқәа рдунеи далҵны дуаҩханы адунеи
дықәижьҭеи шьҭа маҷ ҵуама? Маҷ ҵуама ауаа рыбжьара ацәгьеи абзиеи цәыҵибажаауа еишьҭоуижьҭеи? Шьҭа
ауаа ирзымхаӡои ацәгьа аҟаҵара шҵарбгагоу аилкааразы
аҭоурых ирнаҭо аурокқәа? Иҳаҩсхьоу ахашҭра ҿкны иҳалалар
ҳашԥаҟалои? Иахьа адунеи аҿы зегьы иреиҳау зҵаараны
иқәгылоу – аҭынчра ахьчара азҵаара – ҳапланета хазына Абрыскьыл ихаҳә еиԥш еиҟәымԥарц азы ауаа ирызхаша ахшыҩ еизырымгаӡаци, аԥышәа рымаӡами? Ахаратәқәа
ҳарҟәаҵып, 1941–1945 шықәсқәа рзтәи Аџьынџьтәылатә
еибашьра дуӡӡа ауаатәыҩса ирнаҭаз аурокқәа харшҭышьа
рымоума? Ирхадыршҭыр иабакылнагои? Урҭ зхазыршҭырц
зҭахқәоу иахьатәи аимпериалистцәа заҟаҩ ыҟада? Уи
аибашьраҿы иҭахаз ҳхаҳаршҭуеит ҳәа ҳалагаргьы иауама?
Иҟазшьарбагоуп Урсула (хыхь зыӡбахә сҳәахьоу Гарсиа Маркес ироман ахадаратә хаҿсахьақәа ируаӡәку) илцәыԥсхьоу
ҭаха ахьлырымҭо, урҭ рыгагақәа еилаҳәысмысуа лыҩны
иҩналаны ҭаха ахьлырымҭо, еибаркьлаҭеиуа еицрыԥсса иахь­
лышьҭоу, аӷаџҳәа иахьлацәажәо. Иҟазшьарбагоуп иара убас
Ч. Аитматов зыӡбахә сҳәаз ироман аҿы афыр­хацәа хадақәа
ируаӡәку Едигеи аԥсы цқьа ҳаҭыр иқәзымҵо дԥаԥашькны
дахьырҿагыло, урҭ рхымҩаԥгашьа ахьгәырҩаиго, дахьар­
гәамҵуа, дахьаргәаҭеиуа.
Аԥсуаа ирымоуп аҵак ду змоу жәаԥҟа ссирк «Аԥсы
дзырҵәыуо абза изоуп». (Иаҳгәалаҳаршәап Б. Шьынқәба
ҳзыхцәажәо иҩымҭаҿы абзацәа аԥсцәа заҟа ҳаҭырқәҵарала
ирзыҟоу.) Ажәытәра ҳаҭыр ақәҵара уаҵәтәи амш аиӷьтәроуп
иаанаго.
Аиҟәыҭхара, аиҩсара, аиҩшара ианакәызаалакгьы иҽеим
ассоциациақәа роуп ауаҩы издырҵысуа. Абрыскьыл ихаҳә
еиԥш еиҟәыҭхамхароуп, еиҩсамхароуп ауаа аӡәи-аӡәи,
ажәларқәа, атәылақәа, абиԥарақәа, ажәытәреи аҿатәреи.
Абри ауп «Ахаҳә еиҩса» ахадаратә идеиас иамоу, аҩымҭа
ахьӡгьы зызҳәоу.
1983–1984 шш.

Баграт Шьынқәба иԥсҭазаареи
ирҿиамҭеи
Аԥсуа сахьаркыратә милаҭтә литература знысхьоу аҭоурых
ҳаналацәажәо, ҳаназхәыцуа, азеиԥш хҳәаа аныҟаҳҵо, иара
ашьаҭакҩы Дырмит Гәлиа иаамышьҭахь зегь раԥхьа зыхьӡ
ҳхаҿы иааиуа ҳашәҟәыҩҩцәа дуқәа дреиуоуп Баграт Уасилиԥа Шьынқәба. Ҳмилаҭтә литература ашьақәыргылара
ианаҿыз апериод инаркны ирҿиамҭа лыԥшаахқәа рыла иара
дарӷьажәҩаны даацәырҵит. Аԥснытәи ашьхақәа зегь Ерцахә
шрылыҳәҳәо еиԥш, аԥсуа литератураҿгьы Баграт Шьынқәба
ихьӡи ирҿиамҭеи зегь реиҳа иҳараку, акырӡа зҵазкуа ракәны
иҟоуп. Аԥсуа жәлар рҿы иара ихьӡи иҩымҭақәеи рылаҵәаны
иахьыҟоу, хәыҷи дуи иахьеицырдыруа, бзиа иахьырбо
анаҩсгьы, Аԥсны анҭыҵгьы акыр инахараны азхаҵара роухьеит.
Баграт Шьынқәба ԥсабарала илаз ибаҩхатәра ду амҽхак
ҭбаан, итә́ӷәырԥсаны иҟан. Алитература ахкы хадақәа зегьы
рҿы (апоезиаҿы, апрозаҿы, адраматургиаҿы) иара иҟаиҵаз
алагала иҷыдоу аҭыԥ ааннакылоит, анырра ду амоуп, иага
аамҭақәа рҽеиҭнырыԥсахларгьы канӡара рықәым. Аха
урҭ рыла мацарагьы ихыркәшам ашәҟәыҩҩы Аԥсни аԥсуа
жәлари рымаҵ аураҿы имҩаԥигаз аусқәа. Дынқәыԥшыз
инаркны иԥсҭазаара далҵаанӡа иааиԥмырҟьаӡакәа алите­
ратура арҿиара активла дахьалахәыз анаҩсгьы, дҵарауа­
ҩын, дбызшәадырҩын, афилологиатә ҭҵаарадыррақәа дыркандидатын, иналукааша ҳәынҭқарратәи уаажәларратәи
усзуҩын. Иара ихаан Аԥсны имҩаԥысуаз, акрызҵазкуаны
иҟаз аҳәынҭқарратәи ауаажәларратәи усқәа дрылахәын,
акыршықәса инеиԥынкыланы амаҵура дуқәа хьыӡлаԥшала иныҟәигахьан. Ианагь дызлиааз аԥсуа жәлар рҭоуры­
хи, иахьатәи (иара ихаантәи) рыԥсҭазаареи, раԥхьаҟатәи
рԥеиԥш хәыцырҭас иман.
Баграт Уасил-иԥа ибзианы идыруан дызлиааз аԥсуа
жәлар ирхыргахьоу агәаҟрақәа, аҭоурыхтә хҭыс џьбарақәа

– 512 –

ишԥыршәахьоу. Идыруан иара ихаан рҭагылазаашьа
зеиԥшраз, раԥхьаҟатәи рԥеиԥшгьы злашәарҭақәоу игәы
иҵхон. Ижәлар ауадаҩрақәа ианрықәшәозгьы, ԥсеивгарак
анрауазгьы, рыцәгьеи рыбзиеи далахәын, ирыцеиҩишон,
рхьаа ихьаан, ргәырӷьара игәырӷьаран. Ажәларгьы неиҩымс­
рада зегьы бзиа дырбон, далкааны дрыман, иажәа акыр
ԥхылнадон, иахьагьы, уаҵәгьы дырхадыршҭраны иҟам.
Иҟазшьарбагоуп аԥсуаа ҩыџьа ахьааидгылогьы иара
иӡбахә анаацәырыргалак, ижәла ацымкәа ихьӡ мацара «ҳ-Баграт» шырҳәо, уи иара иахь ирымоу абзиабаратә
цәанырра заҟа ианыԥшуа. Баграт Шьынқәба исахьаркыратә
рҿиамҭақәа ракәзар, урҭ ажәлар еицырдыруа, ирылаҵәаны
иҟалеижьҭеи акрааҵуеит, иԥсы анҭазгьы рӷьыраӡак
иклассикатәқәоу
ракәхахьан.
Хыԥхьаӡара
рацәала
иажәеинраалақәа издыруа аԥхьаҩцәа рацәаҩуп, ирацәоуп
акыр ирылхны, амузыка иан­ҵаны ашәаны ирҳәақәогьы.
Урҭ рӷьырак убысҟак ажәлар дара иаԥырҵаз ракәушәа
ирыдыркылахьеит, иртәыртә­хьеит, ижәлартәхахьеит. Баграт Шьынқәба иҩымҭақәа акымкәа, ҩбамкәа ирылхны иҟарҵахьеит аспектакльқәа. Жәеинраалала иҩу иара
ироман «Ахра ашәа» амотивқәа рыла иаԥиҵаз асценариа
А. Довженко ихьӡ зху Киевтәи акиностудиа иҭнахит акинофильм «Хҭырԥа шкәакәа». Уи аихьӡара бзиақәа аиуит
Асовет Еидгыла ҳәа иҟаз ҳтәыла ду аҿгьы, уи анҭыҵ акыр
тәылақәа рҿгьы. Кишиниов имҩаԥысыз Зегьеидгылатәи
акинофестиваль аҿы «Хҭырԥа шкәакәа» асценари автор Баграт Шьынқәба ианаршьеит аԥхьахә ҷыда. Абри афакт мацарагьы агәра ҳнаргоит иара ирҿиамҭа акыр инахарагьы
ишырдыруа, ахә ҳаракны ишыршьо. С. Ҷанба ихьӡ зху Аԥсуа
ҳәынҭқарратә драматә театр асценаҿы иқәдыргылахьеит
иара иҩымҭа акомедиа «Нас ишышәҭаху…» иалхны аспектакль. Иара абри атеатр асценаҿы ароман «Ацынҵәарах»
иалхны иқәдыргылаз аспектакль ақәҿиара бзиақәа аи­
уит, хыԥхьаӡара рацәала ахәаԥшцәа аднаԥхьалеит Аԥсны
акыр ақалақьқәеи ақыҭақәеи рҿы (Аҟәа, Гагра, Пицунда,
Ҷлоу, Лыхны, Мықә уҳәа). Иара убас, аинтереси аихьӡара
бзиақәеи аманы имҩаԥысит Москватәи акомедиатә театр
актиор Валери Анисимов «Ацынҵәарах» иалхны Аԥснытәи
аҳәынҭқарратә филармониа асценаҿы иқәиргылаз имоноспектакльгьы.

– 513 –

Ашәҟәыҩҩы ирҿиамҭақәа аринахысгьы акырынтә ирыз­
хьаԥшлашт, ҭҵаарадырралагьы макьана инагӡаны ишрыхә­
ҭаҵәҟьоу иҭҵаауп ҳазҳәом. Аамҭа цацыԥхьаӡа, ԥхьаҟа
ҳнаскьацыԥхьаӡа Баграт Шьынқәба ирҿиамҭа заҵа имажәра,
еиҳа-еиҳа ахә шьҭыҵуеит.
Апоет ижәлар рыԥсҭазаараҿы иҟалаз аиҭакрақәа блаҵа­
рыла ибон, игәникылон. Иҟазшьарбагоуп ирҿиара ианаса­
кьаҳәымҭаз ииҩыз «Ашықәсқәа рышьҭа» ҳәа хыс измоу
истатиаҿы ииҳәо абарҭ ахшыҩҵакқәа: «Сара споезиа кыкахшыс иамоу Аԥсны – схаан ауп, ауадаҩрақәа ирықәшәазаргьы,
уаҩы иааџьеишьаратә аҽанеиҭанак, аихьӡарақәа анаиу. Сара
ибзианы исгәалашәоит уажәы қалақьны иҟоу Кәазан дәны
ианышьҭаз, уахәамаки дәқьанки рыда акагьы аныҟамыз.
Исгәалашәоит Аҟармара адәыӷба Лашькьындар иахьаҿысуа,
аарлаҳәа узлацашаз мҩахәасҭак анаҿгаз, уа Лашькьындар-ныха аҵаныҳәарҭа аныҟаз. Мықәтәи ачаи совнхара
ахьышьҭоу, исгәалашәоит, Дәҩан аӷдара ҳәа ианашьҭаз,
абжьыуаа ркамбашьқәа аԥхын ҳәырҭас ианрымаз. Исгәа­
лашәоит уажәы ҽырххала уашьҭазаргьы иузымԥшаауа,
акәмызцәа анырсуаз, ацәыш андырҵәуаз, ауапа анырхәоз,
аҳәынҵәра анеиларҵоз. Исгәалашәоит ԥсыуа шәақьла
ианышәарыцоз, ацәҟьара ианеихсуаз. Исгәалашәоит цҳаҵә­
рыда Дәаб даҽа цҳак анхымыз, ианхыҵлак уаҩ данз­мыруаз,
ауаа каҟьҟьа ианагоз, аҭахцәа еизаны аԥсы анҭыргоз…
Исгәалашәоит Ҷлоу ақыҭа акалҭаҿ ауахәама ангылаз, аҩада
ахәаџахьы аџьаама ангылаз. Исгәалашәоит уи ақыҭаҿы 4-5ҩык рыда анапынҵараҵәҟьа здыруаз уаҩ даныҟамыз»*.
Иара убас, акыр иҟазшьарбагоуп Баграт Шьынқәба ибиографиа. Егьырҭ ҳашәҟәыҩҩцәа аӡәырҩы реиԥш, Баграт
Шьынқәба ибиографиагьы акыр ашәҟәқәа ирнылахьеит,
аха иахьабалак анкета ҟазшьоуп иамоу уҳәаратәоуп ишҩу,
инҭкаа-ааҭкааны иҭҵааны, ихаҭәааны икьыԥхьны иҳамам.
Ианамуӡах, иара ибиографиа ихаҭа игәалашәарақәеи,
истатиақәеи, иинтервиуқәеи акырӡа еиӷьны иҳәоуп. Араҟа
саргьы уажәы уи ишақәнагоу ихаҭәааны изҩып ҳәа гәҭакыс
исымам, иагьсылшом, аха маҷк иадамзаргьы анкетатә
ҟазшьа снахыҳәҳәаны ихадароу ҭыԥқәак уеизгьы иасырбар
*Шьынқәба Баграт. Иҩымҭақәа реизга. Ахԥатәи атом. Аҟәа. Ашәҟәҭыжьырҭа
«Алашара», 1989 ш., ад 552.

– 514 –

сҭахуп. Араҟа зегь реиҳа ашәҟәыҩҩы ихаҭа иԥсҭазааратә
мҩа иазкны ана, ара иԥсаҟьаны ииҳәақәаз инарҭбааны
схы иасырхәоит. Аха заанаҵгьы иазгәасҭар сҭахуп Баграт
Шьынқәба поетк, шәҟәыҩҩык иаҳасабала ишьақәгылараҿы
зегь реиҳа ароль ду назыгӡоз ижәлар рҿаԥыцтә ԥҵамҭақәа
шракәу. Урҭ раамышьҭахь ирҿиаратә мҩа ҳәаақәызҵоз иреи­
уаны иҟалеит Дырмит Гәлиеи Иуа Коӷониеи рҩымҭақәа.
Аинтерес агым, акыргьы иҟазшьарбагоуп Иуа Коӷониа аԥхьа
ишиԥыхьашәаз, дышрыԥхьаз, ишинырыз игәаларшәауа,
акыр инарҭбааны дахьалацәажәаз. Истатиа «Ашықәсқәа
рышьҭа» аҿы иара иҩуан: «Аԥсуа шәҟәыҩҩцәа рахьтә Д. Гәлиа
иажәеинраалақәа раамышьҭахь Иуа Коӷониа иҩымҭақәа
роуп раԥхьаӡа избаз. Уи ҟалеит 1928 шықәсазы, Коӷониаа
ирыуаз, Лиза ҳәа ҳгәылаԥҳәыск, Иуа дыԥсит ҳәа анлаҳа
аҽны, ишәҟәы лымҵаҵаны дшақәҵәыуаз гәасҭеит. Егьараан сара избахьан иԥсыз ахаҵа иҽы кәадырны, иабџьармаҭәа
ахшьны иадҵәыуало, иара убас ма ипатреҭ, ма иеишәамаҭәа
кҿаҵаны амыткәма ақәырҳәауа. Аха сара бзанҵык исымбацызт ашәҟәы иақәҵәыуо.
«Абри закәытә шәҟәузеи, анаџьалбеит, ианузеишь,
иаԥхьалакгьы?...» – Ари азҵаара иаразнак сааимнадеит сахьгылаз. Аха аҭак сазҳәодаз, уи ахагьы змадаз. Ҳгәылаԥҳәыс,
Ашәырқыҭан, лҭынха ааигәак дыԥсит. Аҳәсақәа уажәы-уажә
Лиза лыгәшәымшә ҳәауа, илыкәшан илыдгылан, лыԥсы
ҿызкааз агәырҩа лыцеиҩшауа.
Уи ашьҭахь мызкы аҟара ҵхьаны, ҳгәылаԥҳәыс слыҳәан,
хымш аҿҳәара лыҭаны, илымсхит И. Коӷониа ишәҟәы. Уи
1925 шықәса рзы иҭыҵыз акәын. Сара сымацара сакәым,
ҳҭаацәа зегьы урҭ ахымш уи ашәҟәы ала рыԥсы ҭан.
Хәылбыҽхала агәылацәагьы ааиуан уи иазыӡырҩырц. Сара
избон ргәы шыҭгәырӷьаауаз, рхаҿқәа шылашоз, ашәҟәы ианыз анраҳауаз…
Абас ауп хаҭала исымбацыз Иуа Коӷониа ишәҟәы раԥхьаӡа
ишсымԥыхьашәаз. Машәыршәа ишсыднагалазгьы, сара
сыԥсҭазаараҟны уи хҭысны иҟалеит. Урҭ амшқәа рзы сара еидызбалеит алаӷырӡи, ахәы ҳаракыреи, ахаҵареи, ашәаԥшьи,
ажәҩан ҵамҵами, ашәҟәы азыӡырҩцәа ргәырӷьареи. Иҟалап
уи ашәҟәы иснарҳазар аԥсшәа ахаара, иснарбазар еицамкуа апоезиатә сахьақәа. Иҟамлари уи ашәҟәы иабзоураны

– 515 –

схәыҷы хшыҩ азцазар ажәлар афатә шырҭаху еиԥш, апоезиагьы шырҭаху!» *
Заԥхьаҟа ишәҟәыҩҩхараны, иҵарауаҩхараны, ҳҳәынҭ­
қар­ра-уаажәларратәи усзуҩы дуны зыԥсҭазаара шьақәгы­
лараны иҟаз Баграт Уасил-иԥа Шьынқәба диит 1917 шықәса
лаҵарамза 12 аҽны, Очамчыра араион, Ҷлоу ақыҭан,
Лаганиахә ҳәа иахьашьҭоу аҳаблан, анхаҩы иҭаацәараҿы.
Апоет ижәла ашьҭра акыр ашәышықәсақәа иргәылганы
иаагоуп. Дара ирыуаиашьараз, иара убра Ҷлоу ақыҭан
Лаганиахә аҳаблан инхоз, усҟан 92 шықәса зхыҵуаз
Шьынқәба Сеидыҟ, иҳәамҭаны, 1940 шықәсазы Баграт
Шьынқәба ақьаад ианиҵаз ажәабжь излаҳәо ала, рӷьырак
аҵыхәтәантәи амҳаџьырра (1878 ш.) иагеит акәымзар,
уаанӡа ари ақыҭа иаланхоз Шьынқәыраа ҩажәи жәаба ҭӡы
еиҵамызт. Рыжәлантә аҭоурых далацәажәауа, Шьынқәы
Сеидыҟ иажәа абас иналеиҵеит: «Ҳажәлантә, ҳабацәа, урҭ
рабацәа изларҳәоз ала, 400-500 шықәса раахыс абри адгьыл
аҿы рыӡбахә аҳәоит, урҭ џьарамзар џьарантәи иаанамгаӡеит,
ари адгьыл иашьагәыҭын»**. Баграт Уасил-иԥа дышәҟәыҩҩны
данышьақәгыла, иқәрахь днеиуа даналага, иҩымҭа –
астатиақәеи агәалашәарақәеи рҿы акырџьара гәбылрала
рыӡбахә далацәажәахьан иҭынхацәа гәакьақәа – иаб, иан
(иан Адлеи-ԥҳа Џьарымхан лыхьӡын), иаҳәшьцәа… Аха уеизгьы даликаауан иабду (иаб иаб) Жьажьа. Заԥхьаҟа ипоетхараны иҟаз Баграт жәабаҟа шықәса ракәын ихыҵуаз Жьажьа
иԥсҭазаара даналҵыз, аха игәалашәараҿы ԥсраҽнынӡагьы
дихамышҭуа даанхеит хара иԥшуаз, иуаҩ ҟәыӷаз, игәбылҩыз
аӡә иакәны. Уи ароман «Ахаҳә еиҩса» аперсонаж хадақәа
иреиуоу абду (аперсонаж Лаган иабду) Бежьан ипрототип
шиакәу ҩашьаӡом. Хыхь зыӡбахә ҳҳәаз Шьынқәы Сеидыҟ
иҟынтәи, Баграт Шьынқәба ианиҵаз ажәабжь аҿгьы Жьажьа
даабоит деизара уаҩны, ахацламҳә бзиа змаз аӡәы иакәны.
Баграт иабшьҭра амҳаџьырра иамгакәа иахьаанхазгьы
зыбзоураз Жьажьа иакәзаарын. Абар иахааныз, ишыҟалаз
здыруаз, ахҭыс иалахәыз, усҟан амҳаџьырра иагаз, аха
шықәсқәак рышьҭахь Аԥсныҟа аара зылзыршаз Шьынқәы
* Иара уа, ад. 221–522
** Шьынқәба Баграт. Иҩымҭақәа реизга. Ахәбатәи атом. Аҟәа, Ашәҟәҭыжьырҭа
«Алашара»,2003 ш., ад. 96.

– 516 –

Сеидыҟ ииҳәаз: «Ааԥынран, аԥш иларҵаз иқәыҳәҳә аара
ианаҿыз ауп, ахҵәара анҳақәшәаз. Шьынқәыраа зегьы,
рхәыҷы, рду зҳәаз еиԥш, ишҳәыԥкыз ҽнак еицдәықәлеит, уа
ирылан: уабду Жьажьа, иаб Азнаур, иԥҳәыс Ашьхарыуа-ԥҳа,
уахык еициз рыӡӷабцәа Ҵисеи Маҵисеи, урҭ рашьа еиҵбы
Шьаҳан.
Кьалашәыр аӡиас амшын иахьналало, агаҿа ихықәгылоу
абаахыҽҽарақәа рымҵан жәлантәык зегьы аӷба аҭалара
иазыԥшын. Уара уабду Жьажьа иаб Азнаури иареи ахҵәара
аҭыӡшәа анааҵыс инаркны аимак рыбжьалеит.
– Ҳаҩнқәа кажьны иабыкәу ҳахьцо, ҳазшьуа ара ҳаишьааит,
ҳабацәа рнышәынҭрақәа ҳзырԥырҵуам! – абас дықәгылеит
Жьажьа.
– Ҳашьцәа зегь ахьцо ҳаргьы ҳцароуп, ҳхьагәгәа ҳар­
ԥырҵыр ҟалома, аԥсра ианадамха, зегь ҳаицыԥсып! – ах­
ҵәара дадгылан дцәажәон Азнаур. Ҷлоунтәи ҳахҵәаны
агаҿа ихықәгылоу абаахыҽҽарақәа рҿы ҳанааигьы,
аби аԥеи реимак аҵыхәа ԥымҵәеит. Жьажьа есыуаха,
– Ҳхынҳәып, абааԥсы, макьана иахыԥам, ҳаԥсадгьыл
ҳшьапы ықәгылоуп! – ҳәа дықәгылан, аха Азнаур, егьырҭ
ҳашьцәагьы уи раҳарц рҭахымызт, иахьеи уахеи амшын
ахылара иазыԥшын.
Уаҵәы аашар, Азнаур иҭаацәеи иареи аӷба иҭаларан иҟан.
Ашамҭазы Жьажьа иԥҳәыс Акакалиа-ԥҳа дааирҿыхан, уаан­ӡа
еибыҳәан иҟазар акәхарын, рҭаацәа ирыцәӡаны аҩыџьагьы
дәықәлеит. Урҭ цон амҩа ианымлакәа бнала мацара Ҷлоуҟа
рхы рханы.
Абас ауп Жьажьа иԥҳәыси иареи еиқәқьаԥҭаха игылаз рыҩныжәқәа ишырхылаз. Урҭ хшара дырмоуӡацызт,
еиднагалеижьҭеи макьана шықәсыкгьы мҵыцызт.
Егьырҭ Шьынқәыраа зегьы амшын ихылт»*.
Шьынқәы Сеидыҟ абра ишиҳәаҵәҟьоз акыр иазааигәоуп,
иара Баграт Шьынқәба ихаҭа иабду Жьажьа изкны астатиа
«Ашықәсқәа рышьҭа» аҿы ииҳәақәозгьы:
«Сабду, Жьажьа Азнаур-иԥа аҵыхәтәантәи амҳаџьырра
(1878) даԥыхьашәеит, аха ииулакгьы ихы ацәигеит. Иаб
Азнаур иԥҳәыси егьырҭ ихшареи иманы Ҭырқәтәылаҟа
ддәықәымлар ҟамлеит. Абар мышҩажәа рхыҵхьеит Аз* Иара уа, ад. 97–98.

– 517 –

наур иҭаацәеи иареи Кьалашәыр иацәыхарамкәа Аԥсуа
баагәара ду амшын иахьаларсу ашьапаҿы иԥхьоижьҭеи, аха
аҭырқәцәа рыӷба изҭамлеит, убри аҟара амҳаџьыр рацәан.
Ҷлоу иаақәҵ аахыс Азнаур иԥеи иареи аимак рыман. Жьажьа иҭахын аҩныҟа ахынҳәра, аб – иашьцәа зегь ахьцоз
рыцрыҵра иҭахымызт. Зыҽны аашар аӷба иҭалоны, ашамҭаз
Жьажьа иԥҳәыс диманы дыбналеит. Ирулакгьы Кәыдры
ацҳаҿы иааит, изыруаз џьшьаны, аха асолдаҭ гылахьан,
иқәырмыжьлеит. Аӡиас иҩавалан Наа иҩеит, аха ррыцҳара
ақәшәартә, апаран нырцә ихгылан. Жьажьа дҩаԥан апаран
ашаха днахьынҳалан, икуа-ишьҭуа мацара, нырцә днаӡеит.
Ԥсыуа маҟа бзиак имӷагәышьан, апаранхьча инаиҭаны,
иԥҳәыси иареи нырцәҟа ирит. Лассы Асар рымҩа инхалеит.
Уантәи ианыԥшы, ӷбак амшын ихыхәхәыла мшцоз рбеит.
Сабду иаби, иани, иашьцәеи, иаҳәшьцәеи наӡаӡа иаԥырҵуан
рыԥсадгьыл. Иара инкаиршәит ихҭарԥа, лара – лкасы. Иара
игәы дааҭасуа, лара лӡамҩа даахо, абра абнара агәҭаны,
ирҵәыуеит-ирхьит, уаҳа зла аҭаԥшылара рмоуаз, ԥсра-ӡра
амшын ихыланы ицоз рҭаацәа. Марҭх, аҵәыуабжь агәақьҳәа
ауаа еизнагап ҳәа уҟазу, ақыҭақәа ҭацәын иууаӡа»*.
Араҟа иаҳгәалаҳаршәап иҟазшьарбагоу даҽакгьы – Ьаграт Шьынқәба ироман «Ахаҳә еиҩса» аперсонаж хадақәа
ируаӡәку Бежьангьы абри еиԥшҵәҟьоу ахҭыс шихигаз.
Апоет дахьиз, дахьааӡаз аҳабла ақыҭа зеиԥшроу дала­
цәажәауа хыхь зыӡбахә ҳҳәаз астатиа «Ашықәсқәа рышьҭа»
аҿы абас иҩуан: «Сқыҭа гәакьа Ҷлоу шьҭоуп аразныш
зхарҭәоу Кавказа ашьха аикақәа зхацырцыруа Ԥанаҩ ахәада
аҵаҟа, иааԥсазшәа ахы нкыдҵаны.
Шәаԥыџьаԥла ихҩоу Ԥанаҩ ҳарак иалҽҽаны илеи­уеит
ахаан ҭабара зқәым арҩашқәа, аӡиасқәа: Дәаб, Қәмарча,
Ӡиқәа… Ҷлоу уалаланы унеиуазар, иуԥылоит акаршәрақәа,
аҟәаԥаҿаԥарақәа, аԥша хаа ахьықәсуа ахәқәа, мра ахьҭамԥхац
агәаҩа ҭахьрақәа, иҭбааҭыцәу аԥсҭақәа, аԥшаҳәақәа…
Ҷлоу амрагыларахьтәи аган иацәыхарамкәа иҟоуп анцәа
иеиканыз Абрыскьыл фырхаҵа дахьҭаҿарҳәаз аҳаԥы.
Сара сахьиҵәҟьаз аҳабла иахьӡуп Лаганиахә. Иҳаракыроуп,
кынҩалароуп. Уахьынтәи амшын агәы казказуа ухыԥшылоит.
* Шьынқәба Баграт иҩымҭақәа реизга. Ахԥатәи атом. Ашәҟәҭыжьырҭа «Алашара» 1989 ш., ад. 514–515

– 518 –

Аԥхын ашоура егьа ицәгьазаргьы, ахәхәаҳәа аԥша хаа
еихсыӷьӡом. Лаганиахә амра иаԥнуп, ианыҩагыло инаркны,
акәаԥҳәа инҭашәаанӡа мрахәагала иаҩычоит ахәы ҳарак
агәышԥы»*.
Баграт хәыҷы иаҳәшьцәа ԥшьҩык дреиҵбын. Иара иира
ҷыдала еигәырӷьеит иҭынхацәагьы, изланхоз ргәылацәа­
гьы, избанзар иаби иани аԥа дроурц рҭахиижьҭеи, уи
изыԥшиижьҭеи акыр ааҵуан. Аҭаацәара зегьы дахьреиҵбыз,
насгьы дахьхаҵарԥысыз уҳәа ирыбзоураны, Баграт хәыҷы
лымкаала нап идкыланы, ихӡыӡаны драаӡон, ҷыдала зегь
рылаԥш ихын. Аҭаацәара иалахәыз зегьы (урҭ жәаҩаҩык
ыҟан) махәҿала ихандеиуан, иаабац аԥсыуа нхаҩык иҭаа­
цәара ишахәҭаз ала иҟан. Мал дук рымамызт, аха млакы,
хьҭакы иакыртә иҟамызт. Аҵара змаз ҳәа аӡәгьы дрымамызт, Аԥхьаӡа ари аҩны ашәҟәы ҩназгалаз иара Баграт иоуп.
Ахәаахәҭра уҳәа алагаҩага иалазгьы аӡәгьы дыҟамызт. Аҩна­
ҭа чеиџьыкала иҭбаан, анеиааи дагмызт, ауацәа, аҭынхацәа
рнаҩсангьы, ааигәантәи, харантәи ақыҭақәа рҟынтәи асас­цәа
дахьқәа уажәы-уажә ирҭаауан, уа неирҭас, тәарҭас-гыларҭас
ирыман. Акыршықәса аныбжьыс ашьҭахь, ииҩыз истатиа
«Ашықәсқәа рышьҭа» аҿы Баграт Шьынқәба дызхылҵыз
рыӡбахә далацәажәауа, гәбылрала абас иазгәеиҭеит: «Сара
сызхылҵыз мыцхәы анхара рҽадырцалон, ишырҳәо еиԥш,
анхаразы анышә рфон. Ҽҟазарак, шәарацырак, ма ныҟәарак,
ма хәаахәҭрак урҭ ирыламызт. Изҿыз нхаран. Аиашазы, даргьы рыфатә-рыжәтә, рысас-рыцәас зҳәаз еиԥш, рхатә џьабаа
амчала, хар рымамкәа, бысҭак рфартә иҟан.
Аха ҳҭаацәара ахьынеихьыԥшыз дрымамызт нбанк здыруаз аӡәы. Ҳаҩны ахаан инанамгацызт ашәҟәы. Ҵабыргуп,
уи ҩнанагалеит ашьҭахь, 1925-1926 аҵара шықәсазы сара
аԥхьаӡа Ҷлоутәи алагарҭатә школ санҭала.
Абык ихшаз ҳара хәҩык ҳаҟан. Сара аӡәк сакәын ахаҵарԥыс,
егьырҭ ӡӷабцәан, насгьы ԥшьышықәса рыла среиҵбын. Абри
иахҟьозар акәхарын, аҭаацәа рҿы сара салкаашәа сыԥхьаӡан.
Сшьапы нкыдкшаларгьы, ма баша еимҳәак сыхьыргьы, урҭ
мыцхәы хьаас иркуан, ирҭахын дара ртәала уаҳа зеиӷьа нарылымшоз ала ибзианы срааӡарц»**.
* Иара уа, ад. 514.
** Иара уа, ад. 515.

– 519 –

Баграт Шьынқәба данхәыҷыз инаркны иаб иҩнаҭаҿы
аиҳабацәа анааидтәалалак ирҳәоз ажәытәи аҿатәи жәабжь­
қәа игәцаракны, илымҳа кыдҵаны дырзыӡырҩуан, ддыр­
хәыцуан, игәынкылара бзианы изҳауан. Аԥсуа жәытә традициа инақәыршәаны, аҭаацәара еиднакылоз аӡәи-аӡәи
неибанеиԥшны еиххәыцуан, аиҳабы дшеиҳабыз, аиҵбы
дшеиҵ­быз досу рҭыԥқәа рдыруан. Зегь реиҳабы (Баграт иабду – иаб иаб, – Жьажьа) иавторитет ԥкыра амамызт.
Баграт Уасил-иԥа даныҩеидас, егьырҭ зегьы реиԥш
махәҿала аусура дадымцалакәа, аҵара дазыркит, иаргьы уи
лассы агәблыра икит.
Апоет дахьиз, дахьааӡаз аҭаацәара зеиԥшраз, инаҭаз
далацәажәауа, 1989 шықәсазы ииҩыз астатиа «ажәеи ашәеи
еилаӡароуп» аҿы абас азгәеиҭеит: «Исҳәар сылшоит, схы
здыруа саныҟала инаркны, сгәырӷьарақәеи схәыцрақәеи рҿы
ашәа иааннакылеит ԥсахшьа змам аҭыԥ. Разҟыла убри еиԥш
аҭаацәараҿы сызҳауан, иахьеи-уахеи ашәа ахьыҩныҩуаз,
ачеиџьыкеиԥш ҳаҭыр ахьақәыз. Сан ибзианы ачамгәыр
алырҳәон, ашәагьы ацылҳәон (иахьагьы исымоуп уи ачам­
гәыр ҵәахны), саҳәшьа еиҳабгьы уи илҿылҵаахьан. Сан
ланшьа гәакьа дыԥхьарцарҳәаҩын, лашьцәа шәаҳәацәан.
Лассы-лассы, еиҳараӡак аӡын ҵыхқәа раан, ҳаҩны еиқә­
шәалон ажәабжьҳәацәа, ақьачақьцәа. Исгәалашәоит арбаӷь­
қәа аккаҳәа иааиларԥсаанӡа сгәы хыҭхыҭуа алакәқәеи
ажәабжьқәеи санырзыӡырҩуаз.
Абарҭ зегьы шәышәык еиԥш, баша иниасны имцеит,
сгәаҿы инрыжьит рышьҭа. Сышхәыҷыз еилыскаауа салагеит
ауаҩы ифатә, ижәтә, ишәҵатәы рнаҩсгьы игәы зырҭынчша,
игәы зырхаҵаша, агәырӷьара изҭаша џьара акы шиҭахыз»*.
Араҟа маҷӡак иадамзаргьы иазгәаҭатәуп апоет ихәыҷра
ашықәсқәа рзы аамҭа зеиԥшраз, аԥсуа нхаҩы, иааидкыланы аԥсуа жәлар зегьы рыбзиабареи рсоциал-политикатә
ҭагылазаашьа ҷыдарақәас ирымаз. Акыр шәышықәсақәа
иргәылганы иаагаз апатриархалтәи афеодалтәи еизыҟа­
заашьақәа аилаҳара, ақәӡаара иаҿын. Аԥсны мацара акәым,
Урыстәылангьы, егьырҭ акыр тәылақәа рҿы аиҭакра дуқәа
мҩаԥысуан. 1917 шықәсазы (Баграт Шьынқәба даниз ашықәс
* Шьынқәба Баграт. Иҩымҭақәа реизга. Ахәбатәи атом. Аҟәа. 2003 ш., ад.306.

– 520 –

азы) Урыстәыла иҟалаз асоциалисттә револиуциа аидеиақәа
Аԥснынӡагьы иааӡахьан, анырра дуқәагьы ҟарҵахьан. 1921
шықәса март 4 аҽны Аԥсны ишьақәгылеит Асовет мчра.
Аҭоурых аҿы инарҭбааны имҩаԥысуаз ахҭыс дуқәа аԥсуа
нхацәа рынхашьа-рынҵышьа, рыбзазара ӷәӷәала ианыԥшит,
уи мацара акәым рԥсихологиагьы, рдунеихәаԥшышьақәагьы
акыр аиҭакра дуқәа ҟалеит.
Дырмит Гәлиа аԥсуа сахьаркыратә литература ашьаҭа
икхьан, поетк иаҳасабалагьы ижәлар ибжьы нарылаҩхьан.
Аԥхьатәи иажәеинраалақәа ажәлар ирылаҵәон. Амилаҭтә
литература арҿиара амҩа ианылахьан абаҩхатәра змаз,
еицакрак зқәым зышьҭақәа ҳлитература иазынзыжьыз
Иуа Коӷониеи, Самсон Ҷанбеи, Миха Лакрбеи уҳәа даҽа
ԥыҭҩыкгьы. Уаанӡа иҵарадаз аԥсуа нхаҩыжәлар еиҳаеиҳа рыхшыҩ азцон аҵара зыԥсоу, иааиҵагылоз аҿар
рхатәы бызшәагьы асахьаркыратә ԥҵамҭақәа ирыԥхьартә
иахьыҟалаз ҳмилаҭ азы аҵак ду аман.
Баграт Шьынқәба данхәыҷыз инаркны иаби иани
рҭаацәараҿы
ишьақәгыланы
иҟаз
алеишәа
бзиа,
аизыҟазаашьа зҩыдақәа иҳәаақәырҵеит наҟ-наҟтәи иара
иԥсҭа­заа­ратәи ирҿиаратәи мҩаду. Уи иҭаацәараҿы абзазареи аизыҟа­заашьақәеи зеиԥшраз далацәажәауа, иҩымҭак
аҿы абас азгәеиҭеит апоет: «Ҳара ҳаҩнаҭа ҳҭаацәара дуун.
Исгәалашәоит 12-ҩык аишәачара ҳанахатәоз. Лассы-лассы
ҳаҩныҟа асасцәа мҩахыҵлон, сабду деизарауаҩын аҟынтә,
ара иҟалалон аиқәшәарақәа, аилацәажәарақәа, аус ӡбарақәа.
Исгәалашәоит, еиҳараӡакгьы аӡын ҵыхқәа раан, аккаҳәа
арбаӷьқәа иааиларыԥсаанӡа алакәқәа ҳанырзыӡырҩуаз,
акьатеиԥҵәага алаф анырҳәоз, ақьачақьрақәа аныҟарҵоз.
Иахьагьы ихааӡа сгәы иқәыҩуеит, усҟан сгәы зырхыҭхыҭуаз
аԥхьарцеи ачамгәыри рыбжьы. Ара нҵәашьа рымамызт
ацуфарақәа, ахьӡыртәрақәа, ажәабжьқәа. Убарҭ роуп
раԥхьаӡа, сан лкыкахш инаваргыланы, сыԥсҭазаара аҟырҟы
зырхәыхәыз, сыбла хызтыз, сҿы зырцәажәаз»*.
Баграт Шьынқәба аԥхьаӡа аҩреи аԥхьареи иҵеит иқыҭа
гәакьа Ҷлоу алагарҭатә школ аҿы. Уа аҵара иҵон 1926–1928
* Шьынқәба Баграт. Иҩымҭақәа реизга. Ахԥатәи атом. Аҟәа. Ашәҟәҭыжьырҭа
«Алашара». 1989 ш., ад. 517.

– 521 –

шықәсқәа рзы, нас шықәсык (1929–1930 аҵара шықәсазы)
Џьгьардатәи быжьшықәсатәи ашкол дҭан. 1931 шықәсазы
Аҟәаҟа диасын, ара аԥсуа рҵаҩратә техникум дҭалеит.
Аҵараҿы ақәҿиара бзиақәа иманы ари атехникум далгеит
1935 шықәсазы. Атехникум даналгаз уи ашықәс инаркны 1935
шықәсанӡа аҵара иҵон Аҟәатәи аҳәынҭқарратә педагогтә
институт абызшәеи алитературеи рыҟәшаҿы. 1939 шықәсазы
ари аинститут даналга ашьҭахь иҵара иациҵарц, идыррақәа
ирҵауларц гәҭакыс иҟаҵаны Қарҭҟа дцеит. Уи дҭалеит аспирантура Қырҭтәылатәи ССР аҭҵаарадыррақәа р-Академиа
иатәыз абызшәадырра аинститут аҿы. Аспирантураҿы иҵара
неигӡаанӡа, 1941–1945 шықәсқәа рызтәи Аџьынџьтәылатә
еибашьра дуӡӡа иалагеит. Уи иахҟьаны Аԥсныҟа хынҳәтәыс
иоуит. Аԥсны дахьааиз ԥыҭраамҭак рҵаҩыс аус иуан, нас
агазеҭ «Аԥсны ҟаԥшь» аредакциаҿы, Аԥсуа институт аҿы,
Аԥснытәи ашәҟәыҩҩцәа реидгылаҿы. 1943 шықәсазы ҩаԥхьа
Қарҭҟа дцеит аспирантураҿы иҵара анагӡаразы.
1945 шықәсазы Баграт Шьынқәба аспирантура далганы,
афилологиатә ҭҵаарадыррақәа ркандидат ҳәа астепен аиуразы қәҿиарала адиссертациа ихьчеит. Иара икандидаттә
диссертациазы темас иалхны имаз иахьӡын «Ахьыӡҟа
жәеилаҵашьа аԥсуа бызшәаҿы». Аспирантура далганы
Аҟәаҟа данаа инаркны, 1953 шықәсанӡа Қырҭтәылатәи ССР
аҭҵаарадыррақәа р-Академиа иаҵанакуаз абызшәеи, алитературеи, аҭоурыхи Аԥснытәи ринститут аҿы аҭҵаарадырратә
усзуҩыс дыҟан. (1995 шықәса раахыс ари аинститут ахьӡ
ԥсахуп, уажәы иахьӡуп Аԥсны аҭҵаарадыррақәа р-Академиа
Д. И. Гәлиа ихьӡ зху Аԥсуаҭҵааратә институт). Араҟа Баграт
Уасил-иԥа ақәҿиара бзиақәа иманы алитература рҿиареи
аҭҵаарадырратә усқәеи гәацԥыҳәарыла еидибалон, ақәҿиара
бзиақәа иманы иҭиҵаауан аԥсуа бызшәа еиуеиԥшым
азҵаарақәа, насгьы аԥсуа жәеинраала еиҿартәышьа иазкны аԥхьаӡатәи аҭҵааратә усумҭа неиҵых зҩыз иара иоуп.
Усҟантәи иусура зеиԥшраз игәаларшәаны, акыршықәса
аныбжьыс ашьҭахь иара абас иҩуан: «Уи ашықәс азы (аспирантура даналгаз, адиссертациа анихьчаз 1945 шықәсазы –
С. З.) схынҳәит Аҟәаҟа, салагеит Аԥсуа институт аҟны аусура. Ирацәан еиуеиԥшымыз анаукаҿы снапы зсыркышаз. Аус
азызуан аԥсуа бызшәа, ҷыдалагьы ажәеилаҵашьа азҵаара,

– 522 –

иҟасҵон гәаҭарақәак аԥсуа бызшәаҿы абжьықәыӷәӷәара иазкны. Инеиԥынкыланы ашәҟәы анҵара салагеит аԥсуа жәлар
рҿаԥыц ҳәамҭа: Нарҭаа, Абрыскьыл, иара убасгьы ажәлар
рашәақәа. Сҽаласырхәт аԥсуа литературазы ахрестоматиақәа
реиқәыршәара, изҩит, иахьанӡагьы иаабжьамыжьӡакәа
иҭыҵуеит II–III аклассқәа рзы аԥсуа бызшәа аграмматика.
Есымша гәҭыхас исыман, иахьынӡасылшозгьы аус азызуан
аԥсуа жәеинраала еиҿартәышьа азҵаара. Иаԥысҵеит иара
убри апринципқәа ирызкны статиакгьы»*.
Астатиа «Ашықәсқәа рышьҭа» аҟынтәи ара иааҳгаз
агәылҩаа излаҳнарбо ала,урҭ ашықәсқәа рзы Баграт Шьынқәба
инапы злакыз аусхкқәа шмаҷмызгьы, иҽазҵәылхны аус ду
мҩаԥигеит аԥсуа жәлар рҿаԥыцтә рҿиамҭақәа реизгаразы.
Уи хазы иалкааны иазгәаҭатәуп.
Дырмит Гәлиеи Иуа Коӷониеи инадыркны аԥсуа шәҟәы­
ҩҩцәа аӡәырҩы ишырҟазшьоу еиԥш, Баграт Шьынқә­
багьы поетк иаҳасабала ишьақәгылараҿы зегь реиҳа ароль
нанагӡеит афольклор. Иара ирҿиара аетапқәа зегьы рҿы
неиԥымкрыда ахархәара роуит, анырра ду ҟарҵеит ижәлар
гәакьа рҿаԥыцтә ԥҵамҭақәа. Баграт Шьынқәба ирҿиамҭеи
афольклори реизыҟазаашьақәа рхатә ҷыдарақәа рымоуп, аки-аки еилышьуп, иҭибаго иҟаҵоуп. Поетк иаҳасабала
ишьақәыргылараҿы конкретла афольклор рольс инанагӡаз,
насгьы иҩымҭақәа рӷьырак рҿы (ажәеинраалақәа, апоемақәа,
апроза) ажәлар рҿаԥыцтә ԥҵамҭақәа ҭыԥс иааныркыло, хархәақәашьас ироуз ԥыҭк ҳҳәараны ҳаҟоуп ҳаԥхьаҟа
конкретла урҭ аҩымҭақәа ҳанрыхцәажәо. Араҟа уажәы
маҷк иадамзаргьы ҳааҭгыланы иазгәаҳҭар ахәҭоуп апоет данқәыԥшыз, апоезиа арҿиарахьы аԥхьатәи ишьаҿақәа
анеихигоз инаркны афольклор лымкаала изыгәцареикуаз,
иалкааны хшыҩзышьҭра зазиуаз, уи аизгара, ақьаад анҵара
акыр аамҭеи амчи зақәирӡыз, абри аганахьала иусура
ҳәаақәызҵаз амзызқәа.
Апоет қәыԥш арсҟак афольклор дзазхьаԥшуаз, изыгә­­
цареикуаз амзызқәа ируаку иара ипоезиатә баҩ­хатәра
зырҿыхаз иаби иани рыҩнаҭаҿы,иқәыҭаҿыданы­хәыҷыз инаркны иаҳауаз ашәақәеи ажәабжьқәеи. Уи аӡбахә далацәажәауа,
* Иара уа, ад. 540.

– 523 –

абар иара ихаҭа ишазгәеиҭаз: «Ажәеинраалақәа рыҩра сзалагаз, уи сгәазырԥхаз, егьарааны срызхәыцхьеит, аха еилкаашьа
сзаҭом. Салагеит ус, аӡәыр иҳәатәы ала акәымкәа, сара схала.
Аха сызлагаз ауп иуҳәашьа! Аҩны, ма агәылара исаҳақәоз,
насгьы сара схаҭа ҿырҳәала издырқәозгьы налаҵаны, ажәлар
ражәеинраалақәа, ахьӡыртәрақәа ақьаад ранҵара салагеит»*.
Анаҩсҟа иааигоит усҟан игәникылаз, дандухагьы ихамышҭуа
ихдырраҿы, игәалашәараҿы изаанхаз акәым­кәа, ҩбамкәа
ацәаҳәақәа.**
Иазгәаҭатәуп даҽакгьы. Изакәу уи ауп, аԥсуаа ҳҟны мацара акәым, асовет шәҟәыҩҩцәеи аҵарауаа зегьы рзы
имҩақәҵаганы иҟалеит 1934 шықәсазы Москва имҩаԥысуаз
асовет шәҟәыҩҩцәа актәи реизара ду аҿы А. М. Горки иҟаиҵаз ажәахә аӷьырак афольклор иахьазикыз, досу
ажәларқәа рдоуҳатә культураҿы афольклор ҵакыс иамоу
инарҵауланы иахьааирԥшыз, уи ароль акыр ишьҭыхны
дахьалацәажәаз. Убри инаркны асовет жәларқәа зегьы рҿы
афольклортә материалқәа реизгареи рыҭҵаареи ҷыдала
ихҭакны, игәцаракны ирыман ашәҟәыҩҩцәагьы, аҵа­ра­
уаагьы, аҳәынҭқарратә масштаблагьы ахшыҩзышьҭра
аман. Абарҭқәа рнаҩсгьы, Баграт Уасил-иԥа иара ихаҭа
«Ашықәсқәа рышьҭа» аҿы излаиҩуаз ала, абри аус аҿы акыр
иҵоураны инырит Аԥснытәи аҿар ашәҟәыҩҩцәа рыхь­ӡала
А. М. Горки иааишьҭыз ашәҟәы. Уи аӡбахә иара абас далацәа­
жәеит: «Санмаҷыз инаркны ажәлар рҿаԥыц ҳәамҭахь абзиабара исымаз иаҳагьы иарҵаулеит ҳара ҳлитературазы
иҟаимаҭу хҭыск. Ҭагалан 1933 шықәсазы аԥсуа драматургиа
ашьаҭакҩы С. Ҷанба ҳаизигеит ашәҟәыҩҩцәа ҿарацәа зегьы.
Уи даҳзаԥхьеит Аԥснытәи аҿар шәҟәыҩҩцәа рахь А. М. Горки
иааишьҭыз ашәҟәы.
Акырӡа ибеиуоу аԥсуа фольклор аизгареи аҵареи дрыла­
цәажәо, аурыс шәҟәыҩҩы ду иҩуан: «…Жәлар рҿаԥыцтә поезиа аҵара нап ашәыркы, еизыжәгала, ашәҟәы ианышәҵала
аԥсуа ашәақәа, алакәқәа, алегендақәа, ажәытә қьабзқәа
зеиԥшраз шәыҩла. Аԥсшәахьтә аурышәахьтә еиҭажәгала. Уи
уаҩы акринаҭоит шәара шәхаҭа мацара шәнаҩсгьы, егьырҭ
ауаагьы идеилнаркаауеит анкьаӡа Аԥсны зеиԥшраз…» Арҭ
* Иара уа, ад. 519.
** Иара уа, ад. 520.

– 524 –

реиԥш ажәа ҟәыӷақәа ҳара аҿарацәа ҳзын имҩақәҵаган,
игәышьҭыхган. Ҳара ҳамацара ҳакәымкәа А. М. Горки
ишәҟәы даара ӷәӷәала иацхрааит аԥсуа фольклор аизгареи
аҵареи рус».*
Абра иацҵаны иаҳҳәар ҟалоит даҽакгьы. Апоет ԥса­
барала аҟәыӷара злаилаз, ицәанырра ҵарны дызлаҟаз ала,
гәынхәҵысҭала акәзаргьы игәеиҭеит атрадициатә фольк­
лор ныҟәызгоз, издыруаз ауаа наӡаӡа ишыҟамлоз. Аамҭақәа
рҽанеиҭнырԥсахла, аҭагылазаашьа ҿыцқәа зеиԥш­рахаз
ала, афольклортә баҟақәа бжьамӡырц, аҭоурых иазын­
хартә иахьыҟаиҵаз анаҩсангьы, рҿиаҩык иаҳасабала,
хаҭала, иара излаихәазгьы, урҭ ирҭазгьы рацәоуп. Апоет
ишьақәгылараҿы афольклор заҟа аҵак ду аиуз далацәажәауа,
1989 шықәсазы ииҩыз истатиа «Ажәеи ашәеи еилазароуп»
аҿы акыр инҭкааны иазгәеиҭеит: «…афольклор хкқәа реизгара сеилаҳаны снапы асыркызар, схатә рҿиамҭа аҟынгьы уи
хархәага дуны исзыҟалазар, ари машәырым, аханатә жәлар
рдоуҳатә беиара азыҳәа исылааӡаз абзиабара иабзоуроуп»**.
Излаабо ала, Баграт Шьынқәба аханатәгьы афольклор
дазҿлымҳан, уарла-шәарла иԥыхьашәоз аматериалқәа
ақьаад ианиҵон, аха 1946-1949 шықәсқәа рзы, еиҳараӡакгьы
аԥхын мызқәа раан ҷыдала иҽазкны, ладеи-ҩадеи Аԥсны
ахи-аҵыхәеи еимданы, шамахамзар, аԥсуа қыҭақәа зегьы дрылсны, абаҩхатәра змаз ажәабжьҳәацәа ԥшааны, урҭ
дрыҿцәажәаны, хыԥхьаӡара рацәала ашәақәа ртекстқәа,
алегендақәа, аҳәамҭақәа, алакәқәа…еизигеит. Усҟан еизигаз
афольклортә баҟақәа рыхәҭак иара ҭҵаарадыррала аклассификациа рзуны, иеиқәыршәаны, ирықәнагаз аԥхьажәеи
азгәаҭақәеи рыцҵаны,1959 шықәсазы Аҟәа иҭижьыз аизга «Аԥсуа жәлар рпоезиа» ианылеит. Ианҵамҭақәа даҽа
рыхәҭакгьы Ш. Д. Инал-иԥеи, К. С. Шьаҟрыли, иареи
еиқәыршәаны 1962 шықәсазы Аҟәа иҭрыжьыз ашәҟәы «Нарҭ
Сасрыҟәеи ԥшьынҩажәи зеижәҩык иара иашьцәеи» аҿы
ахархәара аиуит. Иҟоуп еиуеиԥшым аамҭақәа рзы аԥсуа
периодикаҿы иикьыԥхьқәазгьы.
Убарҭ ҩынҩажәатәи ашықәсқәа рхыркәшамҭаз Баграт Уасил-иԥа еизигаз афольклортә нҵамҭақәа рахьынтә
* Иара уа, ад. 548.
** Шьынқәба Баграт. Иҩымҭақәа реизга. Ахәбатәи атом. Аҟәа. Ашәҟәҭыжьырҭа.
«Алашара». 2003 ш., ад. 307.

– 525 –

ара иаҳарбаз ашәҟәқәа ирнылақәазгьы маҷымкәа иҟан.
Урҭгьы, егьырҭгьы 1990 шықәсазы Аҟәа иҭижьыз аизга «Ахьырҵәаҵәа» еиднакылеит. Ари аизга ианылеит Баграт Шьынқәба ианҵамҭақәа уаанӡа иҭижьхьаз ԥыҭк, аха
реиҳараӡак аԥхьаӡа акәны акьыԥхь ахьырбаз абри аизгаҿоуп.
Ара иҟоуп хыԥхьаӡарала имаҷымкәа ақьабзтә поезиа
абаҟақәа, аҭәҳәақәа, нарҭаа ирызку ашәақәеи аҳәамҭақәеи,
Абрыскьыл изку афырхаҵаратә ҳәамҭа еиуеиԥшым
авариантқәа, алакәқәа, амифқәа, алегендақәа, агенилогиатәи
атопонимикатәи ҳәамҭақәа. Аҿаԥыцтә сахьаркыратә
ԥҵамҭақәа рнаҩсгьы «Ахьырҵәаҵәа» иануп акрызҵазкуа,
аҭҵаарадырразы
аинтерес
ду
злоу
аетнографиатә
материалқәагьы маҷымкәа, иара убас аинтерес ду рымоуп
ара иану аԥсуа кәашарақәа ирызку анҵамҭақәагьы.
Афольклортә материалқәа реизгараан Баграт Уасилиԥа аус шиуаз, ажәлар дшырзааигәахаз, рҵас, рқьабз шеиликааз, хаҭалагьы иара ари иусура шихәаз далацәажәауа,
акыр шықәса аныбжьыс ашьҭахь иҩуан: «Ма сара схала, ма
аекспедициақәа срыланы сныҟәон ақыҭақәа рахь. Агәашәқәа
аасыртуан, ахҵысҭақәа снырхыҵуан, аху-хуҳәа алақәа сеиш­
уан, срылан ақыҭақәа, ма ҽыла, ма шьапыла… Уаха аӡәы
сиҭан, уаҵәуха – даҽаӡәы, ашарԥаз акисиҳәа ақыҭа рбаӷьқәа
сдырҿыхон. Срықәшәон ажәабжьҳәаҩцәа, ашәаҳәаҩцәа,
аԥхьарцарҳәаҩцәа. Ачеиџьыка ҳаицахатәон, иаажәуанаҵы,
ашәа еицаҳҳәон. Арахь сара даара бзиа сгәысҽанын, сҩыгеи
сқьаади еиқәыршәаны исыван. Ианысҵон ажәабжьқәа,
алакәқәа, ашәақәа, ажәаԥҟақәа…
Адунеи насыԥ змаз зегьы среиӷьызшәа акәын схы шызбоз усҟан. Слымҳа иаҳауан, снапала ашәҟәы ианысҵон
ԥсра зқәым аҿаԥыц ҳәамҭа ашедеврқәа: нарҭаа ирызку
аҳәамҭақәа, Абрыскьыл иажәабжьқәа, еиуеиԥшым аԥсуа
жәлар рпоезиатә ҳәамҭақәа…
…Ҳәара аҭахума, ари еиԥш аус мариамызт, аамҭа рацәа­
ны исцәақәӡт, аха арҿиара аганахьала ҳахәаԥшуазар, урҭ
ашықәсқәа баша исцәымӡит.
Ари аус сызҿыз иснарбеит апоезиа ахыҵхырҭа аӡыхь,
иснаҭеит наунагӡа жәлар ражәа абзиабара, избеит жәлар рҿы
иҭыҵуа ажәа заҟа амч амоу, сазааигәанатәит уи зласахьарку
амаӡа.

– 526 –

Апоет иҟазара, ма амилаҭ поезиа аҷыда ҟазшьа, мамзаргьы абызшәа абеиара уҳәа убас иҵегьгьы азҵаарақәа
ианрылацәажәо, сара сгәанала, даараӡа акраҵанакуа иҟоуп
инҭкааны ахатәы фольклор адырра, еиҳараӡакгьы ашәҟә­
ҩыратә традициа ахьыҟам алитературақәа рҿы.
Аҵла дацда изгылома, адацгьы изырӷьацаша ахьыҟам
иалшозеи? Дарбан шәҟыҩҩзаалакгьы, аӡәы еиҳаны, егьи
еиҵаны, иахьцалакгьы џьара акала ирҿиамҭа ианымԥшыр
залшом ажәлар рҿаԥыц ҳәамҭа. Иҟам, иҟам шуҳәо, џьара ахы
аацәыҵнамырҳәҳәар ҟалаӡом»*.
Ашәҟәы «Ахьырҵәаҵәа» еиднакылаз афольклортә баҟа­
қәа шеизигаз атәы далацәажәауа, уа аԥхьажәаҿы Баграт
Шьынқәба иазгәеиҭеит: «Уаанӡагьы уарла-шәарла, аха 1946
шықәса инаркны мызла ақыҭақәа срылан, ианысҵон ажәлар
рҿаԥыцтә ҳәамҭақәа. Исгәалашәоит ҭагалан шыкьымҭак азы,
амашьына саақәҵын сналалеит Гагра араион Бзыԥ ақыҭа.
Иниасит хԥаҟа шықәса, ақыҭақәа инарылга-аарылганы инагаз сымҩа снанагеит Гал араион Чхәарҭал ақыҭанӡа. Иаҳа
иԥҵәароуп ҳәа амҩаду сааныҵны мҩахәасҭала сҿынасхон.
Зны амхы ахьыдрашәоз, даҽазны ажь ахьырҭаауаз, аԥсыж­
раҿы снанагон, снанагон ачара ахьыруазгьы… Хәылбыҽхак
агәашә аартны сахьазымдыруаз аԥшәымак имӡырха сын­
ҭалон…»**
Иазгәаҭатәуп, иара убас Баграт Шьынқәба аԥсуа
традициатә фольклортә баҟақәа жәпакы ақьаад ианҵаны
ибжьамӡыртә иахьыҟаиҵаз анаҩсангьы, дара ныҟәызгоз,
изҳәамҭоу, жәлар рашәаҳәацәа, ажәабжьҳәара азҟазацәагьы
аӡәырҩы рыхьыӡқәагьы аҭҵаарыдырра иахьазеиқәырхаз,
урҭ аӡәырҩы рбаҩхатәра аҷыдарақәа ахьазгәеиҭаз. Иахьа
аасҭа усҟантәи аамҭазы (ҩынҩажәи жәаба, хынҩажәа шықәса
уажәаԥхьа) ажәлар ржәытә ҿаԥыцтә ԥҵамҭақәа здыруаз,
ҟазарыла еиҭазҳәоз еиҳа ирацәаҩын. Иахьа шьҭа урҭ рдунеи
рыԥсаххьеит. Баграт Уасил-иԥа дзыҿцәажәоз, афольклортә
материалқәа зыҟнытә ианиҵаз ауаа рыӡбахәгьы гәыбылра
дула далацәажәеит «Ахьырҵәаҵәа» иазиҩыз, аҵакы бзиа
* Шьынқәба Баграт. Иҩымҭақәа реизга. Ахԥатәи атом. Аҟәа. Ашәҟәҭыжьырҭа.
«Алашара» 1989 ш., ад. 548–549.
** Шьынқәба Баграт. Ахьырҵәаҵәа (Аԥсуа жәлар рҿаԥыцтә рҿиамҭақәа). Аҟәа.
Ашәҟәҭыжьырҭа «Алашара», 1990 ш., ад. 3.

– 527 –

змоу аԥхьажәаҿы ажәлар рашәаҳәаҩцәа, ражәабжьҳәаҩцәа
романтикала игәаларшәауа, уаҟа абас иҩуан: «Лассы-лассы
сылаԥш иазцәырҵлоит урҭ ажәа азҟаза дуқәа рхаҿсахьақәа,
слымҳа иҭаҩуеит рыбжьқәа… Ахаангьы исхашҭуам урҭ
ақәра ӷәӷәа шрымазгьы, ажәраԥсыҽра зымԥынҟа иқәлар
зҭахымыз, енагь згәы ҷкәыназ аҳалалқәа, агәыразқәа… «Дад,
шәарҭ акыр ишәыхәозар, ишәаҩаагома!» ҳәа гәҭыӷьӷьаала
ирдыруа аҳәамҭақәа ҳаҩзымгоз, аҵх ԥызҽуаз, иага аилахара рымазаргьы, агәхьаа мкыкәа, иахьеи-уахеи иҳадтәалоз.
Рынарцәмҩа иқәлахьеит, рыхраҭ бзиахааит, сыԥсҭазаараҿы
насыԥ дуны исыԥхьаӡоит шықәсыла урҭ сахьрықәшәалоз,
сахьырзыӡырҩуаз. Здаҟьақәа нымҵәоз шәҟәык аԥхьара
сзаҟәымҵуа саланахалан самазшәа акәын урҭ ахышықәса
сшыҟаз…»*
Аҵарауаҩ афольклортәи аетнографиатәи ԥҵамҭақәа
ахьеизигоз мацарагьы акәмызт аус злаз. Ара иазгәаҭатәуп
акрызҵазкуаны иҟоу даҽакгьы. Усҟантәи аамҭазы Баграт
Шьынқәба иқәыԥшразтәи аԥсуа қыҭақәа рахь иныҟәарақәа
раан, хыԥхьаӡара рацәала ажәабжьҳәаҩцәеи иареи реиԥы­
ларақәеи реиҿцәажәарақәеи раан, дырзааигәаны еиликаауан ижәлар гәакьа рыбзазашьа, рматериалтәи рдоуҳатәи
ҭахрақәа, изеигәырӷьози, изыргәамҵуази, гәҭыхас ирымази. Ижәлар ртрадициатә доуҳатә мал зыԥсоу азгәаҭауа, насгьы хаҭала, рҿиаҩык иаҳасабала, заҟа инаҭаз далацәажәауа,
«Ахьырҵәаҵәа» аԥхьажәаҿы абас иҩуан: «Сеимдо ақыҭақәа
санрылаз, сара сзы доуҳатә барақьаҭран ажәа азҟазацәа
дуқәа изнысыз рыԥсҭазаара цқьа еилыскаартә еиԥш ианыс­
зааигәахоз, гәҭыхала ҳаицәажәаны, ҳанеилибакаауаз, ҳанеи­
ҩыз­цәахоз»**.
БагратУасил-иԥа аԥсуа қыҭақәа рахь усҟантәи иныҟәарақәа
раан ажәабжьҳәаҩцәеи иареи реизыҟазаашьақәа зеиԥшрази
урҭ ахәшьара ҳаракы ирҭози ибзианы ианыԥшуеит 1992
шықәсазы, урысшәала ииҩыз астатиа неиҵых «Страницы
пережитого» ҳәа хыс измоу аҿы ииҳәаз абарҭ ажәақәа:
Излаабо ала, Баграт Шьынқәба Аԥсуа институт аҿы аус аниуаз ашықәсқәа рзы илитературатә рҿиара инарываргыланы,
аԥсуа бызшәа иадҳәалоу еиуеиԥшым азҵаарақәа рыҭҵаареи
ажәлар рҿаԥыцтә ԥҵамҭақәа реизгареи рзы акыр илиршеит.
* Шьынқәба Баграт. Иҩымҭақәа реизга. Ахәбатәи атом. Аҟәа. Ашәҟәҭыжьырҭа
«Алашара». 2003 ш., ад. 349.
** Иара уа, ад. 350. Ара иааҳгаз агәылҩаақәа рҿы автор «все абхазское горело»,
«забывал свое опасное общественное положение», «В тяжелые годы, когда я переходил из села в село, морально угнетенный», - ҳәа ззиҳәо усҟан аԥсуа жәлар
зҭагылаз аԥсҭазаара уадаҩи 1947 шықәсазы иҩызцәа К. С. Шьаҟрыли, Гь. А.
Ӡиӡариеи, иареи аԥсуаа усҟантәи рҭагылазаашьа уадаҩ атәы зҳәоз арзаҳал ҩны
ЦК ВКП ирышьҭыз иахырҟьаны, Қырҭтәыла аиҳабыра ахҩыкгьы гәыбӷан ду
рыҭаны икҿацаланы иахьрымаз акәын.

– 529 –

Уи ашьҭахь 1953 шықәса инаркны 1958 шықәсанӡа Аԥсны
ашәҟәыҩҩцәа Реидгыла ахантәаҩыс дыҟан. 1958 шықәса
инаркны 1978 шықәсанӡа Аԥснытәи АССР Иреиҳаӡоу Асовет Апрезидиум ахантәаҩыс даман. Ажәларгьы аиҳабырагьы
агәрагара ширҭоз ҳзырбо ируакуп зныкымкәа-ҩынтәымкәа
СССР-и, Қырҭтәылатәи ССР-и, Аԥснытәи АССР-и Иреиҳаӡоу
Асоветқәа рышҟа депутатс дахьықәдыргылахьаз. Баграт Уасил-иԥа СССР Иреиҳаӡоу Асовет адепутатс хынтә
(1959,1978,1984 шықәсқәа рзы) далырххьан, 1989 шықәсазы
далырхит СССР жәлар рдепутатс. Хазы иазгәаҭатәуп Баграт Шьынқәба ирҿиамҭақәа аԥсуаа ҳамацара иаҳзынханы
ишыҟам. Илыԥшааху иажәеинраалақәа, ипоемақәа, ироман­
қәа «Ацынҵәарахи», «Ахаҳә еиҩсеи (актәи ашәҟәы, аҩбатәи
ашәҟәы макьана даҽа бызшәак ахь еиҭагам) акыр бызшәақәа
рахь еиҭагоуп, ахәшьара ҳаракы роухьеит Урыстәылангьы,
уи анҭыҵгьы, Европеи Азиеи акыр тәылақәа рахь. Агәра
ганы сыҟоуп Баграт Шьынқәба ирҿиамҭақәа иахьеиҭагоу,
ишеиҭагоу ҭҵаазар, монографиа дук ззукша, аинтерес змоу
амаҭәахә шыҟоу.
Баграт Шьынқәба ирҿиамҭа иазкны аӡәырҩы алитера­
тураҭ­ҵааҩцәа, акритикцәа, абызшәадырҩцәа агазеҭқәеи
ажурналқәеи ирнырҵахьеит еиуеиԥшым астатиақәа арымӡаа
аԥсышәала, урыс бызшәала уҳәа убас иҵ. Иара иҩымҭақәа
обиектс иҟаҵаны аӡәымкәа, ҩыџьамкәа адиссертациақәа
рыхьчахьеит: иҩны иҭрыжьхьеит амонографиақәагьы.
Иаҳ­гәа­лаҳаршәап Владимир Аҵнариеи, Нина Баирамуковаи, Георги Џьаблаӡеи русумҭақәа. Аха иахьабалак иара
имҩаԥигаз, акыр аамҭеи амчи зықәирӡыз иҳәынҭқарратәи
иуаажәларратәи усура аӡбахә ма зынӡа иҳәаӡам, ма инықә­
шь­ны, зеиԥш ажәақәак рыла, инарымҩатәшәа мацароуп
авторцәа ишырҳәо. Убригьы ҷыдала аҭҵаара зҭаху акоуп.
Шәҟәыҩҩык, ҵарауаҩык, ҳәынҭқарратәи уаажәларра­
тәи усзуҩык иаҳасабала Баграт Шьынқәба ишьақәгылара
иаа­лыр­ҟьаны иҟамлеит. Дырмит Гәлиеи Иуа Коӷониеи
дреиԥшны аԥхьаӡа иара ипоезиа ахы зырхәыхәыз ижәлар
гәакьа рҿаԥыц ҳәамҭақәа шракәугьы, данхәыҷыз инаркны
иааиԥмырҟьаӡакәа аинтерес мырӡкәа, хыԥхьаӡара рацәала
ашәҟәқәа рыԥхьарала идыррақәа ирҵаулон. Абжьаратәи ашкол, аинститути, аспирантуреи данырҭаз ирҳаз адыррақәа

– 530 –

маҷмызт, аха иара заанаҵгьы еилкааны иман алитература
арҿиара амҩа иқәлаз ауаҩы идыррақәа ианагь ирҵауларц,
ирыциҵаларц шихәҭоу, обиективла уи ада уаҳа ԥсыхәа
шыҟам. Иара ибзианы идыруан арҿиаҩы иага абаҩхатәра
ду имазаргьы, иҵара маҷзар, рацәак хара дышзымцо,
анарха шимауа. Ианакәызаалакгьы ус акәын ишыҟаз, аха
еиҳа-еиҳа зеилазаашьа уадаҩхо шәкы-зқьы цәаҳәақәа
рыла еибыҭоу, еибарку ҳаамҭеи ҳаԥсҭазаареи ашәҟәыҩҩы
идырҵоит даҽазны еиԥшымкәа иҵарны дхәыцларц, изеиԥш
культуреи иҭакзыԥхықәреи ҳареикларц, ҳакәшамыкәша
адунеи аҿы имҩаԥысуа ахҭысқәа рахьынтә ихадароуи уи
аҟара зҵазымкуеи реилыԥшаара илшо дҟаларц азы, ирласны, уажәы-уажә зҽеиҭазкуа аԥсҭазаара даҵамхарц азы,
ҩынҩықәра ниҵыргьы, иҵарадырра иазимырҳалар ада
ԥсыхәа шыҟам азгәаҭалатәуп. Абри еицырдыруа, еизадо ззеилымкааз, уи иқәныҟәарц зҭахымхаз, ма излымшаз
ашәҟәыҩҩы ихы ижьеит ауп иаанаго.
Баграт Шьынқәба иакәзар, данхәыҷыз инаркны
аҵараиурҭақәа данырҭаз мацара акәым, урҭ рнаҩсгьы,
еиуеиԥшым аҭакзыԥхықәра дуқәа зцыз амаҵурақәа анны­
ҟәигозгьы, акыр ауаажәларратәи аҳәынҭқарратәи усқәа
инапы шрылакызгьы, ашәҟәыԥхьаразы аамҭа иԥшаауан.
Ҳҭацәыхак шааиоулак бзиа иибоз, илыԥшаахыз аҩымҭақәа
дрыԥхьон, деиҭарыԥхьон. Урҭ рыԥхьарала, рҵарала ианагь иара исахьаркыратә гьама иазирҳауан, иҳареикуан,
илаԥшҳәааи идунеихәаԥшышьеи ирҭбаауан. Иара иааиԥ­
мырҟьаӡакәа ашәҟәқәа, лымкаалагьы адунеитә литература аклассикцәа дуқәа аӡәырҩы илыԥшааху рҩымҭақәа
рыԥхьарала адырра ҵаулақәа ширҳауаз, насгьы урҭ иара
ирҿиаратә ус ишацхраауаз, илаԥшҳәаа шдырҭбаауаз ибзианы иаҳдырбоит, иагьҟазшьарбагоуп хынҩажәа шықәса
анихыҵуаз интервиу ҳасабла ашәҟәыҩҩы Никәала Кәыҵниа
даниацәажәоз иеиҳәаз абарҭ ажәақәа: «Ирацәаны иамыԥхьо,
зҩымҭақәа мацара ирыдтәалоу, здырра иацзымҵо, уи
аӡы иҵабоит дышнеи-шнеиуа. Аамҭа ҟадыџь шсымамгьы,
хҭацәыхак анаасоулак, аусураҟны, аҩны, аԥсшьарамшқәа
раан, есымша, иаақәсхуеит бзиа избо ашәҟәқәа. Ҿыц иҭыҵуа
агазеҭқәеи ажурналқәеи аласҵом. Урҭ ҳалаԥш шырху ирхызароуп, изыԥхьатәу, изыԥхьатәым уеизгьы-уеизгьы рыԥхьара

– 531 –

аамҭа ҳаԥшаалароуп. Аклассикцәа дуқәа рҩымҭақәа раԥ­
хьара аҟара ашәҟәыҩҩы дышьҭызхуа, дымҩақәызҵо,
дзырҟәышуа акагьы ыҟаӡам»*. Иара убраҵәҟьа хаз ҷыдала иалкааны иазгәеиҭеит аурыс литература дуӡӡа Л. Н. Толстои
иҩымҭақәа зегь раԥхьа иширгылоз, урҭ алкааны бзиа ишибоз,
насгьы адунеи аҿы еицырдыруа уи ироманқәа «Аибашьреи
аҭынчреи» «Анна Каренина»-еи акырынтә дышрыԥхьахьаз.
«Аибашьреи аҭынчреи» хәынтә дшаԥхьахьаз, насгьы уи
аӡбахә далацәажәауа, иара иазгәеиҭеит: «Саԥхьацыԥхьаӡа
ҿыцк-ҿыцк снаҭоит, изласымбац аганахьала сахәаԥшуеит,
исызгәамҭаӡацыз рацәаны игәасҭоит. Зны абызшәа иаҳа
сацклаԥшуан, зны ахаҿсахьақәа иаҳа срызҿлымҳан… анцәа
идырп шаҟа рыла уазнеиша «Аибашьреи аҭынчреи»**.
Баграт Шьынқәба иԥсҭазааратәи ирҿиаратәи мҩа ҳәаа­
қәызҵақәаз ируакуп иара дызлиааз, дызҵеиз дызхаҭарнакыз
аԥсуа жәлар ржәытәи рҿатәи ԥсҭазаара, ртрадициатә
бзазаратә культура ибзианы иахьидыруаз. Шәҟәыла адыр­
рақәа рарҳара нҵәара шақәым еиԥш, ажәлар зқьы шықәсала
иԥыршәахьоу рпрактикатә ԥсҭазаара аҵарагьы ҵыхәаԥҵәара
амаӡам. Ҳашәҟәыҩҩы ду аԥсуа жәлар ржәытәтәи рҭоурых
шәҟыла-быӷьшәыла иҵон. Уаҩы иҳәар ҟалоит иара инапы ахьынаӡоз аԥсуаа рҭоурых атәы зҳәоны иҟоу аҩыратә
документқәа акы бжьамыжькәа иҵеит ҳәа. Аха ижәлар гәакьа
ржәытә ҭоурых аҵара ус башамашак азы иҭахымызт, иалкаау агәҭакы иманоуп ишиҵоз. Ижәлар иара ихаан изҭагылази
наҟ-наҟтәи рперспективеи ииашаны, обиективла еиликааразы ицхраауан.
Баграт Уасил-иԥа амаҵура дуқәа данырхагылаз неиԥымк­
рада имҩаԥигоз аҳәынҭқарратәи ауаажәларратәи усқәа
цқьа иҭҵаам ҳҳәоит, аха акы уеизгьы хьаҳәа-ԥаҳәада еилкаауп: инапы ианыз аусқәа зегьы неиҩымсрада, еиԥкааны
еиламырскәа намыс цқьала инаигӡон.
Иара дызхааныз аамҭаҿы ижәлар зҭагылаз рыԥсҭазаара
аганахь давагыланы, наԥшыхақә, шаҳаҭк иаҳасабала дазы­
ҟамызт, ашәҟәҩырада даҽакы даламхәуа, истол дахатәаны мацара иԥсҭазаара ихимгеит. Ишаҳҳәахьоу еиԥш, данқәыԥшыз
* Шәахә: Кәыҵниа Н. «Ажәа бџьарҵас еиқәыршәа…» Ажурнал «Алашара».1977 ш.,
№5, ад. 71.
** Иара уа, ад. 71.

– 532 –

ашықәсқәа инадыркны Аԥсны имҩаԥысуаз ахҭыс хадақәа зегьы анс акә, арс акә хаҭала, активла дрылахәын.
Лассы-лассы иаҳҳәалоит ашәҟәыҩҩы иԥсадгьыли ижәлари
бзиа ибон, дпатриот дуун ҳәа. Аха аԥсадгьыли ажәлари рыбзиабара иагьакуп, иагьыҩбоуп. Баграт Шьынқәба ипатриотизмра гедонисттәӡам есымшатәи иусқәа рыла еивҵарԥахны
ирҵабыргуан, амаҷ аҿгьы, аду аҿгьы. Ажәлар уадаҩрак
иҭагыларгьы, џьара залымдарак иақәшәаргьы иакәым ажәа
тәым уаҩык ирзиҳәаргьы, дара дрыцҟан, агәырӷьара рымазаргьы, дрыцгәырӷьон, неиҩымсрада рыцәгьеи рыбзиеи далагылан, ирыцеиҩишон.
Дарбанзаалак ашәҟәыҩҩы еиҳараӡак ихә шыршьо ирҿ­
иам­ҭақәа рхаҭабзиара зеиԥшроу алоуп. Уи, хымԥада, излаиашоу рацәоуп, избанзар, ашәҟәыҩҩы иажәеи иуси еиҟа­
роуп, иажәоуп хадаратә усс имоугьы. Аха Баграт Шьынқәба
ҳанихцәажәо илитературатә рҿиамҭақәа рымацара рҿы
ҳаангылар ибжамҽамны, ганкы мацарала даабоит ҳәоуп иаа­
наго.
Иааҳгап даҽа ҿырԥштәыкгьы: 1963 шықәса ноиабр мзазы Аԥсны аҳҭнықалақь Аҟәа имҩаԥысит, аԥсуаа назлоу, Кавказ иқәынхо ажәларқәа аӡәырҩы ржәытә фырхаҵаратә епос
«Нарҭаа» иазкны зегьеидгылоутәи аҭҵаарадырратә конференциа. Уи хҭыс дуны иҟалеит. Иҳәатәуп абри аконференциа еиԥш иҟаз амҩаԥгара усҟантәи аамҭазы ишымариамыз.
Иара Аҟәа имҩаԥысыртә иҟазҵаз аинициаторцәа хадақәа
дыруаӡәкын Баграт Уасил-иԥа.
Иҳәатәуп, иара убас, Баграт Шьынқәбы акыраамҭеи амчи
ирықәирӡуаз аԥсуа школқәа программалеи рҵага шәҟәылеи
реиқәыршәара.
Хазы иазгәаҭазар ахәҭоуп иара ихаҭареи ихатә уаҩы­
тәыҩсаратә ҟазшьеи ахьҿырԥшыгаз. Дқәыԥшны данаа­
цәырҵыз инаркны ижәлар игәра ргон. Баграт Уасил-иԥа
хаҭала азеиԥш культура ҳаракы змаз уаҩын, даамысҭашәан,
ахәыҷгьы адугьы ауаа рацәажәашьа дақәшәон, ианагь ауаҩытәыҩса иԥхара ихылҵуан. Знык иадамзаргьы
унаиҿцәажәар, ухы-угәы ақәыбзиахартә угәалаҟара шьҭнах­
уан, дуаҩы лашан. Иара днаскьысуаз, ихы назқәикуаз иарбан усзаалакгьы ибжамҽамны иаанижьуамызт, намысла,
иц­қьаны, иԥшӡаны инаигӡон. Знык иадамзаргьы ижәлар

– 533 –

дыр­меижьацызт. Ԥсабарала имаз ихшыҩи ирҳаз аинтеллекти
еицнарго дыҟан. Илитературатә рҿиамҭақәа уанрыԥхьалак
ушдырлахҿыхуа, удырра ишацырҵо, доуҳала ушдырбеио,
угәы шдырӷәӷәо, асахьаркыратәи аестетикатәи қьаф шурҭо
еиԥшҵәҟьа, хаҭала зныктәи аиҿцәажәарагьы агәышьҭыхра
унаҭон, ҵҩа рымамызт игәыҭбаареи иқьиареи. Акьыԥхь
аҿгьы, абжьааԥнытәи ацәажәарақәа рҿгьы ирҳәоит Баграт
Шьынқәба ижәлар дырзааигәан ҳәа. Уи ахшыҩҵак, хымԥада,
ииашоуп, иҵаулоу аҵакы амоуп, ус баша иабстракту, еизадоу
акы акәӡам, баша аамысҭашәаразыҳәа мацарагьы ирҳәаӡом.
Еиуеиԥшым аусқәа дыхҭакны данрымазгьы, иага деилахазаргьы, конкретла ауаа дырзааигәан, илаӡара дуун, знымзар
зны ауаа иара иҟынӡа изымнаӡо иҽыҟаимҵеит. Акы зҭахыз,
акы иаргәаҟәуаз, бзазаратә цхыраарак зҭахызгьы ауаа рзы
иара икабинет ашә ианагь иаартын. Лымкаалагьы изхәыцны
изыӡырҩуаз, иажәа ҟәышқәа гәнызкылоз аҿар ириҭоз
абжьагарақәа, амҩа иаша иахьықәиҵоз мацарагьы иҵоуроу,
ихәарҭоу анырра ду ҟарҵон.
Ҳәарас иаҭахузеи, Баграт Уасил-иԥа аҳра зуаз усҟантәи
акоммунисттә идеологиа амаҵ имур ҟаломызт, аха иахьагьы, уахагьы ижәлар ирыхәашаз изыҟаҵозар ҳәа
дашьҭан, уи акәын хәыцырҭасгьы, гәҭыхасгьы имаз, ганкахьала уахәаԥшуазар,имаҵура дызхагылаз дуун, ахьӡ ду
аман, аха амчра знапаҿы иҟаҵәҟьаз апартиатә органқәа
ракәын. Усҟантәи иара иҭагылазаашьа зеиԥшраз ибзианы
ирныԥшуеит имшынҵақәа руак аҿы ииҩуа абарҭ ажәақәа:
«маҵура ҳарак сахагылоуп, аха иалсыршаран иҟоузеи? Есымша сҿаԥхьа иаақәгылоит ари азҵаара. Амаҵура ду сҳәеит, ус
иҟаҵәҟьоума сызхагылоу аусбарҭа – Аԥсны АССР Иреиҳаӡоу
Асовет Апрезидиум? Адәныҟа иабаргәузеи, азакәанԥҟарҭа
аусҳәарҭа, «иреиҳаӡоу» ҳәоуп ахьӡгьы шалаго, аха цқьаҵәҟьа
иагәылаԥшыз имбарц залшом, изакәызаалак зин змаӡам
усҳәарҭоуп, Сталин аформа мацараз иаԥиҵеит. Апрезидиум ахантәаҩы изакәызаалак акгьы дақәиҭӡам, обкомаа
дырзымҵаакәан…»*
Акыр иҟазшьарбагоуп, иагьҵабыргуп апартиа амаҵзуҩ­
цәа реиҳараӡак, афункционерцәа, апартиатә чиновникцәа,
* Шьынқәба Баграт. Иҩымҭақәа реизга. Ахәбатәи атом. Аҟәа. Ашәҟәҭыжьырҭа
«Алашара». 2003 ш., ад. 276.

– 534 –

абиурок­ратцәа аусқәа имҩаԥыргоз, ишымҩаԥыргоз дала­
цәажәауа Баграт Шьынқәба ииҳәоз ахшыҩҵакқәагьы:
«Иара апартиа аобком иахьа ишыҟаҵәҟьоу атәы, иага
сазхәыцыргьы, хырхарҭа сзаҭом. Ҳажәлар рҿаԥыц ҳәамҭаҿы
рыӡбахә ҳԥылоит, анцәа ҳазшаз иахьтә анапынҵа змоу
ашацәа-аԥеҳамбарцәа. Урҭ ауаҩытәыҩса илахьынҵа мацара ашара ауп рнапы иану. Асаби данилак, урҭ ажәҩан
иаалбааԥырны ишааиуа, адырдырҳәа иаахагьежьны, асаби
дахьиз аҩны ахыбра иаақәтәоит, уаха ииз асаби абри еиԥш,
абри еиԥш изыԥшызааит…» ҳәа инасыԥ ашара иалагоит.
Апартиа аҩбатәи амаӡаныҟәгаҩцәагьы ус акәхеит, апарт­иа
иалоугьы, иаламгьы рынасыԥ рнапы иакуп, дара ишырҭаху
иршалар акәхеит. Амаӡаныҟәгаҩцәагьы ҳарҟәаҵып, даагап
ҟәшак аҿы аус зуа аинструктор, иааигәаԥхан аҭел дузасуеит,
дахьынтәасуа иара имҳәаӡаргьы, ибжьы иалыжжуа амч алагьы уаҩы дидыруеит уи дызусҭоу, адҵа иуиҭаз наугӡароуп,
мап-чап ануҳәагьы, апартиа зегьы уаӷахоит, уи еиԥш ацыфа
арҭоит иара дахьтәоу аусҳәарҭаҿы. Иацы ауп уи ауаҩ аобком ашәхымс данхыҵ, ҳарҭ иаабац иакәымзи мшәа, аха уи
аҽны инаркны днасыԥшаҩны даақәгылоит, иара дзакәу, игу,
ибзоу уалацәажәар ҟалома, анцәа иахьтә иаашьҭу ашаҩы
диацлабны, ауаатәыҩса рлахьынҵа ашаразы иқәиԥсоит
акамаҭел! Абас ианбанӡа нас?»* Абас ишыҟазгьы, Баграт
Уасил-иԥа амаҵура ду данахагылаз ҳажәлар ирыхәашаз акыр
иҵоуроу аусқәа мҩаԥигеит. Аԥсуаа ирыхәашаз акы ҟасҵап
ҳәа даналагалак, акылԥшцәа рацәан, усҟантәи аполитика
иаҵанамкуаз џьара акала маҷк иадамзаргьы даамҩахҟьар,
формала акәзаргьы џьара ҿарԥарҭак роур шьапҿаршә изыруан, унацианалиступ ҳәа аполитикатә вба ду ирҭон. Уимоу,
иҩымҭақәа рҿы аԥсуаа рҭоурых еиуеиԥшым азҵаарақәа
темақәас иахьықәиргылоз азы шьҭахьҟа, апатриархалтә
еизыҟазаашьақәа дырзышәаҳәоит, урҭ рахь дҳаԥхьоит ҳәа
аҽԥныҳәақәа анирҭоз, ианизашшқәазгьы ҟалеит. Уигьы заҟа
ирҩысҭааны иҟарҵозеи ауп ишәҳәаша! Ахәыларцәа, аԥсуа
портфункционерцәа дыруаӡәкын идрашшыз! Уи ишшыԥ­
хьыӡ акагьы изалымхит умҳәозар!
Маҵурауаҩык иаҳасабала Баграт Шьынқәба ижәлар
ирыхәашаз иҟаиҵаз аусқәа зегьы реиқәыԥхьаӡара ҳала­
га­рым, аха акык, ҩбак уеизгьы ҳарзааҭгыланы, иалкаа* Иара уа, ад. 277–278.

– 535 –

ны иазгәаҳҭап. Ҿырԥштәыс иааҳгозар, урҭ ашықәсқәа рзы
ҳажәлар акыр ихьааргартә иҟан, иагьхьааргон Қырҭтәыла
аиҳабыра. Аԥсны аҭыԥхьыӡқәа (атопонимқәа, агидронимқәа
уҳәа) ԥсахны иахьқырҭуартәуаз. Урҭ аԥсуа жәытә ҭыԥхьыӡқәа
реиҭашьақәыргылара иазықәԥатәхеит, иҭыӡшәахеит.
Ажәытә аахыс ишьақәгыланы иҟоу аҭыԥ хьыӡқәа
аҭоурых азы аҵак ду рыман инеиҵыхны алацәажәара
ара уажәы иаҭахым. Акызаҵәык уеизгьы иазгәаҳҭаша,
ақырҭуа еиҳабыра уи иаҵанакуаз ибзиаҵәҟьаны ирдыр­
уан. Аҭыԥхьыӡқәа қырҭуазар, атәыла зтәугьы ақырҭқәа роуп
ауп иаанаго. Уи азы акәын иадҳәаҵаланы хыцәнамырха
изқырҭуартәуаз. Уи азын административтә ресурсқәа реиԥш,
аҭҵаарадырратә усмҭақәагьы аԥырҵон дара ишырҭахыз
ишыргәаԥхоз, ишрыхәашаз ала амаақәа рыҭаны. Рҵарауаа
(абызшәадырыҩцәа, аҭоурыхҭҵааҩцәа уҳәа) адгаланы
Аԥсны атопонимика еицазкшаз хыԥхьаӡара рацәала аста­
тиақәа, ашәҟәқәа ҭрыжьуан. Мраҭашәара Қырҭтәылантәи
ихырҵәаны, иааганы ақырҭқәеи, агырқәеи, ашәанцәеи
изқәындырхаз аҭыԥқәа уеизгьы дара рбызшәала ахьыӡқәа
рырҭон.
Баграт Шьынқәба абри аус аҿы ишиҭахыҵәҟьаз инагӡаны
идмырҟаҵозаргьы, илиршазгьы маҷӡам. Уи азҵаара
далацәажәауа ныҟәара Италиа даныҟаз 1969 шықәса октиабр
14 аҽны ииҩыз имшынҵа иаҳәо ҳаԥхьон:
«Ари аусҳәарҭа (Аԥснытәи АССР Иреиҳаӡоу Асовет апрезидиум – С. З.) санынахагыла аҽны инаркны, нап асыркит
Аԥсны атопонимикаҿы аилагарақәа иҟоу рырҽеира, даҽакала
иаҳҳәозар, наџьнатә аахыс ирдыруаз, ҭоурыхла иҵабыргу
аҭыԥхьыӡқәа реиҭашьақәыргылара. Сналалт Аԥсны, еимыздеит араионқәа, ақыҭақәа, срацәажәеит иқәынхоз ауаа.
Схынҳәыцыԥхьаӡа Апрезидиум иалаз ачленцәа ирасҳәон
сахьыҟаз избаз, исаҳаз… Ԥсаҭала сцәажәоит, сахьнеилак,
дарбан милаҭзаалакгьы аӡәгьы дсықәымшәеит, ажәытә
хьыӡқәа шьақәзыргылашаз аусԥҟақәа рпроектқәа. Изулакгьы апартиа аобком абиуро ишьақәнарӷәӷәартә сныҟәон, нас
исыманы Қарҭҟа амҩа сықәлон, уа акакала иқәсҵон иназгоз
Аусԥҟақәа. Убас, ишырҳәо еиԥш, қәԥарала, еисрала мацара
изулакгьы акыр жәытә хьыӡқәа шьақәсыргылеит, уа саагыларцгьы сгәы иҭаӡам, аха исыцхраагәышьода?»*
* Иара уа, ад. 276.

– 536 –

Иара убас, Баграт Шьынқәба амаҵура ду данахагылаз
акыр игәцаракны иман аԥсуа ҿар аиҳабыра ҵараиурҭақәа
(аинститутқәа, ауниверситетқәа, аспирантура) рҭаҵара.
Убас алимитқәа рзылхралоума, даҽа мҩақәак рылоума
еиуеиԥшым ақалақьқәа рахь (еиҳараӡак Москваҟа) ишьҭны
аиҳабыра ҵараиурҭақәа ирыдыркылартә амҩа ззылхыз
аԥсуаа аӡәырҩы аспециалистцәа бзиақәаны ишьақәгылеит,
аӡәырҩы аҭҵаарадыррақәа иркандидатхацәеит, иҟоуп
идокторцәахазгьы.
Баграт Уасил-иԥа ирҿиаратәи, иҳәынҭқарратәи, иуаажә­
ла­­р­ратәи усура мҽхакы ҭбаала ианымҩаԥысуаз, ианасакьа­
ҳәымҭаз ашықәсқәа рзы Аҟәа, Москва, Қарҭ уҳәа усҟантәи
ҳтәыла ду иаҵанакуаз акыр қалақьқәа рҿы имҩаԥысуаз
ашәҟәыҩҩцәа реизарақәа, реиԥыларақәа шамахамзар, иха­
дарақәаз зегьы дрылахәын, лассы-лассы Аԥсны иаҭаауаз
асасцәа, аҳәынҭқарратә усзуҩцәа дуқәеи ашәҟәыҩҩцәа ду­
қәеи рҿаԥхьа ҳажәлар рҭоурыхи, рмилаҭтә ҷыдарақәеи,
рҵасқәеи, рҟазшьа бзиақәеи, рматериалтәи, рдоуҳатә культуреи ӡыригон. Иара ихаантәи аӡәырҩы ашәҟәыҩҩцәа
ду­қәеи (Чилитәи апоет ду Пабло Неруда инаиркны,
XX ашәышықәсазтәи аурыс шәҟәыҩҩцәа дуқәа Михаил Шолохови, Алеқсандр Твардовскии, Константин Симонови, Даӷьысҭан жәлар рпоет Расул Гамзатови уҳәа
убас иҵагьы ирацәаҩны) иареи хаҭалатәи арҿиаратәи
еиҩызареи аимадарақәеи рыбжьан. Инеиԥынкыланы
иара дзыҿцәажәоз зегьы (аҳәынҭқарратә усзуҩцәа роума, аҵарауаа роума, ашәҟәыҩҩцәа роума) Аԥсни аԥсуа
жәлари хшыҩзышьҭра рырҭартә, бзиа ирбартә иҟаиҵон.
Абри аганахь ала иҟазшьарбагоуп иҳаҩсыз аҩажәатәи
ашәышықәсазтәи аурыс литератураҭҵааҩы ду Вадим Кожинови Баграт Шьынқәбеи реизыҟазаашьақәа. Вадим Кожинов аԥсуаа рҭоурыхи, рлитературеи, иааидкыланы ркультуреи интересс икыртә, урҭ ирызкны акымкәа, ҩбамкәа
астатиа бзиақәа иҩыртә дахьыҟалаз, Баграт Шьынқәбеи иареи ирыбжьаз аиҩызара иабзоуроуп. 1992 шықәса нанҳәа 14
аҽны ақырҭуа оккупантцәа бџьаршьҭыхла Аԥсны ианақәла,
аԥсуаа ирыдгыланы акьыԥхь аҿы аԥхьаӡа иқәгылаз,
оккупантцәа ирықәыӡбаз аурыс ҵарауаа дреиуан Вадим Кожинов. Уи иажәа акыр ԥхылнадон, Аԥсны иҟалаз аибашьра

– 537 –

хлымӡаах иазкны Урыстәылантәи ауаажәларраҿы ииашаны
агәаанагара ашьақәыргыларазы аҵак ду аман. Насгьы уи
аамҭазы Баграт Шьынқәбеи иареи Москва иахьеиқәшәаз,
реиҿцәажәара акьыԥхь ахьабаз акыр анырра аманы иҟалеит.
Уи иабзоураны аӡәырҩы аурыс ԥхьаҩцәа еилыркааит ари
аибашьра ахы ыҵызхыз ақырҭцәа шракәу, аԥсуаа акагьы
шырхарам, «ирхароу» рыԥсадгьыл ахьчаразы хацәнмырха
аӷа хәымгақәа иахьырҿагылаз ауп.
Ҷыдала иара ихаҭагьы зныкымкәа, ҩынтәымкәа имшын­
ҵақәеи истатиақәеи рҿы излазгәеиҭахьаз ала, Баграт Уасилиԥа дырзааигәан, арҿиаратә еиҩызарагьы рыбжьан иара
иҩымҭақәа аурысшәахь еиҭазгаз аҟазацәа дуқәа: В. Дер­
жавин, К. Симонов, С. Липкин, В. Луговскои, И. Козловски,
М. Луконин, А. Межиров, Л. Озеров, Р. Казакова, Б. Ахмадулина, И. Неиман, С. Куниаев, Е. Николаевскаиа, Е. Евтушенко, Н. Соколовскаиа, И. Бехтерев уҳәа уб. иҵ. Баграт
Шьынқәба иҩымҭақәа аурысшәахь реиҭагареи ркьыԥхьреи
аҿы абарҭ аҟазацәа имҩаԥыргаз аус ҳаҭыр ду изақәын, урҭ
игәаларшәаны аҵыхәтәан иара абас иҩуан: «Ари еиԥш
акрызҵазкуа аус ҟаимаҭ аҿы аџьабаа збаз аиҭагаҩцәа
ргәалашәара – сара сзы гәахәароуп…»*
Баграт Шьынқәба адунеи акыр дналаԥшны ибахьан, Асовет
Еидгыла ҳәа иҟаз атәыла дуӡӡа иаҵанакуаз акыр ақалақьқәа
еимидахьан, дныҟәахьан аҳәаанхыҵтәи акыр тәылақәа
рахьгьы (Польша, Италиа, Венгриа, Болгариа, Германиа,
Ҭырқәтәыла уҳәа). 1970 шықәсазы Венгриа имҩаԥысыз
Европатәи апоетцәа рфорум далахәын. Ашәҟәыҩҩы арҭ
иныҟәарақәа ус баша туристк, ԥсшьаҩык иаҳасабала мацара
ихимгеит. Дахьнеилакгьы Аԥсни аԥсуа жәлари дирдыруан,
ирылаирҵәон, иӡыригон уи ганкахьала. Даҽа ганкахьалагьы
урҭ иныҟәарақәа иҵоураны иара ирҿиамҭа акыр ианыԥшит.
Ҿырԥштәыс иааҳгозар, Италиа даныҟазтәи амшқәа ирыбзоу­
раны иҩит ажәеинраала ссирқәа рцикл. Урҭ ажәеинраалақәа
рҿы аԥхьаҩ ибоит автор ари ажәытәӡатәи аультура ахьҿиаз,
ахәышҭаара ду ахьыҟоу атәылаҿы иибаз аҟазара абаҟақәа,
ихдырра ӷәӷәала ишаныԥшыз, емоциа ҳаракыла ишидикылаз. Иажәеинраалақәагьы ирыдаабалоит, имшынҵақәа
* Шьынқәба Баграт. Иҩымҭақәа реизга. Ахԥатәи атом. Аҟәа. Ашәҟәҭыжьырҭа
«Алашара», 1989 ш., ад. 552.

– 538 –

рҿгьы иаабоит аҟазара ҳаракы абаҟақәа гьама ҳаракыла,
дыра ҵаулала ахәшьара рыҭара дшақәшәоз.
1978 шықәса ноиабр мза инаркны Баграт Уасил-иԥа
имаҵура ду (Аԥснытәи АССР Иреиҳаӡоу Асовет апрезидиум ахантәаҩра) ааныжьны, изынхаз иаамҭеи имчи зегьы
арҿиара аус иазикит, уи ахь диасит, инагӡаны иҽамеидеит.
Сгәы излаанаго ала, ашәҟәыҩҩы аҳәынҭқарратәи ауаажә­
ларратәи усурақәа акыр шықәсқәеи амчи ахьрықәирӡыз
ҩбашәа иахәаԥштәуп, ҩбашәа еилкаатәуп. Ганкахьала
уахәаԥшуазар, урҭ аусурақәа усҟак аамҭеи амчи рықәи­
мырӡызҭгьы, иҵегьы ирацәаны аҩымҭақәа аԥиҵар илшон
уҳәартә иҟоуп. Даҽа ганкахьалагьы урҭ аусурақәа ирҿиара
излацхраауаз ыҟан, избанзар, аԥсҭазаараҿы имҩаԥысуаз
ахҭысқәа еиҳа ибарҭан, рыгәҭа далагылан, еиҳа еиликаауан,
изҩыданы ахәшьара рыҭараҿы дымҩақәырҵон, илаԥшҳәаа
дырҭбаауан.
Ҵабыргуп, иара ихаҭагьы хьаас иман аҳәынҭқарратәи
ауаажәларратәи усурақәа аамҭа рацәаны иахьицәыргоз,
аха уаҟагьы ижәлар ринтересқәа рыхьчаразы дшаҭахыз
идыруан. Акыр иҟазшьарбагоуп абра уажәы ҳазлацәажәо
азҵаара иазкны, иара аӡбахә ала ихаҭа ииҳәоз: «Сгәы иалоуп арҿиараҿы исылшоз зегьы ахьсзыҟамҵаз. 50 шықәса
инареиҳаны алитератураҿы иаасрыхыз аҽаҩра аизакра,
аҭагалара саналага, уи ҟьаҟьаӡа ианыԥшит. Насыԥ имоуп
ашәҟәыҩҩы есышьжьымҭан ихы цқьаӡа ишыҟоу иҩырҭа астол
днадтәаланы аус зуа, аԥхӡы казҭәо. Уи еиԥш аамҭа сара исымамызт уажә ааигәанӡа. («Уажә ааигәанӡа» ҳәа автор иззиҳәоз
амаҵура ду анаанижьыз нахыс ауп – С. З.). Аха уеизгьы, егьа
схы гәыбӷан асҭаргьы, хымԥада, иҳақуп абраҟа иазгәасҭар:
исылшоз ахәыҷы, хықәкыла сҩымҭақәа, сгәамчи, сыхшыҩи
меигӡарахда иззысҭахыз, сыԥсы иалсхыз, сгәаҵа иҭысҳәааз,
иреиӷьыз сымшқәа зықәнысхыз ҭынхақәоуп. Сара апоезиа
ҽхьынҵас исымамызт, сахьцалак сгәы иадҳәалан. Ацҳаҵәры
санықәлоз, саабрыр аӡы исцәагоит ҳәа аарцә ишьҭаҵаны, аҳа
сықәымлеит, аҩадара цәгьа санаҿалоз, исцәыхьанҭахоит ҳәа
сшәаны, ашьаҟьасҭараҿ ишьҭаҵаны скыдымлеит. Амаҵура
ҳарак ахь саннеиуаз, ара санықәҵуа иаашьҭысхып ҳәа, ашәаҿ
ишьҭаҵаны акабинет сыҩнамлеит. Уи сыԥсҭазаара ахаҭа
акәын, иареи сареи еиҟәыҭхашьа ҳамамызт»*.
* Иара уа, ад. 554.

– 539 –

Ашәҟәыҩҩы иԥсҭазаара аҵыхәтәантәи ҩажәа, ҩажәи хәба
шықәса инареиҳаны ирҿиаратә ус иҽамадаӡаны дыҟан ҳҳәоит,
аха убысҟангьы ауаажәларратә усқәа зынӡа дырҟәыҭханы
дыҟамызт. Ана, ара Аԥсны имҩаԥысуаз, акрызҵазкуаны иҟаз
ахҭысқәа активла дрылахәын. Акыршықәса инеиԥынкыланы
Д. И. Гәлиа ихьӡ зху Ареспублика Аԥсны Аҳәынҭқарратә премиа акомитет напхгара аиҭон.
Аԥсуа сахьаркыратә литература арҿиара аус аҿы аихьӡара
дуқәа имази, ажәлари, аҳәынҭқарреи ламыс цқьала рымаҵ
аураҿы алагала дуқәа иҟаиҵази рзы Баграт Шьынқәба
ианаршьахьан жәпакы аҳаҭыртә хьыӡқәа, апремиақәа.
Ашәҟәыҩҩы ҩынҩажәи жәаба шықәса анихыҵыз (1967
шықәсазы) иаҭәаршьеит Аԥсны жәлар рпоет ҳәа аҳаҭыртә
хьӡы, 1988 шықәсазы ихырҵеит Асоциалисттә Џьа Афырхаҵа
ҳәа ахьӡ. Аԥсны Аҭҵаарадыррақәа Ракадемиа анеиҿкааха, уи
ахь аԥхьаӡа иалырхыз академикцәа дыруаӡәкын, иара убас
адыгатә (ачеркестә) ҭҵаарадыррақәа жәларбжьаратәи Академиа аҳаҭыртә лахәылацәа (академикцәа) дыруаӡәкын,
Ареспублика Ҟабарда-Балкариеи Ареспублика Адыгеи жәлар
рышәҟәыҩҩы ҳәа аҳаҭыртә хьыӡқәа ихҵан. Д. И. Гәлиа ихьӡ
зху Ареспублика Аԥсны Аҳәынҭқарратә премиа анаԥҵаха
аԥхьаӡа уи занашьахақәаз дреиуан. Ҳаҭыр ду зқәыз ари
апремиа иара иаҭәаршьеит ипоезиатә рҿиамҭа лыԥшаахқәа,
лымкаалагьы иажәеинраалоу ироман «Ахра ашәа» азы.
Ақырҭуа классикатә поезиа абаҟа лыԥшаахқәа, лымкаалагьы
XIX ашәышықәсазтәи аромантик Николоз Бараҭашьвили
иҩымҭақәа аԥсшәахь реиҭагаразы, Баграт Шьынқәба ианаршьеит Шоҭа Русҭавели ихьӡ зху Қырҭтәылатәи ССР
Аҳәынҭқарратә премиа. Иара убас Баграт Шьынқәба ианаршьахьан Ленин иорденқәа ҩба, Аџьа ҟаԥшь абираҟ аорденқәа
хԥа, «Ажәларқәа реиҩызара» аорден.
Ԥсра зқәым асахьаркыратә рҿиамҭақәа рыла Аԥсни аԥсуа
жәлари рыӡбахә хара инаҩуа, ирдыруа иҟазҵаз аҵеи ду Баграт Уасил-иԥа Шьынқәба иԥсҭазаара далҵит 87 шықәса
дшырҭагылаз, 2004 шықәса февраль аҽны Аҟәа дахьынхоз иуадаҿы. Аԥснытәи аиҳабыра ирыдыркылаз ақәҵарала
ашәҟәыҩҩы иԥсыжра ҳаҭырқәҵара дула еиҿкаан. Даныржуаз аҽны Аԥсуа ҳәынҭқарратә драматә театр аҿы днаганы дыкҿарҵеит. Уа имҩаԥгахеит хыԥхьаӡара рацәала ауаа

– 540 –

злахәыз алахьеиқәҵаратә митинг ду. Амш шыбзиамызгьы
(ажәҩан ԥсҭҳәала еихәлачны иҟан, ақәа ауан, ахьҭагьы аҿан),
Аԥсны аҳҭнықалақь Аҟәеи, араионқәеи, ақалақьқәеи зегьы
рҟынтәи иааны уа еизаз ажәлар лахьеиқәҵара дула рхы-ргәы
далырхит рҵеи лашарбага ду, рнапы дықәыргыланы, днаганы анышә дамардеит иара убри атеатр аԥхьа иҟоу, иара
ихьӡ зхырҵаз, ӡынгьы, ԥхынгьы абӷьы иаҵәақәа зҿоу, аҵла
ԥшӡақәа рыла иҭалаҳау апарк аҿы.
Баграт Шьынқәба ибӷа ҭыԥс абра иахьалырхыз машәыр­
шақә иҟамлеит. Иара дынқәыԥшыз инаркны, абри апарк
иавганы игоу агаҿа мҩа лымкаала бзиа ибон, ихи-иԥси
злаз аҭыԥқәа иреиуан, иԥсшьара асааҭқәа рзы ихала, ма
иҩызцәақәак ицны,ма харантәи иааз,Аԥсны исасцәаны иаҭааз
ицны абра лаҩеирҭас иман. Уажә иара дахьжу ааигәараҵәҟьа,
амрагыларатәи аганахь ала шьаҿақәак набжьаны акәын
иахьыҟаз шәҟәыҩҩык, ҵарауаҩык, ҳәынҭқарратә усзуҩык
иаҳасабала данышьақәгылоз аԥхьатәи ашықәсқәа рзы аус
ахьиуаз Аԥсуа институт аҩны ахьгылаз. Ҩбаны еихагылаз ари
аҩны, усҟантәи аамҭазы, аҩбатәи аихагылаҿы ареспубликатә
библиотека ыҟан. Аҵыхәтәан ареспубликатә библиотеказы
аҩн ҿыц андыргыла ашьҭахь, ари аҩны актәи аихагылагьы
Аԥсуа институт иарҭеит.
Абри аинститут аҿы еидкыланы иҟан акыр жәашықәсқәа
раахыс аҵарауаа аӡәырҩы еизыргаз, еиҳа-еиҳа ихадырҭәаа­
уаз архив, абиблиотека беиа. Ара иҟан аԥсуа бызшәеи,
аҭоурыхи, аетнографиеи, афольклори, Аԥсны археологиеи
рыҭҵааразы акыр ихәарҭаз аматериалқәа. Иҟан хыԥхьаӡара
рацәала аҭҵаарадырратә усумҭақәа, асахьаркыратә литература аԥсышәала, урысшәала, қырҭшәала уҳәа. Абри аинститут аԥсуаҭҵаара иацентрны иахьыҟаз, насгьы уа аус зуаз
аԥсуа ҵарауаа (аԥсуаа рыдагьы уаҟа аус зуаз ақырҭқәагьы,
аурысқәагьы ыҟан, аха…) ахьааиҵагылаз, маҷк иахьрызҳаз
азы ақырҭуа шовинистцәа илаԥшықәҵаны, ихҭакны ирыман, рыхәда икылагылан. Убри аҟнытә бнауаамзар аӡәы
ихы иаҭәеишьом, иҟаиҵом ззуҳәашаз ахәымгара ҟарҵеит
– зны идырҳәит, нас 1992 шықәса октиабр 22 аҽны амца
ҩацраҵаны ирблит. Иара убри аҽны иақәыршәаны ирблит
Аԥсны аҳәынҭқарратә архивгьы.

– 541 –

***
Баграт Шьынқәба иԥсҭазааратәи ирҿиаратәи мҩа хыхьхыхь мацара уахәаԥшуазар, икашшыразшәа, ԥықәслара дук,
ҟәаԥаҿаԥарак амамызшәа иубоит. Аха цқьа уҽагәылахаланы
иҭуҵаар, ус ишыҟамыз агәра угоит. Ауадаҩрақәагьы, ахынҭаҩынҭарақәагьы акымкәа, ҩбамкәа дрықәшәахьан, агәырҩа
дуқәа изҭашаз ахҭысқәагьы акымкәа, ҩбамкәа дрыниахьан.
Дзықәшәахьаз ауадаҩрақәа, агәырҩақәа ҳәа ҳазҿу рахьынтә
ҷыдала иалкаатәуп ҳәа сгәы иаанагоит ҩ-хҭыс ӷәӷәақәак.
Актәи ахҭыс 1947 шықәсазы иҩызцәа абызшәадырҩы К. С.
Шьаҟрыли, аҭоурыхҭҵааҩы Гь. А. Ӡиӡариеи, иареи Аԥсны
аԥсуа жәлари усҟантәи аамҭазы рҭагылазаашьа уадаҩ
еиҭазҳәоз ашәҟәы ҩны ЦК ВКП (б) ахь иахьырышьҭызи уи
иахылҿиааз аҭыӡшәақәеи роуп. Аҩбатәи ахҭыс 1992 шықәса
нанҳәа 14 аҽны ақырҭуа оккупантцәа Аԥсни аԥсуа жәлари
ирызкны идырҵысыз, ишьаарҵәырахаз аибашьра хлымӡаах
ауп. Маҷк-маҷк иадамзаргьы, абарҭ аҩба ҳарзааҭгылап.
К. С. Шьаҟрыли, Гь. А. Ӡиӡариеи, Б. У. Шьынқәбеи 1947
шықә­сазы ЦК ВКП(б) ахь иршьҭыз ашәҟәаҿы иазгәарҭеит
зҽыр­џаџаны усҟан Аԥсни Қырҭтәылеи ирхагылаз ақырҭуа
еиҳа­быра амилаҭтә политика аганахьала имҽыӷыз, иџьбараз,
аԥсуаа рзы ихырҵәагаз аилахәара дуқәа шымҩаԥыргоз, аԥсуа
ҿар рхатәы бызшәала аҵара азин рымхны, қырҭ бызшәала
аҵара дырҵара ишалагаз, аԥсуа школқәа шадыркыз, Аԥсны
аԥсышәала арадиодырраҭарақәа рыҟаҵара иаҟәыхны,
қырҭшәалеи урысшәалеи мацара рымҩаԥгара ишалагаз.
(Аԥсны аԥсышәала арадиодырраҭарақәа иаҟәырхит 1941
шықәсазы). 1938 шықәса инаркны, уаанӡа алатин нбанқәа
шьаҭас измаз аԥсуа нбан ԥсахны, ақырҭуа алфавит шьаҭас
иаҭаны иҟарҵеит. Аԥсны акыр қалақьқәеи, ақыҭақәеи,
аӡиасқәеи, ашьхақәеи, амҩақәеи, атеатрқәеи рыхьӡқәа
ԥсахны, ма еицакны ақырҭуа хьыӡқәа шрыхьӡырҵаз уҳәа,
азалымдарақәа иҟарҵоз адырбеит зыӡбахә ҳамоу ашәҟәаҿы.
Усҟантәи аамҭазы ас еиԥш иҟаз ашәҟәы ҩны ацентр ахь,
Москваҟа ашьҭра гәаӷьыуацәан, авторцәа ақәдырӡыр,
нас ажәлар еиҳагьы ирзеицәахар ҟалон. Убжьы ҩҭыганы
аԥсуа жәлар ирыхәашаз акы уҳәар, унационалиступ, апартиа имҩаԥнаго аинтернационалтә усқәа урҿагылоит ҳәа
урыԥхьаӡон, узлаҟамыз аиарлык хәымгақәа науддырҷаблон.

– 542 –

Аинформациа массатә хархәагақәа рҿы, еиуеиԥшымыз
аизарақәа рҿы, иааҟә́ымҵӡакәа ажәларқәа реиҩызара,
риа­шьара иазышәаҳәозшәа ицәажәон, неимшәара зқәым
ҳаиашьара иазҳәоуп ҳәа ирыԥхьаӡон апрактикаҿы имҩа­
ԥыргоз аус ҟьашьқәагьы.
Ақырҭуа политикцәа, аҵарауаа аӡәырҩы рҽазҵәылхны
ишзахәоз аԥсуа жәлар рҭоурых афальсификациа азура иаҿын.
Дара Аԥсны ԥкыра змам аԥшәымацәаны рхы рыԥхьаӡон.
Аԥсуаа ирызкны ассимилиациатә политика мҩаԥыргон.
Аԥсуаа рмилаҭтә хдырра рхыхны, ақырҭқәа ирылаҳааӡап
ҳәа иаҿын, иамуӡар, ачеченцәа уҳәа аӡәырҩы кавказтәи
ажәларқәа ишырзыруз еиԥш, аԥсуаагьы зынӡа иахганы
Сибраҟа иргарц, ақырҭқәа ааганы Аԥсны индырхарцгьы
ианашьҭаз ыҟан. Даҽа зныхгьы, аԥсуаа ихазу жәларӡам,
ақырҭуа еимышьҭырцәа (урысшәала иуҳәозар «племя»
ҳәа изышьҭоу) иреиуоуп, гуриаа, кахеҭаа, раҷаа, лечхумаа,
аҷараа, ашәанцәа, агырқәа реиԥш, аԥсуаагьы қырҭқәоуп
ҳәа ашьақәырӷәӷәара иаҿын ақырҭуа политикцәагьы
аҵарауаагьы. Уимоу, «аԥсуа жәлар» ҳәа аҳәара иаҟәыҵит.
Қырҭтәыла амраҭашәарахьтәи араионқәеи ақыҭақәеи
рахьынтә ауаа хырҵәаны (еиҳараӡак агырқәа) акатаҳәа
иаа­ганы, Аԥсны интенсивла иаландырхо, урҭ рыла Аԥсны
ҭдырҭәаауа иалагеит, иреиӷьыз анхара ҭыԥқәа (лымкаалагьы Очамчыра, Гал, Гәылрыԥшь, Аҟәа, Гагра агаҿа уҳәа)
рырҭон, аҩнқәа рыздыргылон, хазы еиҿкааны ирыман иааргоз ауаа рзы «переселенстрой» ҳәа изышьҭаз анаплакы,
ара иаарласны ибаӷьаӡа нхара-нҵырала ршьапы иқәгылартә
иҟарҵон. Абасала, шықәсқәак ирылагӡаны Аԥсны иқәынхоз
ауааԥсыра ретникатә еилазаашьа ӷәӷәала иԥсаххеит. Иара
иашьагәыҭу, жәытәнатә аахыс ара инхо аԥсуа жәлар аҵаӡуа
иалагеит, атәымуаа аԥшәымацәахеит, аԥсуаа «сасцәахеит»,
ихьыԥшхеит.
Қырҭтәылантәи ақырҭқәеи, агырқәеи, ашәанцәеи ааганы Аԥсны иахьаландырхоз изҩыдоу уск акәушәа политикала адазҳәазҵам акәушәа, ихдырҵәоз ауаа уа иахьынхоз
рыд­гьылқәа рзымхозшәа, ацәҳәырақәа ирықәынхозшәа иргызмалны амаақәа арҭон, Асовет мчра ахьӡала, уи ҿыҵгас,
ҽыҵәахыгас иҟарҵон, асабрадеиԥш ирԥыраркуан, рхы
алаӡы­рыргон.

– 543 –

Абри аганахьала, аинтерес агым Баграт Шьынқәба абри
азҵаара далацәажәауа, истатиақәа руак аҿы иааигаз адокументи уи иазкны иара иҟаиҵаз азгәаҭақәеи. Уаҟа абас аҳәоит:
«1941 шықәсазы Аԥсны аминистрцәа рсовет ахантәаҩы,
Бериа ицыԥҵәахақәа руаӡәы К. Ҷиҷинаӡе Аԥсныҟа ахҵәацәа
раагара гәахәа дус иҟаҵаны абас иҳәон:
Ари аполитика аԥсуаа рзыҳәа ишьаҭарӡган ишыҟаз еилызкаауаз маҷҩымызт ҳтәыла анҭыҵгьы.
Даагап америкатәи асоветолог Даррел Слаидер. Уи 1985
шықәса рзы зыӡбахә ҳамоу ахҵәаратә политика абас дах­
цәажәеит:
Ишаабо еиԥш, абнақәа хшьааны, абаҳчақәа рхны, арахә
рҳәырҭақәаҵәҟьа аанмыжькәа, зықьҩыла ахҵәацәа ирыхан
Аԥсныҟа раагара ари Сталини Бериеи рпрограмма акәын,
идыруп, уи хықәкыс иамазгьы – аԥсуа жәлар мчыла ассимилиациа рзура!» *
Абас еиԥш аԥсуаа аҟымҟра ианҭагылаз ауп К. С. Шьаҟ­
ры­ли, Гь.А. Ӡиӡариеи, Б. У. Шьынқәбеи зыӡбахә ҳамоу ашә­
ҟәы анырҩыз. Аԥсуаа усҟантәи рҭагылазаашьа зеиԥшраз
аҵыхәтәан Баграт Шьынқәба акырынтә далацәажәақәахьан.
Ҿырԥштәыс иааҳгозар, 1969 шықәса октиабр 14 аҽны им­
шын­ҵаҿы иара абас иазгәеиҭеит: «Ақалақьқәеи ақыҭақәеи
рҿы анхарҭа маншәалақәа жәпаџьара закәандарыла иршеит. Асовет жәлар, аԥсуаагьы убрахь инарылаҵаны афашизм
иаҿагыланы хацәамырха аԥсадгьыл анеиқәдырхоз аамҭа
иалагӡаны, ирыхан иааргон ахҵәацәа, абаҳчақәеи ақыҭақәеи
рыхны, аҩнқәа рыздыргылон, аибашьра ихнарҵәазшәа иалкааны ацхыраара рырҭон, дызусҭазаалак даҽа милаҭк дрыламызт, иааргоз зегьы қырҭцәан. Аҿыбгарра ихнарҵәаз,
ма зыҩны блыз ԥсыуа нхаҩык, анҭ ахҵәацәа реиԥш ҩнык
* Шьынқәба Баграт. Иҩымҭақәа реизга. Ахәбатәи атом. Аҟәа. Ашәҟәҭыжьырҭа
«Алашара», 2003 ш., ад. 443.

– 544 –

измыргылеит, цхыраарак ирымҭеит. Ассимилиациа иазкыз уи аполитика еиқәаҵәа мҩаԥызгоз рҿаԥхьа иқәгылан
хара ицоз ауснагӡатәқәа: ажәларқәа рԥыза, «агениақәа ргени» Сталин дызлыҵыз ижәлар ишыцқьоу раанхара мацара акәмызт, рымҽхакгьы ҭбаазар акәын, хыԥхьаӡаралагьы
ирацәазар акәын. Изқәынхо адгьылгьы аҳәаақәа наскьа-ааскьазар акәын Бериа иеиԥш агьангьаш Сталин данивагыла,
ӡәыр даҿагылан изаанкыларан иҟазма аԥсуаа ассимилиациа рзура иазкыз аполитика шьаҭаргӡа! Уи акәын изызҳәаз
аԥсуаа ахьынхоз ақыҭақәа иша-шаны Қырҭтәылантәи иааргоз ахҵәацәа ьрнырхара, Кавказ нхыҵгьы ус акәын,
абалкарқәа анахырга, Ельбрус (Уршәаҳәымҩа) Қырҭтәыла
иадырҵеит, иахыргаз аҟарачқәа рыдгьыл аҿы Кулухорети
араион аԥырҵеит, иаразнакгьы нап адыркит уахь илбааганы
ашәанцәа рнырхара»*.
Гь.А. Ӡиӡариа иԥшьынҩажәа шықәсхыҵра иазкны, 1994
шықәса маи 4 аҽны, Аҟәа имҩаԥигаз ахәылԥаз аҿы Баграт
Шьынқәба дықәгылан данцәажәоз игәаларшәаны, акыр
инҭкааны иҳәеит зыӡбахә ҳамоу ашәҟәы аӡбахә, насгьы уи
иахылҿиааз аҭыӡшәагьы азгәеиҭеит: «Идыруп, 1918 шықәса
инаркны ақырҭуа меншевикцәа амҩаԥгара иалагахьан, аԥсуа
жәлар рхақәиҭра зхәаҽыз, амилаҭ еилыхра аполитика.
Асовет мчра анышьақәгылагьы, уи аполитика заҵа
имыӡрыз, иаҳагьы аҽарҭбааит, иаҳагьы адацқәа арӷәӷәеит.
Избан акәзар, уи аполитика амҩа азылырхуан зегь зымчыз
Сталини Бериеи.
Иаҳа ихтны иаҳҳәозар, урҭ ауаатәыҩса зцәымӷыз Сталини Бериеи, Қырҭтәылатәи амилаҭеилыхцәеи рзыҳәа аԥсуа
жәлар цәҟьаран икыдырҵеит: «Шәырмеигӡан, шәреихсла!»
ҳәа адҵа нарыҭаны. Аԥсуа алфавит қырҭуа алфавитла
ирыԥсаххьан: иалыркит аԥсуа школқәа, иаҳагьы аҽарҭбааит
мраҭашәарантәи Қырҭтәыла араионқәа рҟынтәи ахҵәацәа
раагара, апрессаҿы машәыршақәгьы уаҩы иԥыломызт
ҩ-ажәак: «аԥсуа жәлар». Даҽакала иаҳҳәозар, аԥсуа
жәлар рыдгьыл аҿы дара сасцәахеит, амҵарсыҩцәа иааз
аԥшәымацәахеит. Нас иаанхази уажәшьҭа?
Аԥсуа институт аҿы аус зуаз хҩык аҵарауаа:
1. Ӡиӡариа Гьаргь Алықьса-иԥа
* Иара уа, ад.277.

– 545 –

2. Шьаҟрыл Кәаҵиа Семион-иԥа
3. Нас сара, 1947 шықәсазы ЦК ВКП (б) ашҟа иааҩит ашәҟәы
аԥсуа жәлар зҭашәаз агәаҟрақәа арбаны.
Акоммунисттә партиа Аустави апрограммеи ирныз ҵабыргыҵәҟьаз џьаҳшьон усҟак. Хҩык аԥсуа жәлар
рыҷкәынцәа акоммунист партиа аштаб ахь рхы нарханы
ҿырҭуан: «Ҳаи, абааԥсы, милаҭк абылра ишаҿу шәымбаӡои,
шәҳацхраа!» ҳәа, аха урҭ рыҵәаабжьы аӡәгьы имаҳаит.
Аԥсны агәаҟрақәа зынҩылаз ашәҟәы Қарҭҟа идәықәҵан.
Ашшыԥхьыӡ наган иззашшыз ирырҭон. Ҳәара аҭахума, ара
иҩашьаӡом аус шауз «абласаркьа» инапы.
Иаҳзырымҳәаз ҳәа иҟоузеи ҳарҭ ахҩык, аха ҳаԥсы
еиқәхеит, аҟымҟра ҳашҭагылазгьы. Ӡиӡариеи Шьаҟрыли анаука иаҿын, сара – алитература»*.
Сталини Бериеи атәыла дуӡӡа ырхыџхыџуа, амчра рнапы иакын, иаркы-иаркы, ирцә-ирцә ҳәа нцәақәак реиԥш
ркульт шьҭыхӡаны ианыҟаз акәын. Урҭ рмаҵурақәа ракәын
Қырҭтәылеи
Аԥсынтәылеи
ирхагылаз
аиҳабырагьы.
Аԥсны ихадараз амаҵурақәа зегьы ирхагылаз милаҭла
иқырҭуаз ракәын, иара убас амалрҳарҭа ҭыԥқәагьы иахабабаны иркын. Аԥсни аԥсуа жәлари рҭагылазаашьа обиективла иҭҵааны, амилаҭтә политикаҿы иҟаз аилахәарақәа
гәарҭараны иҟахызма! Б.У. Шьынқәбеи, К.С. Шьаҟрыли, Гь.А.
Ӡиӡариеи Москваҟа иршьҭыз убри акыраамҭа иахамҵгылеит.
Ианырышьҭыз ашьҭахь ԥшьымзҟа ааҵхьаны еиԥш, Қарҭҟа
иаарышьҭит Қырҭтәыла акоммунисттә партиа Ацентр Комитет аҿы иахәаԥшырц, иҭырҵаарц. Дук мырҵыкәа (1947
шықәса ииуль мзазы) абри ашәҟәы иаҳәоз ацәыргаразы
дкылыхха Аҟәа даакылсит Қырҭтәыла акоммунисттә партиа
Ацентр Комитет амаӡаныҟәгаҩ П. Шариа. Усҟан Қырҭтәыла­
тәи Акоммунисттә партиа Аԥснытәи аобласттә комитет
актәи амаӡаныҟәгаҩыс иҟаз – А. Мгелаӡе, П. Шариеи зыӡбахә
ҳамоу ашәҟәы авторцәа кыдцаланы иркит. Усҟантәи аполитика џьбара зеиԥшраз ала, рацәак аҭахӡамызт урҭ ажәлари
аҳәынҭқарреи ираӷацәоуп ҳәа ахьӡ ҿаасҭа нарыхҵаны, апартиа иалцаны, иахганы иргарц азы.
Б.У. Шьынқәбеи, Гь.А. Ӡиӡариеи, К.С. Шьаҟрыли зыӡбахә
ҳамоу рышәҟәы рыххатәыс иҟалеит, аҭыӡшәа ду ахылҿиааит,
* Иара уа, ад. 420–421

– 546 –

уи авторцәа рус акыр иџьбараны иалацәажәеит Қырҭтәыла
акоммунисттә партиа Аԥснытәи аобласттә комитет абиуро
аилатәараҿы, иара убас авторцәа ахҩыкгьы Қарҭҟа ирыԥхьаны
иганы, уаҟагьы ӷәӷәала ирықәӡбеит. Уи аамҭазы дара ирызкны зеиԥш ажәақәас ирзырҳәақәоз роуп иџьоушьаша: «хҩык
аҟьышьқәа», «ифашисту анационалистцәа», «Лакоба ишьҭра
иху», «адезинформаторцәа», «аклеветникцәа», «абуржуазиатә
националистцәа», «политикала агәрамгацәа», «антипартиатә
политика аныҟәгаҩцәа…» Ас еиԥш иҟоу алексика џьбара
ҟазшьарбаган Аԥсни Қырҭтәылеи усҟантәи анапхгаҩцәа рзы.
Зыӡбахә ҳамоу ашәҟәы иахылҿиааз аҭыӡшәа ӷәӷәа ахатә
ҭоурых амоуп, ҷыдала, обиективла аҭҵаара иаԥсоуп, аха
уи зегьы салалом. Иалкааны иазгәасҭарц исҭаху – авторцәа
акыр агәырҩақәа рнаҭазаргьы акыр ахынҭаҩынҭарақәа
ирықәнаршәазаргьы, насыԥшәа аҭакреи ахгареи рҟынӡа
инанамгеит. Аха апартиа аганахь ала иҿаҟәамкәа, гәыбӷан
рымҭакәа инымхеит. Акыршықәса аныбжьыс ашьҭахь, усҟан
ирхыргаз иалацәажәауа, Гьаргь Ӡиӡариеи Баграт Шьынқәбеи
урысшәала ирҩыз, «Страницы пережитого» ҳәа хьӡыс измоу рстатиаҿы иазгәарҭеит:

– 547 –

Ари ашәҟәазы авторцәа зықәдыршәаз далацәажәауа,
Баграт Уасил-иԥа «Ашықәсқәа рышьҭа» аҿгьы абас иҩуан:
«Еиза­ра­цыԥхьаӡа ҳаӡбахә аацәырыргон, усгьы ихиан
аиарлыкқәа: «фашист ҳасабала амилаҭеилыхыҩцәа», «Н.
Лако­ба ицыԥҵәахақәа» уҳәа убас иҵегьы. Абас 7 шықәса
инарықәгәыӷуа ҳцәыршәаганы адәы ҳақәын. Ҳамԥан ахь
иқәымлозгьы рацәахеит. Арахь џьашьатәшәа иубаша, ҳар­
заҳал ианыз аӡәгьы еилкааны имамызт, дара аӡәык, ҩыџьак
аиҳабырараҿ итәаз алаҳамҵозар»*.
Ари иаанагоз арҭ авторцәа рыбжьы рымхуп, рымҵәыжә­
ҩақәа хыҵәҵәоуп, ҳәатәы-утәы рымам, рыԥсҭазааратә мҩа
наунагӡа иҿаҟәоуп ҳәа акәын. Абри ашьҭахь быжьшықәса
ина­рықәгәыӷуа абри аидара хьанҭа иаҵан. Сталин иԥсҭазаара
даналҵ (1953 ш., март 5), Бериа данықәырга, ленинитә ми­
лаҭтә политика ҳәа изышьҭаз маҷк аиҭашьақәыргыларахь
ианиас ашьҭахь ауп, Баграт Шьынқәба иҩызцәеи иареи
изакәызаалак харак шрымамыз еилкааны ареабилитациа
анырзыруз.
Уи ашәҟәы иахҟьаз аҭыӡшәақәа Баграт Уасил-иԥа
илитературатә рҿиамҭақәагь акыр негативла ианыԥшит.
Уи аӡбахә далацәажәауа, урысшәала иҩу статиак аҿы иаз­
гәеиҭеит:
Ара хыхь иааркьаҿны зыӡбахә сҳәаз Б. У. Шьынқәбеи, К. С.
Шьаҟрыли, Гь. А. Ӡиӡариеи рышәҟәы иахылҿиааз, иахырҳәааз,
уи аҵыхәала авторцәа заҟа идырххоз, заҟа иларца-ҩарцоз
зегьы цқьа инҭкааны исҳәап ҳәа салагар, акыр хара сагон.
Исҳәаз азырханы, абас еиԥш иҟоу алкаа ҟасҵар сиашахап
* Шьынқәба Баграт. Иҩымҭақәа реизга. Ахԥатәи атом. Аҟәа. Ашәҟәҭыжьырҭа
«Алашара», 1989 ш., ад. 545.
** Шьынқәба Баграт. Иҩымҭақәа реизга. Ахәбатәи атом. Аҟәа. Ашәҟәҭыжьырҭа
«Алашара», 2003 ш., ад. 348.

– 548 –

ҳәа сгәыӷуеит. Усҟантәи аиҳабыра ари ашәҟәы авторцәа
иага ирықәӡбазаргьыы, иага рықәырҳәацәазаргьы, иага
икыдрҟьазаргьы, иҵоуроу алҵшәақәа аиуит, аԥсуа жәлар
изларыхәақәаз ҟалеит. Иага умҳәан, иныҵыҩ-ааҵыҩны
акәзаргьы, уи аӡбахә ажәлар рҟынӡагьы инеит, рмилаҭтә
хдырра акыр иарцыхцыхит, акыр агәаҽанызаарагьы рнаҭеит.
Аиҳабыра рзыҳәангьы аҽнышьыбжьон ишымгәыӷӡоз абзарбзан хы ҩарылаҳан ирылатҟәацызшәа иааланаргьыжьит. Ақырҭуа еиҳабыра уаанӡа иааҟарҵоз ахәымгарақәа,
аҟьашьрақәа аӡәгьы имбоз џьыршьозар акәхарын, иранахоит, игәаӷьны аӡәгьы дзырҿагылом ҳәа ирыԥхьаӡозар
акәхарын. Апартиа иаҳәаз набыцрада инагӡатәуп ҳәа апартиа ахьӡала ахә нархьыршьуан рус хәашьқәа, ҟыԥҳәа ибжьы
ҩҭыганы ирҿагыло, ус еиԥш згәаӷьуа аӡә дҟалап, игәынамӡара
ааирԥшып ҳәа ԥхыӡ ирбаргьы ихарҵомызт. Аха урҭ иҟарҵоз
ацәгьарақәа убысҟак амҽхак рыман, ҵәахышьа рымамызт,
аԥсуа жәлар рычҳара мышкы ахы, мышкы аҵыхәа иԥымжәар
ҟаломызт. Ус иагьыҟалеит.
Иазгәасҭар сҭахуп даҽакгьы. Ауаҩы цқьа инҭкааны
изымдыруа даналацәажәо, аиаша аҳәара данацәыхҟьалак,
дарԥхашьоит, уимоу, данҿаанасҭанатәуагьы убап. Изхыс­
ҳәаауа, Гь. А. Ӡиӡариеи, К. С. Шьаҟрыли, Б. У. Шьынқәбеи
зыӡбахә ҳамоу рышәҟәы ҳара аԥсуаа ҳуаажәларраҿы иахьа
уажәраанӡагьы легендак аҳасабала, ана-ара иалацәажәа­
лоит, иҟоуп иахылҿиааз ауҳәан-сҳәангьы. Иахьа џьоукыџьоукы абаџ-абаџ рыхга улымҳа ҵдырхаауеит, усҟантәи
аполитикатә ҭагылазаашьа џьбара зеиԥшраз цқьа зхаҿы
иааганы измақәам, Баграт Шьынқәба дназлоу усҟантәи
ҳашәҟәыҩҩцәа, ҳҵарауаа, иааидкыланы ҳинтеллигенциа
ирылдыршаз маҷуп, иҵегь ҟарҵар акәын, агхақәа рымоуп
рҳәахуеит. О, баба, ар ирнымиаз дхаҵа ӷәӷәоуп. Иҳаҩсхьоу
атәы иахьа аҳәарақәа мариоуп, аха усҟан? Усҟан даҽакӡан.
Усҟантәи аԥсуа интеллигенциа (урҭ хыԥхьаӡаралагьы
акыр имаҷын) ҳәа иҟаз зегьыҵәҟьа рхы узыҿышуам, ҳәа­
рада. Зегь ирнышәо, зегь ззеиԥшу, згәаҵәа жәпоу, зхада
хәыцырҭа змам, зԥынҵа инахыҳәҳәаны акагьы зымбо, избарцгьы зҭахым ианагь иҟан, иҟоуп, аринахысгьы иҟалоит.
Урҭ ирылухи! Усҟантәи аамҭазы К. С. Шьаҟрыли, Гь. А. Ӡи­
ӡариеи, Б. У. Шьынқәбеи ирыдгылодаз, бӷас ирымеиз? К. С.

– 549 –

Шьаҟрыл ҷыдала ахҭынҟьақәа ирҭон, егьырҭ ҷкәынцәоуп,
уара уеиҳабуп, ас шԥаҟоуҵеи ҳәа . Арҭ «хҩык аԥсуа нацио­
налистцәа» ҳәа иԥхьаӡаз дрыдгыланы аӡәы ажәак изҳәо
дыҟазма, иаразнак дахьдырхәуан. Ахҩыкгьы рматериалтә,
рыбзазаратә ҭагылазаашьагьы уадаҩын. Аиҳабыра официалла ас ӷәӷәала изқәыӡбаз, гәрамгарҭас ирымаз, ҷыдала
ирхылаԥшуан, ирыцклаԥшуан, изыхдырҟьашаз иҵегь дҽа
ҿыҵгақәак рзыԥшаауазар ҳәа. Аха арҭ ауаа Асовет мчреи
акоммунисттә партиеи ирԥырхагаз ак ҟарҵарц, акы рҳәарц
иашьҭамызт, ус акы аиҿкаара рхахьгьы иааиуамызт. Гь. А.
Ӡиӡариеи Б. У. Шьынқәбеи еиҳа иахьқәыԥшыз, аҭаацәарақәа
ахьрымаз, рыхшара ахьхәыҷқәаз рҭагылазаашьа еиҳагьы
иаруадаҩуан. Дара иакәым акы иақәшәар, ажәлари апартиеи
раӷацәас иԥхьаӡахар, рҭаацәа, рхәыҷқәа, егьырҭ рҭҭынхацәа
рызгьы идамыӷахон. Баграт Шьынқәба иакәзар, анхарҭа
уадаҵәҟьа иқәнагаз имамызт, иҭаацәеи иареи 12 кв. м. иҟаз
кәымрак иҩнаҟәыҟәын Аҟәа ашьха ашьапаҿы. Гь. А. Ӡиӡариа
ибзазаратә ҭагылазаашьагьы еиӷьмызт.
***
Ссиршәа ҳаҟоуп ҳара ауаа. Ассирқәа ҳазлаҟоу ируакуп:
хыхь џьоукы ирҳәар (иҳақәырҳәацәар, иҳадырҵар, акоманда ҳарҭар), иацы ибзиоуп ҳәа иԥхьаӡаны ҳзымҵахырхәоз,
идеалс иаҳаԥхьаӡоз, афырҳәа ҳаақәҵәиааны, мап ацәкны,
ҳахьхәны, цқьа ҳрызхәыцны ацәгьеи абзиеи еилыԥшааны
(урҭ реилыԥшаара ус аламала имариам, аха…) акәӡамкәа
инеимарҩызны, инеилакны ҳрықәыӡбо ҳалагоит, аӡы иаҳ­
ҭоит. Изхысҳәаауа, адунеи фыџьара ишаны хәҭак зымҽ­ха­
кыз Асовет Еидгыла ҳәа иҟаз аҳәынҭқарра дуӡӡа еила­жьны,
акьынтыжә еиԥш, кәаца-кәаца еимыжәжәаны иқәҵаны,
адемократцәа ҿыцқәа ҳәа иаацәырҵыз џьоукы рҳәатәы
хаҵаны (урҭ рҳәатәы хаумҵаргьы иулшозеи, аха ажәлар
еицҿакны апротест ҟарҵар рылымшози…) асовет мчра
ахаан ҳазлаҟаз ацәгьарақәеи азалымдарақәеи инарылакны абзиарақәагьы аҵәы нарыхьшьны иахькаҳажьыз,
ҳахьрықәыӡбаз иашоума? Асовет мчра ахаан уи анапхгацәа
иага агхақәеи азалымдарақәеи ҟарҵозаргьы, уи аҳәынҭқарра
еиламыжькәа, агхақәа иҟаз риашаны, абзиарақәа иамаз
азгәаҭаны аиқәырхашьа аман, иаҳҳәап, китаиаа ишы­

– 550 –

ҟарҵаз еиԥш, ма даҽа мҩакала. Аха ус иҟарымҵеит амчра
знапаҿы иаазгаз. Ус еиԥш иҟаз ахырхарҭа ацымхәрас аилажьра, аилаԥыххаара мҩас иалырхит. Ажәларқәа еимаздоз арахәыцқәа ԥыҵәҵәеит, уимоу, аӡәырҩы аиӷарақәа
рыбжьалеит иӷыӷибагеит, ана-ара аибашьрақәа ҟалеит
(Шьхатәыла Ҟарабах, Аладахьтәи Уаԥстәыла, Приднестровие, Чечентәыла уҳәа). Ажәларқәа ианакәызаалакгьы
аиӷацәахара рҭахӡамызт, ирҭахым иахьагьы, уаҵәгьы.
Ажәларқәа еиҿазкуа, еиӷацәазтәуа аполитикцәа роуп. Уажә
ҳаазқәылаз ҳзышьцыламыз, иаҳзымдыруаз, иҳацәтәымыз
акосмополиттә еизыҟазаашьақәа арҩаш еиԥш, ихыҵны
иҳажәлеит. Уи еиҳараӡак аџьырмыкьатә еизыҟазаашьақәа
ирыхҟьеит. Хыԥхьаӡарала ирацәам џьоукы алакә аҟны
еиԥш, иаалырҟьаны ибеиахеит, ҵҩа змам амал (амиллиард,
долларқәа) рымпыҵархалеит, ажәларқәа рӷьырак еиҳа-еиҳа
иӷархо, ицәҳәуа иалагеит. Еиуеиԥшым ажәларқәа ракәым,
етноск иаиуоу рыҩныҵҟагьы аиндивидқәа аӡәи-аӡәи
еиҟәыҭхахеит. Уаанӡа традициала иаадыруаз, ҳзықәныҟәоз,
анамыс ҳәа ҳзышьҭаз ахә лаҟәит, иеицакхеит, амораль ҳәа
иҟаз ӷәӷәала адеформациа ахьит, ахатә мал рҳара акульт
еиҳа-еиҳа ишьҭыҵуа, иҳаракхо иалагеит. Ауаа ауаҩра ҳәа
изышьҭаз рцәыӡуа иалагеит, агәыбылреи арыцҳаибашьареи
маҷхеит, аӷьычрақәа, ақәыларақәа, арҳәрақәа, ауаҩшьрақәа,
уимоу, аҽшьрақәагьы рацәахеит.
Аҭоурыхтә ҵабырг еилаҳхәарц, еицаҳкырц ҳҭахымзар,
еиуеиԥшым амзызқәа ирыхҟьаны асовет мчра ахаан
имҩаԥыргоз аполитика џьбара иага ацәгьарақәа амазаргьы,
абзиарақәагьы ишрылаҟаз зегьы асовет мчра иадҳәаланы
ҳаныхандеиуаз аамҭа шыҟаз? Уи аилкаара рцәыуадаҩуп
уажәы иааиҵагылаз аҿар, аха асовет мчра ахаантәи аамҭа
иалиааз иаҳдыруазар, ас лассы иаҳхаҳмыршҭыр ҳахәҭоуп.
Сара арҭ ацәаҳәақәа зыҩуа уи аҳәынҭқарратә система сых­
намыртәалаӡеит, қьаф дукгьы алсымгаӡеит. Уи ахьеилаҳаз
мыцхәы ихьаазго, ҷыдала иазгәыхьуа аӡә сакәӡам, аха обиективла сызцәажәозар ҳәоуп сызҿу.
Асҟак зхысҳәаауа, асовет уаа зегь реиԥш, Баграт Уасилиԥа Шьынқәбагьы, еиҭасҳәахуеит, уи аҳәынҭқарра аидеологиа дықәныҟәон, маҵ иуан. Аԥсҭазаараҿы иибоз,
иаҳауаз азалымдарақәа мҩаԥызгоз уи аидеологиа, уи асистема аилагаҩцәа роуп ҳәа иԥхьаӡан. Ари ахшыҩҵак мап

– 551 –

ацәкышьа амам, иагьаҭахым мап ацәкра, избанзар, асовет
мчра иаргьы, ижәларгьы ирнаҭаз абзиарақәа маҷӡам. Уаанӡа
иҵарадаз, аурыс царизм амагәышьхәа иҭацаланы иҟаз,
зматериалтә ҭагылазаашьа уадаҩыз, зсоциалтәи змилаҭтәи
зинқәа хырҟәыдааз аԥсуа жәлар асовет мчра ахаан (лымкаалагьы Сталин ихаҭаратә культ ианақәыӡба ашьҭахьтәи
аамҭазы) ауп ԥыҭк абӷеиҵыхра анроуз. Убарҭ ашықәсқәа
рзы (инықәырԥшшәа акәзаргьы 1954 шықәса аахыс), акәын
Баг­рат Шьынқәба ирҿиаратәи, иҳәынҭқарратәи иуаажәлар­
ратәи усурагьы иасакьаҳәымҭаны ианыҟаз.
Хыхь ишаҳҳәахьоу еиԥш, Баграт Шьынқәба иԥсҭазааратә
мҩаҿы дзықәшәаз ауадаҩрақәеи агәырҩақәеи зегь ирылу­
каартә иҟаз ахҭыс 1992 шықәса нанҳәа 14 аҽны Қырҭтәыла
аҳәынҭсовет аруаа бџьарла еиқәных рҽеибыҭаны, инагӡаны
Аԥсны оккупациа азырурц иахьақәлаз ауп. Ари амш
еиқәаҵәаны ирзыҟалеит аԥсуа жәлар зегьы. Ҵабыргуп, уи
аламҭалагьы Қырҭтәылеи Аԥсынтәылеи реизыҟазаашьақәа
акыр еибырхханы иҟан. Қырҭтәыла анапхгаҩцәа рыҽхарша­
ланы аԥсуаа иҳақәмақаруан, Қарҭынтәи акатаҳәа аемисарцәа
ааны Аԥсны иаланхоз ақырҭқәеи, агырқәеи, ашәанцәеи
аԥсуаа цәымӷыс иҟарҵартә иазыҟарҵон. Уимоу, егьырҭ
амилаҭқәагьы (аурысқәа, аерманцәа, абырзенқәа уҳәа)
тәамбашақә ирызныҟәон, Аԥсны аланхара ргәы ахдыршәон.
Маӡеи аргамеи ихдырҵәақәоз, идырҳәқәоз ыҟан. Абырзенқәа
шәтәылахь, Бырзентәылаҟа шәца, шәыҩнқәа дқырҭуамзар
даҽа милаҭк иаиуоу иаашәырхәар ҟалом ҳәа ихҭакны ирыман…
СССР аилаҳара аламҭалазгьы, уи инақәырццакынгьы
Қырҭтәыла иахьабалак еиԥш, Аԥснытәи ақалақь мҩақәа
рҿгьы (еиҳараӡак аҳҭнықалақь Аҟәа) лассы-лассы имҩаԥырго
иалагеит хыԥхьаӡара рацәала ауаа (ақырҭқәа, агырқәа,
ашәанцәа) злахәыз амитингқәа, «гамарџьос сақарҭвелос!»
(нагӡара ақәзааит Қырҭтәыла!» ҳәа еибарҟаауа. Акьыԥхь
аҿы иааиԥмырҟьаӡакәа аргама ихтны ирҳәо иалагеит Аԥсны
қырҭуа дгьылуп ҳәа. 1989 шықәса ииун азы Аҟәа имҩаԥысит
хыԥхьаӡара рацәала ақырҭқәеи аԥсуааи реиҿагылара,
ибжьыԥсаақәазгьы ԥыҭҩык ҟалеит.
Изҩыданы, обиективла ихәыцуа ауаҩы иџьеишьаратә
иҟоуп 1992-1993 шықәсқәа рызтәи Аԥсны жәлар Рџьынџь­
тәылатә еибашьра зыхҟьаз абри абри ауп ҳәа иныхга-аахго,

– 552 –

инықәҵа-аақәҵо иахьа уажәраанӡагьы иахьеимаркуа. Уи
зыхҟьаз аилкаара уадаҩума! Еиҳагьы иузымбатәбарахоит
ақырҭуа демагогцәа аибашьра ахь арҵысра зхароу
аԥсуаа ракәушәа (дара рҳәашьала аԥсуаа сепаратистцәа!)
иԥхамшьаӡакәа амц анырҳәо. Уи еиԥш ахшыҩҵак
ашьақәырӷәӷәарала дара ирҭахуп ари аибашьра иазкны адунеитә
уаажәларра ргәаанагара дырҟьаларц, иреицакны, иҟаминым ала иахцәажәоит. Аԥсуаа абџьарла рҽеибыҭаны Егры
аӡиас ирны Қырҭтәыла иақәлаз џьушьап!
Иагаҩы иагаџьара идырххаргьы, аҵабырг аахҵәаны
иаҳҳәозар, 1992–1993 шықәсқәа рзы Аԥсны иҟалаз атрагедиа аквалификациа шаҭатәу абас ауп: Қырҭтәыла аганахь ала уи агрессиатә ҟазшьа аман, аԥсуаа рганахь ала уи
Аџьынџьтәыла ахьчара иазкын. Абас зҳәо роуп хьаҳәаԥаҳәада
ииашоу. Асовет мчра анышьақәгылаз инаркны (март 4, 1921
ш.) Аԥсны ихьԥшымыз, еидгылатә (союзная) республиканы иҟан, аха нас 1931 шықәсазы (ақырҭқәа Сталини Бериеи
аҳәынҭқарра дуӡӡа ианахагылаз, амчра рнапаҿы ианыҟала)
Аԥсны Қырҭтәылатәи ССР иаларҵеит (1931 шықәсазы),
ақьаад аҿы автономиа зинқәа аҭаны. Убарҭ ашықәсқәа рзы
Аԥсни аԥсуа жәлари зҭагылаз далацәажәауа аԥсуа-база
жәлар Адунеизегьтәи аҩбатәи аконгресс аҿы дықәгыланы
данцәажәоз Баграт Шьынқәба иазгәеиҭеит 1921 шықәса инаркны, иаацқьаны жәашықәса (1931 шықәсанӡа) ахьыԥшымра
змаз Аԥсны 1931 шықәсазы Сталини Бериеи ргәаԥхарала,
аԥсуа жәлар ирзымҵаа-ирзыԥшаа, ахьыԥшымра аамхны автономиа ҳасабала Қырҭтәыла Ареспублика ишаларҵаз. «Уинахыс Аԥсны зқәымшәаз ҳәа иҟоузеи? Жәлар ршьаблакьаҩ
Бериа Москваҟа диазгашаз амаҵура ҳарак данеиҽырбоз
ашықәсқәа рзы акәын ари аамҭа. Иара аџьныш аԥхьа днаргыланы, ақырҭуа милаҭеилыхыҩцәа жәашықәсала аҟәҟәа­
ҳәа, изеихсуаз цәҟьарахеит Аԥсны! Азеижәтәи ашәышықәса
аҩбатәи аҽеиҩшамҭазы амҳаџьырра ӡхыҵра дук еиԥш
из­жәылаз, аха зымцахә змырцәаз аԥсуа жәлар изакәытә
лахьынҵа еиқәаҵәааз ирзыԥшыз!
1936 шықәса анҵәамҭазы Аԥсны аҳәынҭқарра ашьақәыр­
гыларазы аџьабаа збахьаз Ареспублика анапхгаҩы Нестор
Лакоба Қарҭҟа иԥхьеит. Уиакәхеит, ашьаблакьаҩ Бериа Лакоба иҩныҟа днымҩахиган, ашҳам иҿаҵаны дишьит.

– 553 –

Мызқәак ииасхьан, Бериа изыӡырҩцәеи иареи еиҵар­
ҟәаҟәеит мцы мацарала еиҿартәыз, аԥсуа жәлар шьаҭанкыла
иқәызхшаз ашьаус бааԥс.
Ажәларқәа рԥыза ҳәа изышьҭаз Сталин инеигәыдҵаны
ишьразы Аԥсны еиҿкаазшәа атеррористтә гәыԥ, уи напхгара аиҭозшәа Нестор Лакоба. Уи мацара акәымхеит, иаҳагьы
иреиқәаҵәан иӡбан ари ашьаус. Аԥсуа жәлар Асовет мчра
рцәымӷызшәа, иара азыҳәа цәгьамзар бзиа ҟарымҵозшәа –
абрахь икылган уи ахырхарҭа.
Нас уаӷеимышхарахеит! Аԥсны иахаҳаит аамҭа еиқәаҵәа.
Инеиԥынкыланы иалагеит аҭакрақәа»*.
Лымкаала абарҭ ашықәсқәа инадыркны Қырҭтәыла
аиҳабырагьы, ақырҭуа ҵарауаа жәпаҩыкгьы рыжәларгьы,
иҵегь инарҭбааны адунеитә уаажәларрагьы ҳжьоит ҳәа
Аԥсны қырҭуа дгьылуп ҳәа еиҳа-еиҳа ишьақәырӷәӷәо иааиуан. Аумашәа иубаша, аԥхьа Қырҭтәылантәи ихырҵәаны
Аԥсныҟа нхара иааргоз ауаа ирҭахӡамызт, мчылоуп ишаар­
гоз. Сара абарҭ ацәаҳәақәа зыҩуа Аҟәа гәылацәас исыман ҩынҩажәижәабатәи ашықәсқәа рзы Гыртәылантәи
ихырҵәаны иааргоз агырқәа аӡәырҩы. Урҭ заҟаҩы заҟантәи
исарҳәахьааз мчыла ҳааргеит ҳәа. Маҷк схьаҵуеит, аха акыр
иҟазшьарбагоуп ҳәа иуԥхьаӡаша, абра иаасгар сҭахуп 1978
шықәса ииуль 21 аҽынтәи сымшынҵа агәылҩаа. Уа излаҳәо
ала, абри аҽны шьыбжьаараԥны сгәыла Алықьсандр Габуниа
сыҩны дааин, сашҭа хәыҷы иҭагылоу алаҳа амҵан ҳтәаны
аӷыдмыдыҳәа ҳшеицәажәоз, ажәеи-ажәеи шеихаҳҳәаауаз
абас сеиҳәеит: «Сара хылҵшьҭрала Гегечкори араионтәуп,
ԥшьҩык аишьцәа ҳаҟан, ҳан дыԥсхьан, ҳаб иқәрахь днеихьан, дычмазаҩны дышьҭан. Ишаанагара ҳанхон, аџьаргәал
ҩны ҳазгылан, ҳарахә ыҟан, ҳашәахә ыҟан. Ҽнак араион аҟынтәи аиҳабацәақәак лкылсын, ҳқыҭауаа еизганы
иҳаларҳәеит шәыхҵәаны Аԥсныҟа шәцароуп. Уа анхарҭа
бзиақәа шәауеит, зегь рыла шәеиқәҳаршәоит ҳәа ҳарҳәеит,
аха ҳара иҳамуит. Аӡәгьы иҭахымызт ахҵәара. Насгьы Аԥсны
зымбацыз, изакәу ззымдыруазгьы рацәаҩын. Мышқәак
ааҵхьан еиҭах ҳаизыргеит. Қырҭтәылатәи акомпартиа
Ацентр комитет амаӡаныҟәгаҩ Барамиа ҳәа дыҟан, убри
* Шьынқәба Баграт. Иҩымҭақәа реизга. Ахәбатәи атом. Аҟәа. Ашәҟәҭыжьырҭа
«Алашара», 2003 ш., ад.348.

– 554 –

даҳзаарышьҭзаап. Даара леишәацәгьак иакәын, дуаҩы џьба­
ран. Аԥсныҟа нхара шәцароуп шәхала, Аԥсны ԥшӡа, адгьыл ужәра, амшын аԥшаҳәа хазына шәҭахымзар, Сибра
ишәзаҳаԥшаауеит анхарҭақәа ҳәа ҳаиҳәеит. Нас ҳабацоз, уи
ииҳәаз ҳақәшаҳаҭхар акәхеит. Ҳаб сцом ҳәа иҽаҿаиршәит,
аха дҳазныжьуамызт, ачымазаҩ гәаҟ, асакаса данҵаны,
рыцҳарыла дааҳгеит. Ара ҳахьааиз ақырҭқәеи агырқәеи Мархьаул анхарҭа ҭыԥқәа еимаркит. Усҟан аиҳабыра рпланқәа
злаҟаз ала, Бериа дахьиз ақыҭа Мархьаул аперспектива ду­
қәа аман, қалақьны иҟаҵаны иара ихьӡ ахырҵараны иҟан.
Убри аҟнытә ирацәаҩхеит ари ақыҭа аланхара зҭахқәаз. Аха
ҳара ҳҭаацәа назлаз агырқәа аӡәырҩы уа аҭыԥ анрырымҭа,
Баӷмаран ҳцаны ҳаланхар акәхеит. Уажәгьы сашьцәа руаӡәы
уа дынхоит. Ҳаб дук нимҵыкәа дыԥсит. Дганы ҳџьынџь
аҿы егьырҭ ҳаԥсцәа анышә иахьамоу даҳжуеит ҳәа ҳалаган,
ирымуит, Дранда ашлагбаум ҟаҵаны иҟан, игьежьны уахь
ицарц ақәызкуаз рышьҭуамызт. Ари ҟалеит 1949 шықәсазы.
Усҟан иҳацааргаз аӡәырҩы хынҳәны рыԥсадгьыл ахь ицарц
иақәыркит, аха ирмышьҭит. Быжь-ҭаацәарак ирыулакгьы
маӡала ицеит. Егьырҭ зегьы ара ҳаанхеит.
Абас мчыла иааргаз (Аԥсны закә тәылоу ззымдырӡақәоз,
зхаан изымбақәацызгьы рацәаҩын), Аԥсны иқәӷьацо,
рзинқәа ҭбааны ианыҟала, нхара-нҵырала ианыҭбааха,
рыԥсы алахан, уахьынтәи – Қырҭтәылантәи, Гыртәылантәи,
Шәантәылантәи – ишааз «рхашҭны», ара ҳашьагәыҭқәоуп,
ҳџьынџь ароуп иахьыҟоу, шәара шәоуп асасцәа, тәытә,
ҿышәымҭын акәымзар, шәахьааз (!) шәҳашьҭуеит ҳәа ҳарҳәо,
иҳақәмақаруа иалагеит. Ақырҭуа ҵарауаа (еиҳараҩӡак,
аҭоурыхҭҵааҩцәа) гәыԥҩык рхархь уаа дырбыжкуан,
ажәытәӡатәи аамҭақәа инадыркны аҭоурых еилахәны,
еиларҩынтны, ес иҟалалакгьы Аԥсны аԥсуаа нхаӡомызт,
Адами Евеи раахыс ара инхоз ақырҭуа еимышьҭарцәа
ракәын ҳәа ихәыдцәырххо, рҽазҵәылхны ашьақәырӷәӷәара
рҽазыркит. Акьыԥхь усгьы дара рнапы иакын, акатаҳәа
астатиақәа рыҩуан, ашәҟәқәа ҭрыжьуан. Аԥсуаа ҭоурых
рымаӡам, ақырҭқәа роуп аҭоурых ду змоу ҳәа шырҳәоз рҿы
ҭхаауан. Уажәгьы уи иаҿуп, иаҟәыҵӡом. Аҭакәажә лыбз
анҭахырҵәагьы, «иаҳәац аҳәоит!» лҳәеит!
Ҵабыргуп, антикатәи аепоха инаркны Аԥсны аӡбахә
ԥсаҟьаны ана-ара акыр аҩыратә хыҵхырҭақәа рҿы уаҩы

– 555 –

иԥылоит. Аԥсны иазкны еиуеиԥшым аамҭақәа рзы еиуеи­
ԥшым адыррақәа уаҩы иԥылоит аӡәырҩы ажәытә бырзенқәа
рҩымҭақәа рҿы, арабцәа рҩымҭақәа рҿы, абжьаратәи
ашәышықәсақәа рызтәи европатәи авторцәа раԥҵамҭақәа
рҿы. Аха цәашьыркыла уашьҭазаргьы, Аԥсны аԥсуаа ықәын­
хомызт, иқәынхоз ақырҭцәа ракәын зҳәо цәаҳәак иадамзаргьы иузыԥшаауам. Рацәак уаҩы имҳәац (рацәак акәым,
акьыыԥхь аҿы аӡәы идамзаргьы, знык иадамзаргьы џьара
иҳәаны, ианны исымбац), аха дара иҟазшьарбагоу даҽа
хшыҩҵакыкгьы: хылҵшьҭрала иқырҭқәоуп ҳәа иԥхьаӡоу
(аиашаҵәҟьа здыруада, аҩыџьагьы рдақәа ауриа шьа
ҭагьежьуан ҳәа изыҩқәогьы ыҟоуп уажәы!) Сталини Бериеи аҳәынҭқарра ду иахагылаанӡа аҳәынҭқарратә мчра
рнапаҿы иааргаанӡа Аԥсынтәыла Қырҭтәыла иаҵанакуеит
ҳәа ақырҭуа ҵарауаа шамахамзар ҿы-ӷәӷәала аӡәгьы
имҳәаӡацызт. Уаанӡатәи ақырҭуа ҭоурыхҭҵааҩцәа зегьы
даарылыҳәҳәо дыҟан Иване Џьавахишьвили. Ухаҵоуп, уара,
уи хыԥхьаӡара рацәала иҭҵаамҭақәа жәа-томк инареиҳаны,
рҿы Аԥсны аԥсуаа нхаӡомызт. Аԥсны ақырҭқәа роуп изтәу
ҳәа ахьышьақәирӷәӷәо цәаҳәак иадамзаргьы иузыԥшаауазар!
Иҳәатәуп иҟазшьарбагоу даҽакгьы. Дырмит Гәлиа ишәҟәы
«Аԥсны аҭоурых» аниҩуаз, аконсультациақәа изыҟазҵаз,
амҩа дықәызҵақәоз дреиуан Иване Џьавахишьвили. Ари
аҵарауаҩ Аԥсни аԥсуааи ирызкны ииҳәақәаз зегьыҵәҟьа иашамзаргьы, Аԥсны аԥсуаа ықәынхаӡомызт ҳәа иԥхьаӡозҭгьы,
Дырмит Гәлиа ишәҟәы амҩа аиҭозма, дацхраауазма, 1925
шықәсазы Қырҭтәыла аҳҭнықалақь Қарҭ иҭыҵыртә иҟаи­
ҵозма? Уи анҭыҵ ашьҭахьгьы акыраамҭа ҟыԥҳәа аӡәгьы
дақәмыӡбаӡеит, цәгьа жәак аӡәгьы иазимҳәаӡеит. Уи
ианақәыӡбаз, ианыргәалашәаз, иҽеим антиҭҵаарадырратә
усумҭоуп ҳәа ирыԥхьаӡо ианалагаз, аԥхьара азин анҳамырхыз,
ианхәыҵарҵәахыз Иосиф Сталини Лавренти Бериеи рымчра
ианасакьаҳәымҭаз ауп.
Иџьаушьаша даҽакгьы. Ишыжәдыруа еиԥш, аҵабырг
ианакәызаалакгьы, иахьакәызаалакгьы акоуп иҟоу. Амц ауп
хыԥхьаӡарала заҟа уҭаху авариантқәа змоу. Изхысҳәаауа,
ақырҭуа ҵарауаа аԥсуаа ретногенез аҭҵаараан (аиашазы,
уи дара ихҭакны, гәыҵхас ирымоуп) агипотезақәа, еиуеиԥ­
шым аконцепциақәа, авариантқәа акымкәа, ҩбамкәа ицәы­

– 556 –

рыргеит. Аҵабырг рҳәозҭгьы, иазааигәазҭгьы, хҭак еицҭа­
дыршәуа иҟамзи. Уаҳа умԥсит! Џьоукы абазгааи аԥсилаагьы
аԥсыуа еимышьҭрацәаӡамызт рҳәоит. Даҽа џьоукы аԥсуаа
адыгьа еимшьҭрақәа иреиуоуп, ажәибжьтәи ашәышықәса
анҵәамҭазоуп ашьха ихыҵны ианааз, уаанӡа ара иқәынхоз
ақырҭқәа, мосхаа ирхылҵшьҭраз аԥхазаа (аԥхазеби) ҳәа
изышьҭаз аимышьҭырра ықәцаны дара аланхеит ҳәа
шьақәдырӷәӷәоит (П. Ингороҟәеи уи ицзырӷызқәои). Даҽа
џьоукых ақырҭцәеи ашәанцәеи реиԥш аԥсуаагьы ақырҭуа
еимышьҭырцәа иреиуоуп, аԥсуа бызшәа ҳәа хазы иҟаӡам,
аԥсуа бызшәа ҳәа иҟоу ақырҭуа бызшәа адиалектқәа ируакуп ҳәа рҽынкыдҵа ашьақәырӷәӷәара рҽазыркит. Уимоу, Маанаа Ҷыжә дрывасуан ҳәа аԥсуа бызшәа кавказтәи
абызшәақәа рҭаацәара иаиуаӡам, тибет-алтаитәи абыз­
шәақәа рҭаацәароуп изҵазкуа ҳәа аргамаду акьыԥхь аҿы
изҳәақәазгьы ҟалеит. Абасала дара дарагьы иага рҳәатәы
еиқәымшәозаргьы, ирҳәоз зегьы зызкыз Аԥсны ҳара
иаҳтәуп ҳәа алкаа ҟарҵарц, адунеитә уаажәларрагьы убри
ахшыҩҵак агәра ргартә ҭҵаарадырраала ҵаҵӷәык рзаҭозар
ҳәа акәын изышьҭаз. Уи уажәгьы ишашьҭац иашьҭоуп. Аха
уи ҭҵаарадыррала уаҩы агәра игартә ианырзыҟамҵа, поли­
ти­калагьы русқәа аныманшәаламха, мчыла, еибашьрала инагӡаны Аԥсны рымпыҵархаларц еихеит. Абри ауп,
иааркьаҿӡаны иаҳҳәозар, 1992-1993 шықәсқәа рзы Аԥсны
имҩаԥысыз аибашьра шьаарҵәыра зыхҟьаз, мзыз хадас иамоу.
Баграт Уасил-иԥа аизарақәа рҿы данықәгылоз акәзааит,
акьыԥхь аҿы акәзааит, иага аекстремалтә ҭагылазаашьа
ыҟа­заргьы, ичҳара ӷәӷәан, ирымчны, имҽыӷны, иџьбараны
ацәажәара издырӡомызт, уи иҽацәихьчон. Абжьааԥнытәи
ацәажәарақәа рҿгьы, акьыԥхь аҿгьы иажәа раӡаны иҳәон.
Ауаа дрықәымчны ажәаҳәара цәаҩас имамызт, ианагь
даамыс­ҭашәан, аха аибашьра аламҭала ҳазҭадыргылаз
ачҳара уадаҩын. Убри азоуп 1991 шықәса ииун 2 аҽны
Мықә ашҭаҿ имҩаԥысыз зықьҩыла ажәлар злахәыз абжьыуаа реизараҿы дықәгыланы данцәажәоз абас иаахжәаны,
уаанӡа иара ишиҟазшьамыз стильла, иџьбараны изиҳәаз:
«Амилаҭ еизыҟазаашьақәа ирыхҟьаны шықәсқәак раахыс
Аԥсны ауадаҩрақәа иҭагылоуп. Џьоук рыбз рҿыҵит: аԥсуаа

– 557 –

сасцәоуп, ҩышәҟа шықәса ракәхап иҵуа, иахьаанагаз уаҩы
изым­дырӡо абри адгьыл иқәнагалеижьҭеи ҳәа иаарҿашәалак
рҳәоит, ҳбызшәа аҭоурыхгьы рзырхәанчар, ҳқьабзқәа
ишакәым изрыхцәажәар – ныҳәак еиԥш ирыԥхьаӡоит.
Ҳаԥсуа ҳәынҭқарра, ҳреспублика ирзышьҭымхуа хьанҭаран
рыжәҩахыр иқәхазшәа иааҟәымҵӡакәа иазымақаруеит, иахьырбо рыла ашьа хыҵәалоит. Урҭ зхы аҷыдахаз зҭахӡам,
аҭоурых анарҳә-аарҳәра иашьцылахьоу, ауаҩытәыҩса иламыси ихаҿреи зцәыӡхьоу, ажәларқәа реичырчара акәӡоуп
хықәкыс ирымоу.
Бгара зқәым бахә дук еиԥш абарҭ ацәгьашыцрақәеи залымдарала ацәажәарақәеи ирҿагылоит жәпаҩык ҳашьцәа
злахәу иахьатәи ҳаизара!»*
Баграт Уасил-иԥа, ҳәарас иаҭахузеи, Қырҭтәылеи Аԥсын­
тәылеи реизыҟазаашьақәа еибархханы ишыҟаз ибон,
бзиарак ахь ишкылымсуаз еиликаауан, аха маҳагьарала,
абџьар­­шьҭыхла, аԥсуа жәлар адунеитә етикатә хсаала аныхра гәҭакыс иҟаҵаны, ҳшымгәыӷӡоз иҳақәлаҵәҟьап ҳәа
дыҟамызт. Ус акәын ҳара зегьы ҳгәы ишаанагоз, иҳавҵаӷӷа
иҳаванхоз ҳгәылацәа ақырҭқәа ӷацәас асҵәҟьа ҳашьҭырхуеит
ҳәа, ҳабашьра ргәаӷьуеит ҳәа инагӡаны агәра ҳазгомызт. Иара
ихаҭа аҵыхәтәан излаиҩуаз ала, 1992 шықәса нанҳәа 14 аҽны
иқыҭа гәакьа Ҷлоуҟа, иабацәа рынхарҭаҿы иҟаз имаҭацәа
ибарц, машьынала амҩа дшықәыз ауп аибашьра ишалагаз.
Гәыр-гәыр-гәырҳәа хыԥхьаӡара рацәала Қырҭтәылантәи
иаауаз атанкқәа рыбжьы улымҳа ҵнархуан. Урҭ ирҭатәаз
ақырҭуа аруаа ргәалаҟара бзиан, агәра гаҵәҟьаны иҟан
инызкылаша ԥықәслара дук рмоуӡакәа, мышқәак рыла
рнапаҿы иааргап, аԥсуаагьы наунагӡа ирҭыслымны ирылгап ҳәа. Ҳәарас иаҭахузеи, изҩыданы ихәыцуаз ауаа зегьы
реиԥш, Баграт Шьынқәбагьы иаразнак идырит урҭ агрессиеи аимҵәареи рымҩа ишықәыз. Аха илшоиз, иқәрахь
днеи­хьан, автомат кны аимҵәацәа дзырҿагыломызт. Арахь
иҟалаҵәҟьаз конкретла аинформациа иаша шимамызгьы,
Ҷлоу дахьнеиз ижәлар дрылагыланы рыԥсадгьыл ахьчарахь
дрыԥхьон, ргәы азҭеиҵон, иазгәиртәуан, ахҭысқәа блаҵарыла
дрышьклаԥшуан. Ажәлар азныказы еилагәжәажәо иааи* Иара уа, ад. 318.

– 558 –

лахазаргьы, лассы еилкаахеит хыцәнмырха аӷа хәымгақәа
рҿагыларада даҽа мҩак шыҟамыз. Аибашьра еиҳа-еиҳа
иӷәӷәахон, Аԥсны амца ажәҵаны ана, ара абылра иаҿын.
Баграт Уасил-иԥа ажәлар реизарақәа рҿы дықәгыланы
дцәажәон, дрыԥхьон ргәы кармыжьырц, иреилиркаа­уан
рықәԥара шиашоу, иԥшьоу Аԥсадгьыл ахьчара ишазку.
Аԥсуаа зегьы ҳзы еиқәтәаны иҟалаз ари амш игәаларшәауа
аҵыхәтәан абас иазгәеиҭеит: «Нанҳәамза 14, 1992 шықәса
рзы, аибашьра ианалагаз аҽны, Аҟәантәи машьынала Ҷлоуҟа
амҩа сықәын, сабацәа рынхарҭахь сцон, уа аанҿасра иҟаз
смоҭацәа збарцы. Кындыӷ ақыҭа сналагылон еиԥш, еибашьра иаауаз ақәылацәа сԥылеит. Ҵыхәаԥҵәара рымамызт
атанкқәа, еицырхәоуны урҭ ирышьҭан еиқәных ар зықәтәаз
амашьынақәа, лассы-лассы ицәырҟьон абзарбзанқәа…
Ҷлоу саннеи, ақыҭа уаа ирылаҩхьан аибашьра ишалагаз.
Аҟәаҟа хынҳәышьа сымамызт усгьы, сабацәа рыҩны саан­
хеит ҩымзи бжаки».*
Аҵыхәтәан акыр истатиақәеи иинтервиуқәеи рҿы из­
леиҳәоз ала, аибашьра ианалага ашьҭахь ҩымзи бжаки
ааҵхьан Баграт Уасил-иԥа Ҷлоунтәи Тҟәарчалҟа дцеит,
ҳаруаа ицхраан уаантәи вертолиотла Гәдоуҭаҟа диасит.
Уа даныҟаз амшқәа ирылагӡаны, усҟан Гәдоуҭа иҭыҵуаз
агазеҭ «Аԥсны» адаҟьақәа рҿы икьыԥхьит ицаҳәцаҳәо иҟоу
ипатриоттә жәеинраала ҿыцқәа, аурыс газеҭ «Республика Абхазия» адаҟьақәа рҿы иркьыԥхьит акорреспондентка Заира Ҵәыџь-ԥҳа имылхыз аинтервиу. Мышқәак уи
ашьҭахь Москваҟа дцан Переделкино ҳәа иахьашьҭоу ашә­
ҟәыҩҩцәа рырҿиаратә ҩнаҿы жәамз инареиҳаны ихигеит. Уи ашьҭахь иҩызцәа аҳәара иҟарҵаз ала, Нальчикҟа
диасын, уа жәамз инареиҳаны дыҟан. Баграт Уасил-иԥа Москва даныҟазгьы, Нальчикҟа даниасгьы иааиԥмырҟьаӡакәа
иҩызцәа ашәҟәыҩҩцәа дуқә́а дрыҿцәажәаны идеилиркаа­
уан ижәлар зықәшәаз агәаҟра, акьыԥхь аҿы, арадиои ате­
лехәаԥшреи ихы иархәаны аинтервиуқәа риҭон, акымкәа
астатиақәа аԥсышәалеи урысшәалеи иҩуан, иаԥиҵеит уи
аибашьра хлымӡаах атемала ажәеинраалақәа рцикл. Иҩымҭа
астатиақәеи аинтервиуқәеи акыр ркьыԥхьит Урыстәылатәи
Нхыҵ Кавказтәи агазеҭқәа:
Аибашьра ианалага, иаразнак агәра зымгаз рацәаҩхеит,
еиҳараӡак Аԥсны анҭыҵ егьырҭ атәым уаа. Бџьаршьҭыхла
аибашьра аҟынӡа ҳнеибагартә ақырҭқәеи ҳареи еимактәыс
иҳауз Урыстәылеи егьырҭ акыр тәылақәеи руаажәларрақәа
идеилыркаатәхеит. Ақырҭқәеи аԥсуааи ҳаишьцәоуп ҳәа
акәын еиҳараӡак ишырдыруаз.
Егьырҭ аӡәырҩы аԥсуа шәҟәыҩҩцәеи аҵарауааи дреиԥш­
ны, Баграт Шьынқәбагьы аӡәырҩы ақырҭуа шәҟәы­ҩҩцәеи иареи арҿиаратәи хаҭалатәи аиҩызара рыбжьан, ишаҳҳәахьоу
еиԥш, аӡәырҩы рҩымҭақәа аԥсшәахь еиҭеигахьан, иара
иаԥҵамҭақәагьы акымкәа, ҩбамкәа ақырҭшәахь еиҭаганы
иҭрыжьхьан. Аха аибашьра ианалага, ҩызцәас ииԥхьаӡоз
ақырҭуа шәҟәыҩҩцәа реиҳараӡак рҽырҵәахит, аԥсуаа ҳиа­
шара иадгыланы ҟыԥҳәа ажәак иадамзаргьы аӡәгьы имҳәеит.
Даҽа џьоукых аоккупантцәа ирыцдырӷызуа, аԥсуаа урҭ
иахьыырҿагылаз, атәра иахьаҵамгылаз, иахьанымшәоз азы
ирықәыӡбо иалагеит.Абарҭқәа рганахьала иҟазшьарбагоуп
Баграт Шьынқәба аԥсуа-абаза жәларқәа Адунеизегьтәи
аҩбатәи Рконгресс аҿы ииҳәаз абарҭ ажәақәа: «Нанҳәа мза 14,
1992 шықәса мшы еиқәаҵәаны ианхалоит Аԥсны аҭоурых. Уи
аҽны иалагеит аԥсуааи ақырҭқәеи реибашьра, иаҳа инҭкааны
иаҳҳәозар, Аԥсны иажәлеит ақырҭуа фашистцәа иазыҟарҵаз
бџьар хкыла еиқәных еибыҭаз ар еиқәәаҵәа.
Аԥсуа жәлар аибашьра ргәы иҭамызт, рҽазыҟаҵаны
иҟамызт.
Адунеи атәылақәа еизҵаауан: «Еимаркзеи, еибамшьыр
амуа гәаӷс ирыбжьалазеи арҭ зқьышықәсала еидынхалоз
ҩ-жәларык?»
Наскьа иҟоу атәылақәа ракәым, ааигәасигәа иҳадынха­
логьы, аҳәаанырцә нарылаҵаны, ирыздыруамызт, иахьаагьы
цқьа еилкааны измамгьы маҷӡам, акыр шықәсқәа раахыс
аԥсуааи ақырҭқәеи ашьаҟәаҟәа шрыбжьажьыз»*.
Баграт Уасил-иԥа Шьынқәба ашықәс рацәа ниҵит.
(Иҟазшьарбагоуп аԥсуа литература ашьаҭакҩы Дырмит
Гәлиа иаҟара ахьниҵыз). Изеицәааӡарызеи, ашәҟәыҩҩцәа
роума, аҳәынҭқарратәи ауаажәларратәи усзуҩцәа дуқәа
* Иара уа, ад. 427–428/

– 560 –

роума арсҟак нызҵуа, арсҟак ҟазҵо, арсҟак аԥсҭазааратә
ӡеиба­фарақәа ирылсуа рымҩа уадаҩ аҿы еиуеиԥшым аҭагә­
ҭасрақәа ҟалоит. Зназы ажәлар рыбзиабара зырҳауа, ишнеи­
уа изцәыӡқәо, ихбыкьқәо, уимоу, икаҳақәогьы ҟалоит. Ус
еиԥш аҿырԥштәқәа аҭоурых аҿы арымӡаа уаҩы иԥылоит. Баграт Шьынқәба иакәзар, аԥхьаӡа дқәыԥшны данаацәырҵыз
ажәлар рыбзиабара ирҳаз еицакра ақәымкәа, еиҳа-еиҳа
иацимҵазар иагмырхакәа иԥсҭазаара зегьы иагәылганы
игеит.

Баграт Шьынқәба ипоезиа
Апоет заанаҵтәи илирика. Ишазгәаҳҭахьоу еиԥш, Баграт Шьнқәба ирҿиарамҩа аетапқәа зегьы рҿы афольклор инарҭбааны, аҷыдарақәа аманы ианыԥшит, аха
аԥхьатәи иԥышәақәа хадаратә ҵаҵӷәыс ирымоу афольклор
ахьыԥшроуп. Ус шакәугьы апоет афольклор ахьыԥшра амҩа
рацәак дықәымхеит, ирласны ихатәы оригиналтә мҩа алхрахь диасит.
Апоет ихаҭагьы излаиҩуаз ала, ирҿиамҭа иалацәажәахьоу
акритикцәагьы излазгәарҭахьоу ала, иара илитературатә
рҿиаратә биографиа ахы ыҵнахит 1935 шықәсазы. Абри
ашықәс азы аԥхьаӡа акәны акьыԥхь абеит «Ахаҵара» ҳәа
хьӡыс измоу иажәеинраала неиҵых. Усҟан иара жәаа шықәса
дырҭагылан. Аха уаанӡагьы акымкәа, ҩбамкәа ажәеинраала­
қәа иҩхьан. Апоет иҩымҭақәа реизгақәа зегь реиҳа ихаҭәаау
актәи атом злаатуа, ажәлар рырҿиамҭа иаҿырԥшны иҩу
ажәеинрала «Ажәытәтәи агара ашәа» анаԥҵоу ҳәа иаҵаҩуп
1930 шықәса. Усҟан иара жәаха шықәса ракәын ихыҵуаз.
Зегь реиҳа ихаҭәаау иҩымҭақәа реизга ҳәа зыӡбахә ҳҳәаз
актәи атом иану ҳрыхәаԥшуазар, аԥхьаӡа аҩра даналагаз
(1930 ш.) инаркны 1941 шықәсазы Аџьынџьтәылатә еибашьра дуӡӡа иалагаанӡа иаԥиҵеит хыԥхьаӡарала хынҩажәи ааба
жәеинраала. Убарҭ аԥхьатәи иԥышәақәа иреиуоуп «Сара
сгәырӷьоит, сара сыԥоит…» (1931 ш.), «Ӡыркәи» (1932 ш.),
«Ҵәаҵәа» (1933 ш.), «Нхаҩык дцоит иура ҭагалан…» (1933 ш.),
«Ҳгәыла исеиҳәеит: - Дад уаҳҭаа…» (1933 ш.), «Ашәҭ» (А. С.
Пушкин иажәеинраала ашәҭ иаҿырԥшуа) (1934 ш.), «Маха-

– 561 –

зи аӡызлани» (1934 ш.), «Ақәеи аси ашьхаҟа шәца» (1934 ш.),
«Аԥхыӡ» (1935 ш.), «О, са с-Хьыкәыр, бааишь! – иҳәеит…»
(1935 ш.), «Исаҳаит ирҳәамҭан ҳабацәа…» (1935), «Март 4»
(1936 ш.), «Агара ашәа» (1936 ш.), «Хәыцрақәак Аҟәазы»
(1936 ш.), «Ашәа» (1936 ш.), «Ацәыкәбар» (1936 ш.), «Ахәы
ԥшӡа бзарыбзаруа» (1936 ш.), «Ҭагалантәи абаҳча» (1936 ш.),
«Раԥхьатәи апоет (Д. Гәлиа иахь) (1936 ш.), «Аԥсуа исалам»
(1936 ш.), «Октиабр ашьыжь» (1937 ш.), «Кофҭа шкәакәа»
(1937 ш.), «Амҳаџьыраа ргарашәа» (1940 ш.), «Шьардаамҭа»
(1941 ш.) уҳәа уб. иҵ.
Баграт Шьынқәба дқәыԥшӡаны акьыԥхь аҿы данаа­
цәырҵыз ашықәсқәа рзы аԥсуа литература ашьапы ақәгы­
лара, аинылара иаҿын. Иара ашьаҭакҩы Дырмит Гәлиа
иааивагылахьан Самсон Ҷанбеи, Миха Лакрбеи, Мушьни Аҳашбеи, Ӡаӡ Дарсалиеи, Шалуа Ҵәыџьбеи, Леонти
Лабахәуеи, Леуарса Кәыҵниеи, Қьаазым Агәмааи, Владимир Агрбеи, Иван Папасқьыри уҳәа реиԥш иҟаз абаҩхатәра
бзиа змаз апоетцәеи апрозаикцәеи. Ҳмилаҭтә литература
ҩашьареи хашҭреи зқәым ишьҭа анҵаны ашарԥы еҵәа еиԥш
дҩаҵхахан, ахәылԥы еҵәеиԥш дҭашәахьан Иуа Коӷониа.
Урҭ зегь рахьтә Баграт Шьынқәба еиҳа изааигәан, зегь реиҳа
иқәыԥшразтәи ирҿиамҭагьы ианыԥшит Дырмит Гәлиеи Иуа
Коӷониеи рпоезиа. Аха апоет қәыԥш афольклортә традициеи
абиԥара еиҳабыра иаҵанакуаз ашәҟәыҩҩцәа раԥҵамҭақәеи
рымацара дытҟәаны дрымкит. Лассы еиликааит урҭ рҿы
мацара даангылар, ашьҭақәларада иҿыцу рацәак акагьы
шаанамгоз. Убри аҟнытә иара ибаҩхатәреи дызныз аамҭеи
ирышьашәалаз, ирнаалашаз амҩа ҿыц иԥшаар акәын. Усҟан
ҿыц ҳлитература иаалагылаз апоетцәа аӡәырҩы ҽышәала
аԥсуа жәеинраалаеиҿартәышьа еиҳа ианаалаша аформақәа
рыԥшаара иаҿын, иаргьы дашьҭан аформа ҿыц аԥшаара.
Џьоукы Владимир Маиаковски иажәеинраала еиҿартәышьа
аԥсуа жәеинраала еиҿартәышьаҿы ахархәара ҳзаҭозар ҳәа
рыҽԥыршәон. Убри аганахьала акыр иҽԥишәеит апоет Ле­
уарса Кәыҵниа.
Баграт Шьынқәба иԥшаарақәа лыҵшәадамхеит. Рацәак
мырҵыкәа аԥсуа поезиаҿы иара даақәгылт дреформаторны. Иара ихьӡ иадҳәалоуп аԥсуа поезиаҿы асиллаботоникатә
жәеинраала еиҿартәышьа ашьақәырӷәӷәара. Анаҩстәи
аетапқәа рҿы ажәеинраала еиҿартәышьа ари асистема Ба-

– 562 –

грат Шьынқәба ипоезиаҿгьы, егьырҭ аӡәырҩы апоетцәа
рыԥҵамҭақәа рзгьы акыр иҟазшьарбаганы иҟалеит.
1938 шықәсазы Аҟәа иҭыҵит ҿыгҳарыла имаҷыз, аха
акыр иҟазшьарбагоу Баграт Шьынқәба иажәеинраалақәа
раԥхьаӡатәи реизга «Аԥхьатәи ашәақәа». Уаҩы иҳәар ҟалоит
абри аизга иҳәаақәнаҵеит апоет наҟ-наҟтәи ирҿиамҭа зегьы
ҳәа. Усҟан иара дыстудентын. Аҟәа арҵаҩратә институт дҭан.
Ари ашәҟәы анҭыҵ инақәырццакны еилкаахеит аԥсуа поезиа арҿиаразы аԥеиԥш ду змаз, хьаҳәаԥаҳәада абаҩхатәра
ҷыда змаз апоет дшаланагалаз. Уи аизга еиднакылаз
ажәеинраалақәа аԥхьаҩцәа ирласны ирылаҵәеит. Урҭ ирыбзоураны Баграт Шьынқәба ихьӡ аԥсуа ԥхьаҩцәа инарылаҩит,
алитературатә критикцәагьы ахәшьара ҳаракы арҭеит.
Аинтерес агым, акыргьы иҟазшьарбагоуп аизга «Аԥхьатәи
ашәақәа» анҭыҵ инақәырццакны, акритик Хәыхәыт
Бӷажәба ииҩыз арецензиа. Уаҟа уи автор иазгәеиҭеит
апоет ҿа иҩым­ҭақәа рҿы зегь реиҳа ихадоу аамҭа ҿыц
агәеисыбжьы зныҩуа алирика шакәу. Аинтерес рымоуп апоет ҿа изкны усҟангьы акритик ииҳәаз абарҭ ахшыҩҵакқәа:
«Б. Шьынқәба иҩымҭақәа, аҵабырг азы, аԥхьаҩ игәцаракны
дрызхьаԥшратәы иҟоуп. Ари ашәҟәы аҩра далагеижьҭеи
рацәак ҵуам, иҟалап, хԥаҟа-ԥшьбаҟа шықәса ракәзар, аха
иажәа аиҿкаашьа маншәалоуп, ибжьы ҵаруп…
…Баграт Шьынқәба аҿар шәҟәыҩҩцәа дреиуоуп, ари
еиҳарак длирикуп. Алирикатә жәеинраала аҩра хаз
ҷыдала иаҭахуп анапҟазара. Лирикала иҩу ажәеинраалаҿы
ашәҟәыҩҩы ихатәы гәҭакы ааирԥшуеит аԥхьаҩ ицәеижь
ианырратәы, дархәыцратәы, акы игәы иахәаратәы, акы
цәымӷыс иоуратәы. Уи зеиԥш хәыцракны еиҿкаатәуп.
Ажәакала – апоет ихатә гәҭакы аԥхьаҩ дыхнахуазароуп, уаҟа
ианибаалароуп иара хәыцырҭас имоу, ихи-иԥси зызку. Ҳара
ашәҟәыҩҩы игәы иаанаго, иара абри ауп ззиҳәо мацара зегьы ҳныԥшуа, уи ҳгәы иахәо изыҟалом, ашәҟәыҩҩы илшозароуп сахьажәала ҳгәы архаҵара, ҳгәы ашьҭыхра, ардура, ма
ҳаӷа ицәымӷра…
Б. Шьынқәба иажәеинраалақәа иҩит поезиа ҿыцла, еилым­
шәо еиларҭәәаны. Иҩымҭақәа рыла еиҳарак иааирԥш­уеит
ахаҵара злоу, иахьа аҿар агәызҩыдара, агәырӷьара ирымоу»*.
* Бӷажәба Хә. С. Аԥсуа литературазы, критикатә нҵамҭақәак. Аҟәа.
Аԥҳәыншәҟәҭыжьырҭа, 1960 ш. Ад. 136.

– 563 –

Арецензиа автор дзыхцәажәоз аизга ахәшьара ҳаракы
аҭауа даҽа ҭыԥк аҿы иҩуан: «Баграт Шьынқәба уажәы аакьыскьа аҩра иалагаз иаарылукааша аӡә иоуп, ари ипоезиа
агәазҳара амоуп, иахьатәи ҳгәырӷьара, ҳгәы зҩыда абжьы
ахыҩуеит гәырҭәыла»*.
Еицырдыруа хшыҩҵакуп – аԥсабара ауаҩы инаҭаз
абаҩхатәроуп ихадароу, аха уи иацназго агәазыҳәареи
есымшатәи аусуреи рыла ихаҭәаазароуп Баграт Шьынқәба
аханатә данаацәырҵыз инаркны насыԥла абарҭ аҟазшьа
хадақәа ҭибагартә дрылаҟан. Ихшыҩ ахьҵарыз, конкретла инҭкааны, сахьаркыла ахәыцра ахьилшоз анаҩсгьы,
иааиԥмырҟьаӡакәа ихы аус адиулон, дызқәылаз арҿиаратә
мҩа уадаҩ ҭакзыԥхықәра дула дазыҟан. Ианагь иҟазара
иазирҳауан. Ҷыдала иазгәаҭатәуп иажәа раӡаны, ишәаныизаны иҳәарц дшашьҭаз. Хымԥада диашан акритик Ш. Иналиԥа Баграт Шьынқәба ибызшәа зеиԥшроу далацәажәауа
абас аниҩуаз: «Б. Шьынқәба ибзарыбзаруа аԥсы ахеиҵеит,
иҳаракны ишьҭихит аԥсуа поезиатә бызшәа, иааирԥшит уи
иалшоз. Итартаруа ишиҭаху инапаҿы иҟоуп уи амыруга хада,
дацәымшәо ибжьаны змаршәа икыз арашь еиԥш иахьиҭаху
дган-даанагоит, дақәиҭуп ихатәы бызшәа абеиара ду. Б.
Шьынқәба поет ҳасабла ҷыдала дызлаӷәӷәоу зеиԥшыҟам
абызшәеи апоезиатә формеи рыла ауп».**
Апоет аханатәгьы еилкааны иман рифмала еибыҭоу
ажәеинралақәа зегьы шпоезиам. Ажәеинраала аԥсы ахазҵо
арифмеи аритми рымацара ракәым (урҭгьы хымԥада
иаҭахуп, ианагь ирыцклаԥштәуп, аха…) Ажәеинраала пое­
зиатә рҿиамҭахарц азы гәыла ирԥхатәуп, автор игәы
иҵхо, ицәанырра еилазыргьежьыз акы иазҳәазароуп. Уи ус
шакәу ҳпоет ибзианы еилкааны ишимаз еилыхха иа­ҳәоит
данқәыԥшыз (1937 шықәсазы) ииҩыз ажәеинраала «Аеҵәа­
қәа еиԥшны иԥхашам…»
Аеҵәақәа еиԥшны иԥхашам,
Ашәҭқәа фҩыла зегьы бзиам.
Ажәа ртәамзар, иԥшӡахашам,
Гәыла ирԥхамзар уи поезиам.
* Иара уа, ад. 139.
** Инал-иԥа Ш. Д.Аԥсуа литература аҭоурых аҟнытә.Аҟәа Аԥҳәынҭшәҟәҭыжьырҭа.
1961 ш. Ад. 334.

– 564 –

Ага ԥшала зых иақәиҭым,
Ацәқәырԥ ҭынчым, ацаҟь иасуеит,
Зшоура хьшәашәаз – уи дпоетым,
Аԥшқа иԥхыӡ еиԥш наҟ дымҩасуеит.

Б. Шьнқәба заанаҵтәи иажәеинраалақәа аки-аки тематикала ишеиԥшымгьы, досу рхатә ҷыдарақәа шрымоугьы,
рзеиԥш ҟазшьақәагьы уаҩы ирнибаалоит. Иҩашьаӡом зхатә
бжьы зхоу, абаҩхатәра ду змоу апоет инапы ишыҵыҵыз
урҭ рҿы зегьы иреиҳау аҭыԥ аанакылоит аԥсҭазаара зегьы
шьҭыхны иамоу, иарлахҿыхуа, иадҳәаҵаланы бзиа избо,
романтикатәла ишьҭыхны аԥсҭазаара иахәаԥшуа, згәы
еицҳауа, зхы-згәы ақәбзиоу алирикатә фырхаҵа ихаҿсахьа.
Урҭ ашықәсқәа рзы апоет инапы иҵыҵыз акыр жәеинраала
ҟазара дула иахьаԥҵоу, иахьеибыҭоу иабзоураны ажәлар
ирылаҵәеит, еицырдыруа иҟалеит, ашәаны ирҳәо иалагеит,
абжьаратәи ашколқәа рзы иҭрыжьуа арҵага шәҟәқәа ирнылеит.
Маҷк саԥыҩланы исҳәарц сҭахуп Баграт Шьынқәба
ауаатәыҩса рдоуҳатә культураҿы ашәа иҷыдоу аҵакы
шеиҭаз. Иара ашәа аԥҵара «дазгаган». Хьаҳәаԥаҳәада иаҳ­
ҳәар ҳалшоит Баграт Шьынқәба иаҟара даҽа аԥсыуа поетк
иажәеинраалақәа ирылхны ашәақәа ажәлар ирылаҵәаны
иҟамлацт ҳәа. Иара иажәеинраалақәа ҩажәа инареиҳаны
амузыка ианҵоуп, аԥхьаҩцәа ҿырҳәала издыруа, ирдыруа рацәоуп. Уимоу, урҭ убысҟак ижәлартәхахьеит, апоет
ишитәу рхашҭны ижәлартәқәоушәа ирҳәоит, убысҟак ажәлар
рсахьаркыратә хәыцшьа иазааигәоуп.
Апоет данқәыԥшыз иаашьҭикааз ашәа абзиабара
иааиԥмырҟәаӡакәа иқәрахь даннеигьы дазҿыгәҳәаауан,
ирҿиахьаз изирхомызт, еиҭах иҿыцу, ауаа ирыхәаша,
иргәаԥхаша, ирыдыркылаша аԥҵара дашьҭан, деиҩаӡон,
дазгәыҳәуан. Абри аганахьала иҟазшьарбагоуп неиԥымкрада
апоет иԥсҭазаара аханатә инаркны аҵыхәанӡа иагәылганы
иигаз играждантә позициа ҳаракы еилыхха изныԥшуа,
хынҩажәи жәибжь шықәса данырҭагылаз (1994 ш.) ииҩыз
ажәеинраала «Жәлар ргәы ҭызгаша ашәак сызҳәандаз!..».
Афилософиатә ҵакы ҵаулақәа змоу егьырҭ акыр иҩымҭақәа
рыҟны еиԥш, автор араҟагьы поезиатә бызшәа ҳаракыла

– 565 –

иааирԥшит аԥсҭазаараҿы дарбанзаалак ауаҩы уалԥшьас
иду, ихы ззикырц ихәҭоу. Алирикатә ԥҵамҭақәа (ҟазарыла
иҩу) ишырҟазшьоу еиԥш, араҟагьы автор ихаҿала ииҳәо
ихазы мацара иауиҳәахуа: ажәлар ирыхәаша уск иадамзаргьы арҿиара, ахьҭа иакуа дирԥхарц, наџьнатә аахыс
дызлаҟоу иуаҩра камыжькәа изынхарц, иԥсы цқьазарц,
дхамаԥагьамхарц, ажәлар рус анагӡара дақәӡуазар, иуахҭа
мап ацәимкырц:
Жәлар ргәы ҭызгаша ашәак сызҳәанда,
Жәлар ирыхәаша усқәак сзырҿионда!
Ахәра цәгьа знылаз ихәра сзырӷьондаз,
Алаҳә сиқәшәар, мцаны сизыԥхонда!
Наџьнатә сызлаҟаз сыуаҩра сзынхонда,
Аԥсыцқьа шсакәу саркьан ирбонда!
«Дыгәлымҩуп! Дгәаҵәадоуп!» – сзырымҳәонда,
Дхамаԥагьоуп ҳәа сзырымҳәонда!
Изымбац збонда. Сгәыӷра сахьӡонда!
Слаӡонда, сҩаӡонда, сымҩа наӡонда!
«Жәлар дыртәын, жәлар рус ауп дызқәыӡыз!» –
Ус еиԥш сзырҳәартә суахҭа ҟалонда!

Апоет данқәыԥшыз инаркны, иаԥиҵаз ажәеинраалақәа
жәпакы рҿы ссиршәа еилыхха, аԥхьаҩ ибла ихгылартә Аԥсны
аԥсабара асахьақәа ҭихуеит. Уи аԥсабара иаланхо ауаҩы
еиуеиԥшым игәалаҟарақәа, ицәанырра цқьақәа раарԥшра
дазҟазаны даабоит зыԥхьареи згәынкылареи мариоу, формала иласны, еихышәшәо иҩу ажәеинраалақәа рҿы: «Агара ашәа», «Ҭагалантәи абаҳча», «Кофҭа шкәакәа», «Ишыҟоу
сымала ибасҳәап», «Амҳаџьыраа ргара ашәа», «Ага иҭынчу
сныҽԥынгылан…», «Шьардаамҭа».
Ауаҩытәыҩса иџьа алҵшәа деигәырӷьаратә иԥылозар,
игәы шьҭнахуеит, игәалаҟара бзиахоит ҳҳәоит абжьааԥны
ажәа еизадала. Ус аҳәара мариоуп, баша цәажәароуп, иаабац, иҳаҳац. Ҳзышьцылоу информациа еизадак ауп. Ажәа
еизадала ацәажәареи исахьаркны аҳәареи акыр рыбжьоуп,
ианагь еиҩдыраатәуп. Актәи ауаа зегьы иҳалшоит, ахатәы

– 566 –

функциақәа амоуп. Аҩбатәи абаҩхатәра ҷыда аԥсабара
изнаҭаз иоуп изылшо. Баграт Шьынқәба иеиԥш исахьаркны
ахәыцра зылшо еизаданы акәымкәа, ҳшымгәыӷӡо, иҿыцу
даҽакала аҳәашьа дақәшәоит. Абжьааԥнытәи ацәажәара
еизада еиԥш акәымкәа, иҵарны ҳцәа-ҳжьы, ҳахдырра
ирныԥшыртә иҟанаҵоит.
Абра иаҳҳәаз ахшыҩҵакқәа зырҵабыргуаны арымӡаа
иҟоу аҿырԥштәқәа рахьынтә иааҳгап, аԥхьаӡа акьыԥхь анаба
ашьҭахь, дук мырҵыкәа аԥсуа ԥхьаҩцәа еицырдыруа иҟалаз
ажәеинраала «Ҭагалантәи абаҳча». Ҩажәи ааба цәаҳәа иҟоу
абри ажәеинраалаҿы апоет қәыԥш илиршеит ҽаҩраҭагалан
Аԥсны аԥсабара асахьа ссирқәа раарԥшра. Асахьақәа шҭыху
ауп иуҳәаша! Ажәеинраалаҿы иаҳзымдыруа, ҳзышьцылам
ажәак иадамзаргьы иҟаӡам. Ажәақәа зегьы иахьеи уахеи
иаҳҳәо, иҳҿаку роуп. Аха ишҳәоу, рҳәашьа, реишьҭагылашьоуп
излаҿыцбарахаз, даҽа бжьык рхазҵаз, даҽа ԥсык рызҭаз.
Ҽаҩраҭагалан Аԥсны аԥсабара даҽа тәылак аԥсабара
иалаҩашьом, иамоуп ахатә ҷыдарақәа. Ажәеинраалаҿы
баша рыӡбахә ҳәам ара ибзианы ианаало, иҿио аҵиаақәеи
ашәыырҵлақәеи. Урҭ Аԥсназы еиҳа иҟазшьарбагақәоу
роуп: ал, ахәырма, амжәа, ажь, ашьақарҵәа, амандарина,
амыҵмыџь. Дара зегьы ауаҩы ииҭаху, зда дхәарҭам, ихәарҭоу
роуп. Абаҳчаҿы аҵлақәа ашәыр рацәаны ирҿоуп имҳәеит
апоет. «Абаҳча гылоуп еижәхышьшьыла», аниҳәа, еиҳа ҳцәаҳжьы ианырыртә ҳахдырраҿы иааиртә иҟалеит.
Ажәеинраала «Ҭагалантәи абаҳча» аҿы автор иҟаиҵо
аиҿырԥшрақәа аԥсуаа ртрадициатә хәыцшьа иашьашәалоуп.
Аӡахәа иҿыцу ажьымжәақәа еиқәаҵәоуп иҳәар, еизадахон,
аха «Рацәаххыран ажьымжәақәа!» аниҳәа, асахьаркыратә
еффект зынӡа даҽакхеит. Ашьақарҵәа акәзар, иҟаԥшьуп
имҳәеит, «уаркалеиуеит» аниҳәа, даҽакхеит, «амандаринақәа
зазоит» аниҳәа, ажәа «зазоит» ала ирацәаны, рымахәқәа
хьыдхәартә ишырҿоу ҳирдырит.
Ашьақарҵәа уаркалеиуеит,
Амандаринақәа зазоит,
Афҩы ирхылҵуа уа илеиҩеиуеит,
Игәыҟаҵаган иҟалоит.

– 567 –

Апоет аҵлақәа абӷьы рҿоуп имҳәеит. Ус аҳәара зегьы
иҳалшоит, еизадоуп. Апоет ихәыцшьа злаҟаз ала, абӷьы аҵла­
зы еилаҳәаганы ибеит. «Аҵла рыбӷьы, реилаҳәага» – акәхеит.
Автор асҟак игәыҭгаганы, иԥшӡаны аԥсабара асахьақәа уб­
ла ихгылартә баша иҭимхит. Ара аԥшӡара мацара акәӡам аус
злоу. Ашықәс аамҭақәа ԥшьба (аӡынра, ааԥынраа, аԥхынра,
ҭагалан) рахьынтә ҭагалан баша иалимкааит. Арҭ аамҭақәа
досу аҷыдарақәа рымоуп, досу излаԥшӡоу, излабзиоу ыҟоуп.
Аха араҟа автор интересс имаз ҭагалантәи абарақьаҭроуп,
насгьы зегь реиҳа ихадароу ҭагалантәи аԥсабара асахьақәа
рҭыхрала, аџьанхаҩы дахьизышәаҳәо ауп.
Абри абарақьаҭра гәышьҭыхга зыбзоуроу иӡбахә,
ажәеинраалаҿы ихтны ажәак иадамзаргьы иҳәаӡам. Аха
аконтекст зеиԥшроу ала, аԥхьаҩ гәынхәҵысҭала акәзаргьы
еиликаартә иҟоуп, анхаҩы есымшатәи иусура нап адкыланы,
деиҷаҳаны ишааирыхыз. Автор иҳаиҳәо ауаҩы иџьа алҵшәа
зеиԥшроу ауп.
Егьырҭ зегь реиԥш, ҭагалангьы иамоуп иара аҿҳәара.
Алшықәсанык ауаҩы иааҟаиҵаз зегьы лҵшәас иамоу
ицәыбжьымсроуп.
Ари абаҳча ссир барақьаҭхартә иаазрыхыз ауаҩы дыццакыроуп, иихандеиз ицәыԥхасҭамхароуп, аӡынра ааиаанӡа
иԥхасҭамтәкәа иҭаигалароуп, аҭыԥ иқәиҵароуп. Убри ауп
изызҳәоу ажәеинраала злахыркәшоу, абжьагаратә формала
иҳәоу ацәаҳәақәа:
Амш шыбзиоу, напы цқьала,
Ари зџьа иалҵыз иҭагал.
Аӡын иааиуа қафурала
Наҟ иухугартә уҽаԥгал.

Баграт Шьынқәба заатәи илирикагьы ианыԥшуеит итематика акыр арҭбаара дшашьҭаз. Ара иҟоуп абзиабара атема,
аџьа азышәаҳәара атема, имаҷым аҭыԥ ааннакылоит ааглыхра аргалара атема уҳәа уб. иҵ.
Иԥсабаратәуп апоет қәыԥш урҭ иаԥҵамҭақәа рҿы
аинтимтә лирика имаҷым аҭыԥ ахьааннакылаз. Усҟантәи
ашықәсқәа рзы алитература иаалагылаз аԥсуа шәҟәыҩҩцәа
еиҳараӡак аконкреттә уаҩы, аиндивид иҩнуҵҟатәи
ицәаныррақәа, исубиективтә гәалаҟарақәа раасҭа, азеиԥш

– 568 –

публицистика-риторикатә ҟазшьа змаз ажәеинраалақәа
раԥҵара хҭакны ирыман.
Абраҟагьы акрызҵазкуа ҷыдарақәак азгәаҭатәуп. Аин­
тимтә лирика аҿиара амоуп адунеи ажәларқәа рлитерату­
рақәа зегьы рҿы, аха досу дара рмилаҭтә ҷыдарақәа
аныԥшуеит.
Ишдыру еиԥш, алирикаҿы автор иааирԥшуа аобиект
акәӡам ихадароу, ихадароу иара исубиективтә цәа­ны­рра­
қәа раарԥшреи, уи аобиект дшазыҟои роуп. Г. Гегель дызла­
хәаԥшуаз ала, алирикатә рҿиамҭаҿы ахадаратә персонажс иҟоу иара автор ихаҭеи уи иҩнуҵҟатәи идунеи роуп*.
Алирикатә ԥҵамҭаҿы автор «сара» аниҳәо, иара ихатәы
гәалаҟарақәа, идунеихәаԥшышьа анааирԥшуа, ихазы мацара иҳәом, дарбанзаалак аԥхьаҩ иҿахәы акәны, иҳәарц
ииҭаху иашьашәалазароуп. Еиҳа еиӷьны, цқьа иеилҳаркаартә
иаҳҳәозар, дарбаанзаалак апоет илирикатә ԥҵамҭа ҳанаԥхьо,
ҳара ҳгәалаҟарақәеи, ҳҭахрақәеи, ҳгәзыҳәарақәагьы адаа­
балозароуп. «Абас саргьы исҳәарц сҭахын, аха аҳәашьа
сақәшәомызт, сгәы иҭаҵәҟьаз иҳәеит», ҳәа иҳаԥхьаӡартә
иҟазароуп апоезиатә ҟазара захьӡугьы.
Алирикаҿы аемоциақәа аԥызара рымоуп, еиқәыхьшәашәа
иҟам. Алирикатә субиект «сара» ҳәа иаахтны ианимҳәогьы,
атекст иаҵаҵәахуп автор идунеиқәыԥшышьала, аобиективтә
дунеи дшазыҟоу, хәшьарас иеиҭо зеиԥшроу. В. Г. Белински
дызлахәаԥшуа ала, алирикатә ԥҵамҭаҿы автор дхыхцәажәо
амаҭәар акәӡам ихадоу, ихадоу иара уи дшазыҟоу,
дшахәаԥшуа, хәшьарас иеиҭо ауп**.
Аԥсуаа ҳҿы, аҿаԥыц ԥҵамҭақәа рҿы, традициала
алирика, ҷыдалагьы, аинтимтә лирика дара имаҷноуп
ишаа­бо. Аԥсуа фольклор аҿы афырхаҵаратә ҵакы змоу
ашәақәеи аҳәамҭақәеи ауникалтә ҟазшьа змоу ақьабзтәи
аҭаацәара-бзазаратә ашәақәеи роуп аԥызара змоу. Лымкаала иазгәаҳҭозар, аинтимтә лирика абаҟақәа (абзиабара
ашәақәа) аԥсуа фольклор аҿы акыр иахьмаҷу, афырхаҵа­
ратә тематика ара акырӡа амҽхак ахьамоу машәыршәа
иҟам­леит, ахатәы ҭоурыхтә ҵакгьы амоуп.

– 569 –

лирика аԥхьаҟа иахьиагам, ирацәаны аҿиара ахьамоуз зынӡакгьы иаанагаӡом, аԥсуаа абзиабаратә цәанырра
поезиатә бызшәала аарԥшы­шьа иақәшәомызт ҳәа. Аԥсуаа
рыбзиабаратә цәаныррақәа ихтны рылацәажәара, адемонстрациа рзура традициала ҟазшьас ирымамызт. Урҭ
хтны ауаажәларраҿы рылацәажәара ԥхашьароуп ҳәа
иԥхьаӡан, аиндивидқәа «иҭаҵәахны» ирыман, хаҭалатәқәан
европатәи атрубадурцәа реиԥш, аԥсуа бзиа иибо аԥҳәызба
дылҿынҵәаауазаргьы, лԥенџьыр аҵаҟа дгыланы асере­
надақәа, абалладақәа, асонетақәа лзиҳәомызт. (Арҭ аҵыхә­
тәантәиқәа абзиабаратә тематика аарԥшразы, еиҳарак
аҿиара роуит ажәеизатәи ажәахатәи ашәышықәсақәа рзы,
лымкаала, Франциеи, Италиеи, Испаниеи атәылақәа рҿы).
Аԥсуа фольклор ажанр хадақәа зегьы рҿы афырхааҵаратә
тематика аԥызара аманы иахьыҟоу зыхҟьаз амзыз хада ииашаны иҭҵааны иҳәеит аҵарауаҩ, афольклорист Ш. Хь.
Салаҟаиа:
Абарҭқәа рнаҩсангьы иҳәатәуп, иазгәаҭатәуп даҽа
ҭагылазаашьак аӡбахәгьы. Изакәу уи ауп, Асовет мчра
анышьақәгылаз актәи ажәашықәсақәа рзы иааидкыланы
аидеологиа ахырхарҭа зеиԥшраз ала, ауаҩы исубиективтә
гәалаҟара аарԥшра аасҭа уаажәларратә усс инаигӡоз акәын
хшыҩзышьҭра зырҭоз. Баграт Шьынқәба иакәзар, егьырҭ
аӡәырҩы дызларылукаашаз ируакны иҟалеит заанаҵтәи
иара ипоезиаҿы аинтимтә лирика иҷыдоу аҭыԥ ахьааннакылаз. Араҟа ҳара иаабоит алирикатә персонаж изҩыдоу,
иҳараку, ашьха ӡыхь еиԥш иказказуа ицқьоу, иҟәымшәышәу
абзиабаратә цәаныррақәа ныҟәызго аӡәы шиакәу. Апоет
иажәеинраалақәа ирхыҩуеит аҿареи агәамч дуи рыбжьы.

– 570 –

тор қәыԥш дызлахәаԥшуаз ала, абзиабара ауаҩы дзырӷьацо,
дҳаразкуа, илашарбагоу, насгьы изыхӡыӡаатәу цәанырра ссируп.
Апоет иқәыԥшразтәи илириказы уаҩ ииҳәаша рацәоуп,
аха араҟа иара идаабало акык, ҩбак ахадаратә ҷыдарақәа
ҳәа иҳаԥхьаӡо рарбара азҳархап. Дгәаҳҭап, алирикатә персонаж ибзиабара аобиектс иҟоу аԥҳәызба дзеиԥшроу.
Зегь раԥхьа уи лыԥшӡароуп дхызхуа. Аԥсуаа традициала
дыԥшӡоуп ҳәа ирыԥхьаӡо аԥҳәызбеи апоет илирикатә персонаж длылаҳәаҵаны бзиа иибо, уажәы-уажә иҳәо, зхаҿсахьа
илаԥш иҵашәо аԥҳәызбеи еиԥшуп, ма еизааигәоуп. Аԥсуаа
традициала аԥҳәызба ԥшӡа, аидеал ҳәа далкааны ирыԥхьаӡо
аԥҳәызба лыԥшреи лгәаҭеи еиқәшәозароуп, иҭибаго
иҟазароуп, зегь рыла деиҿкаазароуп, дмаашьозароуп. Иалкааны иазгәарҭо уи лҭеиҭԥш атрибутқәа ируакуп, иаҳҳәап,
лыбла еиқәарақәа, ма лыбла ҭшашақәа, мамзаргьы лыхцәы
қамызқәа. Иара убас лтәашьа, лгылашьа, лцәажәашьа, лыччашьа, лымаҵушьа – зегь рыла деиҿкаазароуп. Ажәлар
ртрадициатә бзазаратә ашәақәа рҿгьы, ус ауп лассы-лассы
аԥҳәызба лҭеиҭԥш ишахцәажәо. Убарҭ инарықәыршәаны,
рпоетика, рстиль, уимоу, рлексика ирышьашәаланоуп апоет
ифырхаҵа ибзиабара иаԥсоу аԥҳәызбагьы лсахьа шҭыху.
Иаагап акык, ҩбак аҿырԥштәқәа:
Ԥҳәызба қәыԥшк лыбла еиқәаран,
Лҟәаҟәа аҩычо уи лыхцәы.
Лыхәда артәашьа лӡара ианаалан,
Лажәеи лҿаччеи мыцхәы ихааран,
Са дыздыруеит ус аӡәы.
Уи лчеиџьыкеи лыҩны ацқьашьеи,
Лгәашә уанҭало усгьы иубоит.
Лымаҵушьеи, лсахьеи, лтәашьеи,
Уи лчамгәыри, лашәа ҳәашьеи,
Хашҭра амоуӡо угәы иҭахоит.

(Ажәеинраала «Ԥҳәызбак лахь»)

Арахь бааԥшишь, ахцәы қамыз,
Исҳәо бмаҳауеи?

(Ажәеинраала «Кофҭа шкәакәа»)

– 571 –

Исгәалашәоит ага ихтәалан,
Амза бзиахә иԥхалаша,
Ашәа сзылҳәон уа дсыдтәалан,
Ахцәы бырфын, абла ҭшаша.
Лашәа бзиахә ԥсыс исхалон,
Уи насыԥын меигӡарада.
Аҵых ҵәца ссиршәа ианаалон,
Ахықә иаҵәа ашьац тата!

(Ажәеинраала «Зны сзеигәырӷьоз ашәа хаара»)
Апоет иқәыԥшразтәи илирикатә жәеинраалақәа рыла
аԥсуа поезиаҿы ишьақәирӷәӷәеит уаанӡа акыр иԥсыҽны аҿ­
иара змаз аинтимтә лирика. Иахьагьы иҿыцҳҳараӡа уҩы
игәы иахәаны дрыԥхьартә, деиҭарыԥхьалартә иҟоуп еицакра зқәым иажәеинраалақәа: «Бтәан ахаҳә еиԥш бҽеи­
дыԥсалан…», «Бысзымҵаан…», «О, Мап! О, мап, исҳәарц
сашьҭам…», «Ибдыруеит, абаҳча ҳанҭалон», «Ажәҩан
иаҵәара иадхалан…», «Ишыҟоу сымала ибасҳәап», «Зны
сзеигәырӷьаз ашәа хаара…», «Ашәа», «Хәылԥазык гаҿала
ҳаицнеиуан…», «Ага иҭынчу сныҽԥынтәалан…», «Ҩ-гәык
сымам!», «Ожәраанӡа аԥенџьыр илаҷҷон…». Неиҩымсрыда,
еиҭасҳәахуеит, апоет илирикатә персонаж хада изҩыдоу,
иҳараку, ицқьоу ауаҩытәыҩсатә ҟазшьақәа ныҟәызго, зцәа­
ныррақәа ҵару уаҩуп. Уи ицәалашәарақәа лахҿыхуп, игәы
зызцо, уимоу, игәы зытҟәаз аԥҳәызбагьы длаф мацараха лацәажәашьа дақәшәоит. Ҿырԥштәыс иааҳгозар, лассы
ажәлар ирылаҵәаз, иахьагьы гәахәала ашәаны ирҳәо, еицакра змам «Кофҭа шкәакәа» излаҳнарбо ала, арԥыс бзиа
иибаз аԥҳәызба, зыҽны дибаз аҽны нахыс адунеи дазымкуа дҟалеит, уи излырҵысыз абзаиабара џьашьахә атәы
дамҽханакит, даргәаҭеиит, игәҭакы иҳәарц дахьлықәымшәаз
ҭынч дамыртәеит. Ашәҭқәа дразҵаауеит, лҩыза длазҵаауеит,
ҭаха инаҭом лхәанга ԥшӡа, дахьцалак ибоит.
Ари ажәеинраалаҿы иҩашьаӡом арԥыс дхызхыз, ибзиабара аобиектс иҟоу аԥҳәызба дшыԥшӡоу. Аха уи лыԥшӡара
атәы «Бхәанга ԥшӡа» ҳәа ахьҳәоу ада, уи анаҩс акагьы ҳәам.
Иҳәоу акофҭа шкәакәа ахьылшәуи ахцәы қамыз ахьлықәуи
роуп. Аԥҳәызба лҭеиҭԥш аарԥшразы заҟа уҭаху ажәақәа

– 572 –

ыҟоуп аԥсуа бызшәаҿы, ажәлар рпоезиаҿы. Нас избан, иараби, егьырҭ акагьы мҳәаӡакәа абарҭ ажәеишьҭагылашьақәа
ҩба («кофҭа шкәакәа», «ахцәы қамыз») еиҳа изали­кааз.
Уи машәыршәа иҟамлеит ҳәа сгәы иаанагоит. Ишаҳ­
ҳәахьоу еиԥш, Баграт Шьынқәба ипоезиа аԥсуа жәлар
рдоуҳатә культура, рдунеихәаԥшышьа, рхәыцшьа излад­
ҳәалоу ала, араҟагьы урҭқәа акыр ианыԥшуеит. Шәааи,
цқьа ҳрызхәыцны игәнаҳкылап. Зны ҳазааҭгылап ари
ажәеинраалаҿы зныкымкәа, ҩынтәымкәа рефрен ҳа­сабла
иҳәоу ажәеишьҭагыла «кофҭа шкәакәа». Уи ари ажәеин­
раалаҿы алирикатә персонаж иаалырҟьаны бзиа иибоз, игәы
ҿызкааз аԥҳәызба ссир лхатәы хьӡы ацымхәрас ахархәара
амоуп. (Лхатәы хьӡы ҳәаӡам, иҳаздыруам, уи лхатәы хьӡы
аперсонаж изгьы, ҳара аԥхьаҩцәа ҳазгьы рацәак аанагаӡом).
Ажәеинраала аԥхьатәи ацәаҳәақәа рҿы иҭыху асахьа
зеиԥшроу ала, алирикатә персонаж аамҭеимҟьарак, мгеимцарак иалагӡаны иибоз, аха цқьа лыхәаԥшышьа имҭакәа,
зышьҭахь еиархан инеиуа лықәҿыҭны илеиҳәошәа, деилазыршыз, деимҽхазкыз аԥҳәызба азҵаара лиҭоушәоуп
ишеиҿкаау. Насгьы «Кофҭа шкәакәа!» ҳәоуп шлықәҿиҭуа:
О, бара, уа инеиуа,
Кофҭа шкәакәа зшәу!
Сымш боума сзыргәаҭеиуа.
Мамзар аҽаӡәу?

Автор «кофҭа шкәакәа» аниҳәо, иаанаго, рацәоуп. Традициала, жәытәнатә аахыс аԥсуаа аԥштәқәа рахьынтә
аиқәа­ҵәа ацәгьара, алашьцара, агәырҩа, ахьаа ирсимволны ишыҟоу еиԥш, ашкәакәа алашареи, абзиареи, анасыԥ
бзиареи ирсимволуп. Иаҳгәалаҳаршәап иахьагьы игәырҩо,
ҳаӷеиҭа, агәакьа дызцәыԥсыз ашәымаҭәа иршәырҵо
шеиқәаҵәоу. Иаҳгәалаҳаршәап ауаҩы изгәааны, игәаӷкны,
«улахьынҵа еиқәаҵәахааит» анырҳәо, шәира бааԥсны
ишыҟоу. Иаҳгәалаҳаршәап ауаҩы изы абзиара анырҭаху,
иреиӷьу, истандарту аныҳәаратә формақәа шреиуоу:
«Уажәымҭа шкәакәахааит», «хҭырԥа шкәакәала умҩасааит»,
аԥҳәыс лызгьы – «касышла (касы шкәакәала) бымҩасааит»
шырҳәо. Иаҳгәалаҳаршәап традициала аԥсуаа амаҭәа
шкәакәа ашәҵара бзиа ишырбо. Даҽакала иаҳҳәозар, тради-

– 573 –

циала аԥсуаа рыхдырра аҵаҟа иаҵаҵәахуп аԥштәы шкәакәа
абзиара, анасыԥ бзиа, алахьынҵа бзиа иазҳәоуп, иасимволуп
ҳәа ахәыцра.
Иҟазшьарбагоуп ажәеинраала «Кофҭа шкәакәа» анаҩсгьы
Баграт Шьынқәба егьырҭ акыр иҩымҭақәа рҿгьы ажәа
«ашкәакәа» акырџьара иахьаҳԥыло. Иаҳгәалаҳаршәап
ажәеинраала иҩу иара ироман «Ахра ашәа» ахадаратә персонаж Кьахьба Ҳаџьараҭ ахҭырԥа шкәакәа ахьихоу. Ари ароман амотивқәа рыла иҟаҵоу акиносценариагьы афильмгьы,
«Хҭырԥа шкәакәа» рыхьӡуп. Урҭ рҿы Кьахьба Ҳаџьараҭ ихьӡ
ацынхәрас хьыӡ ҷыданы «Хҭырԥа шкәакәа» аабоит бжеиҳан,
уи иасинонимуп.
Абра хыхь иаҳҳәақәаз еизыркәкәаны, еидхәыцланы
ҳахәаԥшуазар, «Кофҭа шкәакәа» алирикатә персонаж бзиа
иибаз аԥҳәызба акыр длыргәжәажәозаргьы, аҵыхәтәан
анасыԥ изаалгап, имш лакәны дҟалап, аԥсҭазаараҿы иареи
лареи еимҩалацәаны иҟалап ҳәа ҳгәы иаанагаратә, ус еиԥш
гәыӷрак ҳанхықәыргыланы даарԥшуп. Ус еиԥш агәыӷра зегь
реиҳа иҳазҭо акофҭа шкәакәа ахьылшәу ауп.
Уажәы ҳахәаԥшып ажәеишьҭаргыла «ахцәы қамыз». Уигьы, хымԥада, машәырны иалԥшаам. Аԥсуаа ҳҿы традициала ахцәы ауны изқәыз аԥҳәызба дарԥшӡоит, уи дзырԥшӡо
атрибут хадақәа ируакуп ҳәа иԥхьаӡан. «Лыхцәы дашьаҳауа»,
рҳәон, ашәақәа рҿгьы лассы-лассы иаҳԥылоит аԥҳәызба
лырҽхәаԥхьыӡк аҳасабала: «ахцәы ибықәу ҽы-шьаҳагоуп».
«Ахцәы қамыз», ануҳәа, аԥҳәызба лыԥшӡара атәы
еизыркәкәаны ҩ-ажәак рыла еилыхха иуҳәоит ауп иаанаго.
Баграт Шьынқәба ирҿиамҭа аетапқәа зегьы рҿы афольклор
ӷәӷәала ианыԥшит, ԥсыс иахоуп ҳҳәоит уи иналацәажәалак
зегьы ҳаицҿакны ажәа еизадала. Ари, хымԥада, ииашоу
хшыҩҵакуп, адазҳәазҵам ауп. Зҽазҵәылхны иҭызҵаауа
иакәым, хыхь-хыхьла иналаԥшыз абжьаратә ԥхьаҩгьы
ибарҭоуп. Аха ҳашнеиуа конкретла досу аҩымҭақәа афольклор шырныԥшыз, иареи дареи реизыҟазаашьа аҷыдарақәа
разгәаҭарахь ҳаниаслак, урҭ рыҭҵаара ҳцәыуадаҩхоит, ҳгәы
иаҳәозаргьы, цқьа еилырганы, еилкааны ҳҿы арҳәашьа
ҳақәшәом. Ҷыдала аҭҵаара аҭахуп. Изхысҳәаауа, афольклор аныԥшуеит ҳәа аҳәара мацараҿы ҳанаангыла, уи акгьы
аанагаӡом. Аус злоу инаныԥшыз ҳзеилкаауазар ауп.

– 574 –

Иарбанзаалак ҟазара ҳаракыла иаԥҵоу алирикатә жәеин­
раала (аҭахызаргьы даҽакгьы акәзааит) автор иаалыр­
ҟьаны, мацәыс еимҟьарак еиԥшны изцәырҵыз ацәа­
ныр­реи ахшыҩҵаки ирыбзоуроуп. Изакәызаалак џьара
ԥсҭа­зааратә ҿыҵгак амоукәа аҩымҭа зиуам, аха ашәҟәыҩҩы
иаԥҵамҭақәа зегьы ҿыҵгас ироуз, ишиз ҳаздырам, еилкаашьагьы ҳазрыҭом, иуадаҩӡоу аилазаашьа змоу арҿиараҩы
иԥсихологиа иаҵаҵәахуп. «Кофҭа шкәакәа» автор ианаԥиҵа
ашьҭахь атекстгьы амузыкагьы (амелодиагьы) ажәлар
иргәаԥхан ашәаны ирҳәо иалагеит, егьырҭ акыр иҩымҭақәа
реиԥш, лассы ирылаҵәеит. Ажәеинраала аиҿартәышьа, ас­
тиль ала, бжьыс иахоу ала, алексикала ажәлар рашәақәа
ир­зааигәоуп, ирышьашәалоуп, амелодиа ажәлар иртәуп,
уаан­ӡагьы ирдыруаз ауп. Аха атекст ахаҭа ижәлартәӡам, иоригиналу, автор исахьаркыратә хыҭҳәаа баҩхатәра дула иаӡбаз
ауп. Афольклор аҟнытә иааигаз ԥшь-цәаҳәа заҵәык роуп.
Убарҭ аԥшь цәаҳәак ҵаҵӷәыс, хыҵхырҭас иҟаҵаны, шәагазагала, стильла урҭ ирнаало, ирышьашәаланы иҩуп анаҩстәи
ацәаҳәақәа зегьы. Ҳаԥхьап уи иазкны автор ихаҭа ишиҩуаз:
«Ииашаҵәҟьаны уи еиԥш («Кофҭа шкәакәа» еиԥш – С. З.)
ашәа ажәлар иаԥырҵеит. Абар уи иацырҳәоз ажәақәагьы:
О, бара, уа инеиуа,
Кофҭа шкәакәа зшәу,
Арахь бааԥшишь, хаир бымбеит,
Ирҳәо бмаҳауеи?!

Абри астрофа инеиҳаны даҽак рҳәо смаҳаит сара санахь­
ӡа. 1937 шықәса рзы уи ажәлар рашәа амотив ала, даҽакала
иаҳҳәозар, уи ажәеинраала ашәага иҭагӡаны, цәаҳәақәакгьы
џьара-џьара схы иархәаны, ахьӡ иамазгьы ахымхкәа изҩит
алирикатә жәеинраала «Кофҭа шкәакәа». Уи кьыԥхьын
«Аԥхьатәи ашәақәа» захьӡу раԥхьатәи сышәҟәаҿы 1938
шықәсазы, аха икьыԥхьын уи х-строфак рыла иркьаҿны.
Исгәалашәоит, «Иҟалазеи?» ҳәа азҵаара аныҟасҵа, «Изахь­
ӡузеи, «Бара бакәзар, игәаранҵәаз?» Уажәтәи аамҭаз дызус­
ҭада игәаранҵәан иубаз?!» ҳәа инасҿадырхьит. Саргьы
уа сҽааныскылар акәхеит. Уи ашьҭахь такә аамҭа ҵхьаны
ишьақәсырыгалеит иацрыхыз ахстрофакгьы.

– 575 –

Ишакәхалак ажәеинраала ҭыҵит, ҿырҳәала изҵазгьы
рацәахеит. Дук мырҵыкәа исаҳауа салагеит, сара сцәаҳәақәа,
еиҭасҳәахуеит, жәлар рашәа ашәага иҭагӡаны иҟаҵан,
ҩбагьы, «О, бара, уа инеиуа!» ҳәа аԥҳәызба лықәҿызҭыз арԥыс
игәҭыхақәа цәырнагартә иҟазар акәхарын уи ажәеинраала.
Ашәақәа «Амҳаџьыраа ргара ашәеи» «Шьардаамҭеи» рмузыка аԥызҵаз Иван Лакрба иакәызҭгьы, «Кофҭа шкәакәа»
амузыка, ахы инаркны аҵыхәанӡа, ажәлар иртәуп, аха
атекст? Ажәеинраала ажәлар ргәы иақәшәаны ашәаны ирҳәо
иҟалазар, уи бзиами, аха уи автор дшамоу уаҩы игәалашәозар,
иабаԥырхагоу?!»*
Иҳәатәуп агәынамӡара зныԥшуа арҭ аҵыхәтәантәи
ажәақәа автор изхиҳәааз џьоукы-џьоукы «Кофҭа шкәакәа»
зҩыз иара шиакәу рхашҭны, ажәлар иртәушәа ирҳәо иахьалагаз шакәу.
Цқьа ҳҽырзааигәатәны, хшыҩзышьҭра рыҭаны ҳры­
хәаԥ­шып, алирикатә персонаж (автор) илаԥш назхьысны иаалырҟьаны игәаԥхаз, иԥсы злахаз, ибзиабаратә
цәа­нырра еилазыршыз аԥҳәызба ԥшӡа, аԥҳәызба нашана, аинаала илзырханы ииҳәо ижәақәа зеиԥшроу. Ганкахьала урыхәаԥшуазар, илыԥшаахуп, ара зегь раӡаны, акы
узацым­ҵо, акы узагмырхо иҟоуп уҳәартә иубоит. Даҽа ганкахьалагьы уахәаԥшуазар, илыԥшаахума, «хаир зымбаз»,
«игәаранҵәаз?» Автор уи аԥҳәызба дылзаӷьуама, дишәиуама?
Традициала аԥсуа жәлар егьырҭ рыбзиабаратә ашәақәа рҿы
арԥыс бзиа иибо аԥҳәызба иахьынӡаилшо ала ирхааны,
ирҟәымшәышәноуп дышлыхцәажәо, дышлацәажәо:
Сымыш, сыҵых, сылашара,
Сшьақар-камфеҭ, сыхаара,
Сыла ҭшаша, сыџьымшь ҟьаҟьа,
Сааигәа баагыл, сбырфын-бырса!

ҳәа ауп дышлацәажәо. «Кофҭа шкәакәа» алексика аарҳәны
иҟоушәа иаабоит: арԥыс ихаан иимбацыз, зхатәы хьӡы
изым­дыруаз аԥҳәызба даниба, уи лыԥшӡара даруалыуа­шеит,
даргәаҭеит («сзыргәаҭеиуа»), данибаз аҽнынахыс дазк­
* Шьынқәба Баграт. Иҩымҭақәа реизга. Ахәбатәи атом. Аҟәа. Ашәҟәыҭыжьырҭа
«Алашара», 2003 ш. Ад. 304–305.

– 576 –

уам адунеи («сазкуам адунеи»), иара иахь дхьаирԥшырц «О,
бара, уа инеиуа!» ҳәа лызҿиҭуеит. Илзикуа ажәақәа ихаау,
иҟәымшәышәу ракәӡамшәа иҟоуп. Ианакәызаалак аб­жьааԥ­
ны аԥсуаа рцәажәараан «хаир зымбаз» («хаир умбеит!»)
шәироуп. Иара убас «игәаранҵәазгьы» («Бара бакәзар игәа­
ранҵәаз») негативтәуп.
Нас излаҟалазеи Баграт Шьынқәба зыӡбахә ҳамоу иажәеин­
раалаҿы арҭ ажәақәа лыԥшаахқәаны? Ара «аҩысҭаарас»,
маӡас иҟалаз аԥсуаа рцәажәашьа ҳасаб ахьырзутәу ауп. Аԥсуаа
лафшақә ианцәажәо алаф контекст аҿы ас иҟоу ажәақәа
(«хаир зымбаз», «игәаранҵәаз» иреиԥшқәоу) рҵакқәа
рыԥсахуеит, зынӡа даҽа хырхарҭак рауеит, рсахьаркыратә
еффектгьы даҽакӡахоит. Ишдыру еиԥш, абызшәаҿы исахьаркым ажәа ыҟаӡам, аус злоу аконтекст аҿы иахьҳәои ишҳәои
роуп. Абри рзеилымкааит, еилыркаарцгьы рҭахымхеит азоуп
ари ажәеинраала автор иҩны аԥхьа ианаацәыригаз «уажә­
тәи аамҭазы дызусҭада игәаранҵәан иубаз?» ҳәа аҽԥныҳәа
зирҭазгьы.
Апоет ирҿиамҭеи афольклори реизыҟазаашьақәа зеиԥш­
роу цқьа аилкааразы апринциптә ҟазшьа алоуп, акыргьы
иҳахәоит, насгьы иҵегь инарҵауланы аинтерес зламоу
ыҟоуп 1985 шықәсазы ииҩыз «Ажәеи ашәеи еилаӡароуп» ҳәа
хыс измоу истатиа. Уаҟа «Кофҭа шкәакәа» аԥсҭазара шаиуз,
ишиз далацәажәауа, автор абас иҳәеит: «Ажәлар ра­шәахк
арҿиаратә мычқәа, арҿиаратә иаҳагьы иарҵаулоит ацәа­
лашәарақәа, апоет иаԥиҵаран иҟоу ахаҿсахьа иаҳагьы еилыкка ибарҭахартә еиԥш мрахәагаҵас акы изақәнарԥхоит…
Сыҷкәынра санҭагылаз ауп ари… Аҟәантә Ҷлоуҟа автобусла амҩа сықәын, ааԥынра анҵәамҭахь инеихьан, аҽны
шоуран. Кындыӷ ҳаннеи, џьоук ҭыҵуан, автобус аангылеит. Акофҭа шкәакәа зшәыз аԥҳәызба қәыԥшк ҳмашьына
ашьҭахь ала дшааиуаз днаҳаҩсит, знык аҟарагьы ҳара ҳахь
даахьаԥшит, зегьы игәарҭеит ԥшӡакы, еинаалак шлакәыз. Уи
лхы лзынарханы днеиуан, аԥсуа рҵаҩратә техникум исыцалгахьаз, уажәы уи ақыҭан рҵаҩыс аус зуаз Қәеиза Лакәатааԥҳа. Ҩышықәсаҟа ҵуан дсымбеижьҭеи, сара сахь дхьаԥшыр,
ԥсышәак наласҳәарц сҭаххеит. Уи лхьарԥшра ззымариаз ани
кофҭа шкәакәа лакәын. «О, бара, уа инеиуа, кофҭа шкәакәа
зшәу!» сыбжьы налықәсыргеит, знык аҟара даахьаԥшзаргьы,
даанымгылт.

– 577 –

«О, бара, уа инеиуа!
Кофҭа шкәакәа зшәу!» налышьҭасҳәахит ҩаԥхьа, амашьынагьы ашырҳәа аҿынанахеит. Аԥҳәызба ссир сыбжьы лаҳазаргьы, дазхьамԥшит. Сгәыгәҭажьшәа сахьынхаз
сарҭынчуамызт амҩа сахьынӡақәыз, сахьнеишаз снеиаан­
ӡагьы ажәеинраала хиан. «Кофҭа шкәакәа» раԥхьаӡа
ианҭыҵуаз, иуадаҩыз аамҭақәа ирыхҟьаны ихыбжа-ҿыбжа­
ны иҭыҵит, аха ара акомпозитор даҭахымызт, ажәлар
ашәаны ирҳәо иалагеит. Излаҟалазеи уи? Уаанӡа абарҭ реиԥш
ацәаҳәақәа алан ажәлар рашәахк:
О, бара, уа инеиуа,
Кофҭа шкәакәа зшәу!
Арахь бааԥшишь, хаир бымбеит,
Ирҳәо бмаҳауеи?

Саргьы «Кофҭа шкәакәа» аԥысҵеит ажәлар рашәак ашәагеи
амотиви рыла, ҵакылагьы ажәлар ирҭахыз ранаҳәозшәа
иҟалеит сажәеинраала.
Ҩ-ажәак еихысҳәаалоит, убри аҽны сыбжьы зықәсыргаз,
аха знызаҵәыкгьы сара исызхьамԥшыз уи Кофҭа шкәакәа
сгәаҿы иаанлыжьит ахаан сара сзы ԥсра-ӡра зқәым ахаҿсахьа,
зны-зынлагьы иара сазхнымҳәыр амуа сҭанаргылт»*.
Иҟазшьарбагоуп, иазгәаҳҭарцгьы ахәҭоуп даҽакгьы. Ари
ажәеинраала автор ианиҩыз, данқәыԥшыз, ҩажәа шықәса
дырҭагылан, аха убысҟан иибаз, зацәажәарҭа имоуз аԥҳәызба
ссир лхаҿсахьа, иара ара хыхь иааҳгаз иажәақәа рҿы иҳәан
еиԥш, дазхнымҳәыр амуа дҭанаргылт, ҭаха инаҭомызт:
«Уахык ҵхыбжьон ԥхыӡла саԥхьа даацәырҵит уи Кофҭа
шкәаакәа, аха ажәак ласҳәаанӡа адыд сарҿыхеит. Уи аԥхыӡ
иазыскит ажәеинраала «Иҭабуп, адыд!»** – абас иҩуеит апоет
«Ажәеи ашәеи еилаӡароуп» ҳәа хыс измоу истатиаҿы.
Уажәы маҷк иадамзаргьы ҳнагәылаԥшны ҳаԥхьап ара
зыӡбахә иҳәаз ажәеинраала «Иҭабуп, адыд!». Уи апоет иҩит
ҳәа иаҵаҩуп 1960 шықәса. Усҟан иара ҩынҩажәи хԥа шықәса
дырҭагылан, «Кофҭа шкәакәа» аниҩыз ашьҭахь ҩажәи хԥа
* Шьынқәба Баграт. Иҩымҭақәа реизга. Ахәбатәи атом. Аҟәа. Ашәҟәыҭыжьырҭа
«Алашара», 2003 ш. Ад. 309–311.
** Иара уа, ад.311.

– 578 –

шықәса ҵхьан. Ажәеинраала жәаф цәаҳәа роуп иҟоу, аха
хатә сиужет кьаҿ амоуп. Автор (алирикатә персонаж) уахык
днышьҭалан дахьыцәаз, акыр шықәса раԥхьа илаԥш иҵашәаз,
аха зацәажәарҭа имоуз, ажәеинраала «Кофҭа шкәакәа»
зхиҳәааз ԥхыӡ дибеит. Аха аԥхыӡ аҿгьы цқьа лыхәаԥшыха
имоукәа иандыды, аҭҳарцәҳәа дцәырҳаны дҿыхеит. Ганкахьала, ихьааигеит адыд дахьарҿыхаз, аԥҳәызба ссир цқьа
лбаха ахьинамҭаз, аха даҽа ганкахьалагьы деигәырӷьеит, избанзар, лара мшаҽны данибаз еиԥш, ишырҳәало еиԥш, ашьеи
ахши еилаҭәо дшыҟац дыҟан, иара иҭахымызт дшышлахьоу
лара аҳәаха дахьӡар:
Саԥхьа дгыламзи уи кофҭа шкәакәа,
«О, Бара!» – зыԥшаара саҿыз!
Ҳанеиқәшәаз аҽны еиԥш дгылан дшамшамуа,
Ишызбац, лкофҭа шкәакәа лшәын.
Ак салҳәарц дашьҭан лгәы иауа-иамуа,
Избеит схахә ӡыш лылаԥш ахьшәын.
Дсымбеит сызхара о, адыд, адыд!
Сышԥаушьи, сыгәнаҳа зықәшәаз.
Аха ганкалагь иҭабуп, адыд!
«Ушԥашлеи!!» – лзымҳәакәа дахьцаз.

Абри анаҩсгьы жәшықәса ааҵхьан, апоет ныҟәараҳәа
1969 шықәсазы атәыла хара Италиатәи ақалақь Флоренциа
даныҟаз иҩит уи зхызҿсахьа цәырҟьацәырасуа иԥсҭазаара
зегьы иагәылганы иигаз аԥҳәызба нашана илызкны
ажәеинраала «Аԥсуа ԥҳәызба, Кофҭа шкәакәа». Уи аӡбахәгьы
иара аҵыхәтәан абас иҩуан: «Хараӡа Италиа, Флоренциа
ақалақь аҿы ҩаԥхьа сылаԥш дыҵашәоит Кафҭа шкәакәа,
аха ишыҟалац, дсызхьамԥшит, дныҵаҳа дцеит. Убри
алаԥшҵашәара иахылҿиааит, сажәеинраала «Аԥсуа ԥҳәызба,
Кофҭа шкәакәа». Уажәааигәа даҽа зныкгьы сазхьаҳәит уи
ахаҿсахьа, изҩит ажәеинраала «Ҩаԥхьа Кофҭа шкәакәа».
Абри аҩымҭала издыруада наӡаӡа ҳаиԥырҵыр уи маӡа-маӡа
исышьҭоу ахаҿсахьеи сареи?!»*
«Аԥсуа ԥҳәызба, Кофҭа шкәакәа» излаҳнарбо ала, Флоренциа ақалақь аҿы алирикатә персонаж (автор) илаԥш наз* Иара уа, ад.311.

– 579 –

хьысыз атәым ԥҳәызба ԥшӡа аҳаҷаҳәа дааигәалалыршәеит
ианагь игәы аҵа иҭаз, иԥсы злаханы иҟаз, ажәытә зны иибахьаз, игәы ҿызкаахьаз аԥсуа ԥҳәызба:
Исзымдыруа бара аԥҳәызба,
Лсахьа цәырҵит ба банызба,
Наунагӡа сара исыцу,
Сахьцалакгьы сгәы зызҿыцу,
Сыҷкәынрагьы зыргәаҭеиз,
Санышлагьы сзырԥеиԥеиз,
Лара, лара, насыԥ шкәакәа,
Аԥсуа ԥҳәызба, кофҭа шкәакәа!

«Ҩаԥхьа Кофҭа шкәакәа» (1985 ш.) ала ихыркәшоуп
ари аԥҳәызба нашана лхылҿсахьа аарԥшра иазку ажәеин­
раалақәа. Уи алирикатә персонаж (автор) изы длаԥшҵашәара
мацараны дшыҟоугьы, адунеи хаарас, ԥшӡарас иамоу
лакәны, уи дасимволны наунагӡа даанхар иҭахуп:
Бкофҭеиԥш бразҟы шкәакәаз бара!
Еиқәаҵәоу зегь быҟәгаз хара!
Наунагӡа сыԥсы ззынхо,
Быҟазар ауп амра ахькаԥхо,
Быҟазар ауп бара бзанҵы,
Гәыкра цқьала агәы еисуанаҵы!
Бхаҿсахьа ссир, ԥсра-ӡра зықәӡам,
Адамра иҭагылазарц сҭахӡам.

Цқьа ҳазхәыцып, избан, иараби, апоет еиуеиԥшым
ашықәсқәа рзы (данқәыԥшызгьы, иарԥысразгьы, иқәрахь
даннеигьы) абысҟак ихҭакны ажәеинраалақәа акымкәа,
ҩбамкәа (ԥшьба) изазикзеи илаԥшҵашәароу аԥҳәызба на­
шана лхаҿсахьа? Иааркьаҿӡаны иаҳҳәозар, абри ала иара иҭа­
хын ауаҩытәыҩса иреиӷьу ицәанырра – абзиабара цқьазарц,

– 580 –

иҳаракызарц, иԥсҭазаара аханатә аҵыхәанӡа иагәылганы
игазарц, абзиабареи аԥшӡареи ааицрымшәо еицызарц
шрыхәҭоу ааирԥшырц. Абзиабара идеал ҳаракызароуп, ианагь
романтикала ишьҭыхзароуп, ихьчалатәуп, иахӡыӡаалатәуп,
еиҷаҳалатәуп.
***
Апоет илирикатә персонаж ианагь дыԥшааҩуп, аԥсҭазаа­
ра гәацԥыҳәарыла дазыҟоуп. Иара изы иҿыцуп, амаӡақәа
хиртлоит, иибо, иаҳауа зегьы ҿыцбарахуп, ихы игәы азҭоуп,
оптимизмла дҭәуп. Еилыхха иҟоуп, ицқьоуп ихәыцрақәа.
Аԥсҭазаара ианагь иагым аҟыбаӡыбақәеи, агәырҩақәеи,
ахьаақәеи, алахьеиқәҵарақәеи раасҭа дзыргәырӷьашеи алашареи еиҳа дрымҽхакны дрымоуп, ауадаҩрақәа бжеиҳан
лафла ихигоит, ирониа ҳасабала дырзыҟоуп. Амаҷ усгьы
игәалаҟара шьҭнахуеит, уимоу ҽнак еизигаз аҟәынџьҵәҟьа
анибылуагьы иахылҵуа алашара, алашьцара иахьалԥхо игәы
шьҭнахуеит.
Абри аганахь ала иҟазшьарбагоуп ажәеинраала «Сара
сгәырӷьоит, сара сыԥоит…»
Сара сгәырӷьоит, сара сыԥоит,
Шьҭа хәылԥазуп, ашәшьы хылоит.
Са стәаӡамызт иахьа ҭынч,
Са еизызгеит ҳамх аҟәынџь!
Уара уҟәиа, уара уҷиа,
Сара еиқәысҵаз абарбанџьиа,
Хәылԥыеҵәа еиԥш наҟ хара,
Уаҿыз нас акаҷҷара.

Баграт Шьынқәба илирикатә персонажи неиҩымсрыда
абзиеи, аҳаракыреи, аҽышьҭыхреи дрызхәыцуеит, игәыӷра­
қәеи игәҭакқәеи хара игоуп, ихәыцрақәа, ихшыҩҵакқәа
икәшамыкәша иҟоу ауаа (изааигәоу, ицәыхароу) рыгәцаракра
иазкуп. Абзаиабара шуадаҩу, ишымариам, ишмардароу
идыруеит, аха аԥсыҽра иҽамҭакәа, аҟазшьа ӷәӷәа аарԥшны,
иуадаҩу дацәхьамҵкәа абзиарахь акылсра иҽанишәоит. Абар
ари ахшыҩҵак «ырхәмарны», «ирмаананы» ажәеинраала
«Аԥхыӡ» аҿы ишҳәоу:

– 581 –

– Снеиуан ҽыхәа иаҵәак сақәтәаны,
Сан, измааноузи, сан?
– Уахысит ухәыҷра харҭәааны,
Уарԥысра уқәлеит ауп, нан.
– Сҽы цон ҩадарак иаҿаланы,
Сан, уи змааноузи, сан?
–Абзиабара енагь иҩадарами,
Абзиабара зԥеиԥшхаша, нан.
– Шҭак аҿы сахьнеиз сҽыжәларцы,
Аџьар жәпа срылаԥшит, сан?
– Зегьы ирҭахуп абзиа улҵрацы,
Уаԥсаха сыҷкәын заҵә, нан.

Апоет илирикатә персонаж илашоу аганқәа еиҳа ибон,
еиҳа ихшыҩ азишьҭуан ҳҳәоит, аха аԥсҭазаара гәырӷьара
мацарала ишзымҩаԥымсуа ауимдырхуа. Апоет ауадаҩрақәа
данрықәшәагьы, илахьеиқәҵагоу ахәыцрақәа даныхҭаркгьы,
агәкажьра иҽеиҭом, абаагәареиԥш дзықәгәыӷуа абџьар
имоуп. Уи бзанҵы дзымжьо, имеижьо ипоезиа ауп. Уи
ус шакәу иқәрахь даннеигьы, акырџьара иҳәақәеит, аха
данқәыԥшызгьы хьаҳәхьачрада ирҿиаратә мчы дшақә­гәыӷ­
уаз, агәра шигоз аабоит:
Са схәыцрақәа зны исыцәҟьалоит,
Агәыԥҵәара неишьҭаҵо.
Амшын хәыцра сыхнагалоит,
Саԥхьа еишьылӡа егьсымбаӡо.
Исызцәырҵуа, исгәыжьжьагоу,
Бџьарсгьы изнеиуа сызҭахым,
Сгәамчи сымҩеи ирымрахәагоу –
Уи споезиоуп, шәахәа зхым!

(Ажәеинраала «Са схәыцрақәа зны исыцәҟьалоит».
1939 ш.)

Баграт Шьынқәба заанаҵтәи ипоезиа ҳаналацәажәо,
ҳалаԥш иҵашәо, насгьы акыр иҟазшьарбагоу ҷыдарак азгәас­
ҭар сҭахуп. Аԥштәы шкәакәа хҭакны ишимаз еиԥш, ианагь
ажәлар, аԥхьаҩцәа, азыӡырҩцәа иргәаԥхашаз, ирыдыркылашаз, рыгәҭакқәеи ргәазыҳәарақәеи зҳәашаз, изныԥшышаз
ашәа аԥҵара дазгәышьуан. Насгьы еиуеиԥшым аамҭақәа рзы

– 582 –

иаԥиҵаз акыр иҩымҭақәа рҿы ажәа «ашәа» лассы-лассы ихы
иаирхәон. Уи ажәа иҳәацыԥхьаӡа иҿыцу џьара акы ала ихы
иаирхәон, иҿыцу ҵакык аиҭон. Ҿырԥштәыс иааҳгозар, апоет 1930 шықәсазы ажәлар рҳәамҭа иаҿырԥшны ииҩыз (уи
аԥхьаӡатәи ауп, авторгьы жәаха шықәса ракәын ихыҵуаз)
«Ажәытәтәи агара ашәа» аҿы аԥшқа ирҟәымшәышәны, ирхааны дихцәажәоит, аԥсуа анацәа ржәытә агара ашәақәа
рпоетика амацара акәымкәа, рлексикагьы дақәшәаны ихы
иахьаирхәаз иҷыдоу ахаара аҵаны иҟалеит. Аԥшқа дҭынчны,
дҭахәхәа дыцәазар, акы дамыргәамҵуазар ауп ан лзы насыԥс
иҟоу, гәахәарас илымоу. Насгьы алакә аҟны еиԥш, нашанала
изҳар лҭахуп. Ажәеинраала еиҿартәуп иласны, азҵаарақәеи
урҭ рҭакқәеи рыҟаҵареи аформала:
– Уа абри арԥыс дыцәоума?
Игара лас ҭынчума?
– Уа дыцәами, дыцәоуп,
Ихам хәыҷы цыӷцәоуп:
– Дыцәоу, дмыцәоу сыздырам,
Аха усгьы дҵәыуам.
– Уа рыбнагьы игәыми,
Уа рыбнацәа дыцәами.
–Уа абри арԥыс дыцәазар,
Бара ишыбҳәо дыҟазар,
Уа иҿыхара базыԥшыз,
Ала аалырҟьан аҽа зшьыз,
Уа абри арԥыс иакәымхои,
Шықәсык ала дхаҵамхои!

Уажәы маҷк ҳҽазааигәатәны ҳахәаԥшып ари ажәеинраа­
ла апоет ианаԥиҵаз ашьҭахь фышықәса ааҵхьаны ииҩыз,
лассы ажәлар ирылаҵәаз, еицырдыруа иҟалаз «Агара ашәа»
(1936 ш.). Хыхь ҳзыхцәажәаз еиԥш, араҟагьы ажәеинраала
ҟа­ҵоуп ажәлар ргара ашәақәа ршәага-загеи рритмикеи
ина­қәыршәаны. Аха араҟа автор иҩымҭа аҵакы даҽакӡоуп,

– 583 –

аамҭа ҿыц, абзазара ҿыц иадҳәалоуп, аамҭа ҿыц абжьы ахоуп, ааглыхратә қалақь Тҟәарчал аргылара атема ссиршәа
иала­игӡеит. Автор ари ажәеинраала аниҩыз аԥсуа шәҟәы­
ҩҩцәа аӡәырҩы Тҟәарчал аргылара атема хҭакны ирыман,
акритик Ш. Инал-иԥа иҳәан еиԥш, «ари усҟан ҿыцбараха ирбон, аӡәырҩы рызгьы модашәа иҟан*. Акритик «Агара ашәа»
далацәажәауа, ииашаны абас азгәеиҭеит: «Апоет ирацәаны,
егьырҭгьы ирҿиамҭақәа реиԥш ари ажәеинраалагьы еиҳарак
иҭызго арифмақәа раҵкысгьы ианаалаша аритмика, амелодиа ауп, насгьы агәҭакы нагӡаны изҳәаша, зҭыԥ аҿы иҟоу
ажәа лыԥшаахқәа роуп. Абарҭқәа роуп уи ажәеинраалақәа
зырԥшӡо, амузыка бжьы хаа рхызҵо»**.
Тҟәарчал ақалақь аргылара иазкны Баграт Шьынқәба
«Агара ашәа» анаҩсгьы акымкәа, ҩбамкәа ажәеинраалақәа
аԥиҵеит («Абахә ҳажәлоит», «Асалам», «Арацәаҵхҩы»,
«Хәылбыҽхатәи ахәыцра» уҳәа убас егьырҭгьы). Аха урҭ
зегьы рсахьаркыратә ҳаракыра еиҟарам. Иҟоуп акыр
иԥсыҽқәоугьы. Убас шакәугьы иҩашьаӡом абаҩхатәра змаз
апоет инапы ишыҵыҵыз, насгьы дара зегьы ирныԥшуеит
ӷьеҩла аусура апафос. Усҟантәи ауаажәларратә гәалаҟара
зеиԥшраз инақәыршәаны акыр жәеинраалақәа иргәылганы
игоуп ауаҩы аԥсабара шиԥсахуа, ишеиҭеикуа, уи амчқәа
дыриааины инапаҿы ишааиго аидеиа. Насгьы акыр
иҟазшьарбагоуп Тҟәарчал иазку Баграт Шьынқәбеи Леонти Лабахәуеи раԥҵамҭақәа акыр еиқәҿырҭуеит уҳәартә
иахьыҟоу, ирхоу рыбжьы еизааигәоуп уҳәартә иахьыҟоу.
Ҿырԥштәыс иааҳгозар, Баграт Шьынқхба иажәеинраала
«Абахә» ҳажәлоит» ҵакылагьы, аҩышьа аформа аганахьалагьы Леонти Лабахәуа иҩымҭақәа угәаланаршәоит. Ара
автор иаҳирбоит аӷьеҩ усуцәа лаӷәымла абахәра ԥыххаа
ишықәырҵо, ашьхара иаҿыганы амҩа ҭӷәыхаа ишыҟарҵо:
Алҩа еиқәара ԥшьаала ихыҵуан,
Ахра игылаз иҽырбо,
Зынӡа иԥыххаа уаҟа ирымҵан,
Аӷьеҩ уаа иԥырҽуан еиҟәырԥо.
* Инал-иԥа Ш. Д. Аԥсуа литература аҭоурых аҟнытә. Аҟәа 1961 ш. Ад. 334.
** Иара уа, ад. 335.

– 584 –

Ҳамч иаԥгыло хаҵа дыҟам,
Ашьха рхаҳтәуеит иаҳҭаххар.
Ари лакәым, уасырҳәыгам,
Адәыӷба аҿысышт Лашькьындар.

Усҟантәи асовет уаа ргәалаҟара, ргәыӷрақәа зеиԥшраз,
ентузиазм дула аус шыруаз аарԥшра иазкуп, иара убас,
ажәеинраала «Арацәаҵхҩы». Ара автор ишиашоу иҳәоу
абжьгаратә формала аусуҩы инапы злаку игәы азҭеиҵеит:
Уасла, сҩыза, убас!
Ахаҳә ашәыгәра унас!
Ашьанҵа еимыцҟьо,
Амца хәыҵҟьо,
Уцала!
Сҩыза уасуа унеи!
Уаԥхьа рацәоуп, еи!
Тоннала иԥуҽуа,
Ицырцыруа
Иаагала!

Арҭ ажәеинраалақәа ахаҭабзиара шрыгымгьы, «Агара ашәа» зегьы ирылукаартә иҟоуп. Тҟәарчал иазку Баграт
Шьынқәба егьырҭ иҩымҭақәа акы еиԥшым.
Араҟа ан агара ашәа анылҳәо ҵхуп («аҵх еимыггон»), аха
лара лгәыӷрақәа, лыгәҭакқәа, лыхшыҩҵакқәа зегь лашоуп,
агәалаҟара бзиа дышьҭыхны дамоуп, насыԥла дҭәуп. Хыхь
маҷк зыӡбахә ҳалацәажәоз «Ажәытәтәи агара ашәа» аҟны
еиԥш, араҟагьы ан лхәыҷы изы аҭынч ԥҭазара лҭахуп, аҭынчра
зегь реиҳа иалкаауп, уи ангьы, авторгьы зыхӡыӡо, изеиҷаҳауа
акоуп. Ажәеинраала актәи аа-цәаҳәак аԥсабара асахьақәа
аԥсы рхаҵаны, илахҿыхны, ауаҩытәыҩса игәы аздырҳартә
раарԥшра иазку, урҭ рыла ихацыркуп аҩымҭа. Ишыҵхугьы,
иҭыху асахьақәа зеиԥшроу ала, аԥхьаҩ абӷьааҳәа дхырхуеит,
игәалаҟара шьҭырхуеит, иссиру, иблахкыгоу, игәырҭынчгоу
дунеик ҿыцҳҳараӡа дналадыырԥшуеит:
Аҟармара ыцәан ҭынч ԥшьшьала,
Аҵх еимыггон.

– 585 –

Иҵҟьан ажәҩан ӡыжьԥштәыла,
Митәыбла лбааҷҷон.
Амза хәмаруа, ахра иахысуа,
Алаԥш ахнаҟьон.
Аалӡга хьшәашәа, аиҩхаа иҭысуа,
Ацыԥхь канаҟьон.

Ажәеинраала акомпозициа злаҟоу ала, автор абарҭ
ацәаҳәақәа рнаҩс ауп дмыцәакәа агара иадтәаланы ашәа
зҳәо ан лыӡбахә анаацәыриго:
Ԥҳәыск дмыцәа лымацара
Ҩныкаҿ ашәа лҳәон.
Лысабигьы ҭынч агара
Илацәа еиқәнаԥсон.

Еиҭасҳәахуеит, ан лгәыӷырҭа ду – лыԥшқа изы зегь
реиҳа илҭаху аҭынчроуп. (Ари ажәеинралааҿы ажәа «ҭынч»
еиуеиԥшым аконтекстқәа рҿы ԥшьынтә ахархәара амоуп).
Ан лыԥшқа иахь илымоу агәбылра, лыбзиабара ҳәаак амам,
бзиарас иҟоу ҳәа иаалдыруа зегьы иара идылкылоит, урҭ
рцәа ихылкаауеит. Уи дзеиԥшылтәуа, дыздызкыло зегьы
лашарбагоуп, аԥхара рхылҵуеит, иара дгәазырҳагоуп, ла
лзы дыхьӡырҳәагоуп, дмырхәагоуп, илақәа иҭыԥхо ла лзы
иқаруоуп, ахьшьыцба аблақәа иреиԥшнылшьалоит, дфелдышь ԥҵәахоуп, дышәҭуп, ихахәы барфынуп, ҳәыҳәи ҵыси
рашәа тәоуп, избанзар асаби ицәара ргәаԥхоит:
– Сиеҵә шаша, шьыри ҭали,
Сыҷкәын ахьӡыркы!
Са смыргәаҟкәа ацәа уҭали,
Сымра, сгәыкы!
Убла ҭыԥха қаруа шами,
Ахьшьыцба ахаҭа,
Ухәда шкәакәа сакәыхшами,
Шәҭышуп уцәарҭа.

– 586 –

Сфелдышь ԥҵәаха, сышәҭ аԥштәыла,
Уцәар иузҳап,
Убарфын хахә еинышәшәыла,
Иҵегь иԥшӡахап.

Традициала ажәлар ржәытә гара ашәақәа ишырҟазшьоу
еиԥш, араҟагьы ан лыҷкәын ддухар дзеиԥшрахарц илҭаху,
лгәазыҳәарақәа аҳәоит. Гәазыҳәаран илымоу аамҭа ҿыц
иашьашәалақәоу роуп. Ажәытә гара ашәақәа рҿы ан
лыҷкәын ддухар дҽыбӷа ҟазаны, аӷа диҿагыланы деибашьуа,
дгәымшәаны, аиааира игартә дҟаларц лҭахызҭгьы, мамзаргьы дшәарыцаҩ бзиахарц, аԥслаҳә мҩас абла ҭихуа дҟаларц
лҭахызҭгьы, араҟа ан гәазырҳагас илымоуп лыҷкәын аҭынч
нхараҿы дӷьеҩны аус иуа дҟаларц, ишахтиору, адгьыл
дхәыҵаланы аӷьеҩҳәа аус зуа, зҩызцәа ираԥызго иаб имданы, иагьиаԥигартә дҟаларц:
Раса махәҵас уҟатароуп,
Амза еиԥш укаҷҷа!
Уаб иусқәа имудароуп,
Арԥыс еилфаҷа.

Аформа аганахьала, аиҿкаашьала, акыр ирзааигәазар­
гьы, ҵакыла ихазӡоуп, ара уажәы хыхь ҳзыхцәажәақәаз агара ашәақәа ҩба зынӡа иреиԥшӡам Баграт Шьынқәба 1940
шықәсазы ииҩыз ажәеинраала «Амҳаџьыраа ргарашәа».
Аԥхьатәиқәа ҩба гәырӷьарылеи, насыԥлеи, гәыӷрылеи
иҭәызар, ари аҵыхәтәантәи лаӷырӡышала икәабоуп, атрагедиа ду иазҳәоуп.
Ишдыру еиԥш, еиуеиԥшым аҭоурыхтә хҭыс џьбарақәа
ирыхҟьаны, XIX ашәышықәса аҩбатәи азыбжазы мчымхарыла аԥсуа жәлар еиҟәшахеит, рӷьырак хырҵәаны амшын­
нырцәҟа, Ҭырқәтәылаҟа иагеит. Уа иахьнанагазгьы арыцҳара
дуқәа ирықәшәеит, џьара ҭыԥкаҿ еидгәыԥланы еиланхо
акәымкәа, иԥсаҟьахеит. Аамҭа ԥыҭк аниас џьоукгьы Балканҟа
(Болгариа), Мысра, Шьам, Бырзентәыла уҳәа хара­бӷьара
иалаԥсахеит. Ари атрагедиа дуны иаҳзыҟалеит аԥсуа етнос
иаиуоу ауааԥсыра зегьы. Уи ахҭыс амҳаџьырра ҳәа иашьҭоуп.
Абри ахҭыс иҳаннаҵаз ахәра бааԥс иахьагьы рӷьашьа
амамкәа иҟоуп. Амҳаџьырқәа рхылҵшьҭра иаиуоу аԥсуаа

– 587 –

иахьа уажәраанӡагьы рҭоурыхтә ԥсадгьыл иазыхынҳәыртә
изыҟамлеит. Иԥсабаратәуп аԥсуа шәҟәыҩҩцәа аханатәгьы
амҳаџьырра атема хьаас иахьрымоу,иара иазкны хыԥхьаӡарала
имаҷымкәа аҩымҭақәа ахьаԥырҵахьоу. Иаҳгәалаҳаршәап
Самсон Ҷанба иҭоурыхтә драма «Амҳаџьыр», Миха Лакрба
идрама «Данаҟаи», Гьаргь Гәлиа иповест «Асас еиқәаҵәақәа»
уҳәа убас иҵегьы. Баграт Шьынқәба иакәзар, ирҿиаратә
мҩаҿы амҳаџьырра атема акырынтә дазхьаԥшхьан, ианагь
гәҭыхас иман. Аиаша ҳҳәозар, Аԥсны анҭыҵгьы акыр хара
иара деицырдыруа дызлаҟаз ироман «Ацынҵәарах» ала
ауп. Ишдыру еиԥш, уигьы амҳаџьырра атема иазкуп. Иара
убас амҳаџьырра атема ироман «Ахаҳә еиҩса» аҿгьы акыр
инарҭбааны далацәажәеит, насгьы ашәҟәыҩҩы иԥсҭазаара
аҵыхәтәантәи ажәашықәсқәа рзы ииҩыз астатиақәеи,
еиуеиԥшым аинтервиуқәеи, аизарақәа рҿы дықәгыланы
данцәажәози амҳаџьырра азҵаара еиуеиԥшым аганқәа
дрыхцәажәеит. Абри атема уадаҩ, атема лахьеиқәҵага
иазкны Баграт Шьынқәба аԥхьаӡа ииҩыз ауп ажәеинраала
«Амҳаџьыраа ргарашәа».
Ари аажәеинраала ахаҭа ажәақәак ахысҳәаауеит ҳәа
салаганӡаа уи аԥҵашьа шыҟалаз атәы ҳазааҭгылар сҭахуп,
избанзар, акы – аинтерес агым, ҩба – автор ихаҭа аҵыхәтәан
акырынтә иҳәақәахьан акьыԥхь аҿы.
«Амҳаџьыраа ргара ашәа» иахьа ҳанаԥхьо, ма ашәаны
ианырҳәо ҳаназыӡырҩуа џьара изакәызаалак политикатә
вбак адаабалартә иҟам. Ус еиԥш акгьы гәҩарас иҳауам, аха
автор ианаԥиҵаз (1940 ш.) аамҭазы уи аҵакы иазкылыԥшуаз
џьоукы рхы рыхнахит. Политикала ииашам, аԥырхага
ҟанаҵоит ҳәа иԥхьаӡаны акьыԥхьра уадаҩхазаап. Насгьы иара
иалхны, иақәнагоу, иашьашәалоу, аидеиа ссир азыԥшааны,
еиқәыршәаны акомпозитор Иван Лакрба ианыҟаиҵагьы, ансамбль арепертуар алаҵара азин рырымҭазаап.
Аҟәыҵәа иаазго дуцәазаргьы, абри ажәеинраала аҩра автор игәазырԥхаз, иҵазҳәаз, ишыҟалаз, ҿыҵгас иаиуз ихаҭа
ишиҳәаз истатиа «Ашықәсқәа рышьҭа» аҟнытә ҳаԥхьар
сҭахуп. Уа Баграт Шьынқәба излаиҩуаз ала, Қарҭ аспирантура
данҭаз акәын. Аҵареи арҿиара ауси еиласыгӡоит ҳәа даҿын:
«Схатә ҩымҭақәа раԥҵаразы зынӡа имаҷӡан саамҭа, ажәа
ишалоу еиԥш, схы амца аркызаргьы арцәаха сылшомызт.

– 588 –

Аҷкәынра сҭагылан, абзиабаратә лирика ажәеинраалақәа
иаҳа исыманшәалан, егьызҩит жәабаҟа рҟынӡа. Иара убысҟан
ауп ианызҩыз «Амҳаџьыраа ргара ашәа». Иахәҭазар ҟалап
уи аҩымҭа аҵыхәала ҩбаҟа ажәа. Қарҭ џьарак ҳаицынхон
аҭоурых ҟәша иҭаз аспирант Баӡ Бигәааи сареи. Уи Аԥсны
аҭоурых азы архивқәа рҿы аус ахьиуаз иԥыхьашәеит
амҳаџьырра аҵыхәала маҭәарқәак. Урҭ ирҳәон: англыз
ӷбақәак амҳаџьырқәа Ҭырқәтәылаҟа ргаразы агаҿа иаад­
гылан, иазкуаз ҭартәаны амшын агәахьы ианынаскьалак,
апалуба ҭабгон, уа иақәтәаз зегьы амшын аҵахь ицон. Аӷба
егьҟамлаӡазшәа ҩаԥхьа агаҿа иаадгылахуан. Уи анаҩс Б.
Бигәаа иман сахьак: амҳаџьыр ан иԥсыз лхәыҷы длымхны аҭырқә матросцәа амшын дшарҭоз унарбон. Абарҭқәа
санрыԥхьа, санрыхәаԥш ашьҭахь ауп агарашәа аҩра нап анасыркы. Аха акьыԥхьра уадаҩхеит. Еиҳарак џьоукы рхы рыхнахит абарҭ ацәаҳәақәа:
Уандухалак, Амшын Еиқәа
Ур, уҩныжәқәа имыӡӡахьоу,
Аҟарма рыҟәных архышьнақәа,
Амца еиқәуҵап ицәахьоу.

«Амҳаџьыраа урыԥхьоит арахь, уи шәарҭоуп!» рҳәон урҭ.
Саргьы уаҳа сашьҭамлеит, аха сажәеинраала аӡәык, ҩыџьак
ихҩылаан ирыман. Ишыҟалаз сыздыруам, ари аҩымҭа
иԥыхьашәеит ашәақәа раԥҵаҩы Иван Лакрба. Игәы иахәазар
акәхап, длатәан амузыка иҩит. Аԥсны АССР ашәаҳәаареи
акәашареи рансамбль арепертуар иалеиҵарцгьы иҭаххеит.
Аха, изхәарҭоузеи, ашәа атекст шьақәырӷәӷәам. Иван Лакрба
игәы иҭеикит уеизгьы-уеизгьы абри ашәа ацәыргара.
Ҭагалан 1940 шықәса рзы СССР Анаукақәа Ракадемиа
Қырҭтәылатәи афилиал, Аԥсуа институт адиректор А. М.
Ҷоҷуа икабинет аҿы ирацәаны иҟан саси ԥшәымеи асессиа
иалахәыз ауаа, академик С. Џьанашьиа днарылаҵаны. Иван
Лакрба ихы иаирхәеит абри аиқәшәара. Ичамгәыр иманы
ашьшьыҳәа уахь дныҩналеит. Зны дырзаԥхьеит ажәеинраала
атекст, нас ачамәыр ианҵаны ирзиҳәеит.
Ашьҭахь, иара И. Лакрба ишсеиҳәаз ала, акабинет аҿы иҟаз
зегьы ргәы иахәеит,зылаӷырӡ аахаҟәҟәалақәазгьы ҟалеит.

– 589 –

– Ԥсыхәа амаӡами абри ашәа зегьы ираҳартә еиԥш
ацәыргара? – днарыдгылеит Иван.
«Амузыкагьы ажәеинраалагьы бзиоуп, сара сгәанала
ԥырхага амоуроуп!» – иҳәеит зегь раԥхьаӡа С. Џьанашьиа,
ажәеинраала ааимхны ииҳәаз ажәақәагь наниҵеит, инапгьы лаҵаиҩит. Егьырҭ иҟазгьы инақәдырӷызит. Иван Лакрба
дгәырӷьаҵәа, иҭабуп ҳәа нараҳәаны дындәылҵит. Уинахыс
игәы иҭакыз анагӡара мариахеит»*.
Ара ҳзыхцәажәо ажәеинраала аҩра ҿыҵгас иаиуз маҷк
даҽакала, аха еиҳагьы конкретла иҳәеит 1995 шықәса
абҵара мза 10 аҽны Аԥснытәи аҳәынҭқарратә университет аизарақәа рымҩаԥгара азал ду аҿы дықәгыланы дан­
цәа­жәозгьы. Уи аҽны уа имҩаԥысит Аԥсны иааны иҟаз
мҳаџьыраа рхылҵшьҭра иаиуаз аӡәырҩы злахәыз аизара
ду. «Амҳаџьыраа ргара ашәа» аӡбахә ала автор иҳәеит акыр
дазааҭгыланы:
«1940 шықәса рзы, сара 23 шықәса ирҭагылаз, Қарҭ ақалақь
Абызшәадырра аинститут аҿы аспирантура сҭан. Апоезиеи
анаукеи еиласыгӡоит ҳәа саҿҿын. Аԥсуа бызшәеи аԥсуа жәлар
рҭоурыхи зныԥшуаз шәҟәык, документк саҩсыжьуамызт.
Ҽнак зны абиблиотекаҿ исымԥыхьашәеит «Истори­ческий
вестник» захьӡыз, 1891 шықәса рзы иҭыҵыз ажурнал. Уи
адаҟьақәа рҿы икьыԥхьын Николаи Ладариа (уи Шьариф
ҳәагьы иарҳәон) истатиа «На заре моей жизни» ҳәа хьӡыс измаз. Астатиа ахы инаркны аҵыхәанӡа 1876–1877 шықәсқәа
рзы иҟалаз амҳаџьырра акәын изызкыз. Николаи Ладариа
дшыхәыҷыз амҳаџьырра аӡхыҵра бааԥс даԥыхьашәеит.
Зыӡбахә цәыраагаз астатиа, ари ихигаз амыҟәмабарақәа
аазырԥшуа гәалашәароуп. Астатиа ҩуп урыс бызшәала,
еиҭагамкәа, иара уи абызшәала ҭыԥ заҵәык сышәзаԥхьоит.
Аха уанӡа шәхы аҟны иаажәгарц сҭахуп абри еиԥш асахьа: … Амшын Еиқәа еиҩыцәуа инеиуеит аҭырқәцәа рыӷба,
ипеипеи­уа иҭәуп ҳәсеи, хацәеи, хәыҷи, дуи аԥсуа мҳаџьырқәа
рыла, иара цоит Ҭырқәтәылаҟа ахы рханы.
Абар аҩадахьы зыӡбахә цәыраагаз астатиа ацыԥҵәаха
иҳанаҳәо:

Николаи Ладариа, амҳаџьырра џьаҳаным зыблақәа рыла
избаз, цәала-жьылагьы иԥызшәаз истатиа санаԥхьа, ҩымш
роума, хымш роума изуа, исҳәо акы сақәымшәо ахагацәа
реиԥш, суада хәыҷы сыҩнагьежьуан.
Нас снатәан изҩит ажәеинраала, иагьахьӡысҵеит «Амҳа­
џьыраа ргара ашәа». Ишдыру еиԥш, уи ажәеинраала
ҳкомпозитор Иван Лакрба музыкала еиқәиршәеит, аха уи
аамҭаз ауаа рышҟа ацәыргара мариамхеит.
Ажәлар раӷа Бериа ишьапырӷәӷәара еимазкуаз усҟантәи
Аԥсны аиҳабыра иалахәыз џьоукы ари ашәа аӡбахә анраҳа,
рхы аарыхнахит. «Амҳаџьырқәа Аԥсныҟа рырхынҳәра ауп
ари ашәа иҳанаҳәо! Изахьӡузеи, нас «уандухалак Амшын
Еиқәа ур…» Уи ҟалашьас иамоузеи?» Абас иаӷьуа – иԥсуа,
ажәеинраала зҩыз сара слаԥшықәҵаны инасышьҭалеит. Нас
уи ашәа ацәыргара ҟалозма, иҵарҟаца ашәқәа нахадыркит.
Аха ҭоурыхла иҵабыргу аиаша – ҵәахышьак амаӡам,
мышк ахы, мышк аҵыхәа иара иазалху аҭыԥ ааннакылоит».*
«Амҳаџьыраа ргара ашәа» иазкны абра автор ииҳәаз
иааркьаҿны еиҭеиҳәеит 1996 шықәса ииуль мза 1 аҽны апоет, аҵарауаҩ Омар Беигәаа инхарҭа – музеи Аҟәа аартра иазкыз ахәылԥаз аҿы дықәгыланы данцәажәозгьы».**
* Шьынқәба Баграт. Иҩымҭақәа реизга. Ахәбатәи атом. Аҟәа. Ашәҟәҭыжьырҭа
«Алашара»,2003 ш. Ад. 466–468.
** Иара уа, ад. 477–478.

– 591 –

Уажәы иара ажәеинраала атекст ҳнагәылаԥшып.
Хыхь ҳазлацәажәаз Баграт Шьынқәба иҩымҭа агара
ашәақәа ҩба гәырӷьарыла, насыԥла иҭәызар, ари аҵыхә­
тәантәи аҿы аҭырқәа иӷба аԥсуа мҳаџьырцәа рыла ирҭәны
амшын ихыхәхәала иахьцо, ан лыԥшқа длырцәарц илҳәо
ашәа гәырҩала иҭәуп, ишаҳҳәаз еиԥш, алаӷырӡ ахьыкәкәоит,
ашәа-мыткәмоуп, уазуп. Ажәақәа рацәаны иақәмырӡкәа,
аԥхьаҩ ицәа-ижьы ианырыртә, игәаҵанӡа инаганы
ирыцҳашьаратә цәанырра арҿыхаратә иҳәоуп урҭ ауаа харада-барада, рыԥсадгьыл иаҟәыганы изықәшәаз арыцҳара,
агәаҟра. Убас шакәугьы, ан зынӡа агәырҩа лҽаҭаны дыҟам,
лашәа уаҩы иаҵибаауеит лысаби ила лгәы шлырӷәӷәо,
лгәыӷрақәа уи ишидылҳәало. Уи илҳәо лажәақәа рыла
лыԥшқа диабжьоит амшыннырцә атәра изыԥшызаргьы,
иԥсад­гьыл ихаимыршҭырц иага аамҭа царгьы, дандухалак,
уи дазыхынҳәырц, иабацәа ицәахьоу рхәышҭаараҿы амца
еиқәиҵарц, урҭ ахьӡ зларгаз аҳәа кныхны иԥсадгьыл азы
иқәԥо раԥхьа днагыларц:
Уандухалак Амшын Еиқәа
Ур, уҩныжәқәа имыӡӡахьоу,
Аҟарма рыҟәных архнышьнақәа,
Амца еиқәуҵап ицәахьоу!
Асаба ақәтәа аҩны архәараҿ
Иубоит аҳәа мҩашьахуа,
Икных, икных! Уи ақәԥараҿ
О, изылшода иалшахуа.
***
Ҩажәижәабатәи ашықәсқәа рзы ҳлитератураҿы иԥсаба­
ратәны, зеиԥш тенденцианы иҟақәаз ируакуп ажәытәи
аҿатәи еиҿырԥшны, урҭ аки-аки контрастра рзеибауа
раарԥшра. Ажәытә зегьы ҽеим, аҿатә зегьы бзиоуп ҳәа
ашьа­қәырӷәӷәара атенденциа аполитикаҿгьы аӡәырҩы
ашәҟәыҩҩцәа раԥҵамҭақәа рҿгьы идекларативтәны ишыр­
цәыҟалоз еиԥш акәымкәа, Баграт Шьынқәба ипоезиаҿы
аҷыдара аманы ианыԥшуеит. Ажәытәра, аҭоурыхтә хҭысқәа
ус башамаша аушәақә инеилажьны, аиҿырԥшра мацаразы дрылацәажәомызт. Апоет аҭоурых дазхьаԥшуан, ижәлар
гәакьа ирхыргахьоу агәаҟрақәеи рмилаҭтәи рсоциалтәи

– 592 –

хақәиҭразы рықәԥареи зеиԥшраз ҳхамыршҭырц, ԥхьаҟатәи
алахьынҵа ианагь ҳазхәыцларц, ҳаиҷаҳаларц. Насгьы
ажәытәра зегьы неиԥхьаҳәҳәаланы мап ацәкра гәҭакыс
имамызт. Егьырҭ зегьы реиԥш, Баграт Шьынқәбагьы Асовет мчра ахақәиҭра ҳзаанагеит ҳәа ишиԥхьаӡозгьы, уи
иазкны ажәагәаҩала мацара адифирамбқәа рҳәара акыр
иҽацәихьчон. Ажәытәи аҿатәи реизыҟазаашьақәа акыр
еиуеиԥшым рганқәа аарԥшуп ажәеинраалақәа рҿы: «Хәыц­
рақәак Аҟәазы», «Хәылбыҽхатәи ахәыцрақәа», «Дунеи
иахьӡеит алашьцара…», «Лыхны ашҭаҿы».
Ҿырԥштәыс иалкааны иааҳгозар, «Хәыцрақәак Аҟәазы»
ҳәа хьӡыс измоу ажәеинраалаҿы апоет далацәажәеит Аԥсны
аҳҭнықалақь аамҭа кьаҿк иалагӡаны аҿыц цәа шахалаз. Иара
ижәытәтәуп, акырӡа ахыҵуеит («Уа уқәра зҵазкуа Диоскуриа
ацәымзоуп»), агәаҟрақәагьы арымӡаа ахнагахьеит («Иухугаз агәаҟра уқәра еиԥш ирацәоуп»), аха шьҭа ажжәытәеиԥш
алахь, ара игылоу аҩнқәа аҩаза рхьыкәкәа иҟам («Избом
уи агаҿа, жәытә злахь еиқәыз») Аҟәагьы иара авторгьы
еиқәлацәоуп ҳәоуп ишиԥхьаӡо:
Аха, мап, иуныԥшуам ақәра ҵаула,
Са сеиԥш уқәыԥшуп, ҳарҭ ҳақәлацәоуп!
Баграт Шьынқәба аханатә дцәырҵит милаҭтә поетк
иаҳасабала. Хымԥадаа, инаҵшьны иазгәаҭатәуп иара ирҿ­
иамҭа анаҩстәәи аетапқәа рҿгьы амилаҭтәра тенденциа хаданы ишизаанхаз. Хыԥхьаӡара рацәала иажәеинраалақәа,
ипоемақәа, ибалладақәа, иажәабжьқәа, иповест, ироманқәа,
ипублицистика… иаашьҭыхны ҳназыԥхьалак иарбанзаалак амилаҭтәра рныԥшуеит, аԥсуа цәа рхуп. Аха амилаҭтәра
изакәызаалак џьара акала иаԥырхаганы ҳәа иҟамлеит,
иара ирҿиамҭа аинтернационалтә идеиақәа нарҭбааны
ианыԥшырц азы. Иара дмилаҭтә шәҟәыҩҩын анаҳҳәо, иаанаго ахадаратә ҟазшьа абри ауп: ирҿиамҭаҿы аԥсуа милаҭтә
культуреи адунеитә культура аихьӡарақәеи еихьырԥшны
рыҟаҵара илиршеит. Адунеи зыргәаҭеиуа азҵаара дуқәа
(иаҳҳәап, аҭынчреи аибашьреи реиԥш иҟақәоу) аԥсуаа
рыԥсҭазаареи, рҭоурыхи, ԥхьаҟатәи рԥеиԥши, рлахьынҵеи
азхәыцра иадҳәаланы иахьааирԥшуаз ауп апоет дмилаҭтәны,

– 593 –

дагьинтернационалтәны
дҟазҵаз.
Баграт
Шьынқәба
ирҿиамҭаҿы амилаҭтәреи аинтернационалтәреи аки-аки
еиԥықәсло, ма џьарамзар-џьара еиҿагыло иаабом, ианагь
еинышәаны, аки-аки еиқәшәоны, ихеибарҭәаауа, иҭибаго ауп
ишаабо. Апоет заанаҵтәи илирикагьы ибзианы ианыԥшит
ирҿиамҭа анаҩстәи аетапқәа еиҳа-еиҳа зымҽхак ҭбаахаз,
иҵауланы, ганрацәала ицәыргахаз аинтернационалтә
мотивқәа. Заатәи иаԥҵамҭақәа рҿгьы иаҳԥылоит, иаҳҳәап,
ажәларқәа реиҩызара азышәаҳәара иазку ажәеинраалақәа
акымкәа, ҩбамкәа («Қырҭтәылахь» (1937 ш.), «Шоҭа Русҭавели
иахь» (1937 ш.) уҳәа уб. иҵ.
Асовет Еидгыла ахаан аинтернационализмра бираҟ ҳа­
са­бала ишьҭыхӡаны, уажәы-уажә ирҳәозҭгьы, иазышәа­
ҳәозҭгьы, уи аҳәынҭқарратә система анеилаҳа аахыс, ажәа
«аинтернационализм» иҽеим, иҵоурам, инегативтәу акы
акәушәа аӡбахә аҳәара еихсыӷьит. Аха ажәларқәа реиҩызара
арыӷәӷәара, уи аидеиа азышәаҳәара ус баша аамҭалатәны
иниаҩрны ицо акы акәым. Ажәларқәа еиӷазтәуа, еиҿазыжьуа,
еибацәымӷны иҟазҵо зхы зкәачроу, ауааатәыҩса ираӷоу
аполитикцәа роуп. Ауаатәыҩса ари адунеи ианыӡаарц,
иқәибахырц,
иқәнибарҵәарц
рҭахымзар,
ажәларқәа
реиҩызара, реидгылара, реилибакаара, ҳаҭыреиқәҵарала
реизыҟазаара аидеиа дмырӡроуп. Абасала ҳазхәыцуазар,
егьырҭ аӡәырҩы ҳашәҟәыҩҩцәа реиԥш, аинтернационализм
иазку, уи зныԥшуа Баграт Шьынқәба иҩымҭақәа раамҭа
цеит ҳазҳәом, мап ҳазрыцәкуам. Аха апоет заанаҵтәи
иаԥҵамҭақәа рҿгьы, урҭ рнаҩсгьы, иаҳԥылоит тематикала
шьҭа иажәит, актуалра рцәыӡит ззуҳәаша, ианҩыз ахаантәи
аполитика зныԥшуа ажәеинраалақәа: «Ахаҵара» (1935 ш.),
«Март 4» (1936 ш.), «Октиабр ашьыжь» (1937 ш.), «Акомҿар
билеҭ азы ашәа» (1939 ш.), уҳәа убас егьырҭгьы.
Апоет заатәи иаԥҵамҭақәа рӷьыраӡак ҟазара ҳаракыла
ишҩугьы, канӡара шрықәымгьы, асахьаркыра аганахьалагьы
аԥсыҽра зныԥшқәогьы ыҟоуп. Акритик Ш. Инал-иԥа ииа­
шаны излазгәеиҭаз ала, «Баграт Шьынқәба ԥасаӡа ииҩыз
ажәеинраалақәа рҿы иҟоуп џьара-џьара зеилкаара уадаҩу
аҭыԥқәагьы. Абри агха убоит зны-зынла иреиӷьхап ззуҳәаша
ажәеинраалақәа рҟынгьы (иаҳҳәап, «Амза, «Қырҭтәылахь»
уҳәа убас егьырҭгьы). Насгьы апоет ҿа цқьа дақәшәомызт те-

– 594 –

мак иаахҵәаны ашьҭыхра, «зегь абра исҳәап» иҳәозшәа иигаз атема иатәым рахь даналанагалақәоз ыҟан. Уи иахҟьаны
аидеиа дзышьҭоу аарԥшра ицәышьҭахон, асахьақәа
реиқәыԥхьаӡара дара ргәынкылара дыруадаҩуан («Абахә
ҳажәлоит», «Арацәаҵхҩы», «Ишыҟоу сымала ибасҳәап»)*.

Аџьынџьтәылатә еибашьра дуӡӡа ахаантәи
Баграт Шьынқәба ипоезиа
Иԥсабаратәны иҟалеит Аџьынџьтәылатә еибашьраа дуӡӡа
ашықәсқәа (1941–1945 шш.) раан Баграт Шьынқәба ипоезиа ахырхарҭеи атематикатә еилазаашьеи шьаҭанкыла
рҽахьеиҭаркыз.
Асовет литература зегьы аҿеиԥш, Баграт Шьынқәба
ипоезиаҿгьы урҭ ашықәсқәа рзы зегьы иреиҳау акы акә­ны
иҟалеит Аԥсадгьыл ахьчара атема. Апоет усҟантәи иаԥҵам­
ҭақәа ииашаны реилкааразы иахьатәи аԥхьаҩ ихаҿы иааганы имазароуп урҭ ашықәсқәа рзы атәылаҿы азеиԥштә
ҭоурыхтә ҭагылазаашьа зеиԥшраз, ашәарҭа ду ишҭагылаз.
Асовет Еидгыла ҳәа иҟаз аҳәынҭқарра ду адунеи фыџьара
ишаны хәҭак аҵанакуан, шәкы инареиҳаны еиуеиԥшым
ажәларқәа еиднакылон. Абарҭ зегьы иаҳзеиԥшу ԥсадгьылс
иԥхьаӡан. Абарҭ зегьы ргәырҽанӡамкәа афашисттә Германиа
бџьарла еиқәных атәыла ианажәла, уи иаҿагыланы ақәԥара
еицаҳзеиԥшыз, иԥшьоу акы акәны иҟан. Аԥсуаа ҳаиԥш
хыԥхьаӡарала имаҷу ажәларқәа ракәым, аурыс жәлар дуӡӡагьы
аҟазареи аҟамзаареи ирыбжьагылан. Уи аибашьра аҵыхәтәа
зеиԥшрахоз уаҩԥсы издырамызт. Ауаатәыҩса рҭоурых иадыруеит ҵҩа змам аибашьрақәа, аха ари Аџьынџьтәылатә еибашьра аҟара зымҽхак ҭбааз, ишьаарҵәыраз, миллионҩыла
ауаа зыхәлабгаз аҭоурых иаздырам. Зымч ӷәӷәаз, џьаԥҳаныла
(артиллериа, атанкқәа, абзарбзанқәа, аҳаирпланқәа…)
еибыҭаз, миллионҩыла иазыҟаҵаз аруаа змаз аӷа ииааиразы аибашьра мцабыз иалагылазгьы, атыл аҿы иҟазгьы аӡәк
еиԥш рымч еибырҭар акәын. Иаҭахын асовет жәлар ргәы казмыжьшаз ажәагьы…
* Инал-иԥа Ш. Д. Аԥсуа литература аҭоурых аҟнытә. Аҟәа, 1961 ш. Ад. 335–336.

– 595 –

Аибашьра ианалагаз инаркны Баграт Шьынқәба, егьырҭ
асовет шәҟәыҩҩцәа аӡәырҩы дреиԥшны, играждантә позициа еилыхха иҟан, хьаҳәа-ԥаҳәада Аԥсадгьыл ахьчара аидеиа
дадгылаҩын. Усҟантәи иажәеинраалақәеи ипоемақәеи рыла
аԥхьаҩцәа ирылаиааӡон аԥсадгьыл абзиабаратә цәанырра
ҳаракқәа, аӷа хәымга ицәымӷра. Аԥсадгьыл абзиабара атема
апоет уаанӡагьы, уи ашьҭахьгьы ихҭакны иман, еиуеиԥшым
аспектқәа рыла дазнеиуан. Уимоу, агха ҳахьын ҳәа ҳаҟам
иааид­кыланы иара ирҿиамҭа зегьы хадаратә гәыцәс иамоу
ари атема ду еиуеиԥшым аганқәа рыла аарԥшроуп ҳҳәар.
Изыхҟьазыԥҟьалак аибашьра ашықәсқәа рзы апатриотизм атемала иаԥҵаз алитературатә ҩымҭақәа рӷьырак
еиза­дацәан, лозунг ҳасабала, ааԥхьаратә ҟазшьа рыман,
асахьаркыратә еизыркәкәара рыцәмаҷын. Ари еиԥш аҭагыла­
заашьа зықәра дуум, традициа дук змам аԥсуа литературазы
мацара иҟазшьарбагамызт, уи ыҟан егьырҭ асоветтә милаҭтә
литературақәа зегьы рҿгьы. Хымаԥсыма аӷа џьбара атәыла
иалцара акәын иааҟарҵоз зегьы зызкыз, хадаратә гәыхәтәыс,
гәаҳәарас ирымаз. Баграт Шьынқәба ипоезиаҿгьы уаҩы
иԥылоит ишиашоу иҟоу, ааԥхьара ҟазшьа змоу ацәаҳәақәа. Аха
бжеиҳараӡак рҿы апоет ишшапаӡа, баша иаарту ааԥхьаратә
формала аҩра иҽацәихьчон. Иара уаанӡатәи илирикатә
жәеинраалақәа рҿы асиужет змақәаз маҷызҭгьы, аибашьра
ашықәсқәа рзы иаԥиҵаз рӷьырак рхатә сиужет кьаҿқәа рымоуп. Лассы-лассы дрызхьаԥшуан, ҿырԥштәыс иҟаиҵон аԥсуа
жәлар рҭоурых-фырхаҵаратә ашәақәеи аҳәамҭақәеи. Аԥсуа
жәлар ржәытә фырхаҵаратә хҭысқәеи репикатә фырхацәа
рыхьӡқәеи ирыдҳәаланы иааирԥшит уԥсадгьыл аҿы аԥшәмара
уцәыӡыр аҵкыс, уаӷа уԥсадгьыл дбалдаҳәбалдачо, дбаӷәазеиуа
дықәлар аҵкыс иара ахьчаразы уҭахар шеиӷьу. Ари апринцип
(аԥсадгьыл ахьчаразы, уи ахьӡала аҭахара апринцип) – Баграт Шьынқәба изы баша ажәа ԥшӡам, аԥсҭазааратә кредо ҳәа
изышьҭоу ауп.
Аибашьра ианалагаз иҩуп аоптимизм згым ажәеинраала
«Аибашьҩы ихәыцра». Араҟа аепикеи алирикеи еиларҵәаны,
еилышьны иҟаҵоуп. Аҭабиа иҭатәоу, аԥсреи абзареи
ирыбжьагылоу асовет еибашьҩы игәалаҟара, ихәыцрақәа
ауаҩытәыҩса игәаҵанӡа инеиртә, уи ииаша агәра игартә
иаарԥшуп. Уи аибашьҩы ииашара бӷас имоуп, аимҵәацәа

– 596 –

дреиԥшым, иԥсадгьыл иақәлаз дишьуазар, уи гәнаҳарам, аӷа
ишизыҟоу еизыркәкәаны абри аӡәк игәалаҟарақәа рҿгьы иаабоит. Уи идыруеит иԥсадгьыл афашистцәа ирымпыҵархалар,
зықәрахь инеихьоу иаби иани зықәшәараны иҟоу, иԥҳәыс
дзыниаша, иҷкәын хәыҷы изааргаша, иашҭа, ихкаара,
иҩнқәа шдырӷәыҵәуа, ишыршьаҟьо, иаб ихәышҭаара амца
шдырцәо, ижәлар рбызшәа шдырӡуа. Уи ибашьҩы ихы
имагәыхьха, иԥсы ааиҭеикырц, иҩызцәақәак дрыцны аҭабиа
дахьҭатәаз, абарҭ зегьы ахьеидиххәыцло, амч ҷыда иларҵоит,
ихы амеигӡарахь иԥхьоит:
Уан аҭакәажә зхы шлахьоу,
Уҷкәын хәыҷы, ухьӡ зҳәоу,
Уԥҳәыс ԥшӡа иузыԥшу,
Убзиабара згәы иҭашу,
Зыбаҩ хәарҽу, уаб иажәхьоу,
Зыԥсадгьылаз аџьа збахьоу,
Бзанҵык гәнаҳа ҟазымҵац,
Маҭаԥшьушәа иԥхьаӡаны,
Инарыжәлан итҟәаны
Аԥса ԥынҵа иадыргарц!..

Аԥсадгьыл аиқәырхаразы аибашьҩы дзанышәом, ихаҿы
изаагом идгьыл афашистцәа иргар, ҩныда, гәарада дыккаӡа,
агагеиԥш дыгәгәаӡа дынхар. Игәы еибафаны иҵанаҳәоит:
Удгьыл иқәлаз уаӷа дных!
Ицәҵәахыз аиха шьҭых,
Ихы уасны еиҟәырԥа.
Ухыҵ, амшын ацәқәырԥа,
Дҵаарҟәрыла, уихаԥа!
Аӷа ишьала ухәашьы!
Уара иухылаз аӷа дшьы!
Убаагәаран, абна угыл,
Аӷа хәымга уиҿагыл!

Аибашьҩы игәҭахәыцрақәа рконтекст аҿы башамаша
иҳәоу цәаҳәақәаны иҟамлеит, уимоу, аԥхьаҩ игәахы еиба­

– 597 –

дыркуеит, деиладыршуеит, ҵҩа змам аӷа ицәымӷра издыр­
ҵысуеит ааԥхьаратә ҟазшьа змоу, аха аибашьҩы ихазгьы,
иҩызцәа апатриотқәа рзгьы игәы иҭиҳәаауа абарҭ ажәақәа:
Мап изалшом, иҟалом!
Иҳабашьуа имч азхом!
Ахаҵара хьӡыс ишьа,
Удгьыл иатәуп уара ушьа,
Ахақәиҭраз икаҭәа!..
Қьаф уа абраҟа думыртәан,
Аӷа утәыла иахаԥаз.
Уашьцәа ршьа цқьа зыблакьаз.

Аԥсадгьыл ахьчаҩцәа ргәыӷрақәеи ргәазыҳәарақәеи
аныԥшит аибашьра ианасакьаҳәымҭазҵәҟьаз, аӷа даҵахап
ҳәа агәыӷра нагӡаны ианыҟамыз апоет ииҩыз, аа-цәаҳәак
иҟоу ажәеинраала «Аӷа цәгьа дажәлеит атәыла…» (1941 ш.,
цәыббра мза):
Аӷа цәгьа дажәлеит атәыла,
Хеигӡара змам еибашьроуп.
Ҳажәлар ду гылеит гәышԥыла.
Ҳари ҳажәлари аӡә роуп.
Алҩа хәашь ахала ихыҵуам,
Наҟ мраҭашәара еиқәаҵәоуп.
Ақәылаҩ рацәак ихыҵуам,
Ҳилгоит, иԥсымҭа уаҵәоуп!

Ара зыӡбахә ҳҳәаз акык, ҩбак рнаҩсгьы Аџьынџьтәылатә
еибашьра дуӡӡа ашықәсқәа рзы аԥсуа литературатә ҩымҭақәа
иаарылукаартә иҟоуп Баграт Шьынқәба иажәеинраалақәа:
«Ҭакәажәык дыҟан, уи лԥа иԥа…» (1942 ш.), «Ацәылашамҭаз»
(1942 ш.), « Ерцахә наԥшит аҽеиҵыхны…» (1942 ш.), «Сталинград амҵан» (1942 ш.), «Фриц данылаҟә ӡыхьк ижәрацы…»
(1942 ш.), «Аԥсуа еибашьцәа шәахь» (1942 ш.), Асовет Еидгыла
афырхаҵа Владимир Ҳаразиа изку ацикл – «Аб», «Ауасиаҭ»,
«Афырхаҵа игәалашәара» (1943 ш.), «Ахьӡырҳәага абаҟа»
(1943 ш.), «Аиааира ду амш» (1945 ш.) уҳәа убас иҵегьы.
Егьырахьҟа акыр иҩымҭақәа рҿы ишиҟазшьаз еиԥш, апоет иажәеинраала «Аԥсуа еибашьцәа шәахь» аҿгьы аҭоурых

– 598 –

акыр инахараны днагәылаԥшны аӡбахә иҳәеит. Анемец
иҿагыланы хамеигӡарада иабашьуаз аԥсуаа рҵеицәа рзы
гәы-рыӷәӷәагас иҟаиҵеит, иргәалаиршәеит ҳажәлар ирхыргахьоу ахҭыс уадаҩқәа, ажәытә епикатәи аҭоурыхтәи
фырхацәа рыхьӡқәа. Жәытәнатә аахысгьы Аԥсны иачычаны иҟаз ақәылацәеи аимҵәацәеи (ажәытә бырзенқәа,
римлианаа, византиаа, аҭырқәцәа…) ргәалаиршәеит. Урҭ
ҳазларцәынхаз, ҳбызшәагьы злеиқәхаз аҵеицәа хазынақәа
ахақәиҭраз иахьықәԥоз, хамеигӡарада ашьа ахькарҭәоз иабзоуроуп:
Ҳашԥанхеи ҳаԥсадгьыл ҳақәынхо?
Ҳашԥацәцеи аҭоурых ацәқәырԥа?
Аԥсны мра шашаӡа иҳалаԥхо?
Ҳашьха ссирқәа хьӡыла икәаба?
Иҟами нас иӡӡаз ажәларқәа –
Аҭоурых аԥшатлакә иагаз.
Жәытә аахыс хкы-хкыла агәаҟрақәа,
Ҵҩа рымаӡаам ҳа ҳзыниақәаз.
Абырзенқәа рымчра гәаҳҭахьан,
Абраҟа дыӡхыҵхьан Иасон.
Римлианаа ҳаԥсадгьыл ҳамаркхьан,
Византиаа ӷас ҳрыԥхьаӡон.
Аҭырқә сулҭанцәа хышә шықәса
Ар еиқәаҵәа ӡхыргон абра.
Ҳарԥылон агаҿа ршьақәкьаса,
Ԥсыбаҩла ихҩан аҟәара.

Амч ду змаз, хыԥхьаӡаралагьы ирацәаз урҭ аимҵәацәа
ҳарцәынхеит ҳажәлар Нарҭааи Абрыскьыли ргәаӷь ахьрызҭаз
иабзоураны. Иара убас ари ажәеинраалаҿы автор ҿырԥшыгас
иааигеит
ҭоурыхтә
аамҭала
ааигәатәи
афырхацәа
рыхьӡқәагьы.
Кьагәа фырхаҵа, агәыџьбара
Шәара зқәымыз Кьахь Ҳаџьараҭ.

– 599 –

Асовет Еидгыла аимҵәаразы иақәлаз анемец оккупантцәа
азнык аиааирақәа ргеит, Кавказ ашьхақәа рҟынӡагьы
иааӡеит, аха нас ргәы ишаанагоз еиԥш иҟамлеит рыгәҭакы.
Милаҭеилыхра ҟамҵакәа асовет уаа хыцәнамырха урҭ
ирҿагылеит. Аԥсадгьыл ахьчацәа ирылан жәпаҩык аԥсуаа
рҵеицәагьы. Аӡәырҩы ҳаԥсадгьыл рхы ақәырҵазаргьы,
ҳажәлар рыхьӡ ҭыргеит, дара рыхьӡқәагьы ԥсра-ӡра
рықәымкәа иҿырԥшыганы аҭоурых иазаанхеит. Аӷа атәыла
изымгеит:
Избанда, ажәларқәа рыҷкәынцәа,
Аӷацәгьа иԥылеит имшәауа!
Иазыџьбеи Агрбеи – ҳарԥарцәа,
Анемсаа ирхоуп ицҟьауа!
Цыгәбақәа аибашьра иалашӡеит,
Ҳаразиа атанк ишьаҽуан!
Наӡаӡе Дон ԥшӡа лхы ақәылҵеит,
Балтика Цәышба ихьчауан!
Аӷацәгьа дықәызцо ҳаибашьцәа,
Шәрылагыла ԥхьаҟа ицауа,
Аҳаҳаи, шәеиҵамхан, аԥсацәа,
Ԥхьа шәнеила, ахьӡ чаԥауа!

Сахьаркыратә хаҭабзиаралагьы, идеиатә ҵакылагьы
Аџьынџь­тәылатә еибашьра Дуӡӡа атемала иҩу Баграт
Шьынқә­ба иажәеинраалақәа зегьы иаарылукаартә иҟоуп
«Апарти­зан». Уи аибашьраан афронт мца иалагылаз ҳаруаа
иреиҵамкәа аӷа ахамышҭыхәа изаазгоз ҳпартизанцәа
рфырхаҵара иазкуп. Атыл аҿы, аӷа импыҵеихалаз ҳтәыла
аҿацәқәа рҿы хыԥхьаӡара рацәала еиҿкаахеит апартизантә
гәыԥқәа. Убарҭ рфырхаҵара, ргәымшәаратә усқәа еизыр­кә­
кәаны ианыԥшуеит ажәеинраала «Апартизан». Иҟазшьар­
багоуп даҽакгьы: Баграт Шьынқәба иҩымҭақәа, шамахамзар зегьы зызку аԥсуаа ржәытә, рҿатә ԥсҭазаара акәзар,
ари аҩымҭа аурыс партизан ихиҿсахьоуп, уи хьаҵра зқәым
иҟазшьа ӷәӷәа, ипатриотизмара аарԥшра иазкуп.
Ажәеинраала «Апартизан» ахатәы сиужет амоуп. Ахҭыс
мҩаԥысуеит Урыстәылан, аӡиас Днепр ахықәан. Автор

– 600 –

зхатәы хьӡы ҳаимҳәаз аурыс партизан ӷәӷәала дхәын. Уи
ихәра аӡбахә аҳәаралоуп ажәеинраала шхацырку:
Днепр аӡиас ҩхала,
Ашьацраҿ дкажьын иара,
Дхәын уи дацәнымхартә, ӷәӷәала,
Ҿымҭкәан дазыԥшын аԥсра.
Ибжьы ҳәа гомызт дуазыруа,
Ихьаацәгьа мчыла иҵәахуан.
Иҵаҟа Днепр цырцыруа,
Ашьшьыҳәа ииас ицауан.

Ари апартизан итәыла иақәлаз аӷацәа аӡәырҩы ихымҭа
иаиргахьан, амҩаҿ аӷа идәыӷбақәа бӷеиҵахьан, ацҳақәа
ирхәашахьан, аскладқәа амца иаиргахьан. Ахәра инылаз
иарҵысыз ахьаа мчыла иҵәахырц, исычҳап ҳәа даҿын, уи
аҵкыс игәнигоз даҽакын:
Ҿымҭ игәырҩон уи гәаныла,
Ишаамҭам ахаҵа иԥсра.

Дук мырҵыкәа даныԥшы, игәеиҭеит аӷацәа еиқәных
ижәпаҩны дымшьыкәа дытҟәаны дыргарц ишааиуаз. «Еи, аурыс, Ирласны уҩах унапы!» ҳәа анҿырҭгьы, аԥсра ихықәгылаз
аурыс партизан игәы мцеит. Абырсааҭк ала иӡбеит аӷацәа
рнапаҿы дҟалар аҵкыс, изгәакьаз аӡиас Днепр иҽеиҭарц,
абасгьы игәы иҭиҳәаауеит:
Амала баша шәласит, ас
Шәнапаҿы иҟалом сҭахара!
Судкыл, уа, Днепр аӡиас,
Уа уоуп исхатәоу иахьа ара,
Бзиала сҩызцәа шәыбзиаз,
Шәа ишәылшоит абарҭ рахцара!

Абас ааӡбаны, илаз аҵыхәтәантәи имч зегьы еизыркәкәа­
ны, урҭ аимҵәацәа дрықәыҳәҳәаны абомба ргәыдиҵеит:

– 601 –

Иргәыдиҵеит абомба, дрықәхәаан,
Ишнеиуаз рыгәҭаҵәҟьа иԥжәеит,
Реиҳараҩык иԥыххаа-ижьыххаан,
Наӡаӡа абраҟа ишьҭахеит.

Абри ашьҭахь али-ԥси рыбжьара иаргьы аԥаҩ аҟнытә
дыԥан, «Аӡиас дазцеит хланҵы!».
Абомба ирылаижьыз иацәынхаз анемсаа иҟаиҵаз
рзымбатә­барахеит, иаршанхеит, абџьар мца аҵкысгьы ргәы
ҭнаҟьеит:
Арԥыс дахьыԥаз џьаҳанымҵас
Анемсаа ианырбо, иацәшәауеит,
«Днепр дацәымӷуп атәым сас!» –
Абасгьы аҳәошәа раҳауеит!

«Апартизан» ҳанаԥхьо, уи аидеиа хадас иамоу ҳаназхәыц­
уа, ҷыдала иазгәаҭатәу зҵаарак сазааҭгылар сҭахуп. Уи
аҽшьра азҵаароуп. Аԥсуаа ҳҿгьы, адунеи ажәларқәа, шамахамзар зегьы рҿгьы, аҽшьра традициала изқәыӡбо, ауаҩы
иаҭәам хымҩаԥгароуп. Иҟазшьарбагоуп адин хадақәа зегьы рҿы (ақьырсианра акәзааит, аԥсылманра акәзааит,
буддизм акәзааит) аҽшьра иахьақәыӡбо. Арҭ адинқәа акиаки злеиԥшым, еиуеиԥшым аԥсҭазааратә зҵаарақәа рҿы
иахьеиқәымшәақәо, иахьеиҿагылақәо рацәоуп, аха аҽшьра
азҵаараҿы еиҿакуп, анцәа игәамԥхо усуп ҳәа ирыԥхьаӡоит.
Урҭ еиҳараӡак излахәаԥшуала, адунеи зегьы еиԥш, ауаҩгьы
анцәа дишеит, иаџьалгьы (даныԥсышагьы) изишеит. Ауаҩы
иаџьал даԥыҩланы иҽишьыр гәнаҳароуп, ауаҩы агәнаҳара
ҟаимҵароуп ҳәа иахәаԥшуеит. Зегь ирҳәо, изыдгыло убри
ауп, ауаҩы иага гәаҟра дақәшәаргьы, аԥсҭазаара џьбара
иага аҟымҟымра дҭанаргыларгьы, аҽшьра ихы иаҭәеимшьа­
роуп, уи иахьыгәнаҳароу анаҩсангьы ихьымӡӷуп акәымзар,
ихьӡым. Зҽызшьуа аԥсҭазаара дацәшәеит, дшәаргәындахеит
ауп иаанаго. Аҭагылазаашьа уадаҩқәа аҵанӡа днаргаргьы,
амчымхара иааимнахаанӡа аԥсҭазаара дазықәԥалароуп. Нас
избан, иараби, Баграт Шьынқәба иажәеинраала «Апартизан»
аперсонаж (апартизан) аӡиас Днепр иҽахьеиҭаз иҵоуроу
хымҩаԥгашьоуп, фырхҵароуп ҳәа изаҳаԥхьаӡозеи?

– 602 –

Ари апартизан дзықәшәаз зеиԥшраз ала, ҩба рахьтә акы
алихыр акәын. Днепр ахықәан дыхәны ашьацраҿ дахьышьҭаз,
иаџьал ааигәахахьан (иаҳҳәап ус – уи аџьалс иман, насгьы ихадароу анемсаа дыкны, дытҟәаны дыргар, сааҭқәак
(аҭахызаргьы мышқәак ракәзааит) деиқәхаргьы тәыс дҟалон,
аӷацәа ишырҭахыз ала изныҟәон. Уи ԥсҭазаарахомызт, аԥсра
аҵкыс еицәан. Абри аекстремалтә ҭагылазаашьаҿы апартизан иалиԥшааз (аӡиас Днепр иҽахьеиҭаз) аԥсыҽра акәӡам
изызҳәоу, иҳараку, аҟазшьа ӷәӷәа амеицакра ауп иаанаго.
Махашьахала, цәеижьла дҭахазаргьы, доуҳала дҭамхеит,
доуҳала аӷа хәымгацәа дыриааит. Маҷк заанаҵ саԥыҩланы
исҳәоит, аха ҳаԥхьаҟа иаҳԥылараны иҟоуп ари апартизан
ихымҩаԥгашьа ишашьашәалоу, ишазааигәоу ажәеинраалала
иҩу Баграт Шьынқәба ироман «Ахра ашәа» ахадаратә фыр­
хаҵа Кьахь Ҳаџьараҭ иҽахьишьуагьы.
Баграт Шьынқәба иаԥҵамҭақәа рҿы (апоезиаҿгьы, апро­
заҿгьы, адраматургиаҿгьы) ианагь ашәҟәыҩҩцәа зегьы рзы
ишаԥу еиԥш аперсонажцәа иара ирҿиаратә хыҭҳәаа иаӡ­баз
роуп. Убас шакәугьы, иҟоуп ҭоурыхтәла ҵабыргынгьы иҟаз
ауаа рхаҿсахьақәагьы. Убарҭ аҭоурыхтә хаҿқәа дреиуоуп
х-жәеинраалак («Аб», «Ауасиаҭ», «Афырхаҵа игәалашәара»
– (1943 ш.) зыхҳәаау Владимир Ҳаразиа. Уи Гәдоуҭа араион
Џьырхәа ақыҭантәиин. Аџьынџьтәылатә еибашьра Дуӡӡаан
данҭаха ашьҭахь, аԥхьаӡа Асовет Еидгыла Афырхаҵа ҳәа
ахьӡ занашьахаз аԥсуа еибашьцәа дреиуан. Ари ахьӡ иара
ианашьахеит хыԥхьаӡара рацәала анемеццәа ртанкқәа
ахьԥижәаз, иахьеилаблыз азы. Абри аԥсҭазааратә факт
ҵаҵӷәыс иҟаиҵеит апоет ара зыӡбахә ҳамоу ахжәеинраалак
рҿы.
Аԥсуаа жәытәнатә аахысгьы ахьӡи ахьымӡӷи иалкааны
ирызхәыцуан. Уимоу, иаҳгәалаҳаршәап архаикатә ҟазшьа
змоу аԥсуа нарҭтә епос аҿгьы афырхацәа хадаратә усс ирымоу хьыӡрацара шакәу. Аԥсуаа рҿы абри атрадициа иахьа
уажәраанӡагьы иааргеит, ауаҩы ихьӡи ихьымӡӷи ҷыдала
иацклаԥшуеит, ашәаргәындара аԥсра аҵкыс еицәаршьоит.
Владимир Ҳаразиа аибашьра аҭәагыршоура дахьалагылаз иԥсҭазаара дамеигӡакәа, афырхаҵара ахьааирԥшыз
машәырны иаалырҟьаны иҟамлеит. Уи иара дызлиааз ажә­
ларгьы, хаҭала дызхылҵыз иабгьы афырхаҵара ршьа-рда

– 603 –

иалан. Уи ус шакәу ҳирбарц ауп апоет ажәеинраала «Аб»
зиҩызгьы. Ари ажәеинраала ахаҭабзиарақәа ируакуп аԥсуа
хаҵа иҟазшьа аӷәӷәара, ичҳара ду ахьаныԥшуа.
Володиа дышҭахаз аҳәара рцәыуадаҩны, еиҵаӷәӷәа,
Ҿымҭуа ҭынч ахацәа еишьҭагыла,
Иныҵарсуа рлабашьақәа кны,
Рхы рыкәаҽ, еиқәароу касыла
Аҳәсақәа рхы-рҿы ҭаҳәҳәаны.

Афырхаҵа иаб Камасгә иашҭа ианынҭала, урҭ ажәак
рҳәаанӡагьы рнеишьа зеиԥшраз ала, иаразнак идырит иԥа
дыш­ҭахаз. Аха ихы даасуа аҵәыуара даламгеит. Аб иԥа хазы­на
иҭахара аҵкыс иҭахашьа даруалыуашеит. Уи азоуп изҵысыз
игәырҩа цәгьа хәаҽуа, илагӡаны, ичҳара еизыркәкәаны зегь
раԥхьа дӷьаҵәыӷьаҵәуа еиликаарц изиҭахха:
– Ҳаи, абааԥс, ихәарҭам шәааишьа,
Исыхьзеи? О, издырит шәзышьҭоу.
Уи акәым, исашәҳәа иҭахашьа,
Хьӡыла акәу, хьымӡӷыла дҭахоу?

Ара аԥхьаҩ (еиҳараӡак иаԥсыуоу, аԥсуаа рҵасқәа здыруа,
аԥсреи, агәырҩа цәгьеи ишырзыҟоу, ачҳареи ахынкылареи
шрымоу здыруа) еиликаартә иҟоуп зԥа иҭахара заҳаз аб
дшеиӷрнаблаауа, алаӷырӡ каҭәарагьы шигымхо, аха ус еиԥш
аԥсыҽрақәа ауаа идирбом, урҭ иахьырбо ақәыԥсычҳара мацара азирхоит. Уимоу, иҳәҳәарц зҽазызкыз егьырҭ иҭаацәагьы
ргәырҩаратә емоциақәа ныркыларц драбжьоит, агәырҩа
рҽарымҭартә ргәы зырӷәӷәаша ажәақәа иҳәоит:
– Дышәмырԥхашьан шәаб, шәа шызхылҵыз,
Дышәмырԥхашьан шәашьа адауаԥшь!
Аҵәыуара…О, мап, уи иаҭәам,
Лаӷырӡыла ахьӡ кәабатәым!

Ажәеинраала «Ауасиаҭ» аҿы жәабала иаауаз анемсаа
ртанкқәа «Иԥыххаа адәеиужь иқәызҵаз» аԥсуа арԥыс Владимир Ҳаразиа дызгашаз ахы мҩас аниқәшәагьы, гәкажьра
шыҟаимҵаз атәы ҳанаҳәоит. Автор ари ажәеинраалала

– 604 –

иҳәарц иҭахын афырхаҵа дҭахазаргьы, еиқәхаз иҩызцәа
уи ишьа шыруа, уи иҭархарала аӷацәа аиааира шырзымго. Афырхаҵа иԥсымҭаз ииҳәо иуасиаҭ иалоу ажәақәа
иҩызцәа рзы гәышьҭыхгахеит, еиҳагьы аӷа ицәымӷра
ркыртә ргәы еибанаркуан, бџьарҵас ирзыҟалеит, амч
ҷыда рыланаҵеит:
Сыхәра азыҳәа хәшәык ауп иҟаӡо,
Уи стәыла аӷацәгьа иқәцароуп.
Шәара ишәыцуп сгәамчи сыблақәеи,
Сшьа бжьаӡуам – схатәы дгьыл иқәымҭәеи!
Сцәеи-сжьи сыԥсадгьыл ду иаҷаԥшьоит,
Урыстәыла акаршәра ахылаԥшуп.
Шәнеиха, нас, аӷацәгьа дшәабашьуеит,
Аиааира ду амцабз шәылашуп! –
Идәықәлеит иҩызцәа иашақәа,
Иахьнеилакгьы иқәԥоит хаҵала.
Рҩыза ӷьеҩ иуасиаҭ – иажәақәа,
Урҭ бџьарҵас инаргоит иаҵала!

Сахьаркыратә рҿиамҭак аҳасабала, акык, ҩбак аԥсыҽрақәа
адаабалозаргьы, аҿахәы аҳәартә иҟоуп ажәеинраала
«Афырхаҵа игәалашәара». Асиужет хәыҷ иалоу маҷк ида­доуп
уҳәартә иахьыҟоу анҩсгьы, ишыҟалах седру, ҭыԥқәак маҷк
еилахәошәа избоит. Ҿырԥштәыс иааҳгозар, ара иаҳԥылоит
абас иҟоу ацәаҳәа: «Ҩынқәыра нысҵыр, ишԥасхашҭуеи,
инҭашәеит сгәаҿы». Са иахьынӡасдыруала, аԥсуаа «ҩынқәра»
рҳәаӡом, ирҳәо «ҩынҩықәроуп». Иҟалап сиашамзаргьы, иҟалап автор «Ҩынҩықәра» ҳәа иманы, акьыԥхьраан
корректортә гханы ирыцәбжьшәазаргьы.
Ари аҩымҭаҿы автор иҳаиҳәеит аибашьра ҟалаанӡа
ақыҭан еизарак аҿы Владимир Ҳаразиа ицкәашоз ԥҳәызба
ссирк лыӡбахә. Уаанӡа лара Володиа длымбацзаарын, аха убри
аҽны ианеиқәшәаз нахыс игәаԥхеибашьан, еиҩызцәахеит.
Лара еиҿамск лоуп, аџьа усгьы бзиа илбоит, лымкаала аҟанҷ
ааӡара даманшәалоуп. Володиа аибашьраҿ хьӡыла данҭаха
ашьҭахьгьы, наунагӡа лгәаҵаҿы даанхеит, иареи лареи
аԥхьаӡа ианеиқәшәаз амш агәалашәара лзаанхеит имыӡуа,

– 605 –

имԥсуа, ирҽхәаԥхьыӡ ажәлар изырҳәаз ахаҵашәа ачамгәыр
ианҵаны илҳәоит:
Уӡбахә ирхыҩыз ҳашьхақәа
Мроушәа иԥхоит Аԥсынра,
Ргәашьамх арҵарит ашлақәа,
Ахьырԥар гылт ушьоура!
Узлыҵыз аԥсуаа рхаҵара
Мцабзны иулан уи аҟәых.
Ажәытәгьы аӷацәгьа ихьацара
Шҳалшоз ануп аҭоурых!
Иучаԥеит ахьӡ ду хаҵала
Аибашьра мцабз адәаҿы.
Аӷацәгьа днухуан мцабзла,
Урыстәыла акаршәра агәаҿы!
Уара узы икаҳҭәом алаӷырӡ,
Аҩыза, хьӡыла иҭахаз!
Иҟалом адгьыл иаҩнахырц
Ԥсра зқәым ухьӡ иаҳзынхаз!

1945 шықәса лаҵарамза 9 аҽны иҟалеит, Асовет Еидгыла
ҳәа иҟаз аҳәынҭқарра дуӡӡа еиднакылоз ажәларқәа рзы мацара акәым, адунеи иқәынхо ауаатәыҩса зегьы рзы акырӡа
зҵазкуа аҭоурыхтә хҭыс ду. Абри амш аҽны ихыркәшахеит
Аџьынџьтәылатә еибашьра Дуӡӡа, анемец фашизм ҿааҳәыра
амоуа, усҟантәи ҳтәыла ду иалцахеит. Ауаатәыҩса рҭоурых
аҿы акырӡа зҵазкуаны иҟалаз абри ахҭыс ду, аԥхьаӡа аԥсуа
литератураҿы иақәҿызҭыз дреиуан Баграт Шьынқәба.
Убри иазкуп иажәеинраала «Аиааира ду амш» (1945 ш.).
Ажәеинраала ҩуп зықьҩыла аԥхьаҩцәа ргәы иҭиҳәаама
уҳәартә, урҭ ргәалаҟара аныԥшуеит. Жәаф цәаҳәа заҵәык
иҟоу, абри иҩымҭала апоет иаҳирбеит афашизм иаҿагыланы
аибашьраҿы миллион рацәала ауаа ҭахазаргьы,
Ахьҭацәгьа, асыҭәҳәа, нас аԥшаҩа,
Алаӷырӡ, агәаҟра нас агәырҩа

– 606 –

рхыргазаргьы, аҵыхәтәан аиааира иргаз рзеиԥш гәалаҟара
шышьҭнахыз, ентузиазм ҿыцла аҭынч нхамҩа ишанылаз.
Уинахыс иага аамҭақәа рҽеиҭнырыԥсахларгьы, аԥсҭазаара
иага ҟыбаӡыба агымхаргьы, ашәышықәсақәа ниасыргьы, ари
амш зырхәашьуа ҟалом, хашҭра ақәым:
Иахьеиԥш икаххаа мраны иԥхалашт,
Аиааира иамшны наӡаӡа иаанхашт.

Аибашьра ашықәсқәа рзоуп апоет инеиҵыху аепикатә
рҿиамҭақәа еиҳа иҽрыдхаланы иаԥиҵо даналагаз. Усҟан инапы иҵихыз апоемақәа «Аҩныҟа» (1940-1944 шш.), «Аҳәачаԥа»
(1942–1943 шш.), абаллада «Гәында ԥшӡа» (1943 ш.) аԥсуа
поезиаҿы аепикатә жанр аҳәаақәа акыр идырҭбааит.
Баграт Шьынқәба ирҿиамҭазы иҟашьарбагоуп ажәытәи
аҿатәи реимадара, реилышьра, реиԥшьра, еиқәҿырҭуа рыҟа­
ҵара дахьазҿлымҳаз. Ажәытә аҟнытә иааигон иахьагьы,
уаҵәгьы иҳахәаша аидеиақәа, атемақәа, асиужетқәа, ахаҿ­
сахьақәа. Уи рныԥшуеит акыр иара иҩымҭақәа. Абри аганахьала аинтерес амоуп абаллада «Гәында ԥшӡа» (1943 ш.).
Ишдыру еиԥш, Гәында ԥшӡа архаикатә ҟазшьа змоу
нарҭаа ирызку афырхаҵаратә епос ахадаратә персонажцәа
дыруаӡәкуп, нарҭаа аишьцәа шәҩык раҳәшьазаҵә лоуп.
Лара лхатәы хьӡы (Гәында) инаваргыланы, иаԥшьны, епитет ҳасабла иацу ажәа (ԥшӡа) излаҳнарбо ала, гәаҭалагьы
еиҵахоу аӡәы шлакәымгьы, егьырҭ анарҭ ҳәсақәа дызларылкаау, зегь реиҳа хадаратә хаҭабзиарас илымоу лыԥшӡароуп.
Уи знык иадамзаргьы дызбаз иԥсы налылахоит, лыԥшӡара
дыхнахуеит.
Абри аԥҳәызба ссир лхыҿсахьа абаллада «Гәында ԥшӡа»
аҿы Аџьынџьтәылатә еибашьра дуӡӡа ахаантәи ахҭыс
џьбарақәа ирықәҿнаҭуа иҟаиҵеит апоет. Уи ус шакәу
аҩымҭаҿы ихтыҵәҟьаны, ажәа еизадала иҳәаӡам, аха аԥхьаҩ
рацәак џьабаа мбакәа, гәынхәҵысҭала аконтекст хада
иаҵидыраартә иҟоуп. Уи ус шакәу агәра ҳдыргоит ари абаллада злахацарку актәи ацәаҳәақәагьы:
Мраҭашәара зегь ырлашо,
Иҽазыҟаиҵан аибашьра,

– 607 –

Адунеи зегь изымхаӡо,
Ддәықәлеит аӷа қәылара.

Сара ииашаны исзеилкаазар, ара Гәында ԥшӡа лхылҿсахьа
аҵак ҿыц аҭаны иҟаҵоуп, Аԥсны иасимволуп. Лара дзыхьчо
лашьцәа асовет жәларқәа риашьара, реидгылара, еицҿакны
аӷа (анемец фашист) иахьиҿагылаз иазҳәоуп.
Гәында шеишеи тәыс дныҟаҵан,
Уи лмазара далачарц,

ҳәа автор иззиҳәо анемец еимҵәацәа роуп, урҭ ргәыхәтәы
иахьымыгӡакәа Гәында ԥшӡа лтәылагьы, ларгьы рыхьчара,
реиқәырхара зылшо лашьцәа дауаԥшьқәа (асовет жәларқәа)
роуп. Гәында ԥшӡа тәыс дҟаҵазарц мраҭашәарахьтәи
деиқәных, адунеи зегьы зымҽхакны зҿаазхаз аӷа хәымга
игәыӷ­ра ыӡт. Избан акәзар, лара дзаҵәымхеит, лашьцәа зегьы
адруҳәа рыжәҩахыр еибыҭаны еидгылт лыхьчаразы. Ажәытә
епикатә фырхацәа нарҭаа еидгыланы раӷацәа рыхәҵәы
шықәырхуаз еиԥш, асовет жәларқәагьы ҿыц ирызцәырҵыз
раӷацәа – афашистцәа рҭыҩрахь икарцеит ҿааҳәыра рмоуа.
Автор абас инеиҭарс-ааиҭарсны иҟаиҵақәаз цқьа ҳарзым­
хәыцкәа аҩымҭа аидеиеи аҵаки ииашаны иаҳзеил­каауам.
Ҳажәлар ргәазыҳәара анагӡароуп ари абаллада злахыркәшоу
ацәаҳәақәагьы зызҳәоугьы:
Нарҭаа гылеит ишышәҩыкыз,
Зегьы ишьҭырхит абџьарқәа,
Раҳәшьа бзиахә зегь ззырҭахыз,
Дышԥарҭиуа иҭамхакәа!
Рашьла иԥылеит адәы архәараҿ,
Ирылшеит аӷа ихьацара,
Гәында дынхеит лыԥсадгьылаҿ,
Лашьцәа иргеит ахаҵара!

Баграт Шьынқәба поетк иаҳасабала лассы ишизҳауаз,
ҭакԥхықәра дула ажәа аус шадиулоз агәра ҳнааргоит апоема
«Аҳәачаԥа». Ажәеинраала «Апартизан» еиԥш, ари аҩымҭагьы

– 608 –

аибашьра атема иазкуп, араҟагьы хадаратә хаҿсахьаны
иҟоу Леонид Лунин милаҭла доурысуп. Аԥсуа поезиаҿы
аԥхьаӡакәны аурыс патриот ихаҿсахьа акыр игәылырҭәааны
иаазырԥшуа ҩымҭоуп «Аҳәачаԥа». Акыр иҵарны, еилыхха
еиҿкаауп иара асиужет. Иааркьаҿны игәаҳҭап уи зеиԥшроу,
ҵакыс иамоу.
Автор иналкаа-ҩалкааны иаҳирдыруеит афырхаҵа Леонид Лунин ихы-иҵыхәа. Аурыс жәлар рфырхаҵаратә
традициа ныҟәызго, зцәа-зжьы, зыхдырра аԥсадгьыли
ижәлар гәакьеи рыбзиабара алоу арԥысуп. Иабдугьы иабгьы зыԥсадгьыл ахьчаразы хамеигӡарада иқәԥоз уаан. Леонид Лунин дышқәыԥшызгьы (Ҩажәи акы аарла ихыҵуан),
арра дцеит хатәгәаԥхарала, аибашьра ианалага, иԥсадгьыл
ахақәиҭраз деибашьуан, иҩызцәа дрылагылан, далкааны
бзиа дырбон, избанзар, егьырҭ аӡәырҩы раасҭа деилҟьаеилӷәыцә дыҟан, иҟазшьа бзиан, аамҭала аштаб аҿы аус иуан,
иԥсҭазааразы акыр ишәарҭаз адҵақәа хьӡыла инаигӡахьан.
Ԥсыхәа змамыз уск андыртәыз,
Иуадаҩыз ҭыԥк аныԥшыхәтәыз,
«Сара исылшоит!» – адҵа игон.
Имаркыргьы игәы нхон.

Леонид Лунин длахҿыхын, аԥсҭазаара далаҳәаҵаны бзиа
ибон, алаф иҳәон, агармон аирҳәон, ашәаҳәара дазҟазан,
иҩызцәа ргәы ирҿыхон. «Зегь ԥсыс дырхан», аха зегь реиҳа
ихадараз – аԥшыхәра дазыманшәалан. Абжьааԥны дразын,
дқьиан, ауаҩы дыгәцареикуан, аха иԥсадгьыл иақәлаз аӷацәа
иреиуаз аӡәы ицәаара ибар, акы дацәшәомызт, хьаҵра
иқәӡамызт.
Аха агәақьҳәа ахысыбжь гар,
Алҩа еилахәашь инкаҭәар,
Дузымдыруа даҽаӡәхон.
Нас иблақәа аҽакхон,
Иҿаԥшыларагь цәгьахон.

Абри арԥыс афронт дахьалаз убас иҟалеит, иара дахьиз,
дахьааӡаз ақыҭа ааигәа днанагеит.

– 609 –

Ожә афронт ахь амҩа ган,
Афронт нырцә иқыҭа шьҭан.
Уи ақыҭа аӷа дахын,
Уа аԥсҭазаара даҽакын.

Ҽнак Лунин еиҳабацәа адҵа иҭан ԥшыхәра дрышьҭит
анемсаа ахьтәаз, рымчқәа зеиԥшроу цқьа еиликаарц. Ауеиа
бааԥысн, ула аҵәыршы ҭакызар иумбо илашьцан, аԥшагьы
асуан ӷәӷәала.
Аҵла хырхәо ҵаҟа ишьҭасуан,
Ԥсы зхоу ӡыӡон, ақәоура
Иаҿын икыдҵәан ацара.

Аха Лунин илақәа хҩазаргьы, аратәи аҭыԥқәа зегьы
идыруан. Абна лашьцара, ажәырҭра мҩахәасҭала дрылсны,
аӡытҟәеи абгарреи ԥымкыкәа, анемсаа ротриад ахьтәаз днеины ибеит, еиликааит урҭ абџьар хкыс уаҟа ирымаз, рџьаԥҳаны
ахьыҵәахыз. Абасала, иԥсҭазаара ашәарҭа иҭаргыланы,
аӷацәа иҽыдмырбакәа, идҵа нагӡаны, дхынҳәны данаауаз,
иҩны данаҩсуаз, уа дныдымгылар игәы иамуит.
Зыҩны анеира згәы амыҳәода?
Лунин дзықәшәаз мариоуп зҳәода?
Игәы шыҟаз ожә изҳәода?
Ицәгьан иԥсыԥ аллеи-ҩеира,
Инақәикит уахь анеира.

Лунин арра данцоз, уа аҩны инижьыз иан ҽаамҭанык
еиԥшымкәа игәы дыҵалеит. Уи дзықәшәаз еилымкаакәа
иҩны авсшьа имамызт. Уи даназааигәаха, изымҽхакны
иҩнатәаз анемсаа рӷәиҵи быжьсқәа, рӷьалпал иаҳаит. Уа
хҩык афицарцәа қьаф уа, аҩы рҽаршьны иҩнан. Руаӡәк –
аибашьраҿы еиҳа аԥышәа змаз – гыгшәыграс иҟаиҵақәахьаз
дырхыҽхәон ибжьы ихарззала, аҳәсеи ахәыҷқәеи заҟаҩы
нирҵәахьаз, заҟа қыҭа, заҟа ҩны амца рыцраҵаны ибылхьаз дазԥагьаны, иҽхарззала иҩызцәа иреиҳәон. Лунин
ҽмыршьагала ишьҭыбжь мыргакәа урҭ данрылаԥш, ибеит
руаӡәк трафеик аҳасабала аҳәа цырцыруа, ирҟыҵымыҵуа

– 610 –

икны, игәаԥханы дшахәаԥшуаз. Уи аҳәа иара Леонид Лунин
итәы акәын.
Уи аҳәа ахатәы ҭоурых аман. Леонид данхәыҷыз иабду иҟынтәи ҳамҭас иоун, аҩны иҵәахны иман. Хынтә
зыԥсадгьыл ахьчараз еибашьхьаз иабду ихаангьы уи аҳәала
аӡәырҩы аӷацәа ишьхьан.
Абарҭ збаз аурыс арԥыс изҵысыз агәаӷтә цәанырра,
иҷыдоу амчи агәаӷьреи инаҭеит,ичҳара хыжжны, иԥхьеит
ашьоурахьы. Анемсаа шымгәыӷӡоз, ргәырҽанӡамкәа, гәата­
бӷата аҩны ишыҩнатәаз, Лунин абӷьааҳәа ԥшатлакәҵас
ашә аартны, аҩны дныҩналан, иаҳәа зкыз иааимхны, анемец афицарцәеи иареи еилалеит. Ҩыџьа ишьит, ахԥатәигьы
ӷәӷәала дихәит. Лунин ичҳара еизганы, ихәра ҿаҳәаны, ииулакгьы, деиханы, аџьабаа рацәа баны, апартизанцәа рҟынӡа
иԥсы неигеит. Иангьы уа дибеит. Иԥсымҭаз, иабдуцәа
ирҭынхаз, дзыхӡыӡоз иаҳәачаԥа апартизанцәа ирыҭауа, ажәа
ҭынхақәа иҳәоит:
Даақәтәеит Лунин, дҩеиханы,
Аҵыхәтәан имч зегь еизганы,
Дцәажәоит: «Сашьцәа исхагылоу…
Забџьар шьҭыхны иахьа игылоу,
Шәыԥсы шәеигӡом Урыстәылаз!
Аҳәсеи ахацәеи шәымч еидкылаз.
Абри аҳәа шәыԥсы адкылаз,
Шәысҭ, ишәымаз, шәара ишәаҭәан
Сара саниеит кыр ишәарҭан,
Аӷа имҟәыҵхуп ари аҟәых.
О, ишаҳаҭуп аҭоурых!
Иагьыздыруеит ишәсыркуа.
Ишакуа аурыс напы ӷәӷәа!..»

Излаабо ала, ари апоемаҿы аҳәачаԥа асимволтә ҵакы
аманы иҟаҵоуп. Абиԥарақәа реимадара иасимволуп.
Апоет иҭахын абри аҳәачаԥа иҩымҭа ахадаратә идеиа
ныҟәнаго иҟаларц. Ус иагьыҟоуп, аха Ш. Инал-иԥа иҟаиҵаз
аҽԥныҳәа маҷгьы ҳхаҿы иааҳгартә иҟоуп: «Амала, апоемаҿы
излаҟоу ала, Лунин дҵас имаз даҽакын, убри адҵа анагӡара
дшашьҭаз ауп, аҳәачаԥа аӷа инапы ишакыз аниба. Даҽакала

– 611 –

иуҳәозар, аҳәачаԥа – аҩымҭа аидеиа хада зцу аиқәырхара
машәыршәа иҟалеит».*
Аџьынџьтәылатә еибашьра Дуӡӡа атемала иаԥҵоу, Баграт Шьынқәба иҩымҭақәа зегьы (хыԥхьаӡарала уеизгьыы,
уеизгьы ишырацәамгьы) ҳархымцәажәеит. Ара хыхь зыӡ­
бахә ҳҳәақәаз, маҷ-саҷ ҳаззааҭгылақәаз иналк-ҩалкны
иреиӷьқәоуп, насгьы еиҳа иҟазшьарбагақәоуп ҳәа иԥхьаӡаны
ирылҳаԥшаақәаз роуп.Урҭ зегьы ааидкыланы ҳрыхәаԥшуазар,
хьаҳәаԥаҳәада агәра ҳдыргоит аамҭа уадаҩӡа шыҟазгьы,
агәкаҳара шырныԥмшуа, игәышьҭыхганы, ажәлар агәаҟра
бааԥс ишҭагылазгьы, агәыӷра шрырҭоз, ишгәырӷәӷәагаз. Урҭ
арҿиамҭақәа рҵаки, ридеиеи иахьагьы рактуалра рцәыӡны
ҳәа иҟам, иахьагьы иҳаҳәоит, аҭынчраз неиԥымкрада
ақәԥарахь иҳаԥхьоит.
Ҩажәижәабатәи ашықәсқәа рынҵәамҭазоуп Баграт
Шьынқә­ба ажәеинраала аҵкыс инеиҵыху аепикатә ҩымҭа­
қәа раԥҵаразы, аԥхьатәи иԥышәақәагьы аныҟаиҵаз. Убарҭ
аԥхьатәи иԥышәақәа иреиуоуп 1940 шықәсазы ииҩыз абаллада «Асаби». Ари аҩымҭа зҵазкуа ажанр абаллада ишаҟазшьоу
еиԥш, аҵакы трагедиатәуп, аԥхьаҩ игәы ҭнашьаартә иҟоуп.
Аидеиа зеиԥшроу ала, ауаҩы илахьынҵа зшо анцәа иакәым,
ауаҩ иоуп, агәнымыҩра, агәыжәпара, агәымбылџьбарара,
агәцарамкра абзиа рхылҿиаауа иауҟаху.
«Асаби» аҿы ҽыуаҩ хаҵак аҵх далхәхәа имҩа дықәланы
дышцоз, бна дук агәҭаны асаби дкаршәны дибеит. Ддухар
маҵуҩыс дҟасҵап ҳәа аҽыуаҩ асаби даашьҭиԥаан, днаганы уа ааигәа иибаз ашәҵла ҩа агәаҩара дҭаиршәит. Абри
ашьҭахь иара аҽыуаҩ имҩахь днаццакит. Дахьцоз чаран,
ҩаха-ҩымш крифон, крижәуан, қьаф иуан. Аҩы иҽаршьны
дыбӷаӷо дгьежьны данаауаз, икаршәны иибаз асаби дҭигарц
ашә ҵла агәаҩара дынҭаԥшит. Аха уа иибаз даршанхеит,
изымбатәбарахеит, асаби ахлымӡаах ззырҳәо ала иԥсышьа
ҟалахьан:
Алашьцара уи даларшәын,
Иблақәа цахьан,
Ибарфын хахә ашьа аларшәын,
Амаҭ дырфахьан.
* Иара уа, ад. 337.

– 612 –

Аҽыуаҩ асаби дзықәшәашаз данақәшәа ашьҭахь данибоуп, иара имдырреи игәнымыҩреи ирыхҟьаны иҟаиҵаз
агәнаҳара бааԥс ихаҿы ианааиз, ихы дақәыӡбо даналагаз:
Дшанхан, ихы иазиҳәауа
Дгылан: «Ихаҵа,
Анцәа иакәым изызшауа
Уаҩы илахьынҵа,
Ауаҩы, нас, уаҩытәыҩсоуп,
Изҭо аҿҳәара,
Лахьынҵам уи, амдыр сылоуп
Ушҭахаз уара!»

Ҳәарас иаҭахузеи, ари абаллада баҩхатәрала иҩуп,
аҵакгьы, аидеиагьы аԥхьаҩ акыр дзырхәыцша роуп. Убас
шакәугьы, изҩыданы уахәаԥшуазар, сахьаркыратә логикала аҵабыргра ахьаҭахқәаз ыҟоушәа избоит. Ҵабыргуп,
абалладаҿы иара ажанр излаҷыдоу ала, ахҭысқәа, аперсонаж
ихымҩаԥгашьақәа аҵаҵӷәы, амотив анрымақәам рацәоуп.
Даҽакала иаҳҳәозар, ахҭысқәа ԥыҵәҵәа-ԥыҵәҵәаны рыла­
цәажәара, раарԥшра ҟазшьас измоу жанруп абаллада.
Ара бжеиҳан аперсонаж ихымҩаԥгашьа амотив, аҿыҵга
аҵаҵӷәы амаӡам. «Асаби» аҿгьы аҽыуаҩ хаҵа икаршәны иибаз, аҵла агәаҩара дахьҭаиршәыз иконкрету ҿыҵгаӡам, уи
ихымҩаԥгашьа ҽыҵгас иамоу зеиԥштәуп. Уи аҽыуаҩ имдырреи игәнымыҩреи роуп.
Абаллада аплан иашьашәаланы иҟаҵазаргьы, иага
умҳәан аԥхьаҩ агәынамаӡара инаҭоит аҽыуаҩ икаршәны
иибаз асаби аҩныҟа дызгап ҳәа аҵла гәаҩа дҭаршәны, ҩахаҩымш инареиҳаны диԥырҵны дахьцо. Асҟак уи имдырра,
игәнымыҩра агәрагара уадаҩуп, иҿыҵгадахеит. Иага дымдырзаргьы, уи аҵла гәаҩаҿы асаби изы ишшәарҭаз ихаҿы
ишԥамааирыз.
Апоет анаҩстәи ирҿиаразгьы иҟазшьарбагоуп, аинтересгьы амоуп акритикцәеи алитератураҭҵааҩцәеи ра­
цәак рыла иҵамшәац, изхымцәажәац апоема «Аҩныҟа»
(1940–1944 шш.). Убри апериод азы апоет иаԥиҵаз, шамахамзар иҩымҭақәа зегьы аибашьра атема иазкызар,

– 613 –

апоема «Аҩныҟа» хазшәа иҟоуп. Насгьы автобиографиатә
еле­ментқәагьы аныԥшуеит уҳәартә иҟоуп. Араҟагьы ихадароу апатриоттә темоуп, даҽа ганкала ицәыргоуп. Ауаҩы
иагаџьара дыҟазаргьы, дахьиз, дахьааӡаз иџьынџь ада
дышхәарҭам, уи ада ԥсы шихам конкретла аԥсуа реалтә
ԥсҭазаара иадҳәаланы иҟаҵоуп. Апоема ахадаратә идеиеи
азеиԥш тенденциеи зеиԥроу ала, уи аниҩыз ашьҭахь акыр
шықәса анҵы, Баграт Шьынқәба иаԥиҵаз аповест «Чанҭа
дааити», ироманқәа «Ацынҵәарахи», «Ахаҳә еиҩсеи», иареи
злеиқәҿырҭқәо уаҩы иԥшаартә иҟоуп.
Абарҭ аҵыхәтәантәиқәа рҟны еиԥш, апоема «Аҩныҟа»
аҿгьы иқәгылоуп ажәытәи аҿатәи реизыҟазаашьа азҵаа­
рақәа, иааирԥшуа аԥсуа нхаҩы акыр шәышықәса дзышьцылаз атрадициа аныӡаара ишицәыуадаҩу, аҿатә анышәара
шизымариам.
Ҿыгҳарыла рацәак идуум ари апоемаҿы автор иҽани­
шәеит аҵара змоуи измами реизыҟазаашьа аганқәак
раарԥшра. Убри иадҳәалоуп аԥсадгьыл абзиабара атемагьы. Апоемаҿы ажәабжьҳәара мҩаԥысуеит актәи ахаҿала.
Ицәажәауа аперсонаж (уи автор ихаҭа иакәзаргьы ҟалоит)
излеиҳәо ала, тәымџьара дыҟан аҵара иҵарц, хышықәса иимбацыз иқыҭа гәхьааганы дгәыкыҵәыкуа даауеит. Ашарԥаз
адәыӷба дааҭыҵын, иԥсадгьыл ишьапы аннықәиргыла
нахыс, еиуеиԥшым ахәыцрақәа дрымҽхаркуеит. Арԥыс
итәыла, иқыҭа асахьақәа бзиабарала игәы ҿыркаауеит. Иаби
иани иҵара далганы даап ҳәа изыԥшиижьҭеи акыр ҵуеит.
Иара иҵара ҵыхәаԥҵәа ахьамам, ашәҟәҩыра иҽахьазикуа,
ирацәаны ашәҟәқәа рыԥхьара, рыҩра хҭакны иахьимоу
уамашәа ирбоит, уимоу, иагьгәырҩаргоит. Аб иажәақәа рыла
иаҳҳәозар,
Жәохә шықәса даҿуп уи аԥхьара,
Ишыббо иҟамлеит изхара,
Сыздырам, ҳа ҳаҷкәын иаҟара
Зымҵазгьы аҿуп анхара!

Аԥагьы иаби иани ргәы иаиргарц иҭахым, аха дызланахалаз, нҵәара зықәӡам аҵареи ашәҟәҩыреи рҟәыҵшьа имам.
Иаби иани зыԥсоу идыруеит, урҭ рахь имоу игәыбылра ҵҩа
амам, игәы рыладууп:

– 614 –

Ахьаца мҿы амцабз аҵлашо,
Аҷҷаҳәа иаҿуп абылра.
Алҩаҵә архнышьна иақәҵәиашо,
Еишьылӡа иарҭәит алыӷәра.
Нырцә-аарцә иҽҳәатәоуп рымала,
Урҭ ҩыџьа, сара сзыхшаз.
Ес-аашар исзыԥшуа гәыкала,
Сымаара гәырҩас иҟазҵаз!
Гәадуроуп узыхшаз уманаҵ,
Кыкахшыла уара узааӡаз.
Дагьхаҵоуп, аиашаз, дыҟанаҵ,
Иԥсаанӡа ргәы иазмыргаз!

Апоема «Аҩныҟа» хыркәшоуп аперсонаж хада дахьиз,
дахьааӡаз аԥацха аамҭа шцаз, аамҭа ҿыц аиааира амгар
шыҟамло, аԥацха музеитә реликвианы ишыҟало ҳзырбо
ацәаҳәақәа рыла:
Аԥацха, сузхьаауан даараӡа,
Сабацәа зыҩниааз аҩнра.
Издыруеит, хырԥашьагь амаӡам,
Уқәӡаара ԥҵәоуп аҿҳәара.
Са саниз, аҵеимш дҳауит ҳәа,
Аԥшәма хәыҷ диит ҳәа усзыԥшуан.
Саб иашьа данхысуаз аҵықьҳәа
Ишәақьымца уҿаԥхьа икашауан.
Усҟан, аԥацха, иабаудыруаз,
Уаҩ-гәымбылк шиакәхоз уи уҵеи.
– Ихьзеи? Дзымаауазеи? – шуҳәауаз,
Даакылсит уеиҭарц амузеи!

Баграт Шьнқәба аибашьра ашьҭахьтәи
ашықәсқәа рзы
Баграт Шьынқәба ирҿиаратә баҩхатәра лымкаала итәӷәыр­
ԥсеит аибашьра ашьҭахьтәи ашықәсқәа рзы. Акыр аҽарҭ­
бааит тематикалагьы. Аԥхьаҩцәагьы еиҳа-еиҳа даз­харҵон,
иҩымҭақәа гәцаракны ирыман. Аӡәырҩы ашә­­ҟәы­ҩҩцәа
дреиԥшны, иара зегь реиҳа ихҭакны иман, дрызҿ­лымҳан
усҟантәи аамҭа иқәнаргылоз, ихадараз ауаажәларратә
зҵаарақәа. Иара илиршеит акрызҵазкуаз аԥсҭазааратә
цәырҵ­рақәа бла ҵарыла ирласны ргәаҭара. Апоет ирҿиамҭа
ари апериод азы хадаратә хырхарҭаны, хадаратә тенденциа­
ны иаман абзазара џьбара шыҟоуҵәҟьа акәымкәа, романтикала ишьҭыхны, абас иҟаҵәҟьанда ззуҳәашала аарԥшра.
Џьара-џьара амцхә иршәҭыкакаҷцәоума уҳәо аҟынӡа
инеигозаргьы, апоет ижәлар рыҩныҵҟатәи ргәалаҟареи
аамҭа ирыҵанаҳәоз ргәазыҳәара ҿыцқәеи дырзы­шәаҳәон.
Ауаатәыҩса рҭоурых аҿы зеиԥш азымдырӡоз аибашьра хлымӡаах рыхганы, аиааира ду ганы, аҭынч нхара,
анхамҩа аиҭашьақәыргылара иазыхынҳәыз ажәлар ирҭахын
аԥсҭазаара гәацԥыҳәарыла иазыҟазҵашаз, ргәы азҭазҵашаз
алитературатә ҩымҭақәагьы. Апоет усҟантәи ашықәсқәа рзы
имҩаԥигаз ирҿиаратә усура ҷыдала ахәшьара шьҭыҵуеит
еиуеиԥшым амзызқәа ирыхҟьаны, еиҳараӡакгьы ленинтә
милаҭтә политика ҳәа изышьҭаз аилахәарақәа иазыруаз
иахҟьаны, аԥсуа литература иааидкыланы, аԥсуа милаҭтә
культура аиҵахарақәеи иҷыдаз ауадаҩрақәеи ишырҭагылаз
аназгәаҳҭалак, ҳхаҿы ианааҳгалак. 1937 шықәсазтәи
арепрессиақәеи Аџьынџьтәылатә еибашьреи ирцәынхаз
аԥсуа шәҟәыҩҩцәа рхыԥхьаӡарагьы акыр маҷын, ҿыц
иааиҵагылоз абиԥара еиуазгьы алитературатә рҿиарахь
рымҩа алгара дара ирцәыуадаҩын, аԥықәслара дуқәа рауан. Ақырҭуа шовинистцәа аԥсуаа ассимилиациа рзуразы
имҩаԥыргоз аполитика џьбара ҳашәҟәыҩҩцәа бӷеиҵыхра
рнаҭомызт. Иџьбаран ацензура, алыхәҭа гәӡа икылымхыкәа
ԥсыуак иҩымҭа акьыԥхь ахь анагара залыршахомызт.
Даҽа ганкахьалагьы, усҟантәи асоветтә литература зегьы
аҿы акыр аԥырхагара ҟазҵаз «аконфликтдара атеориа» Баграт Шьынқәба иҩымҭақәак ишырныԥшызгьы, уи атеориа

– 616 –

зынӡак дышзацәымцазгьы, иара ирҿиара ахадаратә ҟазшьа
бзиақәа уеизгьы иԥсахымкәа иазынхеит.
Аԥсадгьыл ахьчаразы аибашьраҿы аиааира дуӡӡа ганы,
ентузиазмла анхамҩа аиҭашьақәыргылара иазыхынҳәыз
асовет жәлар ргәалаҟарақәа, роптимизм, уаҵәтәи амш
лаша агәрагара ибзианы иаадырԥшуеит абри апериодазтәи
ажәеинраалақә: «Аиааира амш ду» (1945 ш.), «Ҽаанбзиала»
(1945 ш.), «Сықалақь» (1946 ш.), «Ҭынч иҩныҟа дцон Шьар­
уан» (1946 ш.), «Ҩ-мракы» (1947 ш.), «Амҩан» (1947 ш.), «Уи
гәадуроуп сара сзы» (1947 ш.), «Ираҳҭап ҳабжьы» (1947 ш.),
«Ҽаанбзиала, ажь ӷырлеит» (1947 ш.), «Аҿар рашәа» (1949 ш.),
«Ачаиҿыхцәа рашәа» (1955 ш.) уҳәа убас иҵегьы.
Ҳажәлар зегь реиԥш, апоетгьы ҵҩа змам агәырӷьареи
агәыӷрақәеи инаҭеит аиааира амш. Аибашьра ашықәсқәа
раан еиҵахаз, ақәылацәа, аимҵәацәа еилаԥырыххааз ҳан­
хамҩа аиҭашьақәыргыларазы змахәҿа еилҳәаны, хамеиг­
ӡарада еидгыланы, ентузтиазм дула аџьаус инахагылаз
ҳажәлар дырзышәаҳәоит. Апоет иперсонажцәагьы иаргьы
аџьа ахьырбо, аԥхӡы ахькарҭәо гәырҩа цәгьас ирымам. Уаха-саха ҳәа зегьы уск-уск иахьаҿу аԥсабараҵәҟьагьы рыцхраауеит, ажәлар еицаадрыхыз рҽаҩра беиа ҭаргалоит
еибаргәырӷьаҵәа. Алапҟьа еилышьны изҿоу аџьықәреирҭа
еиҵҳәақәа унарылаԥшыр угәы аздырҳауеит, урҭ ирҭаланы
иҿырхуа аџьықәреи аказармақәа ирызкуам. Ажәлар
аџьџьаҳәа иахьеилоу ршыкьбжьы, рыхәмарра-рыччабжьы,
рашәаҳәабжьы ихааӡа, игәыҟаҵагаха аҳауа иалоуп. Урҭ
ирылаз анхаҩы Шьаруан ахәылԥаз, иԥхӡы иларбо, ҭынч
иҩныҟа данаауаз, аԥсадгьыл зыхьчаз дрылагыланы дшеибашьуаз, усҟан ҭынч нхамҩа дшазгәыҳәуаз, уи анасыԥқәа
зегьы иреиҳауп, иреиӷьуп ҳәа ишиԥхьаӡоз игәалаиршәоит
амхҭагаларахьынтә ахәылԥаз иҩныҟа данцоз:
Амҩан дхәыцуан: уахь санрылаз
Сара стәыла еиқәзырхоз,
Кыр сазхәыцхьан ус гәаныла
Зынгьы аҭабиаҿ сантәалоз.
Ҳтәыла хьчаны гәамч ӷәӷәала,
Ихәра шәарҭақәа рӷьаны,

– 617 –

Нас сынхап ҳәа хьыӡла-ԥшала
Зыҩн иахылаз еибганы,
Исҳәон: «Дреиӷьуп уи насыԥла»
Исҳәон: «Дарбан? Нас ианба?»
Уи шсакәхаз иабеит сыбла,
Еижьарамкәа, лабҿаба!

Ажәеинраала («Ҭынч иҩныҟа дцон Шьаруан»)

Шьаруан захьӡу ари ажәеинраала аперсонаж уажәы – аи­
башьра ашьҭахь амхырҭаҿы аџьабаа иибо, иара изы
иқьафуп, игәы шьҭнахуеит, иҿыцбарахуп, аԥсабара зегьы
далагәырӷьоит:
Иааикәыршан аԥсабара
Игәыҟаҵаган ибауан,
Амхахьынтәи дааԥса-дкара,
Ҭынч иҩныҟа дцон Шьаруан.

(Иара уи ажәеинраала).

Ҳәарас иаҭахузеи, апоет ибзианы идыруан аибашьра
анеил­га ашьҭахьгьы, аҭынчра ахьчаразы иааиԥмырҟьаӡакәа
ишықәԥалатәу, агәаҽанызаара шаҭаху. Аҭынчра еилазгарц
иашьҭоу асоциалтә мчы лашьцақәа макьанагьы адунеи ишаныхым. Убри аҟнытә ауаа зҩыдақәа аҽеидкылара рыхәҭоуп.
Зыӡбахә ҳамоу ашықәсқәа рзы Баграт Шьынқәба ииҩыз
ажәеинраалақәа рҿы иҿаԥиҽуеит, еиҭах ажәларқәа рҭынчра
еилазгарц иашьҭоу амчқәа, ацәгьаршцәа, насгьы ҳара
ҳаҩныҵҟа абзазараҿы инханы иҟоу аҵас бааԥсқәеи ашьцылара бааԥсқәеи. Убас иҟақәоу иреиуоуп акыр ҟазара ҳаракыла
иҩу ажәеинраалақәа «Черчиль иуарӷан» (1949 ш.), «Мистер
Смит» (1949 ш.), «Абас ианбанӡа?» (1955 ш.), «Мымҵәҟьа»
(1955 ш.), уҳәа даҽа акык, ҩбак.
Ишазгәаҳҭахьоу еиԥш, Баграт Шьынқәба ипоезиаҿы
аԥызара амоуп аԥсҭазаара аган лашақәа, абзиарақәа
раарԥшра. Убас шакәугьы, апоет илаԥш иҵамшәо, имбо
дыҟамызт ҳауаажәларраҿы анегативтә цәырҵрақәагьы
шма­ҷым. Урҭ ирызкны урҭ ашықәсқәа рзы ииҩыз ажәеин­
раалақәа хыԥхьаӡарала ирацәамзаргьы, иахьагьы рактуал-

– 618 –

ра мыӡыц. Ҿырԥштәыс иааҳгозар, усҟангьы, иахьагьы аԥсуа
бзазараҿы иԥырхаганы, ҳазмырӷьацо акы акәны иҟоуп ауаа
рацәа злахәуа аиныхрақәа. Абри аҵас бааԥс аныхразы заҟа­
ҩы заҟа рҳәахьоузеи. Дырмит Гәлиа ихаангьы аԥсыжраҿы
аиныхрақәеи, аԥсхәрақәеи, ачара дуқәеи рымҩаԥгара шҽеим
акырынтә дақәыӡбаны иҳәахьан, уиаахысгьы аҵарауаа,
ажурналистцәа апериодикатә кьыԥхь аҿы иқәгыланы
аӡәырҩы акырынтә иақәыӡбахьеит, аха ԥсыхәа амоуит.
Аԥсыж­реи ачареи изҩыданы, досу ишрықәнагоу, ажәытә
аԥс­уа милаҭтә ҟазшьа бзиақәа рныԥшуа, аамысҭашәала
реиҿ­каара зыҟамлеит.
Аԥсы гәалсрыла, ҳаҭырқәҵарала имҩаԥгара традициа
бзиоуп. Аԥсуаа алыԥсаа дзауз ауаҩы игәырҩа ахҽразы ицх­
раауан, ицеиҩыршон иуа, иҭынха, игәылацәа зҳәаз еиԥш.
Аԥсыжрагьы еиҿкааны имҩаԥыргон. Аха инықәырԥшшәа
акәзаргьы, аҵыхәтәантәи ашәышықәсазы ари аҵас акыр
еиҵакхеит. Атәым милаҭ (еиҳараӡакгьы агырқәа) иҟарҵаз
анырра – аԥсрақәа рҿы акрыфарақәа, акрыжәрақәа еиҵырх­
цәеит. Урҭ реиҿкаара изылшогьы, излымшогьы еицлабны имҩаԥыргалар акәхеит. Зныхгьы иԥсроу, ичароу
узеиҩымдыраауа аҟынӡа инаганы аԥсрақәа рҿы аҭамада
далхны, еисаны аҩыжәрақәа ҵыргеит. Ареалтә бзазараҿы
абас амҽхак ҭбаа зауз абри аҵас бааԥс сахьаркырала
еизыркәкәаны иаарԥшуп ажәеинраала «Абас ианбанӡа?» аҿы.
Араҟа зықәрахь инеихьаз, иқьиаз, згәы разыз ԥҳәыс быргк
лыԥсра шымҩаԥыргоз атәы аҳәоит. Хыԥхьаӡара рацәала
уи лыԥсраҿы инеиуа ауаа иҵәыуаны аақәҵха рымҭакәа
ашьаԥа еиҵҳәа ду ахь инарыԥхьоит. Уахь иназыԥхьо
аилыргаҩ «Аԥсыжраҿ изжәуа среиуаӡам» ҳәагьы иауҳәаргьы,
дузаҿакуам, ибз хны иҿоуп, даԥсышәаха аҭак ҟаиҵоит:
– Уххь згеит, ҩеимакра ҳамаӡам,
Ҵәыцак ныхҭәаланы уҩагыл!
Зан дыԥсыз иҭынхацәа ааигәақәа иарҳәахьан:
«Аиныхра уаҟәыҵ патудароуп
Ԥхашьароуп ҳәа уҽхумырҵәан».

Аха арҭ ажәақәа раҵкыс ииааит иара дзыхӡыӡаауаз
аҿраԥшра,
алабыз-ҳәабызҳәацәа,
амшгацәа
рҳәатәы
дацныҟәар акәхеит:

– 619 –

Амшгацәа уи дзыниаз гәамҭакәа,
Ҟырҟы цәаакрак иашьҭаз маӡа.
Ҳзашьҭоузеи ҳәа, иарҳәаз ажәақәа
Игәы иаст ахҿа еиԥш иҵарӡа:
«Леи-чыси еиҩысуа, ирҭбааны,
Деиных уан, ухаҵоуп, уаԥсоуп,
Уауеиԥш аԥа дызхагыланы
Иржыз ан, дыԥсума, дыбзоуп!
Идәықәумҵан, хәашак уеигӡаны
Аҵәыуацәа рҿы аӡы ҭыкәкәа!»
Изгәамҭаӡеит аԥшәма еижьаны
Ишиацәажәоз урҭ еилацәҟәуа!

Иҟазшьарбагоуп ашьаԥаҿы имҩаԥысуа асахьа
изҩыданы ихәыцуа аҭаҳмада ииҳәо иажәақәа:

збо,

«Ожә уԥшишь рыԥсаҭа шкыдырҵаз,
Зыламыс ҭыркәкәаны изжәуа!» –
Ашьаԥа инапы ақәкны цәҟьараҵас,
Аҭаҳмада дгылт деилашуа!

Авторгьы изымбатәбароуп ара иҟоу асахьақәа:
Минуҭқәак исхашҭит, сааԥхьаны
Сыззыҟаз абраҟа Сара…
Сыбла ихгылт гәыҭшьаага сахьаны
Аԥсра аҵкыс еицәаӡаз аԥсра.
Арирахь – икарҭәоит алаӷырӡ,
Наӡаӡа дырцәыӡит ауаҩы,
Анирахь – акгьы агӡам чарахарц,
Меигӡарах еиқәырҭәоит аҩы!

Дыгмыгуп, дыхьмыӡӷыргагоуп аԥсраҿы (ачараҿгьы
акәзааит, даҽаџьарагьы акәзааит) жәохә ҵәыца аҩы ыжәны,
дыбӷаӷо дахьнеиуа уанихәаԥшуа. Уи азоуп автор ари ашьцылара бааԥс ажәа џьбарала дзақәыӡбо:
Иҽы мыжда дзақәтәом имала,
Дахьыҩрыхит абан, деихан,

– 620 –

Ааҵәажә еиԥш дақәрыжьит ирулак,
Ҷкәынцәақәак иқәшәан аҵыхәтәан.
Дызлацашаз имҩа дақәымшәо,
Ҽырххыла ддәықәлеит апҟара,
Издыруада зару, чарашәоу,
Омак иҟрымҿрымуеит иара!
Аӡмахқәа зырхәашьыз хыџьара,
Адырҩаҽны дныӡбоит абас:
«Ҳаннарҵәеит, убама, ҩы-џьбаран,
Схы тҟәацуеит, аиныхрагь афаст!

Аиныхра ду (ачара дугьы акәзааит аҭахызаргьы) аҩыжәреи
аҳапаҳәа акрыфареи рыда аҵак амамкәа ианыҟалалак,
ихырҵәагахоит, ауаа моральла еиланажьуеит, рыламыс
ланарҟәуеит, уаажәларратә чмазара бааԥсны, иҿкны иҟалоит.
Убри азоуп автор ихту текстла изиҳәо:
Ҳамч мырхакәа аԥсра иҳамнахыр,
Ма ҳҩызак, ма зжьы ҳалҵыз ҳан.
Урҭ анышә раҭара ҳалшозар,
Сазҵаауеит, аҩызцәа избан:
Аиныхра – абза ихырҵәаганы,
Аԥсыжраҿ – иара гәхыршәаганы
Иҳамоу, ажәытәра ацәынха,
Аиныхра анышә леиҩыжааны,
Изаҳамҭозеи нас ҳагха?

Баша аҿраԥшразы аԥсраҿы аиныхра ду ҟазҵо, дырзы­
хынҳәны иҿаԥиҽуеит апоет иажәеинраала «Ҳарҟәаҵып,
иаҳҳәарым уан лыԥсы анҭаз…» (1959 ш.) аҿгьы. Ара конкретла автор аԥа иан лыԥсы анҭаз лыгәхьаа икымызт, иԥҳәыс
диман хазы дыҟан, иан алҩа иашәхьаз аԥацха лиҭан, «Лхала дбарџьеиуа аҩны дшыҩнаршәыз,» илхылгеит лажәымҭа.
Уи лыхцәышла злаҵалкышаз чыҭ касыкгьы лзааимхәацызт.
Ари лԥа гәнымыҩ шықәсык ахь знык ҟьалак еиԥш, иан лахь
днымҩахыҵыргьы, сасык диеиԥшын, мҿы еидарак лзааигарц агәашә дҭымҵыцызт. Ус дшыҟазгьы ан гәыраз

– 621 –

Лнапы лыргьежьуан – иухьша сыхьааит,
Ара исыгужьуа, сыҷкәынзаҵә нан,
Ибзиан уаԥхьаҟа уара иуԥылааит!
Лҳәон акәымзар, дылшәиуамызт.

Ас иҟаз аԥа хлаҳәада иан даныԥсы мчыбжьык дыкҿан,
иара аҽраԥшра дашьҭалт, дџьабон, имаӷра ашәы акәиршеит,
акы дамеигӡакәа, аиныхра ҟаиҵеит. Ҳәарас иаҭахузеи,
иагьԥсабаратәуп, иагьзҩыдоуп ас иҟоу аԥа мҽеи изкны автор
ииҳәо аҽԥныҳәақәа:
Илҿоуҵар, илшәуҵар уи лыԥсы анҭаз,
Аиныхраҿ иухарџьыз уԥара-ушьара,
Дымԥсыргьы ҟаларын уан ааигәа абас,
Дықәзаарын, арыцҳа, адунеи лашара!
Шьҭа иҟауҵаз зыԥсоузеи, ацәа уцәоуп!» –
Абас узырҳәоит аџьар икылсыз.
Уи еиԥш аҽԥныҳәақәа акыр ирацәоуп,
Аха иудыруазар ан ушлыхшаз,
Аҳақ-заҵә иаанхаз, ма убри нагӡа,
Баҟак узмыргыларгьы ицырцыруа,
Анышәынҭра иакәыршан аандак ҟаҵа,
Агәы изықәымлартә аҳәақәа ӷәыруа!

Асовет мчра ахаан арежим шыӷәӷәазгьы, ажәлар рмал
иамҵасуаз аԥсымҭәқәагьы агӡамызт. Убас ажәлар зыгәра ганы
азеиԥш рахә рферма еиҳабыс иарҭаз, аус ԥаршеиқәа иҟаиҵаз
ҿаԥнаҽуеит, уи аиҳабы дыркарикатураны даазырԥшуа
ажәеинраала «Мымҵәҟьа». Автор хатәы хьӡы зимҭаз ари
ажәеинраала аперсонаж иус ҭакзыԥхықәрада дазыҟоуп,
арахә рныҟәгаразы ихы аџьабаа аирбом, ихымҩаԥгашьа
ҿаасҭоуп, ианигәаԥхалакгьы џьмак, цәык зҳәаз еиԥш, иаарылганы ихазы инихуеит, нас мым (ақәыџьма) иафазшәа акт
ԥаршеиқәа иҩуан. Уизыӡырҩыр, акранифалак, «Рахә ыҟам,
шәахә ыҟам, иҟоу хышхырҵәуп» иҳәахуеит. Аха аҵыхәтаән
еиликааит мымҵәҟьа иара ихаҭа шиакәу. Аганахь (иара
ихазы) инихыз арахә (аџьма, ажә, ацә) рыбаҩқәа «рыԥсы
ҭаланы», «иҿагыланы» азалымдарақәа ирзиуз иқәԥырҽуеит,

– 622 –

ҭаха ирҭом ииҩхьоу, ауаа, аҳәынҭқарра злеижьоз ақьаад
ԥаршеиқәа:
Ақьаадқәа – актқәа ииҩыз аԥаршеи,
Ашьхыц реиԥш иқәпапаны дыркит абра,
Ак икәа иҭалеит, егьырҭ – имаӷра,
Аҟәымӷ еиԥш илало рԥынҵақәа ӡоуп,
Иахьынеикьысуа амца еиԥш ицроуп.

Апоет поезиатә бызшәа ҵарыла дрықәыӡбон аԥсҭазаараҿы
ауадаҩрақәа аныҟоу зҽыԥхьазкуа, аусура анаҭаху ҽырчмазаҩ
ҟаҵаны, зхы ада хы зымбо ауаа:
Аус ахь шәаннеи, шәмахәҿа еилҳәаны,
Дыҟамызт иара – дычмазаҩын.
Дцәыҵагәыгәын ҽыргәыбааԥс ҟаҵаны,
Ихы мацараз, – цәгьа дыгәбылҩын.

(Ажәеинраала «Шәарҭ, аҩызцәа: ахьҭа шәанакуаз…»)
Автор ас ззиҳәо иҵоурам ауаҩы аусура ахьаҭаху ихы
ауадаҩ иалеиҵом, аха маҵура дук имазарц деиԥхыӡуеит,
уигьы башамашак акәымкәа, ахьӡ змоу, идуу («Аламала
акәым – зегьы рханы»).
Аха ас иҟоу ауаҩы иахьа акәымзаргьы, уаҵәы да­хьыр­
хәызароуп, иқәнагоу аҭыԥ аҿы днагатәуп:
Ихьзеи, мшәа, арԥыс, иахьа длаҳәит,
Иԥсыԥ ихәлаӡом, маӡа дгәынқьуеит.
Иацуха иарҳәеит: – Уа убзаҳәит!
Ус акәым, анс! – иҭыԥ идырбеит.

(Иара уи ажәеинраала)

Абарҭ ашықәсқәа рзы апоет ииҩыз аакыр ажәеинраалақәа
рҵаки ридеиеи рыҽдырҭбааит, аԥсҭазаареи аԥсреи ирыд­
ҳәалоу иҵаулоу афилософиатә зҵаарақәа аҷыдарақәа рыманы ирынԥшуеит.
Убарҭ рахьынтә иреиӷьӡақәоу рахь иԥхьаӡатәуп
ажәеинраалақәа: «Ахра иалиааз» (1960 ш.), «Аԥхын» (1960
ш.), «Сыԥсы цәгахеит уажә саазқәылаз» (1960 ш.), «Амҩа
сықәуп» (1961 ш.), «Чмазара цәгьак сылаҽит…» (1961 ш.),

– 623 –

«Схәыцуа сгылоуп саҵәца кны…» (1964 ш.), «Нас мышкызны
сыԥсы схыҵып…» (1965 ш.), «Бжьык саҳауеит» (1967 ш.), «Ҳаи
шьыри, сыҟанда…» (1967 ш.), уҳәа убас иҵ.
Баграт Шьынқәба хыхь ибиографиа ҳаналацәажәоз
излазгәаҳҭаз ала, аибашьра ашьҭахьтәи ашықәсқәа рзы
ажәеинраалақәа раԥҵара инаваргыланы акыр еиуеиԥшымыз
аусқәа еидибалон. Аԥсуа бызшәа иазкны аҭҵаарадырратә
ус мҩаԥигон, аԥсуа қыҭақәа дрылаланы, абаҩхатәра змаз
ажәабжьҳәацәа ԥшааны, афольклортә материалқәа еизигон.
Абарҭқәа зегьы ирҷыданы, иара ирҿиамҭазы мацара акәым,
аԥсуа литература азгьы акырӡа зҵазкуа хҭыс дук ҟалеит.
Изакәу уи ауп, 1950 шықәсазы акьыԥхь абеит, хышықәса
инареиҳаны иара иҽазҵәылхны аус здиулоз жәеинраалала
иҩу ароман «Аҿатә уаа». Ҵабыргуп, ари аҩымҭа иаиуз иахьа уажәраанӡатәи ахәшьарақәа зегьы хьаҳәаԥаҳәада шьҭа
иҳадаҳкылартә иҟам. Ароман ҩуп усҟан аҳра зуаз асоветтә
ҳәынҭқарратә системеи аидеологиеи инарықәыршәаны,
ирыцнарӷызуа. Иахьатәи ашәага-загақәа рыла уахәаԥшуазар,
«Аҿатә уаа» агхақәа амоуп. Зегь реиҳа игханы иамоу «аконфликтдара атеориа» ҳәа иҟаз ахьаныԥшыз ауп. Аамҭақәа
акыр ианеимлыс ашьҭахь, акыр ихьшәаны акәзаргьы, 1980
шықәсазы Константин Симонов изкны урысшәыла ииҩыз
истатиаҿы Баграт Шьынқәба ихаҭагьы иазгәеиҭеит ари
иҩымҭа агха хада:

Убас шакәугьы, ари аԥҵамҭа злаҩу абызшәа ссир, алексика, ажәеинраала аиҿкаашьа (еихышәшәа-еихышәшәо)
уҳәа иамоу, излаҟоу ахаҭабзиарақәа рзы мацара акәзаргьы,
ҳлитература аҭоурых илалхны иҳазкажьуам. Иахьагьы,
* Шинкуба Баграт. Он жил у нас. В кн.: «Константин Симонов в Абхазии. Сухум.
Изд-во «Алашара», 1981, с.82.

– 624 –

уаҵәгьы иҳахәаша ахшыҩҵакқәа маҷымкәа иадаабалоит.
Даҽакы акәым, цқьа ҳазхәыцуазар, автор абри иҩымҭала
агәра ҳиргеит аԥсуа сахьаркыратә жәа амчхареи алшарақәеи
акыр ишдуу.
Апоет абри иаԥҵамҭа аԥхьаӡа акьыԥхь анабаз ашьҭахьгьы
акырынтә аус адиулахьан, ирҿыцхьан. 1955 шықәсазы
хаз шәыҟәны иҭыҵит аиҭакрақәеи ацҵақәеи аманы. 1963
шықәсазы аиҭаҭыжьраангьы, уаанӡа аԥхьаҩцәа ирзымдыр­
уаны иалеигалақәаз акәны аԥсуа литература иажәеинраалоу
ароман алазгалаз.
«Аҿатә уаа» ацәырҵра машәырны иҟамлеит. Уи автор
уаан­­ӡатәи ирҿиаратә ԥышәа инашьҭагылаз, иалҵшәоу акоуп. Ари ароман аҩра дшаланагалаз далацәажәауа, апоет
иха­ҭа абас азгәеиҭеит истатиа «Ашықәсқәа рышьҭа» аҿы:
«Аи­башьра ашьҭахь, егьа сеилахазаргьы, ажәеинраалақәа
рыҩ­ра гәыгәҭасыжьуамызт, аха сара исҳәарц исҭахыз зегьы
урҭ ирзымҳәозшәа збо салагеит. Сгәы сыхон инеиҵыху епи­
катә ҩымҭак ахь, исҭахын убриала ҳазҭагылаз аԥсҭазаара
аасырԥшырц. Еиҳаракгьы сгәы иҭыхон аибашьра ашьҭахь­
тәи ақыҭа ԥсҭазаара атема. Уа иҟаз ауадаҩрақәа раԥыхразы
ақыҭа аинтеллигенциа ирыхәҭаз рацәан. Анау­катә
експедициақәа схы иархәаны ақыҭа срылалт, салагеит
инеиҵыху ҩымҭак азы амаҭәахә аизгара.
Хышықәса рыла салгеит ажәеинраалала иҩу ароман
«Аҿатә уаа».*
«Аҿатә уаа» зымҽхак ҭбаау, ҵакылагьы, аҩышьа формалагьы хкы рацәала еилаԥсоу ҩымҭоуп. Аамҭала иара
иаҵанакуеит Аџьынџьтәылатә еибашьра Дуӡӡа ашьҭахьтәи
ааԥыни уи иацааиуаз ҽаҩраҭагалареи. Даҽакала иаҳҳәозар,
аҩымҭаҿы зыӡбахә ҳәоу ахҭысқәа аныҟалази, апоет ианиҩзи
рацәак рыбжьам. Автор иаҳирбоит Амзара захьӡу атипра зуа ԥсыуа қыҭак, уи иаланхо ауаа рҭоурых, иахьа изҿу,
рыԥсҭазаара, рыбзазара аилашыра зеиԥшроу. Конкретла уи
ақыҭа иаланхо ауаа рыбзазашьала апоет иҭахын инарҭбааны,
масштаб дула аҭынч нхамҩа иазыхынҳәыз асовет жәлар рыбзазашьа ҳирбарц. Уи азоуп ихаҭагьы автортә хьаҵрақәа руак
аҿы изиҳәо:
* Шьынқәба Баграт. Иҩымҭақәа реизга. Ахԥатәи атом. Аҟәа. Ашәҟәҭыжьырҭа
«Алашара»,1989 ш. Ад.546.

– 625 –

Аҵла џар-џар шазҳауа
Амахәҭа хәыҷы иунардыруеит.
Насыԥла ҳажәлар шынхауа
Қыҭак алагьы иахьа иудыруеит.

Аҩымҭа иалоуп ҟазшьалеи, ҭеиҭԥшлеи, ҭагылазаашьалеи,
қәралеи уҳәа еиуеиԥшым хыԥхьаӡара рацәала ауаа. Уи
ала автор асоветуаа иахьыҟазаалакгьы, изҿызаалакгьы,
рхадаратә гәҭакқәа еиқәшәоит, иззықәԥо, иззыхандеиуа
акоуп, досу илшо ала, зеиԥш гәҭакы анагӡара дазықәԥоит,
далахәуп ҳәа иҳәарц иҭахын. Амзаратәи анхацәа хәыҷыладула, ҳәса-хацәала аԥхьагылара змоу, уаҵәтәи амш
лаша агәра зго, уи ахьӡала, гәацԥыҳәара дула ахандеира
иацәымаашьауа уаҩуп, аҭоурых амааи ахырхарҭеи зку дара
роуп. Апоет ажәлар рмассақәа рымч ду ааирԥшырц иҭахын
ҳҳәоит, аха уи иаанагаӡом урҭ хаҿыдоуп, еилаӡҩаны иҟоуп
ҳәа. Апоет ҟазара дула ажәлар рхаҭарнакцәеи дареи гармониала реизыҟазаашьақәа шеиқәшәо ҳирбоит, рҳәоуи руси
еиқәшәоит. Ара иаабоит аԥхьаҩ игәалашәараҿы акыраамҭа
иаанхартә, игәылҭәааны иҟаҵоу аперсонажцәа аӡәырҩы
рхырҿсахьақәа. Автор дзыдгыло аидеиақәа ныҟәыргоит,
аха дара риндивидуалтә хаҿрақәа еиԥшӡам, аколнхаҩы
Дамеи Аншбеи, апарторганизациа амаӡаныҟәгаҩ, абригадир Симон Ҭодуеи, арҵаҩы ԥҳәызба Гәырӡан-ԥҳа
Асҭандеи, анџьныр Арсанеи, агроном («Амзаратәи Мичурин» ззырҳәо) Бакәра Аншбеи, арахәааӡаҩ Ӷәака Хынҭәбеи.
Арҭ ауаа еиҟарам ԥсҭазааратә ԥышәала, дыррала уҳәа, аха
иахьынеихьыԥшу дара зегьы уаа қьиақәоуп, уаа гәыразқәоуп,
рыбаҩ иацәаашьом. Хымҩаԥгашьалагьы, ҭеиҭԥшлагьы уаа
ԥшӡақәоуп, рыбзазарагьы ргәы азҭоуп, избанзар рыгәҭакқәа
ҳаракуп, ауаажәларратә бзазара иадҳәалоуп.
Аха апоет амзараа рыԥсҭазаара акы агӡамкәа, зегь
рыла итатаԥшьӡаны иҟоуп иҳәарцгьы иҭахӡамызт.
Ареалтә бзазараҿы иҟаҵәҟьаз ауадаҩрақәа зегьыҵәҟьа
иҽрылаимгалазаргьы, имӡеит нхашьалагьы макьана ирыгу шырацәоу, аконсерватизм ҟазшьа змоу, ԥхьаҟа ацара,
аҿыцаԥшьгара иаԥышьклаҳәуа аҟазшьа змоу ауаагьы рылоуп макьана. Аԥсабарагьы мпыҵахалатәыс ирымоуп,
адунеихәаԥшышьа еиҵахақәа ныҟәызго ауаагьы риашатәыс
ирымоуп.

– 626 –

Амзараа Аԥсны мра рылаԥхоит, аҽаҩра ду рызҭо адгьыл
барақьаҭ иқәынхоит, наныкьара, ирыбаргәузеи аҳәараҿы
мацара даангылом автор. Уи идыруеит Аԥсны аԥсабара иага
ибзиазаргьы, ауаҩы дымхандеикәа, иџьабаа адымҵакәа
акагьы ахала ишыҟамло. Асоветуаа зегьы иреиԥшны, Амзараагьы рынхамҩа еиҳараӡак еиҵазҟьаз, еиҵазырхаз ирхыргаз аибашьра хлымӡаах ауп. Анхамҩа ашьҭыхразы иаҭахын
амҩақәа рыҟаҵара, иргылатәын ашкол, ахәшәтәырҭа,
афымца станциа, иаарыхтәын аҽаҩра беиа. Амзараа акы
мацара акәмызт изҿыз, иаадрыхуан аџьықәреи, ачаи, ажь,
арахә маҷымкәа ирзанын. Даҽа ганкахьалагьы, Амзараа
макьанагьы акыр ирԥырхагоуп аҵас бааԥсқәа, иаҳҳәап,
жәамшла ҵыхәаԥҵәара змам ачарақәа, аиныхра дуқәа,
аԥсхәрақәа, ацуныҳәарақәа ахьымҩаԥырго, насгьы ленинтә
милаҭтә политика ҳәа изышьҭаз аилахәаҩцәа ирыхҟьаны
илахьеиқәҵаганы ирзыҟалеит, «Аԥсшәа кьаҿуп, анарха амам.
Аринахыс ԥхьа ҳазгом!» ҳәа аԥсуа школқәа ахьадыркыз,
зқьышықәсала рабацәа идырҿиоз, ирыхьчоз рхатәы бызшәа
рҿырхырц иашьҭаз ауаа ахьцәырҵыз.
Ароман аҿы аконфликтқәа маҷӡам, аха зегь реиҳа уи
зыбжьалаз, аханатәгьы еибацәымӷымыз, уимоу, иеиҩызцәа
бзиақәаз Дамеии Ҷыкәыри роуп. Дара ҿыц еиқәымшәеит.
Дамеии Ӡыкәыри еиқәлацәан,
Иалиааз ракәын Амзара,
Жәлак рхымзаргьы, урҭ еишьцәан,
Ус еибаԥхьаӡон дара.
Ишхәыҷқәаз дара еиниан,
Акыр шықәса ашкол еицҭан.
Еибабон урҭ рыԥсы еилаҵәан,
Иандухагьы, нас иарԥарцәан,
Еицныҟәалон, еицтәалон,
Рыԥсуа кәымжәқәа акны ирӡахлон,
Изықәтәозгьы рыҽқәа еиԥшын,
Ирзымдыруа еӷьа-еицәа,
Арҭ еишьцәоуп ҳәа ирзыԥшын
Изхылҵызгьы гәырӷьаҵәа.

Аха Дамеии Ӡыкәыри аҵыхәтәан азеиԥш уаажәларратә
усқәа рыӡбараан еивҵанагалеит. Аҩыџьагьы рхырҿсахьақәа

– 627 –

цәаҳәак-цәаҳәак рыла мацара ишшапаӡа иаарԥшым, аилазаашьа уадаҩрақәа рыманы иҟаҵоуп. Дамеи ҵара дук имам,
жәа-класск роуп дзылгахьоу, маҵурак, қьафурҭак ихазы иаундаз ҳәагьы дашьҭаӡам. Аԥсҭазаара мҩаду данысхьеит,
дыӡрыжәхахьеит, аџьабааи агәаҟрақәеи рҿы аԥышәа имоуп,
аамҭа ҿыц иқәнаргыло азҵаарақәа иҵарны ицәа ианыруеит.
Аибашьрагьы далахәын, хамеигӡарада иԥсадгьыл ихьчон. Уи
ашьҭахьгьы аҭынч нхамҩаҿы тәамҩахә ҟамҵакәа, дгәаҭеиуа
(«Дамеи гәаҭеи» - зизырҳәогьы уи ауп), аҿыц ус бзиақәа
аԥшьгауа ажәлар дрылагылоуп.
Ӡыкәыргьы баша-машак иакәӡам, ажәлар рзгьы аџьа ибахьеит.
Аусураҿ Ӡыкәыр дхәыдан
Дышԥаҟахыз? Ари ақыҭан
Зегьы ирдыруан ҵабыргыҵәҟьан,
Ахандеира иԥсы азыцәгьан.

Аха аҵыхәтәан ахамаԥагьареи амцхә ахамхабзиареи
ҵиго далагеит. Ӡыкәыр хыхьынтәи аиҳабыра идырҵо аплан
анагӡара мацароуп еиҳараӡак дзышьҭоу, уалԥшьа хаданы
ииԥхьаӡо. Абжьарак иҵоуроу ихатә инициативак цәырганы
ижәлар ирыхәо ҳәа дашьҭам. Аконсерватизмреи абиурократизмреи релементқәа иныԥшуеит. Ақыҭаҿы аиҳабырақәа
ныҟәигалар, зегь иара изхәыцлар, иҳәатәы иацныҟәалар,
ицәшәалар иҭахуп. Акритика изыҟарҵар, илаӡом, уаанӡа
иҟаиҵахьоу аус бзиақәа азхо џьишьоит.
Абасала, Дамеии Ӡыкәыри еинышәашьа змам аҟазшьа
ҷыдақәа ныҟәызго уаауп. Урҭ рыбжьара аконфликт зырӷәӷәо
акы акәны иҟалеит Дамеии Ӡыкәыр иаҳәшьа арҵаҩ-ԥҳәызба
Асҭандеи бзиа иахьеибабо. Дамеии Ӡыкәыри реимак акульминациа аҟынӡа инеит аарҩара иаҿагыланы ақәԥара апроблема ҵарны ианцәырҵ, уи аӡбараан Дамеи дазықәԥоит
Аӡиқәа ҩаганы ачаи плантациақәа ирықәырҭәалартә
аҟаҵара аидеиа. Ӡыкәыр уи иаԥсам усуп ҳәа даҿагылоит. Иага
еимактәы-еиҿактәызаргьы аҵыхәтәан Дамеи идгылаҩцәеи
иареи аиааира ргеит. Аҿатә уаа аԥсабара амчқәагьы ириааи­
уеит, ԥхьаҟа рцараан ирԥышьклаҳәуа ауаагьы (Ӡыкәыр,
агьангьаш Сыкәын Ларба, акрураҿы зыбӷа ԥҵәоу, зцәагьы
цәгьоу аԥҳәысеиба Ҳауида уҳәа) ахьдырхәуеит.

– 628 –

Абас ала «Аҿатә уаа» хыркәшоуп оптимисттәла, ԥсҭазаара
лашарала иҭәны. Ҵҩа змам агәыӷрақәа рымоуп Амзараа, хара инагоу рразҟы лаша агәра ргоит. Ажәлар рнапала
имҩахыргаз аӡиас еиԥш рымчгьы ҭабара ақәым:
Иахьабалак ҳара ҳзыҳәа,
Иамаӡамкәа џьара еихсыӷь,
Иаауеит, иаауеит ахьыр-хьырҳәа
Ҭабара зқәым ҳара ҳӡыхь!

Анаҩстәи ашықәсқәа рзы Баграт Шьынқәба ҽышәала аус
иуан, ишьҭыҵуан исахьаркыратә ҟазара, иҭбаахон ирҿиара
амҽхак. Иара ирҿиаратә биографиазы иҿыцу етапны иҟалеит
50-тәи 70-тәи ашықәсқәа. Уи ус шакәу агәра ҳдыргоит
иажәеинраалақәа реизгақәа «Аԥхын» (1962 ш.), «Ажәа» (1975
ш.), насгьы иажәеинраалоу ироман неиҵых «Ахра ашәа»
(1965 ш.), ахәыҷқәа рзы ииҩыз ажәеинраалақәеи апоемақәеи
жәпакы.
Иааркьаҿны акәзаргьы, хыхь иҟаҳҵаз азеиҵш хҳәаа
излаҳнарбо ала, Баграт Шьынқәба аԥсуа поезиаҿы аханатә
иҽышьақәирӷәӷәеит илирикатә ԥҵамҭақәа рыла, нас
ауп аепикатә ҩымҭа неиҵыхқәа рахь даниасыз. Аха
ауаҩытәыҩса исубиективтә цәалашәарақәа, ихәыцрақәа,
игәҭыхақәа, иҩнуҵҟатәи ԥсихологиа раарԥшра апоет
анаҩстәи акыр иҩымҭақәа рзгьы иҟазшьа хаданы ирзынхеит. Лымкаалагьы аизгақәа «Аԥхын», «Ажәеи» еидыркыло алирикатә жәеинраалақәа рҿы аԥсҭазааразгьы, алитературазгьы ижәытәӡоу акыр зҵаара дуқәа ҿатәла, иҿатәу
хәыцрала, лаԥшҳәаала, дунеихәаԥшышьала ирҵауланы
иаарԥшуп. Ара иҟоуп ауаҩытәыҩса ииреи иԥсреи, аҿареи
ажәреи, ацәгьеи абзиеи, аиашеи ахәахәеи, аламыси аламысдареи, ауаҩи аԥсадгьыли, ауаҩи аԥсабареи, ақьиареи
аҳарамреи, агәырҩареи агәырӷьареи, анасыԥдареи ана­
сыԥи, агәыӷра дуқәеи уҳәа хкы рацәала, ган рацәала
иаазырԥшуа, аԥхьаҩ афилософиатә хәыцрақәа иззырҵысуа,
ҟазара дула иҩу ажәеинраалақәа жәпакы. Ирацәоуп апоет
илирикатә фырхаҵеи иареи хәыцшьала, дунеихәаԥшышьала
ианеиқәшәоо, иахьеиқәшәо. Уи афырхаҵа иҟәыӷоу, зцәа­
ныррақәа ҵару, аԥсҭазаара мҽхакы ҭбаала иазыҟоу, издызкыло, инахараны ихәыцуа аӡә иоуп. Иара дҳаҵҳаҵо, тәамҩахә

– 629 –

ҟамҵакәа аԥсҭазаара ҵакыс иамоу аԥшаареи аилкаареи
дашьҭоуп. Апоет 50-тәи 70-тәи ашықәсқәа рзы иаԥиҵаз
илирикатә жәеинраалақәа хаз-хазы еиҿкааны акакала
урыхцәажәозаргьы, аҳәатәы рацәаны иурҭоит, аха иааидкыланы ауаҩы иарҳәо, зеиԥш ҵакыс ирымоу, хадаратә идеиас
иныҵәырго еизыркәкәаны ҳахәаԥшуазар, абас иҟоуп: знык
ауп ауаҩы аԥсҭазаара аниауа, убри зныктәи аԥсҭазаарагьы
аҿҳәара дуум. Аԥсабара изоунажьыз аамҭа ихы иаирхәароуп,
ихы дазхәыцны иԥсҭазаара ҵакыдамхартә еиҿикаароуп, ианагь цқьа дазхәыцны, ишәаны-изаны ишьапы еихигалароуп.
Абри апериод азы апоет ирҿиаратә ҭакԥхықәра еиҳагьы
ишьҭыҵит, исахьарку иажәа еиҳагьы дацклаԥшуа, ашәараазара агимыжьуа дшьақәгылт. Лымкаала иазгәаҭатәуп,
абраҟагьы аԥсадгьыл абзиабара атема аԥызара змақәоу
ишыруаку, уи еиуеиԥшым аганқәа рыла иаазырԥшуа
иажәеинраалақәа «Сара среспублика», «Анҭ ашьхақәа
иеидҽырбало…», «Раԥхьаӡа сылацәа анхыстыз…», «Ҷлоу
ақыҭа Лаганиахә…», «Аԥсны лаша, сымратәыла», «Қәмарча
сацәажәон сара» уҳәа убас иҵегьы ҟазара дула иҩуп.
Апоет иарԥысра даныҩҭыс, ашьҭахьтәи ипоезиагьы
уаҩы иџьеишьаратә аҿара абжьы ахыҩуеит, аханатә еиԥш
илахҿыхуп. Апоет ихаҭа дышлазаргьы, ипоезиа шлацк
алашәаны ҳәа иҟам. Ибаҩхәатәреи иаамҭеи рықәырӡны
ииҩуа иаԥҵамҭақәа иԥырҵны ицарц, жәра рықәымкәа,
иззиҩуа аԥхьаҩ иҟынӡа инаӡарц, уи ихы, игәы иҭаларц
иҭахын:
Иуасҳәахьеит сажәеинраала,
Уара иазуы ҳасаб.
Забџьар кажьны маӡа ибналаз,
Дидикыларц залшом иаб!
Азин умам аҽыԥхьакра,
Иахьа сиит ҳәоу? Уи мамоу,
Ажәеинраала иамам ақәра,
Апоет иоуп ақәра змоу!

(Ажәеинраала «Аҳы, уҽеибыҭ!»)

Уаанӡеиԥш, ари апериод азгьы апоет иажәеинраалақәа
рҿы ауаҩи уи наџьнатә аахысгьы дзыдҳәалоу аԥсабаратә

– 630 –

цәырҵрақәеи
еиҟәыҭхашьа
рымамкәа
еидҳәаланы
иааирԥшуеит. Баграт Шьынқәба ипоезиаҿы аԥсабара рольс
инанагӡо, функциақәас иамоу реилкаара мацара хаз тема
дууп, лымкаала аҭҵаареи, аилыргареи, ахцәажәареи зыхәҭоу
акоуп, аха араҟа уажәы иазгәаҳҭап ихадароу акызаҵәык
иадамзаргьы. Изакәу уи ауп, апоет лассы-лассы «нцәас»
иҟаҵаны еиуеиԥшым аконтекстқәа рҿы ихы иаирхәоит
аԥсабаратә мчы лашақәа, лымкаалагьы амреи, амзеи,
аеҵәақәеи. Ихәыҷу аԥсабаратә цәырҵрақәагьы ҟәнишьо
дыҟам. Аԥсабара аԥсы ахоуп, ауаҩы ицуп, ауаҩы аԥсабареи
еиӷацәам, еимадоуп. Апоет иԥсы алоуп, зыԥсы ҭоу, ахдырра змоу, акы еиԥш далацәажәоит, дхәыҷны ила анаахитыз
иибаз иқыҭа гәакьа Ҷлоу иалсны ицо аӡиас хәыҷы Қәмарча.
Қәмарча апоет иԥсадгьыл абзиабара илазҵо ируакуп. (Араҟа
ахыцқәа ирҭакны акәзаргьы иазгәаҳҭап Баграт Шьынқәба
ирҿиамҭақәа иқыҭа гәакьа Ҷлоу аҭыԥ ду шааннакыло,
ҟазара дула иҩу акыр поезиатә цәаҳәақәа шазикхьоу, насгьы ипрозатә ҩымҭа дуқәа ируаку ароман «Ахаҳә еиҩсаҿы»
ахҭыс хадақәа ахьымҩаԥысуа абри ақыҭаҿоуп). Уиаахыс, уи
аҵкыс акырӡа идуқәоу аӡиасқәа ибахьеит, дрырхьеит, аха
ихәыҷра ихазмыршҭуа, изгәакьоу уи акәара хәыҷ ианагь
иааицрымшәо ихдырра иацуп, игәаҵа иҭаршәуп, Қәмарча
еиԥшу аӡ хәыҷқәа, акәарақәа рылоуп ишыҟало аӡиас
дуқәагьы. Араҟа Қәмарча ахаҿсахьа аԥхьаҩ изнарҵысуеит
еиуеиԥшым иҵоуроу ассоциациақәа, асимволтә ҵакы алоуп:
Сахьнеилак уцәқәырԥа гәасҭон,
Сахьнеилак уҟан уаргьы,
Снапы уанҭәалан уҩазгон,
Ушыцқьац уцқьан харагьы!
Аӡ маҷқәа абас еиламҭәозар,
Аӡ дуқәа ҽырбо изцауам!
Абри азоуп, иашан иуҳәозар,
Қәмарча аӡ дуқәа изреиҵам!

(Ажәеинраала «Қәмарча сацәажәон сара»)

Аԥхыӡ хаа, аԥхыӡ ԥшӡеиԥш, апоет дыззыгәыҳәны
игәалаиршәо, аха хнырҳәышьа змам ихәыҷратә ԥсҭазаарагьы
иқыҭа гәакьа абзиабара иадҳәалоуп. Ажәеинраала «Ҳаи,

– 631 –

шьыри, сыҟанда» (1967 ш.) аҿы романтикатәла ишьҭыхны
ихәыҷра ашықәсқәа игәалаиршәоит, урҭ дрызхәуеит, иқыҭа
дналалацыԥхьаӡа, дналаԥшыцыԥхьаӡа
игәалашәарақәа
цәқәырԥаны, ихышхыҵәаны ижәылоит. Ҭакзыԥхықәра дук
имаӡамкәа, аԥсҭазаара злашьақәгылоу, иамымҵәаӡо аҟыба­
ӡыбақәа изымдырӡо, хьаа-баа имаӡамкәа даныҟазтәи имшқәа
зегьы иқыҭа иадҳәалоуп. Иара игәакьоуп азы Ҷлоугьы, уи
иалсуа акәара хәыҷы Қәмарчагьы адунеи аҿы зегьы иреиӷьуп
ҳәа иԥхьаӡоит, зегьы иреиӷьеишьоит:
Ҳаи, шьыри, сыҟанда,
Анкьа еиԥш схәыҷны,
Уи аамҭа сыманда
Уажә снапаҟны.
Ҳаи, шьыри, срықәлонда
Ҷлоутәи ахәқәа.
Сҽы лаба снақәтәонда
Сҟамчы ахҟьауа.
Ҳаи, шьыри, сҭалонда
Қәмарча захьӡу.
Ҳаи, зегьы ирдыруанда
Қәмарча закә ӡу!

Дарбанзаалак изҩыданы ихәыцуа ауаҩ еиԥш, апоетгьы
ихәыҷра гәхьааигоит, уи хнырҳәышьак амазҭгьы, еиӷьны
еиҳа ҭакзыԥхықәрала ихигаразшәа игәы иабоит: иҵегь
илеишәа ирбзион, изакәызаалак аказы иан лгәы даиргомызт,
уи дмыргәамҵкәа ианаамҭаз иҵатәқәа ирхион, ӡыхәашьык
дҭаломызт иан дымгәырҩарц, ҵла ҩак дықәломызт,
далҟьаны дкаҳап ҳәа иан дымшәарц… Аха анкьа еиԥш
дхәыҷны дышзыҟамло идыруеит, уи гәырҩеигар аҵкыс,
абыргра иҽырҟасаны даԥылар шеиӷьу идыруеит:
Иаԥсам нас ҳақәыӡбар –
Урҭқәа ҟалом.
Дсабихоит акәымзар –
Абырг дхәыҷхом!

– 632 –

Баграт Шьынқәба ипоезиа, иааидкыланы ирҿиамҭа зегьы
ауаҩытәыҩса игәыӷратә хәыцрақәа алыжжуа иҟоуп, ауаҩы
дырҿиаҩны, бзиарас, ԥшӡарас иҟоу зегьы илшоны, изым­
пыҵаку, ацәгьамыцәгьақәа мап рцәызкуа, изҟәызцо, ианагь
аҽрыцқьарахь зхы кыду, иагьзылшо аӡә иакәны даарԥшуа.
Апоет ирҿиамҭа иахьа макьана ауаҩы дызлаҟоу ацәгьарақәа
раасҭа абзиарақәа раарԥшроуп изызку, апоетгьы еиҳараӡак
иибарц дзышьҭоу, илаԥшҳәаа еиҳа иҵаиршәо аԥсҭазаара
аган лашақәи ауаҩы дызлаҟоу ибзиаратә ганқәеи роуп. Аха
уи амалахазгьы иаанагаӡом алахьеиқәҵареи, аԥсҭазаара
иахьынԥашало, ианагь иац­рымҵ­уа иацу аҟыбаӡыбеи автор ибом, даргәамҵуам ҳәа. Апоет имцу апатетикеи, баша
агәыжьжьагеи, зыгәра узымго, ижьагоу аоптимизми, аиллиузиеи дырхагаланы, дытҟәаны дрымоуп узҳәом. Баграт
Шьынқәба дреалиступ, реалистк иаҳасабала, ҭакзыԥхықәра
дулоуп аԥсҭазаара дшазыҟоу, ишидикыло. Ажәлар рҿы
ишырҳәало еиԥш, ари адунеи ауаҩы изы ишыуадаҩроу,
цәала-жьыла иага анҵыра аиургьы, ԥсабарала изоужьу аамҭа
шкьаҿу ауизымдырхуа. Апоет уи инарҵаулаӡаны дазхәыцуан.
Дарбанзаалак ауаҩы изы иуалԥшьаны иԥхьаӡон знык иоуз
иԥсҭазаара башамаша инимхырц, иҟазара ҵакыдаимтәырц.
Иамуӡакәа аԥсра анааилак ашьҭахьгьы, ари адунеи ишьҭа
ҵоурагьы ианхалартә дымҩасроуп. Ауаҩы дыҟанаҵ иқьиоу,
иҵоуроу аусқәа ҟаиҵалароуп, ишьҭамҭа аниҵароуп. Уи еиԥш
ахымҩаԥгара уадаҩзаргьы, илиршароуп. Апоет ауаҩы игәра
игоит. Абарҭқәа зегь рыла Баграт Шьыынқәба ирҿиамҭа
хьаҳәаԥаҳәада агуманисттә хырхарҭоуп иамоу, амистика
иацәыхароуп, ареалтә ԥсҭазаароуп ишьақәнарӷәӷәо.
Ари еизаданы, прозатә бызшәала ара иаҳҳәаз ахшыҩ­
ҵакқәа, аԥхьаҩ игәаҵанӡа инеиртә аԥсы рхаҵаны, иҳараку,
насгьы аԥсра ашьҭахьгьы аԥсҭазаара ҳәа аанагартә,
аоптимисттә философиатә хәыцра ҵаулақәа анубаалартә
иҳәоит апоет ҟазара дула еиҿикааз иажәеинраала «Нас мышкызны сыԥсы схыҵып…» аҿы. Аԥсреи абзареи еинышәара
зқәым антиподқәоуп, антогонистқәоуп. Наџьнатә аахысгьы ацәгьеи абзиеи, аҵхи амши, ахәахәеи аиашеи, амци
аҵабырги, алашьцареи алашареи реиԥш еишьҭоуп. Аха
ауаҩы дыҟанаҵ имҩаԥиго аусқәа рыла аԥсра даиааиуазароуп, иара инаҩсгьы аԥсҭазаара ҿымцәаарц дықәԥалароуп,
аԥсҭазаара ҵыхәаԥҵәара амоуроуп:

– 633 –

Нас мышкызны сыԥсы схыҵып,
Слеиқәыхьшәашәап – уаҳа акгьы.
Алаҳәажәқәа реиԥш исԥырҵып
Сыдгьылтә гәаҟрақәа зегьы.
Аха, сымра, уааи умԥшыкәа,
Сылахь иқәырш ушәахәа,
Са сызхьымӡаз сусқәа-сҳәысқәа
Саԥхьа ииаг еицрыхәхәа.
Суҳәоит усҟан: ан лыбжьы хаа
Слымҳа иҭарыҩ, «шьышь наани!»
Слымҳа иҭарыҩ арҩаш мчымха
Ҿеихак шамам уахи-ҽни!
«Уаридада!» – днаргоит ҭацак,
Уи ашәала сгәы шьышьы!
Урҭ инрыцҵа ԥсыуа хаҵак
Апҟацаҳәа иҟамч абжьы!..

Ишеибгоу иааҳгаз ари ажәеинраала актәи аԥшьцәаҳәак
рҿы, алирикатә персонаж иажәақәа рхы ахьцо ала, аԥсра
лашәуп, игәкажьгоуп, иага ҟауҵаргьы, уи аҿаԥхьа ауаҩы
дымчыдоуп иҳәоит ҳәа ушыԥшу акәымкәа, иаақәырҵәиааны,
уахьымгәыӷӡо даҽаџьара, даҽа ҳаракырак ахь ииасуеит.
Иара, хымԥада, аԥсра ицәымӷуп, данышәоны ҳәа дыҟам.
Аха, ианамуӡахгьы, аус злоу иара инаҩсгьы аԥсҭазаара
нҵәара ақәым, ԥсыуа хаҵакгьы иҟамчышьҭыбжь апҟацаҳәа
ари адунеи иқәыҩлап ҳәа агәыӷра ахьимоу ауп. Ара зыӡбахә
ҳамоу ажәеинраала амацарагьы агәра ҳнаргоит Баграт
Шьынқәба ирҿиамҭа аскептицизми авульгартә оптимизми
ишырцәыхароу, амалахазгьы урҭ рымԥан ишықәым.
Данқәыԥшыз еиԥш, Баграт Шьынқәба ирҿиара ианаса­
кьа­ҳәымҭаҵәҟьаз апериод азгьы ауаҩытәыҩса иԥсҭазаара­
ҿы ашәеи, ажәеи, ахатәы бызшәеи ҵакыс ирымоу еиҳа-еиҳа
ирҵарны дрызхәыцуан, иааирԥшуан лассы-лассы дрыз­
хьаԥшны, игәцаракны дрылацәажәон. Иҩымҭақәа (ипоезиа аҟнеиԥш, ипрозаҿгьы) ана, ара иԥсаҟьаны ирылаԥсоуп
ашәада, ажәада, хатәы бызшәада ауаҩытәыҩса дышхәарҭам
атәы ҳзырбо, еиуеиԥшым ахшыҩҵакқәа, еиуеиԥшым аган­

– 634 –

қәеи аспектқәеи рыла. Ҿырԥштәыс иааҳгозар, ажәа ҵакыс
иамоу иазкны заҟаҩы ашәҟәыҩҩцәеи аҵарауааи заҟа
рҳәахьоузеи, уажәшьҭа иҿыцу аӡәы акы изҳәома ҳәа ҳшыҟаз,
акьыԥхь абеит Баграт Шьынқәба иажәеинраала «Ажәа»
(1967 ш.). Ари аҩымҭа апоет иреиӷьӡоу ирҿиамҭақәа ируакуп. Уи аԥхьаҩ изнарҵысуеит иҿыцӡоу ацәалашәарақәа,
игәы еицҳауа дҟанаҵоит, агәалаҟара ҿыц инаҭоит, иагараан иҳәахьазаргьы, иагараан дазхәыцхьазаргьы, ажәа мчыси
ҵакыси иамоу, ииашаны, иахьахәҭоу, ишахәҭоу зхы иззархәо
изы абџьар ӷәӷәаны, гәыхәтәы хьӡаганы ишыҟоу ҳирбоит.
Ажәоуп ашәеи апоезиеи ԥсыс ирхоу. Ара зыӡбахә ҳамоу
ажәеинраалаҿы апоет ажәа аҵакы инарҭбааны дахәаԥшуеит.
Ажәа аԥшаара уадаҩзаргьы, «Уи лабашьоуп, ахра аҿысгоуп»,
ахәрыбӷьыц иадикылоит ихәшәуп ҳәа иԥхьаӡаны «игәыр­
дысгоуп, иҭоурыхуп, шьаҭамырӡгоуп». Зныхгьы ажәа
Уарлаҳәыртә еиԥш иара ҷыхьуп,
Иара гәыхьуп, иара хыхьуп,
Ажәа – жәҵысуп, гәырӷьаҿҳәашоуп,
Даҽазныхгьы – лаӷырӡышоуп,
Ажәа ҭынчроуп, имза шашоуп,
Ажәа ҳаԥхьа иҟалашоуп.
Ажәа амалқәа зегьы ирмалуп,
Зны иҳарамуп,зны иҳалалуп!
Зны инасыԥуп, зны иаџьалуп,
Зегь еизызго уи саркьалуп!
Есымшааира ашьха скыдуп,
Ауадаҩра уалны исыдуп,
Уахь сызцозар – са сеибыҭоуп,
Зегь иреиӷьу абџьар сыҭоуп!

Иааидкыланы ҳрыхәаԥшуазар, апоет 50-тәи 70-тәи
ашықәсқәа рзы иаԥиҵаз иажәеинраалақәа иара ирҿ­
иа­ратә мҩаҿы иҿыцу етапуп ҳәа ҳрыхәаԥшыртә иҟоуп,
уаанӡатәиқәа раасҭа аԥсҭазааратә цәырҵрақәеи азҵаа­
рақәеи еиҳа ирҵауланы иаадырԥшуеит. Урҭ аԥхьаҩ аԥсҭа­
заарахь иԥхьоит, дадырхалоит, аԥсҭазаара игәы азҭарҵоит

– 635 –

акәымзар, даҟәырҟьом. Урҭ рҿы акырџьара иҳәоуп
ауаҩытәыҩса аҽрыцқьаразы акыр шалиршахьоугьы, макьанагьы имаҷымкәа агхақәагьы, амҽеирақәагьы шимоу. Аха ишазгәаҳҭахьоу ала, Баграт Шьынқәба ипоезиа
азеиԥш концепциа злаҟоу ала, иахьа агхақәеи, амҽеирақәеи,
ауаҩы игәрагара аидеиа акырӡа еиҳауп. Уи, хымԥада, апоет
ирҿиамҭа аԥсҭазаара ашьақәырӷәӷәара ҟазшьа хаданы ишамоу ҳзырбо ируакуп.
Апоет иаԥҵамҭақәа ридеиатә ҵаки рсахьаркыратә ҟаза­
ра ҳараки ирыбзоуроуп Аԥсны анҭыҵгьы акыр хара азха­
ҵара ахьиоуз. Аԥсуаа ҳамацара ҳакәым, егьырҭ амилаҭтә
шәҟәыҩҩцәеи алитература аҭҵааҩцәагьы аӡәырҩи иара изкны иҟарҵаз ахәшьара ҳаракы даԥсахеит. Ара иаазгар сҭахуп
аки ҩбеи ирыдамзаргьы ҿырԥштәқәак. Хымԥада, диашан
Константин Симонов 1976 шықәсазы аурысшәахь еиҭаганы,
Москва иҭыҵыз Баграт Шьынқәба ипоезиатә рҿиамҭа
лыԥшаахқәа реизга ашәҟәы аԥхьажәа ҳасабла иазиҩыз
астатиаҿы абас ахьазгәеиҭаз:
Еицырдыруа аурыс критик Вадим Кожинов иакәзар, Баграт
Шьынқәба ирҿиамҭа еизыркәкәаны изыԥсоу далацәажәауа
абас азгәеиҭеит:
Баграт Шьынқәба ипоезиатә рҿиамҭақәа зегьы иаарылы­
ҳәҳәо иҟоуп, акыр аамҭеи амчи здиҵаз иепикатә ҩымҭа

– 636 –

неиҵых «Ахра ашәа». Апоет ихаҭа излазгәеиҭаз ала, уи
иаарыцқьаны жәшықәса аҩра даҿын, аԥхьаӡа акәны хазы
шәҟәны иҭыҵит 1965 шықәсазы.
«Ахра ашәа» иахцәажәахьоу акритикцәа реиҳараҩӡак
жанрла иажәеинраалоу романуп ҳәа ирыԥхьаӡоит. Аԥхьа
ианҭыҵыз инаркны акритикцәагьы, инарҭбааны абжьаратә
ԥхьаҩцәагьы еицгәарҭеит ҵакылагьы, аҩышьа формалагьы
ҟазара дула иҩу арҿиамҭа ссир ҳлитература ишаланагалаз.
Абри аҩымҭазоуп иақәнагаҵәҟьаны автор 1967 шықәсазы Д.
И. Гәлиа ихьӡ зху Аԥснытәи АССР Аҳәынҭқарратә премиа зианашьахаз.
Ароман «Ахра ашәа» иахцәажәахьоу, ахәшьара ҳаракы
азҭахьоу рацәаҩуп. Ара иаазгар сҭахуп «Ахра ашәа»
аурысшәахь иеиҭаганы Москва ианҭыҵ, инашьҭарххны еицырдыруа аурыс советтә шәҟәыҩҩы Константин Симонов
«Удивительное рядом» ҳәа хьӡыс иаҭаны агазеҭ «Правда»
ианиҵаз истатиа аҟынтә цәаҳәақәак. «Ахра ашәа» аидеиеи
асахьаркыратә формеи ахәшьара ҳаракы рыҭауа, Константин
Симонов уаҟа иазгәеиҭеит:
«Ахра ашәа» шьаҭас, хыҵхырҭас иаиуз еиҳараӡак 19051907 шықәсқәа рзы Аԥсны имҩаԥысыз ахҭысқәа роуп.
Иара ахадаратә хаҿы, аԥсуа нхаҩы, арԥыс ӷьеҩ Кьахьба
Ҳаџьараҭгьы ҭоурыхла ҵабыргынгьы иҟаз аӡә иакәын, Аԥсны
аҳҭнықалақь Аҟәа азааигәара иҟоу Ешыра ақыҭантәын. Аха,
ҳәарас иаҭахузеи, Кьахьба Ҳаџьараҭ дзықәшәаз, дзыниаз
ибиографиа еизаданы аарԥшра акәӡамызт апоет дзышьҭаз.
Уи иԥсҭазааратә мҩа аԥсуа жәлар усҟантәи рыԥсҭазаара
масштаб ҭбаала иадҳәаланы, сахьаркырала еизыркәкәаны,
аҭоурыхтә фактқәеи автор ирҿиаратә хыҭҳәааи еилышьны, еиларҭәаны иҟаҵоуп. Апоет араҟа иаҳирбеит урҭ
ашықәсқәа рзы Урыстәылан имҩаԥысыз абуржуазиатә револиуциа ацыԥхьқәа Аԥснынӡагьы ишааӡаз, иҵоуроу анырра шыҟанаҵаз, аԥсуа жәлар рсоциалтәи рмилаҭтәи хдырра
ашьҭыхра, арҿыхара, арцыхцыхра ишацхрааз. Урыстәылатәи

– 637 –

ахҭысқәа (Петербург аусуцәа рхақәиҭразы ақәԥара иахьалагаз, Одесса иҟалаз, аибашьыга ӷба «Потиомкин»
ахьықәгылаз, абираҟ ҟаԥшь ахьышьҭнахыз уҳәа уб. иҵ.). Кавказ ашьхақәагьы ирхаԥхеит. Аԥснытәи аҳцәагьы еилаӡыӡеит,
еилагәжәажәо еиланархеит, рҭынчра ыӡит.
Ауаҩа бааԥсуп, ԥсыхәас иаҳҭозеи?
Аԥсны иалаԥсеит ацыԥхь цаҳәцаҳәқәа?!
Амца ҳцәакыр алшоит ахреи аԥсҭеи?... –
Рыгәҭыха еибырҳәоит ҭауади аамысҭеи.

Ганкахьала, ара ҳара иаабоит аԥсуаа адунеи иалкьны хазӡа
ишыҟамыз, егьырҭ ажәларқәа аӡәырҩи дареи (зегь раԥхьа
иргыланы аурыси, ақырҭуеи, Нхыҵ Кавказтәи ажәларқәеи)
рҭоурыхтә хҭысқәеи шеилышьыз, ишеидҳәалаз. Даҽа ганкахьала, аҭоурыхтә ҵабырг иашьашәаланы, апоет иаҳирбеит
аԥсуаа рыҩнуҵҟа еиуеиԥшымыз асоциалтә классқәа реилазаашьа, реиҿыхарақәа зеиԥшраз, насгьы урҭ реиҿкаарақәа
ҷыдарақәас ирымаз.
Ари аҩымҭаҿы аҭоурыхтә фактқәа инарываргыланы,
ахар­хәара рымоуп Кьахьба Ҳаџьараҭ изку афольклортә
ашәақәеи аҳәамҭақәагьы.
«Ахра ашәа» аҵакы афырхаҵаратә ҟазшьа амоуп.
Аиҿы­харақәа зегьы зыхҟьо, шьаҭас ирымоу асоциалтә
еиҟарамроуп. Ароман ахадаратә персонаж Ҳаџьараҭ Кьахьба ҵара имам, древолиуционернгьы дыҟам. Аха стихиала
зхы цәырызгаз анхаҩы ипротест ауаажәларратә ҵак ду аманы иҟалеит. Ҳаџьараҭ Кьахьба иџьабааԥсеи ахәа ахәдеиԥш
ибжьадырӡыз иҽеиқәа ахәи ирҭарц, аҭауад Ӡаԥшь-иԥа Омар
иҩны дахьнеиз, датәамбакәа иҵаҟьеит, алақәа ишьҭарҵеит.
Убри аҽны инаркны ихыжжит уаанӡа иара иибоз, дызҭагылаз
асоциалтә залымдарақәа, иагьиӡбеит иуаҩратә зинқәа ихьчарц, фырхаҵарыла аҭауад хамаԥагьа дахьирхәырц. Кьахьба Ҳаџьараҭ ԥстәык еиԥш дыԥхьаӡаны иуаҩра лазырҟәуаз
аҭауад гәымбылџьбара Ӡаԥшь-иԥа Омар дахьишьыз аӡбахә
хҭыс дук аҳасабала ажәлар ирылаҩит, рыгәқәа арцыхцыхит.
Кьахьба Ҳаџьараҭ иҟаиҵаз ахыԥша ҭауади-аамсҭеи акыр
иархәыцит, иара анхаҩыжәлар дыргәаԥханы дгылеит. Амал­
уаа еимҵәаны, урҭ рмал аӷарцәа ириҭо далагеит. Аҵара змаз

– 638 –

аурыс револиуционер Иакови иареи реиқәшәара, реиҩызара
иабзоураны, Ҳаџьараҭ Кьахьба еиликаах рацәоуп, аха иара
ихаан асоциалисттә револиуциа ҟалартә, уи аиааира агартә,
азеиԥш ҭоурыхтә хҭысқәа мшәыцызт. Анхацәа ахьзеидымгылаз, насгьы иақәнагаз анапхгара ахьырмоуз уҳәа ирыхҟьаны
усҟан наунагӡа аиааира рзымгазаргьы, рсоциалтә хдырра арҿыхара акыр иацхрааит, аҵыхәтәан Ҳаџьараҭ Кьахьба иҭахарагьы анхацәа аамҭалатәи (наунагӡатәи акәымкәа)
раҵахароуп иаанаго, изызҳәоу.
Кьахьба Ҳаџьараҭ инаҩсгьы, аҩымҭа иагәылоуп ҟазшьа­
леи ԥсҭазааратә ԥышәалеи, ҭагылазаашьалеи еиуеиԥшым
хыԥхьа­ӡара рацәала ахаҿсахьа гәылҭәаақәа . Ирацәоуп
епизодла ицәыргақәоугьы, цхыраагӡа ҳасабала ана-ара
иԥсаҟьаны иалаԥсақәоугьы, аха дара урҭгьы акыр аамҭа
аԥхьаҩ ихдырраҿы инхартә иҟаҵоуп. Ара иҟоуп аҭауадцәа
Омар, Наҳар, Марыҭхәа, Шабаҭ. Ароман «Ахра ашәа» ҩуп
социал-класстә позициала. Автор уи аниҩыз аамҭазы
ауаажәларратә ԥсҭазаара социал-класстә знеиларалакәын
асовет шәҟәыҩҩцәа ишаадырԥшуаз. Усҟантәи аҳәынҭқарратә
система анеилаҳаз аахыс класслатәи азнеира азҵаара
даҽакала иахәаԥшуа, даҽакала ирыӡбо иалагеит. Аԥсуа фео­
далтә еизыҟазаашьақәгьы даҽакала ҳрыхәаԥшыр алшоит.
Баграт Шьынқәба ара ҳзыхцәажәо иҩымҭаҿгьы афео­дал­
цәа еицырзеиԥшны изықәныҟәо апринципқәа шыҟоугьы,
дара аӡәи-аӡәи рхырҿсахьақәа акыр еиԥшым. Ҷыдала урҭ
дрылаҳкаартә дыҟоуп Шабаҭ. Шабаҭ дидиалиступ, длибералуп, иара итәала ижәлар бзиа ибоит, рлахьынҵа инахараны дазхәыцуеит, дпатриот дууп ҳәа ззуҳәаша аӡә иоуп,
иҵыхәтәагьы трагедиала инҵәоит.
Зыӡбахә ҳҳәақәаз рнаҩсангьы ара иҟоуп, аурыс револиуционер Иаков, Ҳаџьараҭ дызлаҵәаны бзиа иибоз анхаҩ
ԥҳәызба ссир Ҟәараса, аԥара (ахьы) «агьама» зкхьоу, ачарҳәаҩ
Џьаҭ (Ҟәараса лаб), арҵаҩы Антон, анхацәа Мац, Бадра, Кан,
Ҳаџьараҭ иаб Аҳмаҭ, иан, иаҳәшьцәа, Ҳаџьараҭ ԥас дҟазҵаз
анхаҩ ԥҳәыс Мсырхан, аҳәынҭқар имаҳә апринц Одьденбургски, ачиновникцәа уҳәа уб. иҵ.
«Ахра ашәа иалоу аперсонажцәа досу рхәыцрақәа,
рхымҩаԥгашьақәа, аԥсҭазааразы рықәԥара ԥсихологиала
ирҵабыргуп, аԥсуаа рмилаҭтә ҟазшьақәа ирышьашәалоуп,

– 639 –

рҷыдарақәа рныԥшуеит. Аҩымҭа ибзианы иаанарԥшуеит
аԥсуаа рыбзазаратә еизыҟазаашьақәа, ркәамаҵамарақәа.

Баграт Шьынқәба идраматә ԥҵамҭақәа
Баграт Шьынқәба аԥсуа литератураҿы аԥхьаӡа данцәыр­
ҵыз инаркны, ҩажәи жәохә шықәса инареиҳаны, апоезиатә
жанрқәа (ажәеинраала, апоема, абаллада) иҽырҭакӡаны
аус иуан. Нас ауп апоезиа инаваргыланы адрамеи апрозеи
ржанрқәа рҿгьы аус иуа даналагаз. Ҵабыргуп, иара иҩымҭақәа
реизга ахәбатәи атом анҭыҵ ашьҭахь (2003 ш.), иаабеит
уаанӡагьы иналаршә-ҩаларшәны акык-ҩбак ажәабжьқәа
шиҩхьаз (ажәабжь «Ламшьаҵә илахьынҵа» 1951 ш.), «Мҩамш
(Амҩасҩы ианҵамҭақәа)» (1961 ш.). Аха урҭ иныбжьаршәны
ииҩқәаз роуп. Апоет ҽышәала апроза аус азура далагеит
акыр ихьшәаны.
Алитература аҭоурых аҿы еиуеиԥшым амзызқәа
ирыхҟьаны апоетцәа апрозахь ма адрамахь ииасуа маҷӡам.
Ари аиасра зыхҟьо ианагь конкретла еилкаатәуп. Ус анакәха,
иқәгылар ҟалоит азҵаара: избан, иараби, Баграт Шьынқәба
асҟаамҭа апоезиатә мхурсҭа дышҭахандеиуаз адрамеи
апрозеи рахь дзиасыз? Издыруада ипоезиатә баҩхатәра
хьшәашәазар? Издыруада илаз апоезиатә мца ҿыцәаазар?
Ҳәарас иаҭахузеи, мап. Мап, избан акәзар, иара апрозеи
адрамеи рҿы иҽԥишәо даналагаз нахысгьы, урҭ инарываргыланы хыԥхьаӡара рацәала апоезиатә рҿиамҭа ҟаимаҭқәа
аԥиҵеит. Ус анакәха, апрозеи адрамеи ржанрқәа рахь ииасра
даҽа мзызқәак рымоуп ҳәоуп иаанаго. Ҳгәы излаанаго ала,
еиҳараӡак уи зыхҟьаз иара ишьҭихуаз атемеи аматериали
зеиԥшраз ауп. Иҟалозар акәхап поезиатә бызшәала иузымҳәо,
ма уи аҵкыс прозатә бызшәала, ма адрама абызшәала иуҩыр
анеиӷьу, урҭ аҵыхәтәантәиқәа еиҳа аҽҟьарҭа анурҭо.
1964 шықәсазы акьыԥхь абеит Баграт Шьынқәба идраматә
поема «Ахра иаҿахаз». Апоет егьырҭ акыр иҩымҭақәа реиԥш
(иаҳҳәап, ибалладақәа «Гәында ԥшӡа», «Риҵа», «Ҩыџьа
аишьцәа», «Аҿырпын», «Асаби»», «Кьагәа хьыӡкамшәа»,
ахәыҷқәа рзы ииҩыз ипоемақәа «Аҟармаҵыс ашәаҳәаҩи
абгахәыҷы ҵыхәабабеи», «Аӡыс гәымшәа», «Имтәаз аӡыс»
уҳәа уб.иҵ.), «Ахра иаҿахазгьы» шьаҭас иаиуит еицырдыруа

– 640 –

иҟоу аԥсуа фольклортә сиужетқәа руак. Аха абжьааԥынгьы
ишыҟаиҵалоз еиԥш, афольклортә сиужет араҟа, апоет
инапаҵаҟа иҿыцу аформеи, аҵаки, ахырхарҭеи аиуит.
Ауаатәыҩса еилибакаалароуп, рыгәра еибагароуп, игәца­
реибарклароуп, аӡәи-аӡәи еихӡыӡаалароуп, еибахьчалароуп.
Арҭқәа анырцәыӡлак, агәнымыҩра аанрыхьлак, атрагедиа
аҟынӡа инанагоит. Абри ауп «Ахра иаҿахаз» ха­да­ратә идеиас
иамоу. Ани, уи лԥацәа Ҟансоуи Шьансоуи реизыҟазаашьақәа
раарԥшраан апоет аԥсуа жәлар рҵасқәа, рқьабзқәа,
хыԥхьаӡара рацәала ркәамаҵамарақәа ҭырҷҷааны ишидыруа, ишәҟәҩыратә практикаҿгьы ҟазарыла ахархәара шилшоз аабоит.
1977 шықәсазы С. Ҷанба ихьӡ зху Аԥсуа ҳәынҭқарратә
драматә театр асценаҿы иқәдыргылт Баграт Шьынқәба икомедиа «Нас ишышәҭаху…» ҳәа хьӡыс измоу. Ари акомедиаҿы
иаарԥшуп ҳабацәа традициала иааргоз аҵасқәеи иахьатәи
ҳаамҭеи
реизыҟазаашьақәак.
Акомедиаҿы
иқәгылоу
азҵаарақәа, хымԥада иԥсҭазааратәқәоуп, иактуалтәқәоуп,
ауаажәларратә ҵакы рымоуп. Ара хадаратә хаҿны дцәыргоуп
анхаҩы Ԥарна Хаҳәбиа. Иара иӡбеит хыԥхьаӡара рацәала
иуацәа, иҭынхацәа, игәылацәа, иидыруа, дыздыруа уҳәа адгаланы аҵаул чара иурц. Адәахьала, хыхь-хыхьла уихәаԥшуазар,
Ԥарна Хаҳәбиа уаҩы разык иоуп, аԥсшәа карҵәаны иҳәоит.
Аха «уиӷраланы иҩнуҵҟатәи иԥсихологиа цқьа еилукаар,
дзышьҭаҵәҟьоу ачараҿы еизиго, ауаа рыбзиабара акәӡам
изызҳәоу. Урҭ уа ачараҿы изнаргап ҳҳәа дзықәгәыӷуа амал
ауп хәыцырҭаси интерес хадаси имоу. Акомедиа «Нас
ишышәҭаху…» анегативтә цәырҵрақәа ирықәыӡбоит,
иҳанаҳәоит ажәытә ҵас бзиақәа реилахәара иҽеим, иҵоурам,
иахьатәи аԥсҭазаара ԥхьаҟа ацара иашьклаҳәуа, ахырхарҭа
рыҭара шҵарбгагоу, ауаа ргәеизыбылра шмаҷнатәуа,
ишеицәыхьнаршәашәо, ишеиҟәнаҭхо.

Баграт Шьынқәба ипроза
1969 шықәазы акьыԥхь абеит Баграт Шьынқәба ипрозатә
ҩымҭа, аповест «Чанҭа дааит». Хыхь зыӡбахә ҳҳәаз аԥхьатәи
иԥышәақәа алаҳамҵозар, ари акрызҵазкуа шьаҿаны иҟалеит
автор прозаикк иаҳасабала ишьақәгылараҿы. Хьаҳәа-ԥаҳәада

– 641 –

ианыԥшит Баграт Шьынқәба ибаҩхатәра апрозаҿгьы алшара
дуқәа шамаз.
Аповест иқәнаргылоит иара анҩыз аамҭазы аԥсҭазаратә
зҵаарақәа акымкәа, ҩбамкәа. Ауаҩы дахьиз, дахьааӡаз
иџьынџь дшазыҟоу аарԥшра, Баграт Шьынқәба еснагь игәца­
ракны имаз апроблема хадақәа ируакын.
Аповест «Чанҭа дааит» аҿы аки-аки еидҳәалоуп, аџьынџь
абзиабареи, ақыҭеи, ақалақьи реизыҟазаашьеи, абиԥарақәа
реимадареи уҳәа ҳуаажәларразы акрызҵазкуа жәпакы
азҵаарақәа. Лашқыҭ ииз, иааӡаз абырг Чанҭа Чрыгба иԥҳәыс
даныԥсы, данзаҵәха, ақалақь ицахьаз иԥеи иҭацеи дырган,
уа аашықәса дыҟан. Аха иабацәа зқәыхандеиуаз, иаргьы
дзааӡахьаз иџьынџьҵәҟьа, идгьыл гәакьа гәхьааигоит, уи
азхәыцра дҭанагалан дамоуп, ихьу-хьууа игәы иҵхоит, ҭаха
инаҭом. Аҵыхәтәан уахь дхынҳәуеит, ибӷаҭыԥ уа иҟаларц
иҭахуп, насгьы ихадароу, иабацәа рынхарҭа ауаа «ақьаԥҭажә»
азырҳәарц иҭахым.
Ақалақь аҿы Чанҭа анапы игҵәҟьаны, дгәыгәҭажьӡаны
дыҟамызт. Иара ақалақьгьы Аԥсны анҭыҵ акәӡам иахьыҟоу.
Аха уеизгьы уи иара дтәымны, дзаҵәны ихы иԥхьаӡон.
Ақыҭахь иара игьежьра, ажәытәра аидеиализациа азура,
ажәытәра азхьра, азыхынҳәра акәӡам иаанаго. Чанҭа иқәрахь
днеихьеит, аха ихәыцшьеи ихымҩаԥгашьеи, иҩнуҵҟатәи
игәҭыхақәеи идунеихәаԥшышьақәеи зеиԥшроу ала, ажәытәра
зхаԥаны иҟоу аӡә иоуп узҳәом. Ашәҟәыԥхьарагьы идыруеит,
аҿатә аамҭа иашьашәалоу алагьы ахәыцра игӡам, иара дызхаану аҿатә аамҭа акыр дагәылаԥшны ибарҭоуп. Ажәакала,
уаҩы гҿахак иакәӡам. Чаҭа ихаҿсахьала, ашәҟәыҩҩы ииҳәарц
ииҭаху даҽакуп. Аперсонаж иара иахаантәи аҭагылазаашьа
ҿыцқәа ирауаршәаны, ауаҩы дахьиз, дахьааӡаз, дзышьҭоу
идгьыл гәакьа аҟнеиԥш даҽаџьара дзыӷьацом, ахақәиҭра иауам ҳәоуп ашәҟәыҩҩы уи ала ииҳәарц ииҭаху.
Чанҭа, ишырҳәо еиԥш, адунеи азна дгәыбылҩуп, ихәыц­
ра­қәагьы ҵоуроуп. Иара мыч дук иламзаргьы, бжеиҳан­
гьы игәҭахәыцрақәа рҿы мацара акәзаргьы, иибо, иа­
ҳауа анегативтә цәырҵрақәа, цәала ацәажәарақәа, иҽеим
ахымҩаԥгашьақәа, аҽраԥшра мацара иазҳәоу аамыс­
ҭашәарақәа дрықәыӡбоит, даҽа џьоукы ракәым, иԥа Саҭбеии
иҭаца (Саҭбеи иԥҳәыс) Ленеи рҟазшьақәагьы иара ишиҭаху

– 642 –

ала ишыразым идыруеит. Дара аизадареи агәыблреи
зцәыӡ­хьоу, зхатә қьаф ада даҽа идеал ҳаракык змам уаа­уп.
Чанҭа иабацәа рџьынџь, рыҩны, рашҭа иԥшьоу акы еиԥш
дырзыҟазар, урҭ дрыхӡыӡозар, ирӡтәым, ихьчалатәуп, иқьаԥ­
ҭажәтәны иныжьтәым ҳәа иԥхьаӡозар, иԥеи иҭацеи хьаасгьы
имкыкәа ирыгәҭасны ирҭиуеит.
Иҟалазеи, изыхдырҟьазеи, изырҭизеи абырг, ачымазаҩ
имазара? Иҟалаз уи ауп, Лена амагазин дахьыҵагылаз
иаалырҟьаны аревизиа анылзыҟарҵа, иаанарԥшит аԥара иагыз ахарҭәаара, анаҩангьы ихҩатәын, анышә ақәԥсатәын уи
аус. Чанҭа аиарҭа дахьылаз «О, уара, шәанаџьалбеит, сыԥсыр,
уигь хара иҟам ишыжәбо еиԥш, скәасқьа сыҩнашәҵәыуа, нас
шәара ишәтәыми, ишәҭахызар амца ацраҵаны ижәблы!» –
иҳәазаргьы, усс иҟамҵакәа, зны ирахәқәа рҭиит, уи ашьҭахь
илагәҭасны икәасқьа рҭиит, ажәакала, Чанҭа дыхҵәеит,
далҵит Лашқыҭ. Аҭаҳмада иахьагьы цқьа еилкааны имам
ихатә кәасқьеи, инапала ииааӡаз ижә ҿашеи, иқаблеи
ирыҭнырхыз рыхә хырхарҭас иаиуз, иҭаца луал-баџьқәа
артәазар акәхап, аха уи иара игәы азырҭынчуамызт, иаҳагьы
амца ицранаҵон. «Ицәгьа-ибзиа нхарак, акы иалаҳәаӡамкәа
аҳәахәда еиԥш ишԥабжьаӡи сабиц!» – игәырҩеигон иара»*.
Аповест «Чанҭа дааит» аҿы ианымԥшыкәа иным­хеит
иахьа уажәраанӡагьы ҳаԥсҭазаараҿы ана-ара иаҳԥыло,
ицәарӡгоу, ажәлар змырӷьацо ацәырҵра ажьымдырқәа:
аҵар­ҭышагара, ацәгьаршра, аҳәашгашра, аҳәынҭқарра
амал ацәӷьычра, аимҵәара. Ас еиԥш иҟақәоу автор ари
апо­вест аниҩызгьы имаҷымкәа аҭыԥ рыман, уи аахысгьы
рымҽхак еиҳагьы идмырҭбаазар еиҵамхаӡеит. Абасеиԥш
аҟазшьа бааԥсқәа ныҟәызго ауаа дреиуоуп Чанҭа иҭаца
Ленагьы. Уи «адауы атыша дҭызцаз аԥҳәыс ҳәа изышьҭаз
длеиԥшын…» Лара лабхәа иҿгьы дыҽхырцәажәоит, дыхԥа­
роуп, дзакәыҵәҟьоу цәырымгакәа, диҿагәыбзыӷуашәа
ҟалҵоит. Хыхь-хыхьла ҳаҭыр иқәҵаны, ихьӡи иаб ихьӡи
еидкыланы ада дымцәажәошәа лҽыҟалҵахуеит, арахь иара
изы хаара мацәак лыҵам. «Чанҭа Абас-иԥа, азин ҳашәҭозар,
Сандрараа рахь ҳцон, иԥҳәыс, сара сҩыза, Верчка лгодрождение ыҟоуп уаха! (ус лҳәар, иаҳа исифаҭны илыԥхьаӡеит).
* Шьынқәба Баграт. Иҩымҭқәа реизга. Ахԥатәи атом. Аҟәа. Ашәҟәҭыжьырҭа
«Алашара», 1989, ад. 412.

– 643 –

Акрыфара шәҭахызар, шәхәы хианы акәыхәнаҿ адулаԥ
иҭагылоуп. Ԥыҭрак ҳанхозар, шәгәы шәмырҿыӷьын, арадио,
ателевизор…ус сҳәеит ҳәа, лассы схынҳәыргьы ҟалап…Ашә
нкыдҵаны лҩызцәеи лареи еицәажәо акоридор иныбжьалт»*.
Абас илҳәо мацарагьы ҳазхоит, лара лҟазшьа хада еилаҳкаарц
азы лабхәа дшизыҟоу изакәызаалак хаарак аҵам, казенлоуп, уалбагашақә, анаԥшцәа рҿы лыҽлырҽеиуашәа даҿуп
аҟароуп.
Чанҭа иԥеи иҭацеи ақалақь аҿы дахьнаргаз дгәыгәҭажьны
дрымамызт, ихныҟәгара цәгьамызт, хьҭак, млакы дадыркуамызт. «Иҭаца егьирахьҟа илыгзаалакгьы, лабхәа напы
иглыжьуамызт. Акакала, абар аашықәса ниасит, мышкымзар
мышкы, Чанҭа ма ифатә иагны, ма ицәамаҭәа, ма ишьҭаларҭа
цәашьны иҟамлацызт. Аха аҭаҳмада ҭаха изымҭоз, зны-зынла
иааиласлоз ичымазара аҵкысгьы, азаҵәра акәгәышьан»**
Чанҭа иԥеи иҭацеи рҿы дахьыҟаз анеи-ааи дагӡамызт, аха
урҭ иара дызлатәаз, дзышьцылаз иқыҭа уаа ракәымызт, иара
изы итәым уаан, ихы, иԥсы иаднакыломызт. Иара иқыҭа
агәхьаагара иӷрыхон, иҭаца уи аӡбахә лаҳаргьы лҭахымызт,
«уи усгьы ақыҭа аӡбахә лаҳар лыблахаҵ аргьежьуан»***.
«Чанҭа дааит» ахаҭабзиарақәа шагымгьы, ԥсыҽрақәакгьы
уаҩы иадибалоит. Иара ақалақь аҿы аашықәса дыҟан. Аповест
аҿы иарбан қалақьу ахьӡ ныҭкааны иҳәам, аха Аԥсны иҟоу
ируакуп. Иҟалап Аҟәа акәзаргьы. Агәра ҳгартә ԥсихологиала
сахьаркырала ирҵабыргны автор излаҳирбо ала Чанҭа иахьеи-уахеи иқыҭа шыгәхьааигозгьы, знык иадамзаргьы
уахь дзымцеит. Аашықәса анҵы ашьҭахь, уахык аҭаацәа
анааилатәоуп иԥеи иҭацеи ультиматум ҳасабала иаахҵәаны
абас анреиҳәаз:
«Уаҵәы ашьыбжьышьҭахь Лашқыҭаҟа сцарц сыӡбеит,
сымцеижьҭеигьы заҟа ҵуа жәдыруеит, ожә саазқәылаз
сгәы азхьаауа салагеит, ҩымш-хымшҟа сзымааргьы, шәыс­
цәымшәан, анкьатәи ҳгәылацәа снарылаԥхьашт»****.
Ара аԥхьаҩ маҷк иадамзаргьы, ҳәарада, игәы еихьнашьуеит Чанҭа аашықәса дуӡӡа иқыҭахь знык иадамзар* Иара уа, ад.410.
** Иара уа, ад. 413.
*** Иара уа, ад. 417.
**** Иара уа, ад. 416–417.

– 644 –

гьы дахьымцаз, дзымцаз. Уеизгьы-уеизгьы иарбан аԥсыуа
қыҭа­заалакгьы ақалақьи иареи митәык рыбжьам. Иаҳҳәап,
Урыстәыла акәзар, даҽакы иамусуп. Уа ақалақь иацәыхароу
ақыҭақәа рацәоуп. Ибзиоуп, акәзааит, Чанҭа иԥеи иҭацеи
ирҭахымызт уахь дцалар, даалар, ихаиршҭыр, зынӡакгьы
аӡбахә имҳәалар еиӷьаршьон. Аха дышбыргхахьазгьы,
ачымазарақәагьы шимазгьы, иара дхымхәаҵәҟьаны, ишьапы днанамго-аанамго дыҟамызт, насгьы ижәижәыхзаргьы
иԥа амашьына лас «Волга» имоуп, знымзарзны иаб иқыҭа
гәакьахь дганы дышԥааимгарыз. Ианамуӡах, иара Чанҭа
аҵыхәтәан уахь дцарц аниӡба излаиҳәо ала, «автобус шиашоу Лашқыҭ ицоит…»*. Уи ала дцаны дзымаарыз иараби?
Иааидкыланы аповест «Чанҭа дааит» иқәнаргыло
азҵаарақәеи урҭ сахьаркыратә ажәала рыӡбашьеи цқьа
ҳрызхәыцны, игәынкыланы ҳрыԥхьозар, ҳзызхәыцша
маҷымкәа иҳанаҳәоит.
Баграт Шьынқәба ирҿиамҭа ахадаратә етапқәа ҳхаҿы иаа­
ганы ҳрыхәаԥшуазар, ианагь иҿыцу ак цәыригон, ҩымҭак
ахьтә даҽа ҩымҭак ахь диасцыԥхьаӡа ибаҩхатәра аҳәаа
ҿыцқәа адаабалоит, уаанӡа дызлаҳзымдыруаз џьара акала дҳазцәырҵуеит. Ашәҟәыҩҩы иаԥҵамҭак аникьыԥхьлак
ашьҭахь, аԥхьаҩцәа уажә дызҿузеишь Баграт ҳәа инеизҵааааизҵаауан. Убас акьыԥхь абаанӡагьы аԥхьаҩцәа ирылаҩхьан,
ҿыгҳарылагьы уаанӡа инапы иҵижьхьаз иҩымҭақәа зегьы иаарылыҳәҳәо иҟалаз аҭоурыхтә роман «Ацынҵәарах»
аӡбахә. Автор ари ирҿиамҭа неиҵых ҽышәала иҽазҵәылхны
аус адиулон 1965-1973 шықәсқәа рзы, раԥхьаӡа акәны хазы
шәҟәны иҭыҵит 1974 шықәсазы.
Ароман «Ацынҵәарах» аҿы тема хаданы иқәгылоуп ауб­
лаа (аубыхқәа) жәлар рҭоурыхтә лахьынҵа цәгьа аарԥшра.
Аха абри аконкреттә тема аҳәаақәа акыр ирҭбааит. Аҩымҭа
аҵаки аидеиеи ахырхарҭақәа рацәаны ируҭартә, рымҽхак
ҭбааны иҟаиҵеит. Аублаақәа рҭоурыхтә лахьынҵадара,
рҵыхәтәа ахьыцәгьахаз аарԥшра мацара акәым аус злоу.
Аус злоу урҭ ирыхьыз иахьатәи ажәларқәа ирхамышҭлароуп,
ииашаны еилыркаауазароуп, агәаҽанызаара рнаҭозароуп.
Жәларык шеибгоу рықәӡаара акәым, залымдарала аӡә
* Иара уа, ад. 417.

– 645 –

иԥсрагьы трагедиоуп ҳәа ҳахәаԥшуазароуп. Иахьатәи ауаа
ацивилизациа злысхьоу уаауп. Ус анакәха, ҳгуманистцәоуп
ҳәа ҳхы ҳаԥхьаӡоит. Ажәларқәа рыбжьара аилибамкаареи
агәцареибамкреи ҟамлароуп. Ажәларқәа еижәыланы, еибашьны иқәибахуа акәымкәа, еигәныҩны еибахьчароуп. Адгьыл
еимакны, атәылақәа еимакны, амал рыԥсы азыцәгьаханы
иқәибахуа рҿынархар, ауаатәыҩса рзеиԥш лахьынҵагьы
ҽеихом. Абас иҟоу хыԥхьаӡара рацәала ахәыцрақәа изнар­
ҵысуеит «Ацынҵәарах» иаԥхьалакгьы. Ус анакәха, ашәҟәыҩҩы
аҭоурых баша-маша дазхьамԥшит, аублаақәа рҵыхәтәагьы
еизаданы машәыршақә иалимԥшааит. Ауб­лаақәа ирыхьыз
ҷыдалагьы иахьатәи уаҵәтәи амшқәа рахь ирханы иҟаҵоуп.
«Ацынҵәарах» иаԥхьаз дарбанзаалакгьы агәаҽанызаара
инаҭоит, ажәларқәа рыбжьара аҭынчрада ԥсыхәа шыҟам даҽа
зныкгьы агәра инаргоит. Ажәларқәа, амилаҭқәа еиуеиԥшым,
досу рхатә ҷыдарақәа рымоуп, досу ҭоурыхла ирзышьақәгылаз
рҵасқәеи,
рқьабзқәеи,
рза­кәанқәеи
ирықәныҟәоит.
Ажәларқәа, амилаҭқәа аӡәи-аӡәи иага еибеиԥшымзаргьы
еицырзеиԥшу ауаатәыҩсатә ҟазшьақәагьы рымоуп. Ари
адунеи иқәибагӡароуп, аӡәи-аӡәи еибачҳароуп, еилаӡароуп.
Абиԥарақәа зегьы аҭоурых ду аҿаԥхьа аҭакзыԥхықәра ду
рымоуп. Ароман иҳанаҳәо ахшыҩҵак хадақәа ируакуп,
ажәлар рлахьынҵа аӡбараан ауаҩы лымкаала аҟәыӷареи
аҭакзыԥхықәреи раарԥшра шихәҭоу.
Изусҭцәадаз аублаақәа? Урҭ ирызку аҭоурыхтә ԥҵам­
ҭақәа ирмыԥхьац, урҭ рыӡбахә ззымдырӡо рацәаҩуп
ҳуаажәларраҿы, еиуеиԥшым аҭоурыхтә хҭысқәа рӡеибафара
иахҟьаны аамҭа кьаҿк, аамҭаҟәыҵәак иалагӡааны ианыӡааз
етносуп. Аублаақәа жәытәнатә аахыс Кавказ иашьагәыҭыз,
Кавказ џьынџьс измаз жәларын. Хылҵшьҭралеи бызшәалеи
аԥсуааи адыгақәеи ирзааигәан, иахьатәи Шәача ақалақьи
уи акәшамыкәшеи инхон. Азеижәтәи ашәышықәса аҩбатәи
азыбжазы еиуеиԥшым аҭоурыхтә хҭысқәа (еиҳараӡакгьы
Урыстәылеи Ҭырқәтәылеи реибашьрақәа, аурысқәа Кавказ рымԥыҵархало иахьалагаз) ирыхҟьаны амҳаџьырра ҳәа
ихырҵәаны, пиау зҳәашаз дара иреиуаз аӡә даанымхакәа,
ишҳәыԥкыз амшыннырцәҟьа, Ҭырқәтәылаҟа иагеит.
Ишдыру еиԥш, уи аҭоурыхтә период азы амҳаџьырра трагедиа дуны ирзыҟалеит аԥсуаа назлоу Кавказтәи ажәларқәа

– 646 –

аӡәырҩы, аха зынӡа иазықәымхит. Амҳаџьырра атема аԥсуа
литература акыр ианыԥшхьеит, уи атема иазкны аҩымҭақәа
ҳԥылоит ақырҭуеи Нхыҵ Кавказтәи ажәларқәа аӡәырҩы
рлитературақәеи рҿгьы. Аха «Ацынҵәарах» аҿы уи аабоит
акырӡа инҭкааны, насгьы иҿыцу аспектқәа рыла, аҭоурыхтә
ҵабырг акыр иазааигәаны иҿыцу зхәыцрала. Иара ианыԥшит
автор аҭоурыхтә документқәа бзианы ишиҵаз, аублаақәа
злашәаз аҭоурыхтә хҭыс џьбарақәа зеиԥшраз инҭкааны ишидыруаз, иҵарны ишиныруаз.
Ароман аҿы конкретла иаабоит аублаақәа рыхҵәара
зыхҟьаз амзызқәа. Ганкахьала ирзыцәгьахеит аурыс
ҳәынҭқар имҩаԥигоз аколониатә политика, даҽа ганкахьалагьы, дара рзы иҵарбгагахеит аҭырқә сулҭан имҩаԥигоз
ахырҵәаратә политика џьбара. Иҵоурамыз ароль нанагӡеит
адингьы. Аублаақәа, адунеи жәларқәа аӡәырҩы иреиԥшны,
жәытәнатә аахыс еиуеиԥшымыз аԥсабаратә цәырҵрақәа
ирымҵахырхәон, ирыман рхатә ныха, аха аԥсылманрагьы
акыр ирылаҽхьан. Аурыси аҭырқәеи ҳәынҭқаррақәа реибашьра аублаақәа рҵыхәтәа арӡра иацхрааит.
Абасала, аублаақәа ртәылаҿы еилаҩеиласрахеит, ҳәҳәа­
ра­хеит, ҵәыуарахеит. Аҭаҳмадацәа ахәхәа еибарқәыԥ­сыч­
ҳауа, аҳәсеи ахәыҷқәеи еибархьусууа, рхы ззыркра рзымдыруа, мҩас изныларыз рзалымхуа еилахеит рыԥсадгьыл
аҿы ишыҟаз. Дара раамысҭцәа ракәзар, урҭгьы рҳәатәы
еиқәымшәеит, аӡәы алада дахеит, аҽаӡәы аҩада дахеит, дара-дара ҷан-ҷаны еибакны еибафо, ржьы ҭибажәо,
ихәыҵибажаауа, досу рхатәы интересқәа рыхьчарц иалагеит. Џьоукы аҩада иахеит, аурыс ҳәынҭқар иполитика
амҩаԥгаҩцәа ирыдгыларц иақәыркит, даҽа џьоукы алада
иахеит, аҭырқәа имҵахырхәарахь аориентациа шьҭырхит.
Аурыс ҳәынҭқар иҳәатәаҿы имааир ада, даҽа хеиқәырхага
мҩак уи аамҭазы идеилзыркааша, рхы иҭазгалашаз, зҳәатәы
иацныҟәашаз аԥыза дырмоуит. Амзызқәа зегьы неизыҵәан,
амцхәгьы ахақәиҭра бзиа избоз, ахаҵареи, аԥагьареи,
аԥсадгьыл абзиабареи згымыз аублаа жәлар рмилаҭтә
хьыԥшымра рцәыӡны, рышә-гәашә ныҵарԥаны, рыԥсадгьыл
гәакьа лаӷырӡыла икәабаны иааныжьны, инықәҵны амшын ихыхәхәала нырцәҟьа ицар акәхеит. Ари ҟалеит 1864
шықәсазы.

– 647 –

Аублаақәа амшыннырцә иахьнеизгьы, ҟыбаӡыба, агәаҟ­
рақәа аурыгхахуаз, ргәаҟра нацлон. Ачымазара, амлакра,
аибашьратә еидысларақәа уҳәа ирыхҟьаны иԥсуаз ԥсит,
инхазгьы ԥсаҟьаны атәым уаа ирылахеит. Шәышықәса
мҵыкәа адунеитә хсаала ианӡамкәа илыбжьахәаша ицеит. Иааркьаҿны иаҳҳәозар, хыԥхьаӡарала имаҷыз,аха зха­
тәы бызшәа змаз аублаақәа рҭоурыхтә ҵыхәтәа абас ауп
ишыҟалаз.
Ҳаиасып ароман ахь.
«Ацынҵәарах» аҷыдарақәа ируакуп географиала амҽхак
ахьыҭбаау. Арсҟак атәылақәеи ажәларқәеи рыӡбахә зҳәо да­
ҽа аԥсыуа сахьаркыратә ԥҵамҭак узыԥшаауам. Ари аҩымҭа­
ҿы ахҭысқәа мҩаԥысуеит Кавказ (лымкаалагьы аублаақәа
ртәылаҿацә аҿы), Ҭырқәтәыла, Африка асакарақәа рҿы.
«Ацынҵәарах» иҷыдоу, иоригиналтәу акомпозициа амоуп.
Ишьақәгылоуп аԥхьажәеи, хы-шәҟыки, ашьҭахьажәеи рыла.
Ажәабжьҳәара мҩаԥысуеит Шәарах Кәаӡба ҳәа асовет ҵарауаҩк
(бызшәадырҩык) ианҵамҭақәа ракәушәа.
Шәарах Кәаӡба литературатә хаҿуп, ашәҟәыҩҩы
ирҿиаратә хыҭҳәаа, ифантазтиа иаӡбаз аӡә иоуп. Аха уи
ареалтә, аҭоурыхтә прототип дизаҳаԥшааргьы ҟалоит,
раԥхьаӡатәи аԥсуа ҵарауаа, алингвистцәа иреиуаз Виктор
Иосиф-иԥа Кәыкәба, Шәарах Кәаӡба ипрототипс дҳаԥхьаӡар
алшоит. Ас ҳҳәарц азы акәымкәа, ҩбамкәа аргуменқәа
ҳамоуп. Избан акәзар, Баграт Шьынқәба зыӡбахә ҳамоу ироман иалоу апер­сонаж Шәарах Кәаӡбеи реалтәла, ҭоурыхла
иҟаз абызшәадырҩы Виктор Кәыкәбеи рбиографиақәа
злеиԥшқәоу ыҟоуп. Шәарах Кәаӡба иеиԥш Виктор Кәыкәбагьы
Ленинград аҵара иҵон. Амрагыларахьтәи абызшәақәа ринститут дҭан, академик Н. И. Марр илекциақәа дырзыӡырҩуан,
уи иҵаҩцәа дыруаӡәкын. Виктор Кәыкәба 1927 шықәсазы
Ҭырқәтәылаҟа командировка ҳәа дцаны дааит. Уи уа гәҭакы
хадас имаз аублаақәеи аԥсуааи рыбзазашьеи, ретнографиеи, рфольклори ирызкны аматериалқәа реизгара акәын, аха
изыхҟьалакгьы, уи игәҭакы изынамыгӡакәаны дхынҳәыр
акәхеит. Излаабо ала, Шәарах Кәаӡбеи Виктор Кәыкәбеи
рбиографиақәа рҿы епизодқәак ахьеиқәшәо ыҟоуп. Ус
анакәха, уи машәырла иҟамлаӡеит, ашәҟәыҩҩы Шәарах
Кәаӡба ихаҿсахьа реалтә ҵаҵӷәык амамкәа иҟаимҵеит.

– 648 –

Ароман «Ацынҵәарах» аҿы асовет ҵарауаҩ, абызшәаҭ­
ҵааҩы Шәарах Кәаӡба аублаақәа рбызшәа аҵара гәҭакыс
иҟаҵаны, аҳәаанырцәҟа командировка ҳасабала дахьцаз диниеит аублаа иреиуаз аӡәызаҵәык. Уи шәышықәса зхыҵхьоу,
аҟаҭ зхызгахьоу, аԥсҭазаара џьбара ажьаӷьырҩага икылнаххьоу Зоурҟан Золак иоуп. Уи иоуп ароман ахадаратә хаҿыс
иамоу, уи ихаҿалоуп еиҳараӡак ажәабжьҳәара шымҩаԥысуа,
иара иоуп автор иидеиа хадақәагьы ныҟәызго. Зоурҟан
Золак ихаҿсахьа аинтерес ду амоуп. Уи еизыркәкәаны
ианыԥшит жәларык рҟазшьа хадақәа – рфырхаҵарагьы,
раамысҭашәарагьы, рыламысгьы, рыгәбылрагьы. Уи ихаҿ­
сахьа иазкны уаҩ ииҳәаша рацәоуп, аха зегь реиҳа иалкаатәу,
зҭоурыхтә ҵыхәтәа цәгьахаз аублаа жәлар уаҳа зда дыҟам
ршәаџьҳәаҩык иаҳасабала дахьаарԥшу ауп. Абызшәаҭҵаа­
ҩы Шәарах Кәаӡбеи иареи анеиқәшәаз аамҭазы, иара ижәлар
рахьтә аӡәгьы дыҟамкәа, дзаҵәны дынхахьан, ижәлар
рцынҵәарах иакәхахьан. Ароман аԥхьажәеи, ашьҭахьажәеи,
автортә хьаҵрақәеи рыӡбахә ҳаиҳәозар, егьырахьҟа зегьы
Зоурҟан Золак ижәлари иареи ирхыргаз атәы зҳәо ажәабжь
гәыҿкаагақәа рыла ишьақәгылоуп.
Зоурҟан Золак ихатәы бызшәеиԥш, ибзианы идыр­
уеит аедыгь бызшәеи, иан лкыкахш иадкыланы ииҵаз
аԥсуа бызшәеи. Урҭ рнаҩсгьы дрылацәажәартә еиԥш идыр­
уеит аҭырқә бызшәеи араб бызшәеи. Урҭ аҵыхәтәантәи
аҩбызшәак ирызкны иара Зоурҟан Золак ихаҭа излаиҳәо
ала, дызҭашәаз аԥсҭазаара бааԥс иқәыӷәӷәаны, мчылаҵәҟьа
инарҵеит.
Зоурҟан Золак даублаан, иаб иганахьала, аха дзыхшаз
иан Наси даԥсыуа ҭыԥҳазаарын, хылҵшьҭрала Ҵабалтәын,
Шаҭаа дырҭыԥҳан. Иажәымҭыҽха, домам-омамха, ихы игәы
ахшәаны, дынкахәыцуа, дзаҵәханы, иаџьал анааиуа ҳәа
дшыҟаз, дшымгәыӷӡоз Аԥснытәи ауаҩы (Шәарах Кәаӡба)
даниҭаа, ианшьа гәакьак иеиԥш диԥылеит, ицәыԥсхьаз
зегь гылаз аҟара диеигәырӷьеит. Шәарах Кәаӡбеи Зоурҟан
Золаки реиқәшәара атәы зҳәо адаҟьақәа иреиӷьӡақәоу
иреиуоуп ароман аҿы, уинахыс Зоурҟан Золак ииҳәо
иажәабжьқәа зегьы ашәы еиқәаҵәа рхьыкәкәа иҟоуп, ак
аҵкыс ак еицәоуп, аублаа рҵыхәтәа шыцәгьахаз еивҵаԥсаны
иаҳәоит. Иара убас Зоурҟан Золак иажәабжьқәа ибзианы

– 649 –

ирныԥшуеит аублаақәеи аԥсуааи ҭоурыхла, жәытәнатә аахыс нхарҭа ҭыԥлагьы, бызшәалагьы, милаҭтә ҟазшьалагьы
ишеизааигәаз, рыцәгьеи рыбзиеи шеилаз, ишеилахәыз.
«Ацынҵәарах» аҿы ахҭысқәа мҩаԥысуеит еибархханы,
аки-аки еихьымӡа-еиԥымӡо, ирацәоуп аиҿыхара џьбарақәа.
Знык иадамзаргьы уи иаԥхьаз игәалашәараҿы иаанхоит
хыԥхьаӡара рацәала иара иалоу ауаа рхырҿсахьақәа. Аҩымҭа
актәи ашәҟәаҿы ихадараны иаабоит аублаа раԥхьагыла
Ҳаџьы Бырзыкь Кьарантыхәи Аԥсны аҳ Ҳамыҭбеи Чачбеи.
Ҳаџьы Кьарантыхә даарԥшуп дуаҩы џьбараны, ахаҵареи,
аӷәӷәареи иланы. Зназы иара аурыс ҳәынҭқар иеинралцәа
дырнааланы дыҟан. Аха нас аориентациа иаша ырӡны,
дааҳәын дырҿагылт, акыр дыблаҟьеит. Аурыс ҳәынҭқари
аҭырқә сулҭани реибашьраан, Ҳаџьы Кьарантыхә асулҭан
дидгылт. Иара аҵара имамызт, илаԥшҳәаа ҭшәахеит. Ижәлар
ирзеиӷьыз, аперспектива змаз аҭоурыхтә мҩа алԥшаара, алкаара ицәыуадаҩхеит. Инирԥшит аццакреи аџьбарареи, имч
иаԥызеит, ишақәнагаз изеилымкааит аҭоурыхтәә ситуациа.
Иара убри ала ижәлар атрагедиатә ҭагылазаашьахь рхы ирхеит.
Ажәлар ианакәызаалакгьы аԥыза ҟәыӷа дырҭахуп. Аха
аԥыза ҟәыӷа дырҭахуп, ахҭыс ӡеибафарақәа, аилаҩеиласрақәа
раан. Арҿиамҭа автор, Ҳаџьы Кьарантыхә ихаҿсахьала
ииҳәарц ииҭахыз еилкаауп: аублаақәа аҭоурыхтә хҭыс
џьбарақәа ишрықәшәазгьы, иалагарц, иарҟьыцырц алу
хьанҭа ишахәлашәазгьы, усҵәҟьа аамҭа кьаҿк ала ианымӡаар
ҟаларын, дара рыҩныҵҟа аҳәатәеиқәшәареи, аилибакаареи,
аиххәыцреи, аидгылареи рымазҭгьы, зыгәра ргашаз, зҳәатәы
иаццашаз аԥыза ҟәыӷа дрымазҭгьы. Аха ус изыҟамлеит.
Аԥсны аҳ Ҳамыҭбеи Чачба иакәзар, уи зынӡа ихазу ароль
наигӡо даабоит. Уи Ҳаџьы Кьарантыхә иаасҭа хара иԥшуа, акыр
иҵауланы ихәыцуа аӡә иакәны даабоит. Ҳәарас иаҭахузеи,
ашәҟәыҩҩы уи дидеиалуп иҳәарц иҭахӡам. Ҳамыҭбеи Чачба
ихатәы интересқәа рыхьчара мап ацәикуа ҳәа дыҟамызт, аха
обиективла (гәынхәҵысҭала акәзаргьы), ажәлар зда ԥсыхәа
рымамыз амҩа алихырц дашьҭан. Иара ибзианы идыруан
хыԥхьаӡарала имаҷыз аублаақәа рымч зықәхози ирылымшози. Бџьаршьҭыхла аурысқәа ирҿагылар бзиарак шырзалымхуаз идыруан. Уи ипозициа аҭоурыхтә перспектива

– 650 –

иарҵабыргит. Ҳаџьы Кьарантыхә диеиԥшымкәа, иара аурыс
ориентациа шьҭихит.
Ҳамыҭбеи Чачба иҽазҵәылхны, гәык-ԥсыкала дашьҭоуп
аурыс еинрали аублаа рыр аԥхьагыла Ҳаџьы Кьарантыхәи
реинышәара, иахьынӡазалшо ала дрыбжьаҟазоит. Аха имч
дмырхеит. Ҳаџьы Кьарантыхә аурыс еинралцәа рҳәатәы
дазааигарц, иара убри алагьы ахҵәара иацәихьчарц
Ҳамыҭбеи Чачба дыбжьаҟазошәа збаз аублаа аамысҭцәа
рыҽдырцәгьеит. Уимоу, иара ибзыцәаҳәшьаҵәҟьа иналыркны, иԥсы шҭоу дырҵәыуоит аккаҳәа амыткәма ихҳәаауа,
аурысқәа уалафахәыки чынки ирҭоит ҳәа дара иԥсахыз џьшьа.
Аха обиективла Ҳамыҭбеи Чачба аурысқәа иахьрыдицәылоз
ԥсахрамызт, уи аҵкыс еиӷьыз даҽа мҩак ыҟамызт уи ада.
Иара дхәаҽны дакуан, иԥсахы иҿанаҵон аублаақәа ииашаны
дахьырзеилымкаауаз. Убри аҟнытә гәык-ԥсыкала ишиҳәо
агәра ҳгоит иара абарҭ иажәақәа:
«Згәыԥҳәыхш сааӡаз аублаақәа цәгьарак иақәшәар
сҭахым, аҳас сызхагылоу аԥсуаа ирзеиӷьасшьо дара рзынгьы
исҭахуп, исылшо азынгьы схы сеигӡом». Ҳаџьы Кьарантыхә
иакәзу, Ҳамыҭбеи Чачба иакәзу еиҳа ииашаз аилкаара ажәлар
ирцәыуадаҩын.
Иара убас аҩымҭаҿы хыԥхьаӡара рацәала иаҳԥыло
ахаҿсахьақәа иаарылукаартә иҟоуп: Алоу-иԥа Шьарадын (уи
ианагь ихатәы интересқәа рыхьчароуп дзышьҭоу), Бараҟаииԥацәа аишьцәа Аҳмаҭи Ноурызи Ҷаԥшьаа, аныхаԥааҩ
Соулаҳ, амулацәа рхада Саҳаҭқьери, аԥхьарцарҳәаҩы ссир,
алашә Сакәыт, зыжәлар гәакьа аҵара лашарахь исызкылгозар ҳәа ҽышәала иашьҭоу Ҭаҳир уҳәа уб. иҵ.
Аамысҭа
Алоу-иԥа
Шьарадыни
амулацәа
рхада
Саҳаҭқьерии инадыркны гәыԥҩык Ҭырқәтәылаҟа ацара иадгылт. Ари аублаа жәлар рықәӡаарахь изгоз шьаарҵәыратә
мҩан. Автор дрықәыӡбоит ажәлар ирзеиӷьыз амҩахь рхы
змырхаз, ахҵәарада ԥсыхәа рымамкәа иҟазҵаз амчқәа зегьы.
Ашәҟәыҩҩы еилаԥаҭаны иҟаз ауадаҩрақәа зегьы реалтәла
иаҳирбоит. Аублаақәа ахҵәарада мҩа рымамызт иҳәаӡом.
Уимоу, хыԥхьаӡарала имаҷзаргьы, иааџьоушьартә аҭоурыхтә
перспектива иаша ианыԥшылазгьы шыҟаз иӡаӡом. Убас ииа­
шаны хара ихәыцуа, автор позициа аанызкыло аӡә иакәны
даабоит Бараҟаи-иԥа Ҷаԥшь Аҳмаҭ. Уи ароман иалоу иҵоуроу
афырхацәа зегьы даарылукаартә дыҟоуп.

– 651 –

Бараҟаи-иԥа Ҷаԥшь Аҳмаҭ акыр инаԥш-ааԥшхьоу, акыр
иныҟәахьоу, акыр збахьоу уаҩуп. Ахҵәара ҟалаанӡа ауб­
лаа реиҳабыра дрылан, адәныҟатәи аусқәа инапы ианын.
Ҭырқәтәыла шәахьнеиуа џьанаҭ дгьылуп зҳәоз шымц­
ҳәацәаз, уа ажәлар рзы ишџьаҳанымыз, рыԥсадгьыл анынрыжьлак нахыс дара ртәы ҳәа акагьы шыҟамлоз ибзианы
еилкааны иман иара. Ажәлар рзы ахҵәареи ахымҵәареи
руак ҳәа ҟәаданы азҵаара анықәгыла, ҩ-мцакы ианрыбжьаха, Бараҟаи-иԥа Аҳмаҭ кәанызанра ҟамҵакәа аԥсадгьыл
аныжьра аҵкыс, аԥсра еиӷьуп ҳәа асулҭан иахь ихьазцәуаз
ауаа дырҿагылт, бџьаршьҭыхла аурысқәа ҳарԥылап зҳәазгьы
дрықәшаҳаҭымхеит. Иара ипозициа шиашаз аԥсҭазааратә
ԥышәеи илаԥшҳәааи зеиԥшраз, ибзиаӡаны ирныԥшуеит
дӷьаҵәы-ӷьаҵәуа ииҳәоз абарҭ ажәақәа: «Ҩ-мҩак роуп
иҳамоу ҳара: ма ҳшеибашьуа хаҵаҵас ҳанҵәааит зегьы!
Ма ҳара иаҳиааиз аӷа ишиҭаху дҳазныҟәааит! Заҳәа ҭыхны
иаҳҿагылаз ҳаӷа игәра згоит, маӡала абџьар ҳаазырхәоз,
аха ҳара ҳзы зшьа акаҭәара зҭахымыз иаҵкыс! Ҭырқәтәыла
ожә исымбеит сара, уа бзиарак ҳзыԥшу џьышәымшьааит.
Ҳаҳәшьцәа реиԥш ауадалақь ҳҭаларым, ҳашхацәоу ҳаанхааит!
Зыԥсадгьыл нзыжьыз, бзиарак иԥеиԥшым! Ижәдыруа­
зааит, абри адгьыл ҳшьапы аннықәааго аҽны инаркны, ауб­
лаа жәлар захьӡу уаҳа иҟалом»*.
Ахҵәара иадгылаз ражәа ианага, ажәлар еижәыланы
иандәықәла ашьҭахьгьы, Бараҟаи-иԥа Аҳмаҭ иаҳәа цеицеиуа
иҭыхны амҩаду агәҭа дԥаршашо дангылт:
«Сышьны абраҟа сынкашәмыжьуазар аҷыдахаз, уарбанзаалак аӡәгьы амҩа усҭаран сыҟам! – ҳәа даҿуп жәлары
дырҿагыланы иаҳәа аҟьара. – Шәжьоуп, шәеиҭажьоуп,
уара, абаақәа! Шәхәынҳәы, макьана иахыԥам, иқьаԥҭахаз
шәыҩныҟақәа рахь, еиқәышәҵа макьана зынӡак имыцәац
шәхәышҭаарақәа**.
Бараҟаи-иԥа Аҳмаҭ ихымҩаԥгашьа уаназхәыцуа, ас еиԥш
иҟоу иажәақәа уанрыԥхьо, ажәлар ауаҩ ҟәыӷа, ауаҩы зҩыда
иҳәатәы шԥахарымҵеи, иргәыҵашәазеи ҳәа угәахы еибак­
уеит. Аха Аҳмаҭ иӷьаҵәыӷьаҵәра, игәжәажәара зхаҿы иаазгаз, игәнызкылашаз маҷхеит, агха ду ҟаҵаны, ахҵәара иадгылаз рымчра иадыргеит.
* Шьынқәба Баграт. Иҩымҭақәа реизга. Ахԥатәи атом. 1979 ш. Ад. 91.
** Иара уа, ад. 116.

– 652 –

Абра иаҳгәалаҳаршәап ашәҟәыҩҩы ари ирҿиамҭа епиграфс иаиҭаз аԥуа жәлар ражәаԥҟа («аԥсадгьыл зцәыӡыз –
зегьы ицәыӡит») машәыршақә ишыҟаимҵаз. Абри ажәаԥҟа
иаҳәо ахшыҩҵак зҩыда, аҟәыӷара хьанҭаха ирзыҟалеит, рхы
ирзамырхәеит аублаақәа.
Аублаа жәлар хырҵәаны Ҭырқәтәыла иахьнанагаз, ианнанага ашьҭахь ауп еихыргаз ари ршьаҿа џьаҳанымрахь
ишгаз анеилыркааз. Алоу-иԥа Шьарадыни уи иԥа Мансоуи
реиԥш иҟаз аԥсахыҩцәа рыжәлар рыгәхьаа ркызма, рхатәы
интересқәа ракәын изҿыз, изҭагьежьуаз. Ҭаҳир еиԥш бзиарак инақәызкуазгьы амҽхаки алшареи рызҭагәышьодаз,
изҭагылаз аҟымҟымра инахәлабга ицон. Ажәлар шьҭахьҟа,
рыԥсадгьыл ахь игьежьырц иалагазаргьы, арахь иаагаз
амҩақәа зегьы дара рзы иаркын.
Иааидкыланы, ароман «Ацынҵәарах» ҵакылагьы, сахьар­
кыратә хаҭабзиаралагьы, идеаллагьы аԥсуа милаҭтә литература ԥхьаҟа ацара иазҳәоуп, уи акыр ишәны ашьақәгылара
иадыргоуп. Аамҭа кьаҿк иалагӡаны иара акыр бызшәақәа
рахь (иахьынӡаздыруала жәохә бызшәа инареиҳаны рахь
иеиҭаганы иҭрыжьхьеит) иахьеиҭаргахьоу иабзоураны ми­
лли­онҩыла ауаа аинтерес кны иаԥхьоит. Иҟалап «Ацын­
ҵәарах»» аҟара даҽа ԥсыуа шәҟәыҩҩык иаԥҵамҭа аԥхьаҩцәа
амоуцзар. Еиҳараӡак уи гәцаракны иаԥхьоит хыԥхьаӡарала
имаҷу ажәларқәа иреиуоу аԥхьаҩцәа, рхы иҭанархәыцуеит
досу дара зеиуоу амилаҭ аҭоурыхтә лахьынҵа аӡбаразы.
Алитературатә гьама ҳаракы змаз, акритик Вадим Кожинов «Ацынҵәарах» еилырго, ахәшьара ҳаракы аҭауа, абас
иҩуан:

– 653 –

«Ацынҵәарах» асахьаркыратә хаҭабзиарақәа иамоуи,
аҵаки, аидеиеи, иалоу ахаҿсахьақәеи уҳәа зегь ааизыр­кә­
кәаны ҳазхәыцуазар, иҳаҩсхьоу, ҳажәларқәа ирхыргахьоу рҭоурых ҳаилнаркаарц, иаҳдыруазарц азы мацара
иаԥимҵеит ашәҟәыҩҩы. Ҳашьҭахьҟа ҳхьарԥшны аҭоурых
ҳагәылаирԥшуеит уи адырра ҳара иахьагьы, уаҵәгьы иҳа­
хәарц ҳаԥхьаҟатәи ҳԥеиԥш, ҳлахьынҵа ҭакзыԥхықәра ҳара­
кыла цқьа ҳазхәыцларц. Ари аҩымҭа аидеиа хада мажәӡац,
иахьа еиҳагьы иҵарны иқәгылоуп аԥсуаа назлоу адунеи ажәларқәа аӡәырҩы рзы, еиҳараӡакгьы хыԥхьаӡарала
имаҷқәоу рзы. Адунеи атәылақәеи аҳәынҭқаррақәеи ҿыц
иршарц, досу рҳәаақәа дырҭбаарц, ииааиуа, еиҵеиуа ҳәа
аибарххарақәа иҟоу еиҳа-еиҳа агәаҽанызара ҳамазароуп,
ахеиқәырхаразы ианагь аидгылареи аҳәатәеиқәшәареи
ҳама­зароуп.
«Ацынҵәарах» еиуеиԥшым амзызқәа ирыхҟьаны ауб­
лаа жәлар атрагедиа дуӡӡа ишақәшәаз аарԥшра иазкызар, зынӡа ихазуп, зынӡа даҽа хырхарҭак змоу аԥсҭазаара
аанарԥшуеит Баграт Шьынқәба ахԥатәи ипрозатә ҩымҭа
ду, ароман «Ахаҳә еиҩса». Араҟа ҷыдала иалкааны иазгәа­
ҭазар ахәҭоуп ашәҟәыҩҩы ирҿиамҭақәа аки-аки иага
еиԥшымзаргьы, еидызҳәало, еидызкыло, еицырзеиԥшу
агәыцәгьы уаҩы ирыдибалоит. Ҿырԥштәыс иаагозар,
иқәыԥшразы ииҩыз апоема «Аҩныҟеи» иҭәымҭаз ииҩыз
ипрозатә рҿҿиамҭақәа аповест «Чанҭа дааити»», ироманқәа
«Ацынҵәарахи», «Ахаҳә еиҩсеи» ридеиа хадақәа еиқәшәоит,
ма еиқәҿырҭуеит. Арҭ арҿиамҭақәа аԥшьбагьы еиуеиԥшым
аамҭақәеи аҭагылазаашьақәеи ирауаршәаны ауаҩытәыҩса
иџьынџьи иареи реизыҟазаашьақәа сахьаркыратә ажәала
рыӡбара иазкуп. Баграт Шьынқәба ирҿиамҭаҿы амилаҭтәреи
аинтернационалтәреи еилеибагӡо иҟаҵоуп. Егьырҭ аӡәырҩы
ажәларқәа риашьара дазышәаҳәон, аха зегь реиҳа аҭыԥ ааннакылоит Аԥсни аԥсуа жәлар рҭоурыхи, иахьатәи рымши,
уаҵәтәи рԥеиԥши рызхәыцра. Иара убри ауп иҩымҭақәа
гәыцә хадас ирыман еидызкылогьы.
Ароман «Ахаҳә еиҩса» ҩ-шәҟәык рыла ишьақәгылоуп.
Актәи ашәҟәы иамоуп ҩажәи фба хы. Ашәҟәыҩҩы
егьырҭ иаԥҵамҭақәа реиԥш «Ахаҳә еиҩса» акьыԥхьрагьы
аԥхьаҩцәа интерес дула иаԥылеит. Раԥхьаӡа ажурнал «Ала-

– 654 –

шара» аномерқәа ианырныла инаркны (1982 ш. №№ 4-7)
аԥхьаҩцәа акыр ирылаҵәеит, ана-ара иалацәажәо иалагеит, иара иазкны еиуеиԥшым агәаанагарақәа цәырҵит.
Хазшәҟәны иҭыҵит 1983 шықәсазы. Уиаахыс аӡәымкәа,
ҩыџьамкәа акритикцәа ахцәажәахьеит, ахәшьара ҳаракы
арҭахьеит. И. Папасқьыр ихьӡ зху Аԥснытәи аҳәынҭқарратә
бибилиотекаҿы хыԥхьаӡара рацәала аԥхьаҩцәа адгаланы,
автор далархәны, имҩаԥыргеит ари ароман актәи ашәҟәы
иазкны аконференциа, аурысшәахь еиҭаганы Москва
иҭрыжьит. Актәи ашәҟәы автор ианиҩыз ҳәа иаҵаҩуп: «ииуль, 1978 ш. – декабр 21, 1981 ш.») Ус анакәха, уи аҩра даҿын
хышықәсеи бжаки инарықәгәыӷуа. Ҿыгҳарыла актәи ашәҟәы
аҵкысгьы еиҳауп аҩбатәи ашәҟәы. Уи автор ианиҩыз ҳәа
иаҵаҩуп: «Ииуль 4, 1987 ш. – маи 8, 1991 ш.». Ус анакәха
аҩбатәи ашәҟәы аҩра автор ԥшьышықәса инарықәгәыӷуа
аамҭа ақәирӡит. Ароман шеибгоу (актәи, аҩбатәигьы
ашәҟәқәа) анылеит 1998 шықәсазы Аҟәа, ашәҟәҭыжьырҭа
«Алашараҿ»» иҭыҵыз автор иҩымҭақәа реизга аԥшьбатәи
атом. Абра иҳәатәуп ароман «Ахаҳә еиҩса» аҩбатәи ашәҟәы
даҽа бызшәак ахь макьана аӡәгьы иеиҭаганы ишҭимыжьыц.
Сара абарҭ ацәаҳәақәа зыҩуа исгәалашәоит Баграт Уасилиԥа Шьынқәба иҿцәажәарақәа раан хьаас иман ари аҩбатәи
ашәҟәы
аурысшәахь
еиҭазгашаз
дахьизымԥшаацыз
даналацәажәоз. Уи аус иаԥырхагақәаз рацәахеит: Асовет
Еидгыла аилаҳара, 1992-1993 шықәсқәа рзтәи Аԥсны жәлар
рџьынџьтәылатә еибашьра уҳәа уб.иҵ. Ароман «Ахаҳә
еиҩса» аахыртланы ҳаԥхьо ҳҿынаҳхар, актәи адаҟьақәа
инадыркны, иаразнак игәаҳҭартә иҟоуп автобиографиатә
ҟазшьа шамоу. Автор ихәыҷратә шықәсқәа ирыдҳәалоу
ахҭысқәа ргәаларшәара аформала иҩуп. Аха амемуартә форма араҟа еиҳараӡак сахьаркыратә хархәагоуп рольс иамоу.
Иара иаабац мемуартә ҩымҭам, аган рацәеи ауаажәларратә
ҵакы ҭбааи змоу асахьаркыратә рҿиамҭоуп. Араҟа ахатәы
(аиндивидуалтәи) ауаажәларратәи ԥсҭазаарақәа еилышьны,
еихьырԥшны, еиқәҳәаланы иҟаҵоуп.
Асиужет
хада
иадҳәалоу,
изыдҳәалоу
ахҭысқәа
анымҩаԥысуа аамҭагьы еилыхха иаабартә иҟоуп. Наҟ
аҭоурыхтә ахь ахьаҵрақәа, ретроспективла иҳәақәоу рыӡбахә
ҳамҳәозар, ароман иаҵанакуеит иаҳхысыз аҩажәатәи

– 655 –

ашәышықәса ҩажәатәи ҩажәи жәабатәи ашықәсқәа. Еиҳа
конкретла иаҳҳәозар, актәи ашәҟәы иаҵанакуеит Аԥсны
Асовет мчра анышьақәгылаз (1921 шықәса) инаркны 1928
шықәсанӡа (даҽакала иаҳҳәозар, ақыҭа аколлективизациа азура иалагаанӡа). Аҩбатәи ашәҟәы иаҵанакуеит 1928
шықәса инаркны (даҽакала иаҳҳәозар, ақыҭа аколлективизациа азура ианалагаз инаркны) 1939 шықәсанӡа. Ганкахьала ҳахәаԥшуазар, иара ихаҭа иԥсҭазаараҿы иҷыдоу
аҭыԥ ааннакылеит. Абри аамҭазоуп ихәыҷреи иқәыԥшреи
шықәсқәа анымҩаԥысуаз. Даҽа ганкахьала ҳахәаԥшуазар,
аԥсуа жәлар рыԥсҭазаараҿы абарҭ ашықәсқәа рзы иҿыцӡоу
ахҭысқәа мҩаԥысуан. Аԥсны Асовет мчра ашьақәгылара
иабзоураны ҳажәлар рҭоурыхтә перспектива иҿыцӡоу, лашоу, амшхәыбзазарахь икылызгаша ахырхарҭа аиуит ҳәа
агәыӷра дуқәа рнаҭеит. Аныӡаара иаҿын, иҿыцәаауан акыр
шәышықәса амчра змаз апатриархал-феодалтә еизы­
ҟазаашьақәа. Азныказы абас ажәлар ироуз (Асовет мчра
ирнаҭаз) агәыӷрақәа аԥсҭазаараҿы изынагӡамхеит. Актәи
ашықәсқәа рзы , аа, ҳыҳ, анцәагьы, ауаагьы ирыџьшьоуп
шырҳәоз (1921-1928 шықәсқәа), ақыҭанхамҩа аколлективизациа азыруа ианалага, аҳәынҭқарра анхаҩ изинқәа еиҳаеиҳа идырҭшәо рҿанынарха, ҩажәижәабатәи ашықәсқәа
аҩбатәи рыбжазы (лымкаалагьы 1936-1938 шықәсқәа рзы)
Сталинтә репрессиақәа мҩаԥырго ианалага, абзазара зынӡа
иҵоурамыз хырхарҭак аманы иҟалеит, еиҳа-еиҳа иуадаҩхон.
Ажәларгьы Асовет мчрахь ирымаз агәрагара еиԥхьбо иалагеит. Аԥсуа жәлар рҭагылазаашьа ҷыдала иуадаҩхеит Аԥсны
аиҳабыра рхантәаҩы Нестор Лакоба данҭадырха ашьҭахь.
Аха ашәҟәыҩҩы «иаликааз абри аамҭа хҵәаха хәыҷы мацара
акәӡам аус злоу. Уи уаанӡатәи аҭоурыхтә аамҭеи иашьҭанеи­
уа аамҭеи ирылкьны иҟам, уаанӡатәии иашьҭанеиуази
ирыдҳәа­лоуп, аки-аки еиԥшьуп. Акыр ҳнаргәыларԥшны
уи иаԥхьанеиуаз аҭоурыхтә ҭагылазаашьақәагьы ҳирбоит,
ԥхьаҟатәи аперспективагьы еилыхха ҳақәирԥшуеит.
Ароман атекст ахаҭа иаҳнаҭо ала, ахҭысқәа мҩаԥысуеит
х-аамҭак рҿы: 1) ахадаратә хыҿқәа иреиуоуп, абырг Бежьан иқәлацәеи иареи ирхыргахьоу, амҳаџьырра инаркны
ираҩсхьоу аамҭа; 2) ажәабжьҳәара зхаҿала имҩаԥысуа аҷкәын
хәыҷы Лаган дызхаану, даҽакала иаҳҳәозар, ажәабжьҳәара

– 656 –

иақәшәо аамҭа; 3) автор ианиҩыз аамҭа, егьырҭ аамҭақәа
ҩба дрыԥшны, дырӡааԥшыланы иибо, ахәшьарақәа ириҭо.
«Ахаҳә еиҩса» иаанарԥшуа ахҭысқәа зегьы рыгәҭа иҟоуп
атипра зуа аԥсыуа нхаҩык иҭаацәара (абду Бежьан иҭаацәара),
аха уи аҭаацәара амикродунеи адунеи ду иадҳәалоуп, шәкызқьы цәаҳәа рыла. Бежьани уи имаҭа хәыҷы Лагани хадаратә
хыҿқәоуп, аха урҭ еизыркәкәоуп. Инарҭбааны ҳазхәыцуазар
ароман хадаратә хаҿыс иалаҵәҟьоу аԥсуа жәлар роуп.
Хәыҷи-дуи аҩымҭаҿы зыӡбахә ҳәоу ахҭысқәа зегьы цқьа
игәынкыланы ҳрызхәыцуазар, шәышықәса инарықәгәыӷуа
иаҵанакуеит. (Иаҳгәалаҳаршәап ретроспектива ҳасабала,
ароман ахадаратә хаҿқәа ируаӡәку, абду Бежьан иҷкәынраан
ихигақәаз, урҭ ирыдҳәалан амҳаџьырра аӡбахә шиҳәо уҳәа
ирызку адаҟьақәа).
Ароман «Ахаҳә еиҩса» хыԥхьаӡара рацәала азҵаарақәа
ркомплекс ықәыргыланы сахьаркыратә ажәала иаӡбоит.
Аԥсадгьыл абзиабара, ажәытә традициа азыҟазаашьақәа,
аԥсуаа рҿы ԥсабарала амилаҭтәи аинтернационалтәи цәа­
ныр­рақәа реизыҟазаашьа, ауаҩы иааӡара аус, аџьаус, адгьыл
азҵаара, ацәгьа, абзиа, агәырҩа, агәырӷьара рзыҟазаашьа,
аҵасқәа, ақьабзқәа, адин, адоуҳатә культура, асасдкылара,
аԥсра, абзара – инықәырԥшшәа акәзаргьы абас иҟоуп ароман ахадаратә проблематика аилазаашьа.
Аҩымҭа иқәнаргыло рахьтә зегь реиҳа уаҩы иаликаартә
иҟоуп ааӡара апроблема. Уи еиҳараӡак иӡбоуп абду Бежьани амаҭа Лагани реизыҟазаашьақәа рыла. Аԥсуа жәлартә
педагогика «Ахаҳә еиҩсаҿы» заҟа ихарҭәааны иаарԥшу
аҟара иаҳзырбашаз иахьа уажәраанӡагьы даҽа сахьаркыратә
ҩымҭак ҳамам.
Бежьан иҭаацәара иԥшӡоу, агәбылреи, ауаҩреи, аламысцқьареи, иҳараку аморальтә хымҩаԥгашьеи злоу ауаа рыла
еибыҭоуп. Бежьан имаҭа лымкаала дыгәцаракны димоуп,
игәыӷрақәа зегьы уи идиҳәалоит,илаԥш дыҵиршәом,имаҟахы
дадҳәаланы димоуп. Иаҳгәалаҳаршәап Бежьан иԥсҭазааратә
ԥышәа ду, ихаҭа ибзианы иидыруа еиуеиԥшым аџьаус хыкқәа,
ауаҩра, аамысҭашәара, ахымҩаԥгашьа бзиа уҳәа имаҭа
хәыҷы ишиирҵо, ишилаиааӡо. Ихылҵшьҭра ихазмыршҭыша
иабацәа рҭоурых иазкны, ажәабжьқәа изеиҭеиҳәоит, Абрыскьыл ихҳәаау ажәытәӡатәи афырхаҵаратә ҳәамҭа инаркны

– 657 –

ажәлар рҟәыӷара ҵаула зныԥшуа ажәабжьқәеи, алакәқәеи
изеиҭеҳәоит. Аамысҭашәала ирԥшӡаны акрыфашьа, атәашьа,
агылашьа, аҽықәтәара, абаҩрҵәыра инадыркны уи имаҭа
илаимааӡо, иимырҵо иарбану.
Ара зыӡбахә ҳамоу аҩымҭаҿы иқәгылоу ахадаратәқәа
ируакуп ажәытәи аҿатәи реизыҟазаашьа. Ажәытәи аҿаатәи
реизыҟазаашьақәа «Ахаҳә еиҩсаҿы» акыр аҷыдарақәа рыманы иаарԥшуп, иаарԥшуп уаанӡа цқьа излаҳзымдыруаз акыр
ганқәеи аспектқәеи рыла. Араҟа ажәытәра ааидыҳәҳәаланы,
иҽеим ҳәа иԥхьаӡаны ақәыӡбаара мацара тенденциа хаданы иҟам, ацәгьеи абзиеи, иаҳԥырхагоуи иаҳзеиӷьуи гьама ҳаракыла, дыра ҵаулала еилыҟәшәоуп, еилыԥшаауп.
Бежьан ихаҿсахьаҿы ажәытәи аҿатәи ссиршәа еиԥылеит,
еиԥылеит, иқәибахуа акәымкәа, рнапқәа еикәдыршарц,
аамҭақәа рҽеилыршьит. Автор ипозициа хада злаҟоу ала,
ҳәарас иаҭахузеи, аҿатә ауп аԥызара зиҭо, аха ажәгьы
аҿы ижәагәаӡом, зқьышықәсала ажәлар рџьатә практика
иԥыршәахьоу аҟазшьақәеи, аҵасқәеи, аизыҟазаашьақәеи
рмырӡразы ақәԥарахь ҳхьаирԥшуеит. Имыцхәхаарым ҳәа
сгәы иаанагоит зыӡбахә ҳамоу аҩымҭаҿы аҷыдара змоу
аԥсуа милаҭтә материал шьаҭас иҟаҵаны, иахьа ауаатәыҩса
иахьабалак ргәы иҭыхо апроблема ду – ажәытәи аҿатәи
реизыҟазаашьа апроблема – акыр аинтерес аманы иӡбоуп
ҳҳәар.
Иазгәаҭатәуп акрызҵазкуа даҽа ҭагылазаашьакгьы.
Изакәу уи ауп, аҩымҭа ахадаратә хаҿқәа ируаӡәку Лаган
дыш­хәыҷу еиԥш, дызлиааз аамҭа ҿыцгьы ақәра маҷуп,
дызлиааз аамҭеи иареи еиқәлацәоуп. Иаҳгәалаҳаршәап
ашәҟәыҩҩы ихаҭагьы 1917 шықәсазы дышиз. Ишдыру еиԥш,
абри ашықәс азы иҟалеит асоциалисттә револиукциа, адунеи ҩбаны (асоциализми акапитализми ҳәа ҩ-системакны)
аҽеиҟәнашеит. Аԥсуаа ржәытә фырхаҵаратә епос ахадаратә
хаҿы Абрыскьыл ихьӡ иадҳәалоу ахаҳә еиҩсеиԥш, адунеи
ауаатәыҩса рҭоурых еиҩызсаз аера ҿыци, Лаган иԥсҭазаареи,
ашәҟәыҩҩы ихаҭа иԥсҭазаареи аки-аки еиқәҿырҭуеит.
«Ацынҵәарах» жәларык рықәӡаара атәы аҳәозар, уи
ахадаратә хаҿы Зоурҟан Золак иԥсымҭазы ҳихҭыгәлазар,
«Ахаҳә еиҩса» иаҳнарбоит аҭоурыхтә хҭыс дуқәа рӡеиба­
фараан аориентациа иаша мырӡкәа зыԥсадгьыл знапы

– 658 –

аларԥсны зҽаанзыжьыз аԥсуа жәлар рыхәҭа, иага џьабааи
агәаҟрақәеи ирыниазаргьы, амилаҭтә хеиқәырхара рылдыр­
шартә ишыҟалаз. Лаган хәыҷы иакәзаргьы, аԥсҭазаара ду ахь
илашоу, хара игоу амҩа ду ахь раԥхьатәи ишьаҿа анеихиго
ҳихҭыгәлоит.
Аԥхьаҩ илаԥш иҵашәоит ара ҳзыхцәажәо ароман аҿы
афольклортәи аетнографиатәи материалқәа рацәаны, иры­
жә­па­ны ишалоу. Иԥсабаратәу акакәны урҭ абри аҟара ира­
цәаны изагәылеигалазеи? Ари азҵаара апринциптә ҟаз­
шьа амоуп. Ииашаны аилкаареи ииашаны аҭак аҟаҵареи
акраҵанакуеит ароман аидеиа хада агәынкыларазы.
Ҳәарас иаҭахузеи, афольклортәи аетнографиатәи матер­
иалқәа араҟа баша рԥшӡагас, аушәақә, иллиустрациак аҳа­
сабала акәӡам изаагоу. Дара рхыԥхьаӡара еиуеиԥшым
афунк­циақәа нарыгӡоит. Иԥсабаратәны иацхраауеит ахаҿса­
хьақәа гәылҭәааны раԥҵараҿы. Ҿырԥштәыс иаагозар, ҳхаҿы
иаҳзаагом аҩымҭа иалоу аперсонажцәа Ҷына лԥа Ҷыҷыни
Мамсыри рашәақәа рыцымкәа, урҭ рашәақәа роуп ԥсыс ирхоу, ԥсҭазаарас ирымоу.
Афольклортәи аетнографиатәи материалқәа баша декорациас иҟаӡам. Урҭ досу асахьаркыратә функциақәа нагӡауа
еидарак, еидарак ирыҵоуп. Рыхәҭак аԥхьаҩ изнаганы
еиуеиԥшым асимволтә ҵакқәа рыҭаны (иаҳҳәап, Абрыскьыл
изку аҳәамҭа, лымкаалагьы ахаҳә еиҩса иадҳәалоу аепизод),
даҽа хәҭак аллегориа ҟазшьа амоуп… Араҟа ахархәара роуит афольклор аҿы иаҳԥыло ажанр хадақәа зегьы рҟынтәи
илыԥшааху аҿаԥыцтә рҿиамҭақәа.
Идыру усуп, Аԥсны Асовет мчра шьақәгылаанӡа аԥсуа
жәлар асоциалтәи амилаҭтә еиҟарамра ргәы кыднаххьан,
лааԥшырак рырҭомызт, ихдырҵәаз хдырҵәеит (иаҳҳәап,
амҳаџьырреиԥш атрагедиатә хҭыс ду аԥсуаа рыхәҭак
ықәнагеит). Бежьан еиԥш ихымҵәакәа зыԥсадгьыл знапы
аларԥсны иҟазгьы, рыбзазара бжамҽамны, бӷеиҵыхра рымамызт. Аха абас шакәызгьы, аџьажәлар рдоуҳатә беиара ҵҩа
амамызт: аестетикатә гьама ҳаракы рыман, сахьаркыратә
ажәалагьы ахәыцреи ацәажәашьеи иақәшәон. Аԥсуа жәлар
рдоуҳатә культура абеиара аарԥшра Баграт Шьынқәба ироман «Ахаҳә еиҩса» ахадаратә хықәкқәа, ахадаратә идеиақәа
ируакуп. Убри азоуп ашәҟәыҩҩы хыԥхьаӡара рацәала

– 659 –

афольклортәи аетнографиатәи материалқәа загәылеи­га­
лазгьы.
Ашәҟәыҩҩы ҳзыхцәажәо аҩымҭа «Ахаҳә еиҩса» ахьӡи­
ҵеит. Уи еиуеиԥшым асимвольтә ҵакқәеи ассоциациақәеи
уаҩы инаҭартә, еиуеиԥшым аситуациақәа ирнышәаны аӡбахә
акырџьара иҳәоуп. Аиҟәыҭхара, аиҩсара, аиҩшара ианакәы­
заалаакгьы иҽеим ассоциациақәа роуп ауаҩы издырҵысуа.
Абрыскьыл ихаҳә еиԥш еиҟәыҭхамхароуп, еиҩсамхароуп ауаа
аӡәи-аӡәи, ажәларқәа, атәылақәа, абиԥарақәа, ажәытәреи,
аҿатәреи, уаҵәтәи амши. Абри ауп «Ахаҳә еиҩса» хадаратә
идеиас иамоу, аҩымҭа ахьыӡгьы еиҳарак изызҳәоу.
Тематикала «Ахаҳә еиҩса» аҩбатәи ашәҟәи ажәабжь
«Аҭакәажә Расидаци» ахьеиқәҿырҭуа ыҟоуп. «Ахаҳә еиҩса»
аҩбатәи ашәҟәы аҟны еиԥш, ажәабжь «Аҭакәажә Расидац»
аҿы 1936–1938 шықәсарзтәи аполитикатә репрессиақәа рыӡ­
бахә аҳәоит. Ахҭыс мҩаԥысуеит амшын азааигәара қыҭак аҿы.
Хынҩажәи жәеиза шықәса зхыҵуа аҭакәажә Расидац лхаҿ­
сахьала автор иаҳирбоит Бериа иҟаиҵаз адҵала усҟан­тәи
аамҭазы иааиҵагылаз аԥсуа аҳәынҭқарратәи ауаажәларра­
тәи усзуҩцәа аполитикатә вбақәа рыҭаны аконтреволиуциатә
гәыԥқәа еиҿыркаауазшәа ишдырбаандаҩуаз, ишахыргоз,
аҟәҟәаҳәа иааргәыдҵаны ишыршьуаз. Ажәабжь аҿы автор
ирҿиаратә хыҭҳәаа иаӡбаз ахаҿсахьақәа (аҭакәажә Расидац,
уи лԥа Алиас, Қәачал-иԥа Арзамеҭ, Арзамеҭ иҷкәынцәа Лади
Чанчори уҳәа даҽа ԥыҭҩыкгьы) инарываргыланы рыӡбахә
ҳәоуп, изықәшәаз азалымдарра дугьы аарԥшуп Нестор Лакобеи, Уасил Лакобеи, Михаил Лакобеи, Константин Инал-иԥеи
реиԥш уҳәа иҟаз аҭоурыхтә хаҿқәагьы.
***
Баграт Шьынқәба ихатә оригиналтә рҿиамҭақәа инарываргыланы аԥсуа литература ирбеиеит хыԥхьаӡара
рацәала аиҭагақәа рыла. Аԥсшәахь ҟазара дула еиҭеигеит
Шоҭа Русҭавели ипоема «Абжьас цәа зшәу» ацыԥҵәахақәеи
афоризмқәеи, Алеқсандр Ҟазбеги иповест «Хевисбери Гоча»,
Николоз Бараҭашьвили, Илиа Ҷавҷаваӡе, Акаки Ҵереҭели,
Гьаргь Чачба, Иосиф Гришашвили, Галақтион Табиӡе, Иракли Абашиӡе, Григол Абашиӡе, Карло Калаӡе, Александр Гомиашьвили, Реваз Маргиани, Шоҭа Нишнианиӡе, Александр

– 660 –

Пушкин, Михаил Лермонтов, Николаи Некрасов, Тарас
Шевченко, Максим Горки, Александр Блок, Константин Симонов, Назим Хикмеҭ, Иоганн Гиоте, Џьорџь Баирон, Адам
Мицкевич, Шандор Петефи, Шарль Бодлер, Поль Верлен
уҳәа ақырҭуеи, аурыси, адунеитә литература аклассикцәа
аӡәырҩи раԥҵамҭа лыԥшаахқәа. Ақырҭуа литература аклассик, аромантик Николоз Бараҭашьвили иҩымҭақәа аԥсшәахь
ҟазара дула иахьеиҭегаз азы Баграт Шьынқәба ианаршьахьан
Ш. Русҭавели ихьӡ зху Қырҭтәылатәи ССР Аҳәынҭқарратә
премиа.
Аԥсуа шәҟәыҩҩы, аҳәынҭқарратәи ауаажәларратәи
усзуҩы ду Баграт Уасил-иԥа Шьынқәба иреиӷьу илитературатә
рҿиамҭақәагьы аӡәырҩы ажәларқәа рбызшәақәа рахь
еиҭаргахьеит, акырынтә тираж рацәала иҭрыжьхьеит.
Иара ирҿиамҭа ақьаад аҿы, ашәҟәаҿы инхауам, аус ауеит,
аԥхьаҩцәа рхы-ргәы иҭалоит, ианагь иарҳауа аԥхьаҩцәа
рхыԥхьаӡара иазҳауеит.
