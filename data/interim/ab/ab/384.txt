Ус еиԥш злахьынҵахаз

Агазеҭ «Аԥсны» (1919 – 1920 шш.) аҭоурых аҟнытә «Ҳара ҳазҽеихар…» ҳәа хыс измоу сышәҟәы, 2002  шықәсазы Аҟәа иҭыҵыз, анызыҩуаз аамҭазы шьарда сдырхәыцит убри раԥхьаӡатәи ҳмилаҭ газеҭ аԥсы злаҭаз, агәы злеисуаз, ҳ-ажәлар рҿахәы зларҳәоз рыгәҭыхақәа злаадрыԥшуаз, ԥхьаҟатәи ргәазыҳәарақәа цәырзгоз авторцәа рматериалқәа. Урҭ ауаа ақырҭуа меншевикцәа мпыҵахалаҩцәа – Аԥсны аҳра аныруаз акаҭаеиԥш иахаԥаз рхатәымчра иагәылԥшны ахақәиҭра лаша лаԥшҵашәарамкәа лабҿаба ирбон, агәрагьы ргон рҭоурыхтә лахьынҵа разҟы бзиак шаԥеиԥшыз. Ус  шакәу, зегьы ҳарҟәаҵыргьы аргамаду иарҵабыргуеит аԥсуа литература аклассик Миха Лакрба агазеҭ «Аԥсны (1919 шықәса маи 1 азы ианиҵаз иажәеинраала «Дырмит Гәлиа изысҭиуеит» ахаҭагьы усҟан уи 19 шықәсагьы ихымҵыцызт. Уаҟа ҳрыԥхьоит амцеиԥш уеибазыркуа, ахақәиҭраз ақәԥарахь иуԥхьо апоезиатә цәаҳәақәа:

Урцәымшәаӡан уажәгьы иуиааиуа,
Ухы уамегӡан уҽҵакы!
Уаԥыл ахақәиҭра жәлар ирзааиуа,
Иарба убираҟ, иҳаракы!

Уԥшишь, иубома, амра гылоит.
Макьана ицәывҵаҷҷоит иара.
Убас хәыҷы-хәыҷла иҿыхоит,
Ҳара ҳазҽеихар, ҳ-Аԥсынра!..

Ишаабо еиԥш апоет-патриот иажәеинраалаҿы Дырмит Гәлиа дааирыԥшуеит Аԥсни аԥсуа жәлари рхақәиҭреи рхьыԥшымреи дырсимволны, рдоуҳатә культура акхқәа зегьы рзын дшьаҭамырӡганы. Миха Лакрба ихала ауиакәхыз усҟан ус  ихәыцуаз! Урҭ рацәаҩын агазеҭ «Аԥсны» зҩымҭақәа анызҵоз авторцәа рахьтә иаҳҳәап: Дырмит Маан, Шабан Аимхаа, Елзбар ачба, Дмитри Аланиа, Миха Чалмаз, Омар Чачаа. Антон Шьакаиа, Мосе Булиа Шамил Хокерба уҳәа ицегьы. 
Агазеҭ «Аԥсны» адаҟьақәа рҿы зҩымҭақәа зкьыԥхьуаз аԥсуа журналистцәа раԥхьатәи аплеада иатәыз авторцәа ирыҵызбаауан даараӡа хшыҩзышьҭра ззуша даҽа ҷыдаракгьы уи убарҭоуп – арҭ ауаа ашкол аҿы аԥсышәала мацара аҩреи аԥхьареи ирҵаз анаҩсан, убригь иалахәдаз заҟаҩы ыҟадаз), уаҳа даҽаџьара (уажәеиԥш усҟан рхатәы бызшәала аҵара рҵартә еиԥш аҭагылазаашьа абаҟахыз!) аԥсышәала рҵара-дырра ацҵарҭа ыҟамызт, зхыԥхьаӡара маҷыз амилаҭқәа рымҩақәа заҳауаз, маӡа-аргама иаԥықәслаз рыцҳарақәа рацәан. Еилкаауп Асовет мчра шьақәгылаанӡаатәи аԥсуа интеллегенциа, неиамрада урысшәала акәын аҵара шырҵоз, изылгоз урыс ҵареиурҭақәан. Убри аҟнытә – урҭ, аӡәырҩы рхатәы бызшәала изыҩуамызт иаҳҳәап, ус акы рыҩӡаргьы акьы)ԥхьырҭа аорган: агазеҭ ажурнал зҳәаз еиԥш абаҟагәышьаз. Амала аԥсуа шәҟәыҩҩра аныҟала (1865 ш.) инаркны иҭыҵуаз еизгақәак, (адинхаҵареи арҵага шәыҟәқәеи)  ирнылоз аматериалқәа рыӡбахә ҳамҳәозар. Аха урҭ абазхагәышьоз. Ҵабыргыуп ажурналистика знапы алакыз аԥсуаа рахьтә XIX ашәышықәса аҩбатәи азыбжа нахыс ицәырҵхьан. Урҭ еиҳарак иҩуан урысшәала қырҭшәала. Убарҭ иреиуан апоет, драматург, Гьаргь Чачба, аҵарауаҩ Давид Кохтуа, Соломон Ажәанба, Николаи Ладариа Николаи Гәыблиа, Симон Басраиа, Симон Ашәхәаҵаа уҳәа иҵегьы: Ус шакәу аабоит академик Гьаргь Ӡиӡариа икапиталтә усумҭа ду «Аревалиуциа ҟалаанӡатәи аԥсуа интеллгенциа ашьақәгылара» ҳәа хыс изманы урысшәала Аҟәа 1979 шықәсазы иҭыҵыз аҟны – ҳаинтеллегенциа рҭоурых абри ашәҟәы еилызкаарц зҭаху, зыжәлар бзиа избо дарбан аԥсыуазаалакгьы, хымԥада аԥхьара, ихәҭоуп. Насгьы иахьа ашәҟәи аԥхьаҩи реизыҟазаашьақәа злаҟоу ала еиҳагьы иаҭахны избоит.
Ишдыру еиԥш, 20-тәи ашәышықәсанӡа аԥсуа милаҭ ажурналистика шьақәымгылаӡацт, аҭҵааратә ҟазшьа змаз апулицистикатә статиақәеи аочеркқәеи рыҩра зылшоз акьыԥхь аҿы ишцәырҵхьазгьы. Иаҳгәалаҳаршәап Аоевалиуциа ҟалаанӡатәи агазеҭқәа «Сухумский вестник», «Кавказ», «Черноморский вестник», «Чухумский листок», «Новое обозрение», «Черноморское побережье», уҳәа жәпакы рҿы иреиӷьыз аԥсуа интеллигенциа рхаҭарнакцәа рмилаҭ  акультура-ҵаралашаратәи асоциалтәи проблемақәа  ирызкны ишықәгылаз, рхы шеиҭарҳәоз, аҭоурыхтә ӡыблара иаанамхәарц, уи ацәқәырԥа млашьқәа ишьҭырымхырц ишықәԥоз. Аха зегьы акоуп, урҭ ҳмилаҭ кьыԥхь аусхыр рзышьҭаҵомызт. Уи насыԥс изауз агазеҭ «Аԥсни» уаҟа зҩымҭақәа зкьыԥхьуаз авторцәеи роуп. Ааи, абрантәи иаатуа аҿынанахеит аԥсуа журналистика аҭоурых адаҟьақәагьы. Ус анакәха, ҳмилаҭ культура арҿиара знапы алаку зегьы мҩашьарада иаадыруазароуп раԥхьатәи аԥсуа газеҭ «Аԥсны» ҳҭоурых ԥсҭазаараҿы иамоу аҵаки, ауадаҩрақәа шыҟазгьы, уи хацзыркызи, нас зҩымҭақәа зкьыԥхьуаз, еиуеиԥшым азаанаҭ змаз, зыԥсадгьыл азын гәык-ԥсыкала згәы былуаз авторцәа рџьабааи. 
Абри агазеҭ ҳаԥсуа журналистикеи ҳажәҟәыҩҩреи  рҭоурых аҿы изыԥсази иаҵанакуази дырны ауп. Д. И. Гәлиа ихьӡ зху Аԥсуаҭҵааратә институт адиректор, афилологиатә ҭҵаарадыррақәа ркандидат Уасил Аҩӡба акыр шықәса дадтәаланы ихатә ҭҵааратә усураз иаамҭа иагырханы, аџьабаа ду адбаланы агазеҭ «Аԥсны» (1919 – 1921 шш.) ианылаз аматериалқәа ԥшааны, еизганы (уи амацарагьы заҟа аҭахыз насгьы дара агазеҭ аномерқәагьы ҳархивқәа ҳаӷацәа еиқәҷыҷы ианырблы ашьҭахь аламала иуԥыхьашәо иауҟахыз!), уажәтәи ҳалфавит ахь ииаганы, аҭҵааратә статиа неиҵыхи азгәаҭақәеи рыцҵаны хазы шәҟәны изыҭижьыз. Абри ала еиқәырхоуп ахәажәцәа зыҟәныланы ашықәсқәа идражәхьаз ҳмилаҭ журналистика шьаҭазыркыз, ҳсахьаркыратә литература ашьақәгылареи аҿиареи иацхрааз ҳгазеҭ «Аԥсны» (1919 – 1921 шш.) ианылаз аматериалқәа, иаазрыԥшуа иара анҭыҵуаз аамҭазтәи иџьбараз, ашәарҭа аҳәааҿы игылаз ҳаԥсҭазаара. 
Ҳашәҟәыҩҩра баҟак иаҩызоу – агазеҭ «Аԥсны» (1919 – 1921 шш.) ианылаз аматериалқәа реиқәырхара, игылоу ԥхьаҟатәи абиԥарақәа рызныжьра ҳмилаҭ адоуҳатә культуразы изыԥсоу дырны ауп абаҩхатәра змоу ҳҵарауаҩ Уасил Шамониа-иԥа изианаршьаз академик Гьаргь Алықьса-иԥа Ӡиӡариа ихьӡ зху аҳәынҭқарратә премагьы. Иахьатәигьы наҟ-наҟатәгьы аԥхьаҩцәа агазеҭ «Аԥсны» (1919 – 1921 шш.) ҳҭоурых адаҟьақәа  шәҟәык еиԥш изаазыртуа даԥхьартә иацәажәартә алшара имоуп. Ари, жәаҳәарада уаҩ дзеигәырӷьо фактуп, культуратә хҭысуп.
Зегьы зхысҳәаауа, агазеҭ «Аԥсны» (1919 – 1921 шш.). зыстатиақәеи, зажәабжьқәеи зеиҭагақәеи анылаз авторцәа, аҩада ишысҳәахьоу еиԥш, аԥсышәала аҵара шрымамызгьы, насгьы аԥсуа грамматика шырымҵацызгьы аҩышьаԥҟара шьақәгыланы ишыҟамызгьы, журналистк, публицистк иаҳасабала аԥышәа ҳәа акгьы шрымамызгьы, уамашәа иубартә аҟынӡа излаҩуаз рбызшәа акәын жураналист ҟазак еиԥш, рҩымҭақәа рыԥхьара угәаԥхартә, насгьы  рыгәҭакы аадрыԥшыртә еиҿыркаауан, аԥсуа бызшәа иамоу абеиара рныԥшуан, ажәаԥҟақәа ,ажәеицааирақәа рхы иадырхәон. Ари акырӡа аҵанакуан ҿыц ашьақәгылара аинылара иаҿыз аԥсуа бызшәатә шәҟәыҩҩраз. Сгәы иаанагоит абри азҵаара – агазеҭ «Аԥсны ианылаз» аматериалқәа злаҩу абызшәа, астиль – ҳҵарауаа, ҷыдала ҳлингвистцәа хшыҩзышьҭра азуны иҭырҵаап ҳәа. Усҟан еиҳагьы еилыхха ауаҩы ибоит раԥхьатәи аԥсуа журналистцәа рабиԥара ирылдыршаз, насгьы рмилаҭ агәыҵха проблемақәа гәҭыӷьӷьала ирҳәоз, иазыҳаҵҳаҵоз, рдоуҳатә культура ԥсымчхарас иамоу рбызшәа заҟа иахӡыӡаауаз, шьаҭамырӡганы ишахәаԥшуаз. Ари иахьатәи ҳаԥсҭазаараҿы изҿыԥшыша акы акәны иаанхеит.
Ииашоуп, агазеҭ «Аԥсны» (1919 – 1921) ианылаз аҩымҭақәа злаҩу абызшәеи иахьа иӷәӷәаӡа зшьапы иқәгылоу (ҳашәҟәыҩҩцәеи, ҳҵарауааи, ҳҟазара аусзуҩцәеи, ҳжурналистцәеи ирыбзоураны) ҳлитературатә бызшәеи рыҩаӡара еиҟарам, акырӡа хаҭабзеирала ԥхьаҟа ҳцахьеит, иҿиеит, адац-ԥашә арӷәӷәеит ҳлитературатә, ҳпублицистикатә, ҳаҭҵаарадырратә бызшәа ажәартә фонд ианыԥшыртә еиԥш. Еиҭасҳәоит, абас еиԥш иҟалаз аҭагылазаашьа рыбзоуроуп раԥхьаӡатәи ҳмилаҭ газеҭ «Аԥсны» хацзыркыз Дырмит Гәлиеи уи иарӷьажәҩаны иааивагылаз иреиӷьыз аԥсуа интеллигенциа рхаҭарнакцәеи.
Аԥхьаҩ гәыраз ишаабо еиԥш ҳгазеҭ «Аԥсны» ҳҿахәы аҳәауа имилаҭ газеҭны иҟазҵаз ауаа аԥсуа журналистцәа актәи рабиԥара иаҵанакуеит. Ҵабыргуп, урҭ рахьтә аӡәырҩы Аԥсны Асовет мчра анышьақәгыла ажурналист изанааҭ иацәхьаҵыз ыҟоуп, аха даҽа ганқәак – рыла рыԥсадгьыли рыжәлари рымаҵ руан рхы-рыԥсы иамеигӡакәа, досу руахҭақәа нарыдгылаанӡа.
Асовет мчра Аԥсны ишьақәгылт, ақырҭуа меншевик мпыҵахалаҩцәа ықәыроцеит. Ҳажәлар ахақәиҭра иаанагаз аԥсҭазаара ҿыц амҩа ианылеит. Убасҟан ҿыц аҭыҵра иалагаз агазеҭ «Аԥсны ҟаԥшь» аԥсуаа ҳахьтә (уи ахьӡ азҭазгьы Миха Лакрба иоуп. Усҟан ажәа «аҟаԥшь» ахақәиҭреи Асовет мчи ирсимволны иҟан). уаанӡатәи агазеҭ «Аԥсны» аԥышәа иара азы ицхыраагӡаны иҟалеит. Уи нахыстәи агазеҭ «Аԥсны ҟаԥшь» аусзуҩцәа аԥсуа журналистцәа аҩбатәи рабиԥара ҳәа рзуҳәар ауеит. Урҭ занааҭла раԥхьатәиқәа реиԥш ижурналистцәамызт, уи аганахьала аҵара рымамызт, аха рыжәлар гәакьа рбызшәеи рыԥсҭазаареи ибзианы издыруаз, ԥсабарала иҟәыӷаз еиҳау ҵареиуырҭак аҿы ажурналистикатә факультет иалгазшәаҵәҟьа акәын уи азанааҭ шрыцааиуаз, рнапаҿы иааганы ишрымаз. Ус шакәу ҳнарбоит урҭ жәашықәсалатәи агазеҭ «Аԥсны ҟаԥшь» аредакциаҿтәи русура алыҵшәа. 
Аԥсуа журналистцәа аҩбатәи рабиԥара иаҵанакуаз аамҭа ахьанҭара шрықәыӷәӷәозгьы ҳмилаҭ кьыԥхь аҿы аџьабаа ду рбахьан, ишырҳәо еиԥш, рхы аџьыка ықәырххьан. Урҭ рхаан ауп аԥсуа журналистика, жанрк аҳасабала, аҽанарҭбаа, ҳполитикатә,ҳанхамҩатә, ҳкультуратә псҭазаара аанарԥшыртә ианыҟала. Убри аҟнытә иҳақуп урҭ рыхьӡқәа есымшагьы агәалашәара. Абар даргьы: Мушьни Аҳашба, Ӡаӡ Дарсалиа, Нестор Абжырба, Николаи Киут, Арушьан Касланӡиа, Золотинск Гәлариа, Сандра Сагәлиа, Саша Хәаҭланӡиа, Шьаликәа Сангәлиа, Рушьни Гадлиа, Кьыыҵа Ачба, Владимир Шларба, Александр Ҭариа, ԥасатәи Аџьынџьтәылатәи еибашьра ду аҿы заԥсадгьыл зхы ақәызҵаз Акакь Кәҭелиа. Абарҭ рхыԥхьаӡараҿы аӡәы ҳәа дрылагылан Николаи Кәасҭа-иԥа Киут. Ишдыру еиԥш журналистикатә факультет (мамзаргьы аҟәша) иалаганы ҳгазеҭқәа ҳжурналқәа рредакциақәа рҿы аус зуаз иаҳхысыз ашәышықәса 70-тәи ашықәсқәа рҟынӡагьы ишуарла-шәарлан. Уажәы насыԥны Аԥснытәи аҳәынҭқарратә университет афилологиатә факультет ажурналистика аҟәша иалганы ҳмилаҭ кьыԥхьи, ҳтелехәаԥшреи ҳрадиодырраҭареи рҿы лыҵшәа бзиала аус азуа аҿар маҷҩым. Ари уаҩ дзеигәырӷьаша фактуп, ҳмилаҭ доуҳала аҿиара ишаҿу ҳзырбо ашәага-загақәа ируакуп. Ԥаса – аҩада зыӡбахә сҳәаз ауаа рхаан – уажәеиԥш иҟамызт аҭагылазаашьа, ауадаҩрақәеи аԥынгылақәеи рацәан досу имаз ибаҩхкатәра амҩа аука аҟынӡа. Аха насыԥны убас шакәыгьы, аҩбатәи абиԥара иаҵанакуаз ажурналистцәа рыԥсадгьыли рыжәлари рҿаԥхьа ламыслеи дырралеи руал ԥшьа нарыгӡон.
Убас иҟаз аԥсуа журналистцәа дреиуан Наколаи Кәасҭа-иԥа Киут. Аԥхьаҩ ухаҵкы маҷк аҟара аԥсуа журналистика аҭоурых ахь схьаҵзаргьы, саҭаумҵан, избанзар, сыстатиа зызку ауаҩгьы ҳжурналистика аҭоурых иатәу, уаҟа зџьабаа алоу дореиуоуп аҟнытә аҭаурыхтә екскурск аҳасабала сылаԥшҳәаа иҵызгеит, иахьатәи ҳаԥхьаҩ изын имыцхәым ҳәа сгәы иаанагауа. Абри ауаҩ диижьҭеи шәышықәса аҵра иазкуп аԥхьаҩ иудызгалауа астатиагьы жәынгьы-ҿангьы Киутаа зыхьӡи зыжәлеи еидкылан ирҳәоз ауаа нагақәа злиаауа ҳаҭыр зқәу аԥсуа жәлоуп, Наџьнатә аахыс иашьагәыҭуп Очамчира араион., Кындыг ақыҭан. Абраҟа диит, дааӡеит аԥсуа публицист ду ҳәа абаҩхатәра змаз ҳашәҟәыҩҩы ҳадраматург изаамҭанымкәа зыԥсҭазаара иалҵыз Шоҭа Ҷкадуа иззиҳәаз Никалаи Кәасҭа-иԥа Киут. Уи дызнысыз аԥсҭазааратә мҩа мариамызт, аҭагәҭасрақәа, аҟыба-ӡыбарақәа ацын есымша. Апоет Заира Ҭҳаиҵыкә-ԥҳа уи изылкыз лыстатиак аҿы исахьаркны ишылҳәаз еиԥш, аӡеибафара иалганы иааигоз имҩахәасҭа даныҵуамызт аԥсҭазаара ду ахь дкылсырц, иуаажәлар рзын дҵаураны дҟаларц азын. Николаи Киут Тамшьтәи абжьаратә школ аҟны аҵараҿы агәырҵҟәыл шимаз ааирԥшит. Уи дҭалоит Аҟәатәи арҵаратә техникум, абарҟагьы қәҿиарала аҵара хиркәшоит 1932 шықәсазы. Иара убри ашықәсан уи аусура далагоит Аԥснытәи аҳәынҭқарратә шәыҟәҭыжьырҭаҿы литературатә усзуаҩыс, нас диасуеит агазеҭ «Аԥсны ҟаԥшь» аредакциахь аџьажәлар рышәҟәқәа рҟәша еиҳабыс.
Асовет Еидгыла анемец фашист хәымга данақәла, Николаи Киутгьы аԥсуаа рҵеицәа аӡәырҩы реиԥш. Аԥсадгьыл ахьчаҩцәа аӡәы ҳәа даарывагылт. 
Николаи Киут раԥхьа аполктә школ аҟны политрукс дыҟан, нас арота еиҳабыс. Инапынҵақәа, аԥсадгьыл асолдат гәымшәа ишиуалыз еиԥш намысла инаигӡон. Абар, уа ицеибашьуаз, аминамиоттә баталион акомиссарс иҟаз Г. Татиашьвили ииҩыуа Николаи Ҟәасҭа-иԥа Киут иеибашьратә ҟазшбаобаҿы: «Принимал активное участие в Морском десанте в декабре 1941 г. на Керченском полуострове, минамиотная рота, которой он руководил, рота действовал смело, храбро, поражала противника и тем самым давала возможность успешно продвигаться вперед. На этом боевом участке Николай Киут 28 декабря 1941 г. во время ночного паллета фашистов, находясь на передовой был тяжело ранен».
Абри ахәра ашьҭахь акыр аамҭа агоспитал аҟны дышьҭан, данеиӷьха, алабақәа шикызгьы, даашьҭын Галтәи арратә комиссориат еиҳабыс. Уаҟа шықәсык аҟара аус аниу, нас  диаргоит Гәылрыԥшьтәи арратә комиссориат еиҳабыс. Араҟагьы уи аԥсадгьыл асолдаҭк иаҳасабала, амаҵ иуан Аԥснытәи АССР арратә комиссориат аҟнытә иаҭәашьан акымкәа-иҩбамкәа иџьабаа алызкаауаз аџьшьарақәа. Нас аибашьра иааирала ианеилга, уи дхынҳәуеит иҷкәынратә шықәсқәа инадыркны бзиа ибаны напы злеикыз азанааҭ – ажурналистрахь. Абри аус ԥшьаҿы Николаи Кәасҭа-иԥа Киут иԥсҭазаара аҵыхәтәантәи амш аӡынӡа имилаҭ кьыԥхь ламыслеи дырралеи, ҭакԥхықәрала амаҵ иуан. Абар, Аԥсны ажурналистцәа рҩыза гәакьа Никалаи Кәасҭа-иԥа Киут дахьрыԥхаз азы, ргәы иалырсны агазеҭ «Аԥсны ҟаԥшь» (№ 225 Аҩаша, ноиабр 16, 1965 ш.) ианырҵаз анекролог иаҳәо: «Уаҩы изхаҵом иԥсы ҭаны ҳара дҳалам ҳәа ҳҩыза  гәакьа, ажурналист Ниаколаи Кәасҭа-иԥа Киут. Агәыҭбаа ду зызҭаз, аҟазшьа бзиақәа зегь злаз ауаҩы. Амашәыр лашә ҳара дҳаԥнархеит ҳԥыза бзиаӡа. Ауаҩытәыҩса ҷыдала игәцаракра злаз, зкалам ҵарыз ажуралист. Николаи Кәасҭа-иԥа Киут «Аԥсны ҟаԥшь» аџьажәлар рышәҟәқәа рыҟәша еиҳабыс аус шиуаз ауп ҳара дҳаԥзырхашаз амашәыр дшақәшәазгьы.
Иҩызцәа рыҩнҵҟа ҳаҭыр ду  иқәын, ауажәларратә усура активла далахәын. Уи акырынтә далырххьан аредакциа апартиатә биуро аилазаарахь. Апартиа Аҟәатәи ақалақьтә комитет ачленс дҟалахьан. Иара иҟазара еснагь аиӷьтәра иҽазышәауа, иполитикатә дунеихәаԥшышьа ырҭбаа, Николаи Кәасҭа-иԥа даара ирацәаны ихы аус адиулон, идыррақәа иҵегьы рзырҳара иҽазишәон. Уи иусура иалагӡаны, қәҿиарала далеит Марксизм-Ленинизм Хәылԥазтәи ауниверситет». 
Сара агазеҭ «Аԥсны ҟаԥшь аредакуиаҿы аусура салагаанӡагьы уаҟа аус зуаз ажурналистцәа избахьаз, издыруаз аӡәык-ҩыџьак ыҟан. Уи ҵаҵӷәыс иаман абжьаратә школ аиҳабыратә класқәа рҟны сантәаз инаркны аредакциахь астатиа хәыҷқәа, аинформациақәа ахьызыҩуаз. Урҭ зегьы анхацәа русура иазкын. Ҵабыргуп, изыҩуаз зегьыҵәҟьагьы агазеҭ изаныломызт, ирыгқәаз ахьыҟаз аҟынтә. Аха рыԥсаҭа шкәакәахааит Николаи Кәасҭа-иԥа Киут, Сандра Лаврент-иԥа Сангәлиа убарҭ агазеҭ изанымлоз сыстатиақәа рҭакқәа аныҟарҵоз еиӷьны ишызыҩлашаз сабжьыргон. Сандра Сагәлиа ақыҭанхамҩа аҟәша деиҳабын. Никалаи Киут – аџьажәлар рышәҟәқәа рыҟәша.
Хаҭала Николаи Константин-иԥа сара раԥхьаӡа акәны дызбеит Д. И. Гәлиа ихьӡ зху Тамшьтәи абжьаратә школ аҿы аҵара анысҵоз. Ҽнак ааԥынрак азы, Наӷбоу аҳаблаҿы иларҵаз дгьылқәак ргәаҭаразы (ашшыԥхьыӡ аҵыхәала) инеит Никалаи Киут Сергеи Кәыҵниеи. Убарҭ мҩаԥгаҩыс срыциҵеит ҳарҵаҩы Вианор Занҭариа. Усҟан (анцәа ибоит уажәгьы ус ауп сшырзыҟоу) акьыԥхь аҿы аус зуаз, зҩымҭақәа срыԥхьоз ҳжурналистцәа, ашәҟәыҩҩцәа нцәахәык еиԥш срыхәаԥшуан, ҳаҭыр ду сызрықәын. Убри азоуп Вианор Смел-иԥа Занҭариа ажурналистцәа мҩаԥгаҩыс сызрыциҵазгьы. Иахьа еиԥш исгәалашәоит илаҵаз аӷьарақәа ирхыланы ианыршәоз, избан акәзар, Тамшьтәи аколнхара аџьықәреи планла иазгәаҭаз инеиз иагырханы иларҵазшәа ашшыԥхьыӡ аредакциахь иахаҵгылатәын, игәаҭатәын еилкаатәын, аиаша ҵабыргхаҭа.
Жәашықәсақәа рацәаны изхылҵуа ари ахҭыс сара уажәгьы исгәалшәоит иацы акәушәа. Аҽны амрагьы ӷәӷәала иԥхон, аха уи ашыра агәхьаа мкыкәа агәаҭараз инеиз ажурналистцәа рус нарыгӡон. Уи агәаҭара алыҵшәа сара исыздыруам, агазеҭгьы џьара ианны исымбеит, иҟалап аредакциахь инеиз ашшыԥхьыӡ гәаӷшақә иҩызҭгьы. Урҭ рҩызцәагьы аԥсҭазаараҿы иҟалалон...
Сара убри нахыс еиҳагьы срызҿлымҳан срыԥхьон Н. Киут истатиақәа. Абыржәгьы исгәалашәоит усҟан санрыцыз исеиҳәаз: аредакциахь инаушьҭуа аматериалқәа еиҿкааны, еилкааны аҩра анаҩсангьы, афактқәа аҵабыргхаҭа иалхызарц, изыҩуа истатиоума, информациоума ибзианы иҭысҵааларц, аԥсҭазаараҿы, анхамҭаҿы иҟалаҵәҟьаз, анысҵаларц. 
Абри ашьҭахь акыр шықәса ҵит. Сара А. М. Горки ихьӡ зху Аҟәатәи аҳәынҭқарратә педагогтә институт саналга, исынасыԥхеит аханатә бзиа избаз ҳмилаҭ газеҭ аҿы аусура. Усҟан абраҟа аҩада ишысҳәахьоу еиԥш, аус руан аԥсуа журналистцәа аҩбатәи рабиԥара иаҵанакуаз ауаа хатәрақәа. Урҭ реилазаараҿы аӡәыҳәа дыҟан Николаи Кәасҭа-иԥа Киут. Ари ауаҩ аԥсҭазаараҿы акыр зхызгахьаз, избахьаз, аха еснагь доуҳала иӷәӷәаз, ицқьаз, агәыҭбаа зызҭаз аӡәы иакәны иахьагьы дысгәалашәоит. Аредакциаҿы реиҳа иуадаҩыз-аџьажәлар рышәҟәқәа рыҟәша деиҳабын. Уахь акәын ихәыҷы-иду акорреспонденциақәа зегьы ахьнеиуаз. Урҭқәа зегьы еилырфаҷа ибон, досу иахьырҭахыз, ахьырҭыԥыз ахырхарҭа риҭон. Еиҳарак уи иикьыԥхьуаз астатиақәа аԥхьаҩцәа рҭахра иақәшәоз, аџьажәлар ринтересқәа зыхьчоз ракәын. Ус шакәу лабҿаба ирҳәон уи инапы зҵаҩны иикьыԥхьуаз астатиақәа. Аха урҭ зегьы уажәы араҟа  ҳазрылалом, мацара иазгәасҭоит иара ихаҭашьатә ҟазҳьақәак. Аусураҿы сара иаҵызбауаз зегь раԥхьа зыӡбахә уҳәаша иреиуоуп илаз аамысҭашәара. Сара схаҭа акырынтә араионқәа рахь сиццақәахьан аредакциа аус аҵыхәала. Сара усҟан сқәыԥшын: Ҿыц аусура иалагаз сакәын, арҭ ҳаиҳабацәа аредакциаҿы аус зуаз, сырцәыԥхашьон, насгьы ихатәра-хатәран иахьыҟаз, адәахьы рацәак иснымыԥшуазаргьы, ҩнуҵҟала среигәырӷьон, ҳмилаҭ кьыԥхь усзуаҩцәа дуқәан срыхәаԥшуан, журналистк иаҳасабала ирҿиҵаауаз рацәан.
Иахьагьы исхашҭуам Николаи Кәасҭа-иԥа аредакциа аҵыхәала, џьара ҳанцалак, сара сакәушәа аиҳабы заҟа ҳаҭыр сықәиҵоз, сыбзырӡы иҳәоз акы салаҟазшәа, схы сымарбзианы сҟанаҵон. Ажәакала, сгәалаҟара шьҭихуан. Ус ауаҩы ҳаҭырла изныҟәара, иҟалап зегьы ирылымшозаргьы. Уи иаҭахуп ауаҩгәыҭбаара. Уи акәым аматериалқәа аус рыдуларазы иануиҭоз, мамзаргьы агазеҭ иаҵанакуаз акы ҟаҵатәыс ианудигалоз заҟа ауаҩра аҵаны дуацәажәоз. Ари ауаҩ ҩнуҵҟалагьы дыԥшӡан уи еиҳагьы иханарҭәаауан иҭеиҭыԥш бзиа. Ари зегьы ҟазҵоз аԥсабара инаҭаз ихаҭашьатә ҟазшьа анаҩсангьы Николаи Кәасҭа-иԥа кԥсҭазаара аԥышәа иман. Аџьынџьтәылатә еибашьра аҭәагашоура ихигахьан. Далаԥшны идыруан ацәгьеи абзиеи закәыз, рҳәаақәа заҟа еизааигәаз, заҟагьы еицәыхараз. Убри азы акәын ахәыҷы иҿгьы, аду иҿгьы  дизааигәаны дзыҟаз. Аиашазы, иоура-иҭбаара, иԥшра-исахьа иагмызт, ауаҩы нарҳаҳәа ззырҳәоз иакәын, дахьцәарҵлакгьы акы дшалаҟаз, мҩашьо иҿԥнын.
Абас ауп сара схаҿы дшааиуа, дшысгәалашәо аҩбатәи абиԥара иатәу аԥсуа журналистцәа рхаҭарнак иаша, зышьҭа-мҭа ҳмилаҭ кьыԥхь иану – Николаи Кәасҭа-иԥа Киут.
Иара убасҵәҟьа, ҿыц аредакциаҿы аусура саналага срызгәдуун, бзиабарала срыхәаԥшуан (ахыцқәа ирҭакны иазгәасҭоит сҿаратә шықәсқәа рзы ииз уи абзиабара, иахьагьы аԥсы ахьҭоу сеигәырӷьоит, смилаҭ ашҟа исымоу абзиабара  иасимволны сахәаԥшуеит) аԥсуа милаҭ акьыԥхь ахԥатәи абиԥара иаҵанакуа ажурналистцәа Шьаликәа Камкиа, Шоҭа Ҷкадуа, Борис Ҭыжәба Алықьса Џьениа, Шамил Ԥлиа, Гьаргь Жанаа, Шьаликәа Басариа.
Абарҭ ауаа аԥсуа газеҭ аҟны рнеира ҳмилаҭ журналистика аҭоурых иадаҟьа ҿыцны иҟалеит. Избанзар, аԥсуа кьыԥхь адоуҳатә ԥсымчхара арӷәӷәеит, аамҭеикәашара иаанагаз, аԥсҭазаара иақәҿнаҭуа иҟалеит.
Аԥсуа милаҭ журналистика зыԥсоу здыруа, згәы азыбылуа, зџьабаа аду еиликаауеит Николаи Киут еиԥш иҟаз абаҩхатәра змаз ажәлар рзеиԥш ус иҳаҵҳаҵо иашьҭаз ажурналист, насгьы иӷәӷәамҭа дышҭагылаз машәырла иҭахара иаҵанакуа, ишцәыӡ дуу. Аха абраҟа иҟоуп ауаҩы игәы збаауа, уимоу, аԥсраҵәҟьа ззымиааиуа даҽакгьы. Уи убри ауп – ауаҩы идгьылтә ԥсҭазаара ыҟанаҵ дызлаз ижәлар рзын ираҳаз ахьӡ-аԥшеи роуп. Урҭ аҩ-феноменк ирылшоит иаԥсоу аҵеи дызтәу ажәлар дырхамшҭуа ргәалашәараҿ даанхартә аҟаҵара. Ус еиԥш злахьынҵа ззылԥхаз дреиуоуп абаҩхатәра змаз ажурналист, апублицист Николаи Кәасҭа-иԥа Киут. 
Абра хыхь иҳәоу анаҩсангьы уи идаракәац змырӡуа, аԥсы ҭаны ԥхьаҟа изго ихадароу даҽа факторк ыҟоуп. Уи иԥшәма ԥҳәыс Вера Андреи-иԥҳа Киути иареи иаԥырҵеит итрадициатәу, зыламыси зчеиџьыкеи иҟоу аԥсуа ҭаацәара. Ирыхшеит ирааӡеит аԥсадгьыл азы ихәарҭаны хҩык ахшара. Аҷкәын Влери дҳақьымуп, уаажәларратә усзуаҩуп, Наҭела зыхьӡ-зыԥша ыҟоу рҵаҩуп Нелли лакәзар, заб изанааҭ имыздаз, Аԥсны еицырдыруа журналиступ, иахьатәи аамҭа иаҭаху публициступ, фышәҟәык дравтаруп.
Абарҭқәа зегьы еицҿакны ирҳәоит Николаи Кәасҭа-иԥа идаракәац аԥсы шҭоу, ихаҭагьы хашҭра шиқәым.




Руслан Капба   







































Аредактор уахь

Ҳшеишьцәоу атәы ҳҳәарым,
(Уи аредакциа ашәҟәы ианым!)
Сықәрагь уахәаԥш, сџьабаа гәаҭ,
Сҩымҭа хымҵәакәа, амҩа сзаҭ
Р. Хә. Қапба.

Р. S. Сыстатиа аԥхьажәа ауп. 
