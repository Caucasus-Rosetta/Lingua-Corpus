Гьаргь Гәыблиа










ИПОЕЗИАТӘ РҾАИМҬАҚӘА
Х-томкны

Актәи атом















Аҟәа - 2006






ҼААНБЗИАЛА, МЫШЬҬАБЗИАЛА!

Ари ашәҟәы, сҩымҭақәа реизга ашәҟәы – I атом ҳәагьы азуҳәар ҟалоит, еиднакылоит раԥхьаӡатәиқәа инадыркны 1970 шықәсанӡа изҩқәаз, ажәеинраалақәа, насгьы апоемақәа, еиуеиԥшым аамҭақәа раан, изҩыз, ахәҷытәы жәеинраалақәагьы иара убас…
Анцәа исԥыхьаиршәит ҳәа иаасымԥыхьашәаз агәылаысмҵеит, еилысԥшааит, исцәыуадаҩзар ҟаларын, рылыхра… Ан лхәыҷқәа зегь-зегьы еиԥшны илымбои, сеидру? Аӡәы – ҩыџба аԥхьаҟа инаргыланы егьырҭ наҟ днарыхар ишԥаҟало? Иагьа угәы  рхьыбылуазаргьы, иагьа иуцәыуадаҩзаргьы, аҩымҭақәа роуп сызҿу, еилуԥшаароуп. Дыҟазар ҟалоит аӡәы ҟазарыла ииҩыз зегьы иҳаракыу агыдраҿы игыланы аԥхьаҩ игәы иақәшәоны иҟазар, усҟан ҽакы иамусуп, убригьы митәык агәра сызгацәом, аха?..
Аамҭа анца, аҵыхәтәа аидкылара санахьӡа, ҿыц сылаԥш рхызгеит, ирыгыз – ирыбзаз, еиҳа исбарҭахеит. Ара даҽа факторкгьы ыҟоуп, узвымсуа, Аԥсуа литература дырҵара снапы алакыми, убригьы акыр исыхәеит сҩымҭақәа критикатә блала рыхәаԥшра, еизынсыжьызгьы акрыгӡамкәа иауҟахыу?
Даара срыцклаԥшит, ҿыц снапы зхызгазгьы ыҟоуп, касметика ҳасабла уҳәар еиҳа ииашахоит, ажәақәа, ацәаҳәақәа, маҷк иалкьоны избаз…
Сҩымҭақәа игәарымҭацт, ирхымцәажәацт ҳәа сызҳәом, уи аганахьала маҷк игәыгәҭаханы ишыҟоугьы. Раԥхьаӡатәи сышәҟәқәа («Сыԥхьарца», «Мҩамш» уҳәа) знапы иҵыҵыз ирыхцәажәаз Ал. Лашәриа, Ал. Џьениа, К. Ломиа инадыркны Ш. Салаҟаиа, С. Зыхәба, Р. Қапба уҳәа рҟынӡа азеиӷьашьарақәа, амҩақәҵарақәа исырҭаз, сара даараӡа исыхәеит, сахьгәаақәозгьы убарын, ҳәарада, аха уи аамҭа иаршшеит, исеилнаркааит, уи еиҳау еилыркаагагьы ыҟамызаап арҿиараҿы. Гәыхьс исоуеит, зны-зынла, сажәеинраалақәа рзы инагӡаны ахҳәаақәа ахьыҟарымҵо, уи зыхьуа сара сымацарагьы сакәым, имаҷҩым ҳлитератураҿы, еиҳаракгьы извызбо иаабац аԥсуа ҳҿы аихҩрақәа иҳамоу рнаҩсгьы, акритикаҿы аиҵахара иҟоу ауп. Уи зымҩа иааныжьны «аҭҵаарахьы» ииасит, аиҳараҩык алитераторцәа, ԥсабарала иҟалоу, даҽакы иахҟьоу, аҭак аҟаҵара сцәыуадаҩуп…
Аҽыргаӡара заҭахыузеи, ҽхықәымҵаҩык иакәымзар, зҩымҭақәа закәыҵәҟьоу ззеилымкаауа дыҟоума сеидру?
Ҽаӡәы итәны иҟазар, ирхысҳәаара здыррын, иаҳҳәап абарҭ реиԥш иҟоу сажәеинраалақәа «Аԥснытәи ашыц-ҵлақәа», «Акапитан исааҭ», «Ан», «Ацәымзаркыра»,  абаллада ҩ-ӡахәак рлахьынҵа уҳәа аӡәгьы игәы иалсрым столк ҳанахатәоу, ажәақәак нарҳәоит ауп, еилыргам. Иуҳәаша ыҟами сара ирыҵасҳәоума? Акы инкыланы иамоуп, уи инызкылоугьы сзеилымкаауа сыҟам, аха изҳәатәузеи, «исырҟәышырц» салагоума? Убри аганахьала абраҟа схы иасырхәарц сҭахыуп Дырмит Гәлиа иабжьгарак: «Сара ара исзааргоит акритикатә статиақәа зну ашәҟәыҭаҩыӷьшәы, сара урҭ снаргәылаԥшуеит аамҭа ансымоу, аха шамахамзар, арҿиамҭа аиҭаҳәара иахыгам, иҵауроу иҵаурам ҳәа ахаҿсахьақәа реиларгара ҵаулам… Ахшыҩрҵарақәа рацәахеит, аиларгаҩцәа маҷхеит»…
Сара сырҿиаратә рыцҳарас исзыҟалаз сҽысԥсаҟьацәеит. Ахаан аӡәы сиҵамшьыцт, аӡызаҵәык сызҵашьыцуа – жанрк амацара иаҿу. Уи аидкыларагьы дазыманшәалахоит. Сара еидыскыло сзымдыруа сыҟам, урҭ ирыцу ауадҩрақәа роуп сзыргәамҵуа. Уажәраанӡа иумдыруаз ҳәа аҽԥныҳәа сырҭаргьы ҟалоит, уеизгьы-уеизгьы абри ма ани ажанр сҽаласмырхәыр ҟалаӡом ҳәа акәӡам, уи сазызкыз амзызқәа рацәоуп, зегьы раԥхьаӡагьы Ауниверситет аҿы аԥсуа литературазы алекциақәа рыԥхьара ахьсықәшәаз, иҩбахаз апоезиа иузаламгӡо атемақәа рцәырҵра апиеса аҩрагьы машәырны иҟамлеит. 60-тәи ашықәсқәа раан, «Алашара» ианыз сажәеинраалак («Ухынҳәы») аҵаказы са акультура аминистрра аҿынтә апиеса аҩра ахьсықәшәаз… Ԥсаҭа шкәакәа В.Д. Кәарҷелиа иоуп сазызкыз. Амаҷ сылша аду сылша иахьагьы икамыршәӡакәа иаазгоит иадгыло митәык ишсымамгьы.
Апоезиа, апроза, адрама (слекциақәа алитератураҭҵаара иазкыу астатиақәа ақәгыларақәа арахь иалам), томла иугозаргьы, абысҟак ҟалоит ҳәа иаахҵәаны исымҳәаргьы  акы-ҩба шазымхо дыруп. Зегьы ирыцкыуп убри аҿы аамҭа иуҵанаҳәо ахьӡара шыҟало?.. Споезиа аҷыдарак азы иазгәасҭарц исҭахыу, аграждантәи апублицистикатәи темақәа хадара руазар ҟалап споезиаҿы, аха убри аамҭазы алиризмра рҟәыблаауп ҳәа сгәы иаанагом, «Апоетцәа рзын акәым, аԥхьаҩцәа рзыноуп дзыҩуа», зҳәаз сгәы иҭиҳәааит, сизыразуп. Сара саныҷкәыназ аахыс нҭыҵ-ааҭыҵ жәпакы аԥхьаҩцәа рҿаԥхьа ақәгылара сықәшәоит, Қарҭ, Москва,  Киев, Одесса, Запарожие, Ужгород уҳәа. Ахырҽхәара заҭахузеи урҭ ақәгыларақәа бжьааԥнытәымызт, аӡырҩцәа рыла ишьақәыргылан, уи, агыдра ахьынӡаҟаз. Поетк иаҳасабала сара еиҳа исышьашәалан  аоратортәи атрубинатәи аинтонациа. «Ибжьы рдуны дахьаԥхьо азоуп дызрыдыркыло», ицәыҵацәажәон шьоукгьы. Аха уи, изҳәаз рҿы иазынхеит, сара макьаназы страдициа мырӡкәа сааиуеит…
Ирацәаны изҳәатәузеи сҩымҭақәа ирҳәозарҳәа сгәыӷуеит сызгәылсыз аԥсҭазаара атәы, «Аԥсҭазаара ашьҭақәа» ҳәа 2003 шықәсазы ашәҟәы иҭсыжьыз убри ауми изызку. Сроманқәа «Адгьыл аҳақ», «Лахьынҵала иузшоу», «Аҵыхәтәантәи ахысбжьы» ирҳәауа маҷымзар акәхап, изыхәҭоу ахәшьарагьы роуп сгәахәуеит.
Сажәа хсыркәшар сҭахыуп раԥхьаӡатәи сышәҟәы («Сыԥхьарца»…) редакторс иамаз Ал. Лашәриа иажәақәа рыла:

Абри ауп сара исылшаз,
Абри ауп смал.
Абри ауп схахәы зыршлаз,
Аԥхьаҩ сашҭа уҭал.

Гьаргь Гәыблиа
23.03.2006 ш.





















РАԤХЬАТӘИ АЦӘАҲӘАҚӘА

Ажәҩан аҽааршәшәан, аҵых ӡыҭит,
Арбаӷьқәа аки-сиҳәа еиқәҿырҭуеит.
Аԥенџьыр снахан, адәахьы снаԥшит,
Аҵара ҷырҷыруа рашәа хыртуеит.

Аӡы иҭаларц рҭахыушәа аҵиаақәа ԥшуп,
Ахықәаҿ игылоуп рыҽҵыркәкәа.
Аԥацха иҩналашоит амца еиқәуп,
Лашбжьқәакгьы ааҩуеит ихарамкәа.

Иԥеиԥеиуа аԥсҭақәа цоит нхыҵ,
Аӡиас хәҷы-хәҷла аԥсы ҭалоит.
Иацы аахыс, лахҿыхроуп ашҭа нҭыҵ»,
Аҟәынџь еизыргоит, алҩаҵә халоит.

Ацәаӷәаҩ ашьыжь имхурсҭа дынҭагылт,
Ахәхәаҳәа иҿынеихеит ацәмаа аанкыла.
Саргьы снатәеит сажәеинраала гәнкыл,
Ақьаад лахҿыххеит, ацәаҳәа ананыла.

1946.


* * *
Иҿыхоит мрагылара ԥшьаала,
Аҽаашәшәан иҩахеит ахыжәҩабжь.
Ашьха ӡышқәа ирыхиаала,
Ибзарыбзаруеит ашьыжь ашәаԥшь.

Амра иазхьаауан аԥсабара,
Иахак иахьышьҭаз ԥхыӡ иабон.
Ашацкыраз уи алашара,
Агеи ашьхеи ирыхьнаршон.

1946-47.


* * *
АҚӘА ЛЕИУЕИТ

Ақәа леиуеит, ақәа леиуеит,
Иаӡәӡәоит адәқәа.
Араш амахәқәа гәаҭеиуеит,
Еилышәшәоит абыӷьқәа.

Аҭаҭынқәа заа ицәырхит,
Инахеит еивҵаҵа.
Амашьына мҩақәа цәырҵит
Иҩежьӡа, ицәаакӡа.

Агәашәахь инеиуеит аибарсны,
Ихәмаруа ахәыҷқәа.
Шьоукгьы мҩахыҵит еилысны,
Иааԥеиԥшит ақәа.

Гәылак ахҵысҭа дынхыҵит,
Ааҵәа ихы иҭарԥа.
Уи дызҿыз аус даҟәыҵит,
Иоуит аҿарԥа.

Амҩақәа бӷьыла иқәршәуп,
Аҩаршьҭра шәаҳәауеит.
Калаҭк асофаҿ ихыршәҭуп,
Мпахьшьыкгьы ԥырԥыруеит.

Ԥшак наласт амхы анаӡараҿ.
Аҳаскьын еиқәараҿы.
Ацәыкәбарқәа рымацара
Еибарԥоит адәаҿы!

1947 ш.


СЫԤСНЫ ЛАША, СА СЫԤСАДГЬЫЛ

Ужәҩан ҵҩаш-ду, икеикеиуа,
Ихнамхыц дзусҭада, нас иҳәа!
Ушьхараҿ асы анлеиуа,
Ишәҭыкакаҷуеит уԥшаҳәа.

Угеи ушьхеи цқьа еимидоит,
Ҿыц иузааиуа ԥсшьара.
Аԥсшәа иарҳәоит, салам ирҭоит,
Уи далахәуп ҳҭаацәара.

Абраҟа Абрыскьыл итәарҭан,
Ухақәиҭраз уи деибашьуан.
Рышьҭа аныҵуам Нарҭаа,
Дгьыли жәҩани дырҵысуан.

Са сыгәҭыха иамам шәага,
Амшын иаҩызоуп ҵа змаӡам.
Са срашәон, искын аҽага,
Аха ишысҭахыу сыхиаӡам…

Исымазар ажәҩан қьаадны,
Ианызҵода убарҭқәа зегьы.
Жана иԥхьарца сыԥшааргьы,
Изҳәода иуазынгьы, иашәангьы?

Иага сӡырҩыргьы схы наудкыл,
Иуадаҩуп уа утәык аҳәара.
Анцәа исаҭәишьаз ари адгьыл,
Насыԥ дууп умаҵ аура.

1947.

ХӘЫЛԤАЗЫК

Амра амшын иӡаалон ԥшьаала,
Агаҿа зегь ашәаԥшь ихнаҟьон,
Ашәшьырақәа рҽырҭбаа, ихиаала,
Мрагылара шыҟаз инаскьон.

Ақыҭа ҭәын ҿыҭбжьыла, ашәала,
Амхқәа рахьтә ихынҳәуан ауаа,
Шьоук уардынла амарда иаҿалан,
Уарбакгьы хыхь ихан икаууа…

Аҭырасра ӡыӡоит нырцә абжьҟьараҿ,
Аԥсаса бжьалеит еишьҭаҳәа,
Иҿыҭбжьы аныҩуеит ахәы ҩаскьара,
Ахьча уажәы архантәи ихынҳәуа.

Џьара ажәхьақәа ҟаауеит арзаақь,
Агәашәқәа ирыдхо ижаҳәоит,
Рԥышәқәа ҟәашӡа, аҳәар ракәзаап,
Асакьқәа рхы кылак рыбжьы дыргоит…

Аҳабла уахьналсуа ахыу-хыуҳәа,
Лашбыжьқәак удыргылом ҵабыргны,
«Уаха аџьықәреи алгатәуп, иануҳәа… -
Слымҳа инаҭсит иааигәаны.

Снеиуеит абаҳчара сагәылсны,
Сқыҭа аҳауа-цқьа еимгәаҳәо.
«Умҩахыҵ, дад, умцан, уҳаҩсны» -
Ирацәоуп исԥыло, абас еиԥш зҳәо,

Амра ашәахәақәа маҷ-маҷ иҿыцәоит,
Амцақәа налҟьа-аалҟьо хара снарзыԥшит,
Ақыҭа аҵыхәахь лашарак сыԥхьоит,
Апҟацаҳәа сҽы снасын, убрахь сыццакит.

1947.

* * *
Амра нарывҵыр анҭ ашьхақәа,
Ашәшьыра ҵаҟа инкаиоит.
Уи давсуам акы ахымҳәаакәа,
Шәытарак адибалар ирџьоит…

Уи. Ма агылаха араӡа,
Умыцәҳан ус уҿы ҭыӡәӡәа,
Амра ҳаракха-цыԥхьаӡа,
Ашәшьыра цоит иԥыҵәҵәа!

1947.


* * *
Л.Х.

Сааигәа баныҟам сыбла еихаччом,
Ма исҳәо сҿашәонда еилгаӡа,
Агәашә ашәымгьаргьы ашьыжь изҿыхом,
Аҭӡамцқәа зызбозеи иҭшәаӡа?

Бымбара сара акырӡа саргәаҟит,
Ихьааха исгәылсуеит сцәа-сжьы рдыс.
Ҳанеиқәшәагьы сгачамкын, сызҿымҭит,
Ибылоузеи абысҟак бара мчыс?

1947.


* * *
Аԥҭа анхыҵ хара-бӷьара,
Ажәҩан лашарак наҿшәеит.
Ахы иархәа аеимгеимцара,
Амза аӡы инҭашәеит.

Ашьҭақәа нагоуп иагәылҳәа,
Аха снапы ахьӡаӡом.
Баргьы убасоуп сара сзыҳәа,
Бысҟәызгақәо рацәаӡоуп.

1947.


АБДУИ АМАҬЕИ

Абду дтәан азалаҿ, ашәак дашьҭан,
Игәалашәон жәытәи ҿатәи акыр.
Ахыц арахәыцқәа ирҿасуан игәаҭан,
Иҟалом ашәа ԥхьаҵыр, ихәашьыр.

Ашәымҭак аԥхьарца инаҿыҩит ашәа,
Уи Гәдиса иашәоуп, хьаала уеимнадоит.
Уи иацуп ҳаԥсҭазаара, ҳанхашәа,
Иазыӡырҩуа ахьыбҿар иргәаԥхоит…

Уи имаҭа апионино дадтәалан,
Анацәкьарақәа аклавишқәа дырҵысит.
Абдуи амаҭеи шәаҳәон еимнаала,
Аккаҳәа уи ашҭагьы инҭашит.

1947.


* * *
Хәыхә наани, уа наани,
Шьышь наани, уа наани,
Уан даанӡа умҵәыуан,
Уаб даанӡа умҿыхан.

Ахьтәы қаруаса угарами,
Шәҭы-какаҷла иҩычами.
Разынктәы ԥсары-ԥсары,
Рабнактәы бзары-бзары…

Убла – ҭыԥха сзылашами,
Схьынҭаҭра хәыҷ сукәыхшами…
Хәыхә наани, уа наани,
Шьышь наани, уа наани.

1948.


* * *
Сгәырӷьа сзынкылом лхала дансыԥло,
Шьоукы дрыцзар – уа сылахь еиқәуп.
Лҩызцәа сразҵаауеит амҩан иаанкыло,
Дахьыҟоу снеиуеит, дызбар сҭахуп…

Лқьышә ачча нықәыххуеит, аха  сҿылҭуам,
Абла дынҭаскыр, деицрашәоит мцаҵас.
Лыблақәа сцәылҵәахуеит, са сахь дхьаԥшуам,
Лгәы-ԥшқа згар ҳәа дшәоушәа имҵарс.

1948.


* * *
Ашьхарахь инеилшшан аԥҭақәа,
Ажәҩан лашарак наҿшәеит.
Ԥсгахак убраҟа иамҭакәа,
Амза аӡы инҭашәеит.

Саԥхьа избоит ишашаӡа,
Иабаҟоу, снапы ахьӡаӡом.
Баргьы убас ауп, сыбзааигәаӡам,
Сзырхараз хара сзацәцом.

1948.


* * *
Басла сыҵсны ицоит ихышьшьыла,
Нырцә иӡхгылоуп нышьк зазо.
Абӷьы ҩежьқәа ихыркуеит сара сыла,
Иалышәшәан уа хыхьынтә иҭаԥсо.

Аамҭа амҵәыжәҩа амоушәа ишԥацои,
Ахәыҷреи ақәыԥшреи еилнаргоит.
Шьҭыбжь ссирқәак сара снаскьаргоит,
Аԥсабара ҩшьызшәа игазгоит.

1949.


АСАХЬАҬЫХҨЫ

Асахьаҭыхҩы Алыбеи Мрамба,
Дааит ҳа ҳколхоз ахь иацы,
Аԥсуа қыҭа уажә ибама,
Иҭиҵаауеит, дашьҭоуп иҵарцы.

Арахә рфермаҿ, уи дыҟан,
Ачаи плантациагьы ибеит.
Данааи ақыҭахь, аҩныҟа,
Игәы ҿыцӡа иҟамлеи.

Иқыцә мҩаниҵоит, деиҵахома,
Ашәшьыраҿ ҽнак дахьтәаз,
Агәыла исахьа ҭихит, аа, ижәбома, -
Игәыла аҭаҳмада Махаз.

Ачча рхымзи ибла ссирқәа,
Иџьамшьқәа илакыҵа иҭассы,
Ижакьа иалашәон шлацқәак,
Иҿанаҳәыз џьушьап асы.

Икаба акалҭқәа хьарҽны,
Иаԥхьа ахацқәа ԥыртуп,
Игәашԥаҿ аҳазырқәа ирхыкны,
Ахьецәа цырцыруа иаркыуп.

Аԥшәма ианиба игәы иаахәан
Аччаԥшь иҿықәхх ҿааиҭит абас:
Ҳамҭа дуӡӡоуп, ари са сзыҳәан,
Уԥсҭазаара иацлааит шәахәаҵас.

1947.


* * *
Ашәҭқәа адәы хырҟьоит икакаҷха,
Афҩы лаҳалаҳауа исылсуеит маӡа.
Хыхь амахәқәа рықәԥсоуп ашьхаҵә,
Абаҳчахь ишәҭуеит абҳәаса.

Ҳабзиабара иацшәҭуеит аԥсабара,
Ашәҭқәа реиԥш иҿыхоит ихааӡа.
Сбзыԥшуп, аха бызбом са сгәаԥхара,
Бымбара саргәаҟуеит џьым цәгьаӡа.

Сааит аӡхықәахь, ахьхьаҳәа илеиуа,
Нырцә бара бынхоит, аарцәы сара.
Аӡиас хәашьырц алшоит ишнеиуа,
Аха сыбзиабара иақәым хәашьра.

1948.


* * *
Сасрыҟәа дгылоуп абронза далхны,
Ахыци ахәампали икуп ирхха.
Иашьцәа ждуқәа рзыҳәа амҩа ылхны,
Излацаша дирбоит, уи ԥхьаҟа.

Ашьа иҩавҵаԥхаз амра шаша,
Аҳәиҵәҳәа иаршәуан ашәахәа,
Абаҟа ҳарак иазнеиуан ишиашаз,
Ажәҩахырқәа ирықәҷҷон ихьӡыркха.

Ахьтәы мҩа рыбжьамзи Сасрыҟәеи амреи,
Ҿыц диины дгылазшәа иаҿын иԥшьара.
Нарҭаа рашҭа игәырӷьо ҩ-мрак ҭамлеи,
Аха шьыцракгьы ахы ыҵнагон џьара.

1949.


АԤХЫӠ

Сыхаара слеиԥхыӡуан иаха,
Ааигәа-сигәа са дсымбацызт.
Баҳчала дааиуан деилыхха,
Лара  лҿынтә жәа смаҳацызт.

Илыдшәаҟьало илшәыз лыцк ҿыц,
Харантәгьы еилԥхаауан ԥштә-хкыла,
Ԥша-хаак асуан абаҳча нҭыҵ,
Шьац иаҵәаран ҳа ҳахьгылаз.

Лнапқәа сылҭан: «Уара сутәуп», -
Уи аҭаказ аума схысхьан.
«Бзиабарла са сгәы ҭәуп»,-
Дгәыдыскылеит, абас наласҳәан…

Аамҭацказ сааԥшит уа сыҭрыс,
Ԥхыӡ цәаныррала са сԥахын,
Ех, шьыри, шаҟа исҭахыз,
Сыԥхыӡ-хаа, аргама избахыр.

1949.


* * *
Ааԥын мрашла сгәы иҭаԥхоит,
Ааԥын ашәҭқәа алашоуп.
О, ԥҳәызба ссирӡак дысгәаԥхоит,
Лыбла ӡмыжьқәа шԥалашоу!

Ашьыжь, уи дааирцоуп аӡахьы,
Сылаԥш ашә ишԥалахеи?..
Аҵар ҷырҷыруеит уажә схахьы,
Аԥсабара ԥшӡарахеит.

Ахьыр-хьыр ҳәа аӡы еихоит,
Амҩа иқәуп икараха.
Хыхь сааҭгылан сара сшәаҳәоит,
Абзиабара салахан…

Сҵыркьакьа, уи лымҩахь сыԥшуп,
Аха лхәнгаҳәа сбарҭахым.
Лыԥшра-лсахьа сгәы иҭашуп,
Лыбзиабара шԥасҭахыз!..

Ааԥын мрашла сгәы иҭаԥхоит,
Ааԥын ашәҭқәа алашоуп.
О, ԥҳәызба ссирӡак дысгәаԥхоит,
Лыбла ӡмыжьқәа шԥалашоу!

1949.


* * *
Арацәа ххыра еиԥш, быбла ссирқәа,
Алабжыш ирхылоз ихыҳәҳәа.
Сыблы исхысуеит сгәрҩа ҳәа мкыкәа,
О, сыԥсы ҿызкааз аҭыԥҳа.
Ҳаиԥырҵра аума, алаӷырӡ зызкабҭәо?
Ус зыхьуа ҟалоит, ҳа ҳаӡәым.
Аԥсҭазаара бзиа бара ибызҭо.,
Иагаҩ бԥылап ассирқәа уаҵәы.
Уи гәхьаага бымҵәыуан бгәырҩақәа еихышьны,
Харак сымцар шамуаз сҳәахьан.
Аха сгәы абраҟа, ба бҿы иааныжьны,
Сшыбԥырҵуа бдыруазааит иахьа.

1949.


* * *
Аӡиасқәа леиуеит ихышхыҵәан,
Ицоит амшынахь иццакны.
Сышәҭыц абаҳчаҿ иҿыхан,
Амра иазԥшын иԥытны.

Срҩшьы самоуп аԥсабара,
Ашәаԥыџьаԥ ирыԥсахт рхы-рҿы.
Быбзиабара сыԥшӡа, сылашара,
Ихьыухьыууа ицәырҵит сгәаҿы.

1950.


* * *
Аԥша нарылсит амахәқәа рымаҵә,
Ашәак сгәаҿы иҿыхоит маӡа.
Аууыҳәа игылан ицоит ашьхыҵә,
Ибыбшӡа архахь ишәҭит абҳәаса.

Ҳа ҳабзиабара заа уи иацшәҭит,
Акакаҷ-фҩы ааиуеит ихааӡа.
Бымбара сара даара саргәаҟит,
Убри хьаас исымоуп уажәы цәгьаӡа.

Сааит сыҿҟьа-ҿҟьо аӡхықәахь сышиашаз,
Нырцә бара бгылоуп, аарцә – сара.
Аӡы хәашьыр алшоит, бара сшаша,
Аха абзиабара иақәым хәашьра.

1948-50.


АМҲАЏЬЫРРА ИАЦӘЫНХАЗ ИУАЗ АЖӘА

I
Агәыӷра исымаз наҟ исымпыухт,
Аеҭым-цәа зхалаз ишәиу аҟәара,
Ицәарц иҟоума наӡаӡа сымцахә,
Исцәымӷуп саазқәылаз убла аҭаԥшра.

Амҩан исықәлашьцеит ахлаҳәада,
Сымшхә-сыбзазара мшын нырцә иагеит.
Абас зныкыр узбахьазма иахьада,
Сара суҳәоит, сырхумтәын леи-бгеи…

Ҳҭыӡҭыԥ лыԥшыхаақәа ашәшьыра нархалеит,
Ахәшҭаара-мцақәа ыцәеит, илашаӡом.
Амш аблақәа хьаак хымҵуа иххалеит,
Ашәаԥшь бзары-бзаруа ихнаҵаӡом.

Ашьхақәа лаӷырӡышо игылан митәыла,
Ашәиқәара рыжәҩахырқәа ирҭарԥа.
Лақмарбжьын иахыҩуаз иахьа атәыла,
Аҵәаабжь рыҵыҩуан ихалоз ацәқәрԥа…

Схала заҵәык сынхеит абраҟа сеиҭымха,
Аԥсабара шьаҳаиҭхазшәа махәкгьы ҵысуам.
Иамуит сашьеи сареи ҳацәмыӡыр, ҳаигымхар,
Амшынгьы ҭынчхеит, цәқәырԥала уаҳа есиуам.

II
Ирзеилымкааит уахи-ҽни алаӷырӡ зызказҭәоз,
Сыҵәаабжь еимдырҩит архагь-ахәгьы.
Агәырҩа исоуз сгәаҵа иҭажьын иабазгоз,
Инаҳхалашьцеит амшынгьы саргьы.

Ахәра иснуҵаз арӷьара зылшода,
Иабаӡи анапы раз изызҭоз насыԥ?
Атыша аҟырҟы ҳанҭыган ԥхьаҟа ҳазгода,
Ҳаӷеиҭа абраҟа угәы умҟьан уԥсып.

Агәил-шәҭы иаӷрагылан изырҟьацыда,
Сгәеи-гәеиуа башаӡа сықән адәы.
Сыԥсадгьыл аразҟы-мҩа знапы ианыда,
Баша сгәыӷуеит, егьыҟам сара стәы.

Алаҳәа сышьҭоуп амҵәыжәҩақәа раҳан,
Ашәҭ сахыбаан иҟыруеит уи сабар,
Схы абазгари исзычҳауам уаҳа, -
Аӡәы имҩа сазԥшуп иҟам ихабар…

О, сашьцәа  хәдраазқәа зымҩа иаҿазаргь,
Рдаракәац ныҵшьаа иргарцу абра?
Уи амца-жәла жәытәзаргьы, ма иҿазаргь,
Ишарԥхац иамырԥхарцу ҳа ҳхәшҭаара?

Ма издыруазар ахара урҭ ирыду,
Ргәеисра сназыӡырҩыр, рхьааҿ снаӡар,
Еилыскаар сҭахын, шьоукгьы рхы ахькыду,
Иҟалон усҟан сҭамхар, сеиқәхар?!

Гәырҿиаган, ԥсеиқәырхаган снагылон,
Аццышә еиқәтәараҿ кәиц хәҷык сыԥшаарын.
Еимыӡаа иҟоу аҭыӡҭыԥқәа сырхылон,
Амца ицәаз ҩаԥхьа еибасыркрын.

Сымчқәа насылӡааит, хара сызцома,
Еимыцҟьаа ирӷгарцоуп сҷан еиҩшаны.
Сгәы азкаршәны, уи сҽалган сызтәома?
Уи аӡыблара салаз саӡәны.

III
О, аҵеицәа, гәшьамхыс ҳара иҳамоу,
Сажәа шәа шәахь инасырхар сҭахыуп.
Зԥеиԥшхә мҩа ҭӷәыхаа ԥхьаҟа инагоу, -
Хьаак саргәамҵуеит, хьаала сеикәаҭәуп.

Иҟан ахәа зжуаз, адгьыл ицәыҵаз,
Иахьзырхәуада ҳаҩнқәа збылуаз ҳаӷацәа!
Рыбла сҭаԥшырц сыҟоума аӡы ихырҵаз,
Рышьҭа ихылода исашәҳәеишь ахҵәацәа…

Аамҭа еиҭашәап аҿатәқәа ангыла,
Иҟалап урҭ мышкызны ихынҳәыр.
Амрагь лашарак ланашьҭып жәҩангәыла,
Зқьашанақәа ирҟәыҭхоу, ихароу акыр…

Шәабацәа ԥсадамызт, азалым иақәшәеит!
Иаанҿсырц ргәы иҭазма акаҿы!
Аха риеҵәахә зынӡаскгьы иҭамшәеит,
Инызкыло дызусҭада ихәаҿы?

Аԥсны разҟыдан ӡәыр ибахьоума,
Аҵеицәа, лашарбаган шәнеивагыл!
Ашәабжь еихсыӷьит, иҟам рҳәахьоума,
Аӡәыр дызгылома амҩа аанкыл?

1949.


* * *
Агаҿа ихиаала иааиуа аԥша,
Амҩан ихәмаруа ишәаҳәоит,
Ааԥын шәҭышра амч-алша,
Ирҩаш зҩыдан еилашуеит.

Аӡиас хышхыҵәан еилаҽҽо,
Агаҿахь ицоит иццакы.
Абаҳчаҿ сышәҭыц гылоуп иччо,
Амра аԥхара аҽазкны.

Аԥсабара лахҿыхуп иахьагьы,
Ашәаԥыџьаԥ ирыԥсахит рхаҿы.
Иахьа сҽысыԥсахит саргьы,
Быбзиабара ҿыхеит сгәаҿы.

1950.


АГӘЫӶРАҚӘА, АГӘЫӶРАҚӘА…

Уи сылҿыгәҳәаан сыԥсуеит ожә саазқәылаз,
Сылацәа нехызҩар, далоуп сыԥхыӡ.
Сгәы лытҟәуеит уи раԥхьаӡа данысԥылаз,
Сцәалашәара еиԥшуп ааԥын аӡхыҵ.

Уи лоуп сара сымшқәа зырҩашьаз,
Уи лоуп сыҵхқәа мшаӡо ирыззырҳаз,
Гәыроуп уи илымҭан сара исқәашьхаз,
Уи лоуп сзеигәыӷыз, бласгьы исхаз.

Издыруада, башаӡа сгәы сажьозар,
О, сшымгәыӷӡо ҳабжьара ихьҭахар?
Иашала дымқәуазар, адәыԥсшәа лҳәозар?
Иҟалап усҟан азаҵәра сахәхаӡар.

Сгәаҵӷа кыдҩыр исыӷраҳаз џьушьап,
Сеиҵакы-еиҵакуа ашҭа сахьҭоу…
Раԥхьатәи ашәҭыц бара ибысҭап,
Быбжьы хаа сбырҳандаз сгәаҵа иҭасоу.

Мапкра баҟәмҵыр, нас иамуӡар уаҳа,
Сгәы хьашәашәашт абзиабара мхынҳәӡо.
Бара бзыҳәа ахааназ инеимаҳа,
Ашә-гәашә аркхашт уа, ҭыԥ ҟамлаӡо.

1951.


* * *
Амшын ахықәаҿ ҳаидтәалан,
Ҳаицәажәон ҳара.
Аԥшалас ус ихиалан,
Иаҿын ашьышьра,

Лыхьӡ анысҵеит аԥҳәызба,
Аԥслымӡраҿ наскьаны.
Аха ацәқәырԥ ӷьеҩны иасын,
Инахысит ирбзаны.

Ишызбоз лцәа дынҭаӡыӡеит,
О, бзыцәшәазеи сыхьҟәыршәа,
Ба быхьӡ сгәаҵа ианысҵаз,
Иазаныхуам ацәқәырԥа.

1951.


АРХЕОЛОГ

– Ҳаи, дадхеит, сыла иабозеи Кадыр,
«Архиолог», рҳәама, ҵарауаҩык даҳзааит,
Ҳаџьра зегьы жны еиқәижьит, иумаҳаи,
Уажәшьҭа ҳқьашанақәа ахьыҟоу дыр.

Далгандаз ҳәа ҳтәамзи, џьым, иҵара,
Ҳаԥсцәа рыбаҩқәа ыҵхны икаижьт,
Ԥыхьа даныҟаз агәыӷра ҳзынижьт,
Закәызеи ишсашәҳәара ииҵаз ҵарас?

Урҭ дынрыҵаҟьеит агәыла Махаз,
– Ԥхашьарами ас ахьԥашәҳәо, ных…
ҲАҷәкын иҵоит, ҳқыҭа аҭоурых,
Иарбан нас, ишәзеилымкаауа инхаз?

1951.


САЛАМ УСҬОИТ

Амшын ачхьарԥҳәа аҟәара иахьнасуа,
Ахьхьаҳәа ахаҳәқәа еилаԥсоит.
Аԥшалас кылҟьан Ерцахә ианаҿасуа,
Уаҟа ҿарпынҵас ишәаҳәоит, -
Иумдыруеи, убрахьынтә ауми сахьааз,
Угәашә аартны санҭала,
Мраԥҽыхоушәа са сҿаԥхьа икаҷҷаз,
Араҟа ҿыцла згәеисрабжьы саҳаз,
Салам усҭоит, Орҭаҷала!

Ашьхақәа акәалӡ хылԥақәа нархалоит,
Ар реиԥш, игылоуп ихьчауашәа.
Џьара арҩашқәа кәараҵо инҭалоит,
Аҭыԥ ирцәыӡыз рымбауашәа, -
Иумдыруеи, убрахьынтә ауми сахьааз,
Снеи-ҩеиуа савоуп хаҭала,
О, уԥшаҳәа ссир мыцхәы исгәаԥхаз,
Уҭыԥ лашарақәа, сгәырӷьо сҟазҵаз,
Салам усҭоит, Орҭаҷала!

Еилаԥхоит абаҳча ашәыр иахьынҳалаз,
Ашьхаҵә аууыҳәа инеиуеит иԥыруа.
Амхы еиуыжьқәа алапҟьақәа ирҿалаз,
Иаазрыхыз дгылоуп убраҟа ибауа, -
Убрахьынтә ауми нас сахьааз сара,
Сгәы иҭыҵуа сашәа, ухала,
Иазҳаит ГЕС, уи аҿыми ԥхьацара,
Мтквари ацҳа ҿыц хымлеи иахьа ара,
Салам усҭоит, Орҭаҷала!

Аҩн ҳаракқәа гылоит сышьҭахь-саԥхьа,
Аҿыццәа ухалоит сымша,
Сгәаҿ аҭыԥ ылнахуеит уара усахьа,
Апоезиа цәырҟьоит илаша…
Снапқәа акалам ахь исыхоит ҩаԥхьа,
Иааиуеит арифмақәа еишьҭала,
Икаххаа алампионқәа иакыз иахьа,
Иҭалашоит, икәеи-цеиуа имцаха,
О, угәы ҭбаа, Орҭаҷала!

1951.


* * *
Абаҳчаҿ абри ашәҭыш анызбо,
Лара саԥхьа даагылоит дкаҷҷо.
Ашәҭ быбышқәа абӷьыцқәа ҭызго,
Иреиԥшуп лыблақәа иҭыџьџьо.

Абаҳчаҿ абри ашәҭыш анызбо,
ҵәыжәҩада схалоит сԥыруа,
Уи бқьышәқәа иреиԥшуп, аԥҳәызба, -
Ааԥын игәылпыж ианышәҭуа.

Абаҳчаҿ абри ашәҭыц анызбо,
Ԥхаррак уа исылсуеит сшеибакәу,
Избанзар, сыбзиабара цәырго,
Аброуми иахьлысҭаз сара сгәы.

1952.


* * *
Сынасыԥ сеижьеит, исыхьыз ауп схала,
Са исхаруп, аӡәы исҭом гәыбӷан.
Дсымбазар уи севызгоз хаҭала,
Амарџьа аҽԥныҳәа сашәмырган.

Баҳчак арԥшӡоит сызҿыгәҳәаауа ашәҭыц,
Иахьыстәым гәнызгозар ак шәымҳәан.
Исышыәмҭан аҽԥныҳәа исышәҭац,
Сара сшәыҳәоит  сҭышәымхын аҵсман.

1952.


* * *
Имаруга  наихьырсуеит уа ԥшьаала,
Нас дааҭгыла дазԥшуеит иԥсы ӡаны…
Зыбиуст ҟаиҵо деиԥшны ҟазшьала,
Аамҭала зус иаҿыз абас иаӡәны.

Ибла ҟәышқәа ачча иарԥхазаап,
Шарԥазӡак уи даналга иус…
Раԥхьатәи аԥсуа скульптор иҟаиҵазаап,
Раԥхьатәи аԥсуа поет ибиуст.

1952.


РАԤХЬАТӘИ АМШ

Ишнеиуаз иаанҿасит инҭагә-ҭасын,
Амҩа ибыжьҟьо ицоз атрамваи.
Иҳацыз даацәажәеит сҟәаҟәа днас-насын.
«– Ауниверситет! Шәылбаа, уажәшьҭа ҳмааи!»
Ҳаԥхьа иаагылт амҩанымҩахыҵ аҩныҳарак
Иӷьазӷьазуа анаукақәа рхан.
Уахь ҳнеиуан ашәшьыра ҳҿыҵак,
Агәашә ҟьаҟьаӡа иаразнак иаатхьан.
Аӷш амахә дуқәа аԥша нархалап
Усгьы рҳәошәа саҳауан абыӷьқәа;
«-Бзиала шәаабеит ҳашҭа ҿыц иҭалаз!..
Ҳа иҳақәԥсон амра ашәахәа,
«Бзиала шәаабеит Аԥснытәи иааз», рҳәошәа
Саҳауан ари ашҭаҿ зегьы иахьа.
Ашьхақәагь ирҳәарцаз уи ажәа,
Рҽыркьынтан иҳахәаԥшуан ргәы ҭыӷәӷәа.
Аԥҭақәа жәҩан аҵан ибылгьа-чылгьон
Аҵааԥҽыхақәа аокеан ихыжьлоу реиԥш.
Абаҳчаҿ аҵар ҷыр-ҷыруа ицәырҟьон,
Ас игәырӷьо сымбацызт иахьеиԥш.
Ашҭа рцәажәо иҭаз ҷкәыни ӡӷаби,
Ҳнарылагылт ҳахәмаруа-ҳаччауа…
Шәымҩак арахь иааиуеит еивасны,
Шәымҩак арахьынтә ицоит рыҽша.
Агәаҿыҵәҟьа адақәа еилоу еиларсны,
Рҽырплан иахьӡоит сыԥсадгьыл лаша.
Ауниверситет ажәҩақәа рҽыртлан,
Ан леиԥш иаагәднаҳәҳәалт аҿар.
Са избон арахь иҭалаз шьапымшла,
Аҿар ԥхьаҟа инеиуа иасаашар!

1952.


* * *
Бзиа изызбозеи ачамгәыр,
Бабаҟоу аԥҳәызба иазырҳәауа?
Башәа сархәыцит сара акыр,
Сзыҟамзеи нас, абжьы ахьсаҳауа?

Ирхиа ачамгәыр, арахәыцқәа нархха,
Сыԥсыҩҭкаара сызкәахшоу.
Ҳхәыцрақәа амрахь ихалоит хаха,
Ҳхәыцра ссирқәа ахьӡы зхьыршоу.

Аԥҳәызба, бзиа избо, ашәа сырҳа,
Ашә гәакьа сыԥсы зыҿҳәароу,
Быхәмар сҩыза, ирдыд, ашәа ҳҳәап,
Уи ашәа гәыла-ԥсыла ирԥхоу.

Ачамгәыр арахәыцқәа ирхалеит аԥсы,
Иқәырцәажәо ирхысуеит адәқәа.
Аҭҳарцәҳәа сҿыхоит исаҳар абжьы,
Ихьыц-хьыууа инарҭысуеит сдацқәа.

Сбыҳәоит, бзиа избо ашәа сырҳа,
Ашәа гәакьа сыԥсы зыҿҳәароуп,
Быхәмар сҩыза ирдыд, ашәа ҳҳәап,
Уи ашәа гәыла-ԥсыла ирԥхоу.


ХӘЫЛБЫҼХАЛА АБАҲЧАҾЫ

Абаҳча ҩычан шәҭыла,
Са сынҭалеит хәылбыҽха.
Сыԥсы амахәқәа ирылан,
Ԥштәхкыла еилаҳәа.

Ажәҩан ахь икыдыбӷӷала,
Аеҵәақәа каҷҷон.
Иԥшуан урҭ гәырӷьарала,
Рԥырӷыбла сҿаҷҷон.

Еҵәак уа инарылшәан,
Инҭалеит икахәхәа.
Хьтәы маҟан илашьҭушәа,
Сылаԥш иҵашәон ихьӡыркха.

Сааигәа ҿааихак амаӡамкәа,
Ҟармаҵыск шәаҳәон,
Кьиукгьы цәырҵын ихарамкәа…
Уи ашәа еиԥнаҟьон…

Шәырла амахә ихырхәоз,
Ишьҭасуан асаара,
Аҿар ашәа ирхылҟьоз,
Ихалон иԥыруа.

Башчеи мшыни рыбжьара,
Иссируп аҟәара –
Уҽамада аԥсабара,
Аамҭа аҳауаҿ ахгара.

Рымч аҿыц аныруеит,
Аҿар ицәырҵыз хәылԥызӡа.
Уаҵә аашар, сара издыруеит,
Рус ишадгыло иразӡа.

1952.


БААИТ АԤСНЫҞА ԤСШЬАРА

Сиеҵә шаша, са сгәаԥхара,
Сӡара еихытыр, сынцәахша,
Бааит Аԥсынҟа иахьа ԥсшьара,
Агаҿ баавалт ибызша.

Амшын аԥаҩ иаадыҩҩало,
Ба ибҿаҷҷоит лабҿаба,
Ажәҩашқәа ԥыруеит ихиаала,
Хыла инасуеит ацәқәырԥа.

Уи ашәҟә ибкыу ижәҩанԥштылоуп,
Ашәа ҟәышқәа зынҷҷауа,
Ба базгәдууп Аԥсынтәыла,
Апальмақәа ахьрызҳауа,

Абаҳча шәабҭон, бгәырӷьо быҵан,
Уи бызбомызт бгәазхара,
Аҟәардә шәнықәтәеит уаҟа ҩыџьан,
Сыӡӷаб бхәыцра, нас бара.

1953


* * *
Амра шашаӡа ажәҩан иадиалан,
Агаҿа џьоуҳарла ихнаҟьеит.
Ашәшьырақәа рҽырҭбаан ихиаала,
Амрагылара шыҟаз инаскьеит.

Ақыҭа ҭәит ҿыҭбжьыла, ашәала,
Амхқәа рахьтә ихынҳәуеит ауаа.
Шьоукы машьынала амҩа ибжьала,
Абыб харчыл инеиуеит ишьҭыԥраа.

Изазоит аҭырас нырцә абжьҟьараҿ
Аԥсаса бжьалеит еицрыхәхәа.
Аҿыҭбжьы аныҩуеит ахәы наскьара, -
Азқәаҿ ихәмаруеит ашәахәа.

Џьара ажәқәа ҟаауеит арзаақь,
Агәашәқәа ирыдхо, аҳәар ракәзаап,
Асақь рхы нкылак рыбжьы дыргоит…

Аҳабла уахьналҵуа ахыу-хыуҳәа,
Алашыбжьқәа гоит иӷьӡаны…
–Аџьықәреи алгатәуп, иануҳәа, -
Слымҳа инаҭсаит иааигәаны.

Снеиуеит аиаҵәара сагәылсны,
Сқыҭа аҳауа еимгәаҳәауа,
–Умҩахыҵ! Умцан, дад, уҳаҩсны, -
Ирацәоуп абас еиԥш зҳәауа…

Амра амшынахь маҷ-маҷ иҿыцәоит,
Амцақәа ихәыҵҟьоз снарзыԥшуеит.
Ақыҭа аҵкарахь лашарак сыԥхьоит,
Сҽы апҟаҩҳәа снасын,с ыццакит.

1952.


* * *
Сышьхақәа, исызгәакьоу сышьхақәа,
Схырхәаны, бзиала сҳәаӡом,
Избанзар, сахьцалакгьы шәа шәсыцымкәа,
Шьаҿакгьы сара иҟасҵаӡом.

1952.


АПОЕТ ИНЫШӘЫНҬРАҾ

Абла ҭаӡуа аҽаҵәахуан амра,
Ашьҭа анылон аҵкар.
Схыԥшылоит Мҭаҵминда абла шам-шамра,
Ашьам дгьыл са суҭааит иахьа, абар…

Сшьа-сда еиқәнартәон уҳауа цқьара,
Уҳауа цқьара са саман сытҟәаны,
Мҭаҵминда ҳарак ацәыҵыҷҷара,
Цәашьушәа иакыуп Қарҭли аханы.

Са снеиуеит ашәҭқәа ҿыхны еидкыло,
Унышәынҭра сашьҭоуп, аха избаӡом…
Абар, имармалташьха аԥхьа сгылоуп,
Зехьынџьара ҭынчроуп, махәкгьы ҵысӡом.

Уқьашана аҩыра ианырҵаз санаԥхьа,
Схәцуа сааҭгылеит убраҟа сазԥшуа,
Ушәҟәы аатызшәа аҷҷаҳәа са саԥхьа,
Адаҟьа ссирқәа срылан сеилашуа.

Уашәақәа лыԥшаахыуп, иахьанӡа иааӡазар,
Ашәа ззуҳәоз уԥсадгьыл иалоуп рыҽша.
Уцәа-ужьы анышәынҭра иҭаӡазар,
О, иҭаӡома уа ухьӡ-уԥша.

Снеиуеит ари адгьыл хәц-хәц игәаҭо,
Харатә лашарак сназԥшит иҭааӡа.
Уашәақәа рыла уԥсы ҭоуп иахьа, тато,
Уа уанылеит аԥсуагьы иԥхьарца.

1953.


* * *
Амза каҷҷа-каҷҷо амшын ихыршәлан,
Амшын ихыршәлан бӷьыцшәа иҵыс-ҵысуа.
Ацәқәрԥқәа рҽеикәаԥса иҭынчӡа ицәан,
Аҟәарыш илаиан аҭҳара еисуа.

Ус, амшын агәахьы шә-хьыблак  нхыҷҷалан,
Амза ахьҭаршәыз аҽӡеит иԥхашьо…
О, быхәда ҭарҳа, бцәырымҵлан ԥшаҳәала,
Аӷба мҩахыҵын блашырбагоу џьышьа!

1953.


АДОМБЕИ

Аԥышә ыҵарԥо амҩаҿ аекскаватор,
Анышә ажуеит имҩахыҵыр аҭахым,
Иақәтәоугьы аратәуп, иӡара еихытар,
Иахьиҭахыу ишьҭуеит, иусура ԥкым.

Анышә аԥшь еиқәыжьуп уи иахьажыз,
Гагшәыгк абаҩқәа ыҵнахзаап, - адомбеи,
Амаха-ашьаха ҵаҟа иахьҭажьыз, -
Ашанаҵәҟьа ззырҳәо уаҟа ирымбеи.

Ахыбаҩ акәзар, шәашьа амам,
Азварак ԥацха-ҭӡамцк иҟараны.
Амузеи иарҭома, иааины ирбама?
Иакәшаны игылоуп ауаа еизаны.

Аӡәы ажәытәӡа иадкыл дцәажәоит,
Егьи ааигәатәи ашәышықәса иаирбеит,
Аха аекскаватор аасҭа, ишәасҳәоит,
Марцхалк ишеиҩылхуа уи адомбеи.

1953.


* * *
Атама махәқәа шәҭыла иҭалаҳауп,
Рыфҩы лаҳалаҳауа инауҿаҷҷуеит.
Уи аԥшӡара зҩыда саргьы салахәуп.
Абаҳчара ахаацәа аҟәннаҵоит.

Сара сгәырӷьоит ашьхыҵә рҽаналарԥсо,
Аҳаскьын ангыло иқашәқашәо…
Аԥсҭҳәа ҟәашқәа ажәҩан ианалаӡсо
Избан, избан ихәашьыр ҳәа сызшәо?

1953.


СЫԤХЬАРЦА

Ушәаҳәа сыԥхьарца, ауаа ыҟоуп еизаны,
Кремль аеҵәа иарҳа убжьы ҭганы!

Ушәаҳәа, аӷа иақәԥоз афырхаҵа изы,
Зыԥсадгьылаз игылаз аибашьра  аҽназы.

Ушәаҳәа, аԥхьарца, убжьы раҳааит ихааӡа,
Жәлар ахақәиҭра – мра зхаԥхо илашаӡа.
Аҭынчраан иқәԥо ауаа рзыҳәа ушәаҳәа,
Урҭ ааигәа риааираз, убжьы ҭганы исырҳа.

Ушәаҳәа аԥхьарца, ааԥыни амреи рҽхәаны,
Аргылара дуқәа иаҿу рзы иугәарԥханы.

Аԥсни, Волга-Дони  еиқәҿырҭуеит иумаҳауеи,
Рыбжьы уҽанраалан ушәаҳәа 
гәырӷьароуп, иумбауеи!

Ушәаҳәа, иахьа змахәар ԥхьашьшьаа 
аус зуа рзы,
Аԥсҭазаара зчаԥо идырҳа убжьы ҭганы.

Ушәаҳәа аԥхьарца, аԥсадгьылаз ушәаҳәа,
Узтәылоу Аԥсны лашарцаз ушәаҳәа.

1953.


ДЫРМИТ ИАХЬ

Мҳаџьырра ианыргоз уаргьы урылан,
Алеишәа рыцәгьа ирысуан ацәқәырԥа,
Аԥсны гәаҟуан, ацацха иҭагылан,
Шьоукгьы чарҳәра руан анамыс рҿаба.

Амца нахыжь ирблит усҟан уԥацха,
Аӷа ишьҭа ашҭа иқәган иган.
Аха адгьыл гәакьа иалаз удацқәа,
Анышә иалкәкәаа ирзымблит, еиқәырхан.

Уа уажәа сахьарк Аԥсны иахыҵәон,
Абыкь еиԥш ирылыҩуан абыжь ҿаца.
Амшмыхәла зхажьыз ажәлар арҿыхон,
Гәырӷьаҽҳәашан раԥхьатәи ашьаҿа.

Хоџьан дураа рсабрада хәашьқәа рҿухуан,
Рыҭра иҭублаауан зцәа иҭаз арҳәцәа.
Амҩан иушьклаҳәуаз наҟ унарыхон
Иудгылоз ыҟан аԥсадгьыл аԥацәа.

Џьабаауп, ԥхаӡшоуп уа ухахәы зыршлаз,
Аха упоезиа шлацк аларшәым зынӡа.
Ухаҿы раз акҷырақәа ианылаз,
Угәаҵа иҭысны ицоит хараӡа.

Ԥшьынҩажәа шықәса уааины уаарҭагылеит,
Аха уашәақәа Маи ауп изеиԥшроу,
Уа ухьӡ иахьа адаҟьа ҿыц ианылеит,
Атәылаҿы уӡбахә рҳәоит инароу.

Ԥшьынҩажәа шықәса – ԥшьынҩажәа 
ӡыхь хтырҭа,
Ахьхьаҳәа иааиуеит ашьха ашьапаны.
Ԥшьынҩажәа шықәса – ԥшьынҩажәа 
ҿыц шәҭымҭа,
Иааира гәзырҳаган иҩча, ихианы…

Са исылшарыма нас ажәеинраалаз,
Иаԥсоу, изҩыдоу ажәеинраала аҩра?
Уажәеинраала еснагь са сгәеисра иалаз,
Имариоума жәеинраалак аҭагӡара?..

Аԥсадгьыл аорден ҳамҭас иумоуп,
Уаԥсаны угылан уи амаҵ аура.
Аԥсуаа рзыҳәа уи иҳамҭа дуӡӡоуп,
Иара уаргьы уаҳамҭоуп Аԥсынра!

1954, Қарҭ.


* * *
Ашәышықәса цоит ихьамԥшӡо, еишьҭагыла,
Схахәы ацԥхьқәа аланаршәт игәӡаӡа.
Знык сышьҭахьҟа сынхьаԥшыр сааҭгыла,
Схы   насықәҳауеит ихьамҭаӡа.

Иахьала башҭаҿ уаҩ дысԥылом,
Быззыԥшу дызусҭада нас есымша?
Ҿыхьҭаауп, абаҳча узҭагылом,
Ихьшәашәаӡа сӡамҩа иасуеит аԥша.

1953.


* * *
Аԥенџьыр снахар, ҿыц рҽеилаҳәа,
Алакациа махәқәа акакаҷ рҿаҳәҳәа,
Сӡамҩа инахьсырсуеит, урҭ среилаҳан,
Стәами ашәҭқәа сыкәа иҭаҳәҳәа.

Аха сыгәҿыӷьра хырҩо иҟаӡам,
Сқьаади скалами снапы рыхьӡаӡом.
Ашәҭқәа гәырӷьо суада иҩналаӡом,
Изырԥшӡо дагуп, лхабаргьы збаӡом.

1954.


* * *
Иацтәи амш дназхәыцыр,
Хьаак игәы иҭалоит имцаха.
Усҟан дызҿыз даҟәымҵыр,
Абас инхозма ибжаха?

Жәытәи ҿатәи неицылеит,
Иусқәа еиқәылеит хәцәахьы.
Иац изыҟамҵаз дамыргылеит,
Минуҭк дашьҭуам адәахьы.

1954.


* * *
Исышәҭ абӷьыц, акалам,
Еилашит сгәаҭа,
Ожәшьҭа иснырыр ҟалап,
Сашәа сгәыӷырҭа.

Уеиҵамхан, уласы скалам,
Снапаҿы уаннеи,
Сыгәҭыхақәа мҵарс игала,
Иахьыгӡа адунеи.

1954.


АБЗИАРАЗ АУНИВЕРСИТЕТ

Ицеит хәшықәса снаҳәны сааԥшаанӡа,
Ара сызҳаит, салгеит аҵара.
Инҵәеит сымшқәа сызхара узбаанӡа,
Ауниверситет изду сгәбылра.

Иахьа исҭиит аҵыхәтәантәи аекзамен,
Сгәы хыҭхыҭуан салгандаз ҳәа зны.
Аха сара сышьҭыхны хәыцрак саман
Исыздыруамызт, аҩызцәа, иззы?

Иахьоуп сыстудентра саналҵ, аҩызцәа,
Сцом авокзалахь, сахьӡап уи ушьҭан.
Срыҩноуп ауадақәа ҭбааҭыцәӡа,
Ауниверситетахь сааин шьыжымҭан.

Аҭӡамцқәа снаркыдԥшыла-аакыдԥшылоит,
Ҿыцбарах усахьақәа сырзыԥшуеит.
Аԥенџьырқәа амра ирыдшыло,
Иалҟьан саԥхьа икашуеит.

Исҭахуп убаҳчаҿ стәарц, схәыцырц схала…
О, ицәгьоуп: «абзиараз» аҳәара.
Уара угәеисра еснагь салан,
Уажә уныжьра сықәшәарцу сара?!

Аҩызцәа бзиақәа сырҳаит араҟа,
Дареи сареи еизакын ҳлахьынҵа.
Еснагь ҳахәмаруа, ҳаччо ҳаҟан,
Ак ҳагзаргьы ҳазҿыз аусала ҳахцан.

Ҳиарҭеи-ҳтәарҭеи еилыхымзт, акакәӡан,
Аӡәы имазар, ирыман зегьы,
Зхы  ҳцәыԥхьазкуаз, зцәа иҭаз ипахәӡа,
Уи ахәышықәсаан дҳалан уеизгьы.

Ҳцон ишаԥыз, атрамваи ҳнаҽхьныԥалан,
Ауниверситет ашҟа ес-шьыжьы.
Разҟыла ҳамшқәа мҩаԥысуан еиҭәыла,
Ҳантәозгьы ыҟан ҳалахь еиқәшьшьы.

Салам шәзынсыжьуеит ҳарҵаҩцәа дуқәа,
Шәҟәышра аԥхьа схырхәоит, шәааԥши.
Абҵаси анҵаси шәҳазныҟәеит имцымкәа,
Шәарҭ иҳашәҭеит адырра ахшыҩ.

Ԥштәы-хкыла еиламзи ҳабзазара,
Саҭамзааит убарҭқәа зегьы рзы,
Ас ауп ишыҟоу астудент ԥсҭазара,
Уи шаҟа исҭахызи ихынҳәыр…

Исзыԥшуп схәҷра ахьымҩаԥысыз ақыҭа,
Уахгьы-ҽынгьы сгәы иҭоу иразны.
Санаауаз абзиабара исырҭаз,
Сшьапқәа еихыргоит иласны.

Сара сеиԥш ирацәаҩуп аҵеицәа,
Уааӡамҭацәа нхыҵ-аахыҵ ицауа,
Саргьы саӡәыкны ақыҭахь сцоит, саҩсуам,
Аԥсҭазаара бзиахә ҿыц иахьиуа.

Акалам шьҭыхны исҳәоит ашәа,
Аҩызцәа, сыншәыдгылап сҵарӡа!
Быҷкәын даԥсахеит ҳәа сан илашәҳәап,
Исыду шәҿаԥхьа инасыгӡар.

1954.


АҬЫЖЬРАТӘ ХӘЫЛԤАЗЫ

Аҷах-сахҳәа аҵәцақәа еинаҳҟьоит,
Ҳахатәоуп аишәа еицрыхәхәа.
Абзиараз аҩызцәа ҳәа неибаҳҳәоит
Араҟа ҳаизан зегь уаха.

Иааит аамҭа, аҩызцәа! Уажәшьҭа ҳҽаҳшоит,
Бзиабарала ҳнапқәа еимых.
Аха ҳҩызара еиҳа ашьҭыхра ҳалшоит,
Ианылоит ҳастудентра аҭоурых.

Ҳалгараз ҳусураз ҳаҵәцақәа ишьҭаҳхып,
Нас ҳхаҭыԥан иааиуа аҿар рзы.
Наӡаӡаны, игәырӷьалааит, иҳараҳкып,
Итәо инеины ҳпартақәа рҿы.

Ҳарҵаҩцәа рзы, ҳауниверситетаз!..
Амарџьа днымхааит аӡәгьы,
Еилашуеит аҩынаҳа иҭеиҭәаз,
Шәҩах, ҳгәы иҭазарц зегьы.

Ҳаӡӷабцәа рҩызара зынӡа иаҳхашҭуам,
Урҭ рныҳәаҿа аажәып иҭыркәкәа.
Аҭалара зықәшәодашь сҩыза уашҭа,
Аҟамақәа ирыҵсны икахәхәа?!

Саида бысныҳәоит зегь рылымкаа,
Бымгәаан, сара убас исҭахыуп.
Еиқәаҵәами аҩы аиҳа быблақәа,
Аҩы еиқәаҵәа бныҳәаҿа иазкыуп.

Ажәеинраала аӡә даԥхьоит аԥсышәала,
Сергеи урысшәала имидоит убра.
Ашәа цәырган еинаҳҟьоит ҽышәала,
Ҩыџьа ықәгьежьааны икәашоит иԥыруа.

Ас акыр ҳаизахьан, аха уахаҵәҟьа,
Даҽакыуп ҳаидызгалаз ҳара.
Аҩы еиҳа иџьбароу ҳҩызара мцабызха,
Изалшом ҳшьа иалҵны ацара.

Аҷах-сах ҳәа ҳаҵәцақәа еинаҳҟьоит,
Ҳахатәоуп аишәа еицрыхәхәа.
Абзиараз аҩызцәа ҳәа неибаҳҳәоит,
Араҟа ҳаизан зегь уаха.

1954.


* * *
Рацәаххыроуп о, быбла ссирқәа,
Алаӷырӡ ирхылаз ихыхәхәа,
Сыԥсы ҿыркааит, сыгәхьаа мкыкәа,
Агәырҩа зсыбҭеи, сыӡӷаб, иҳәа?

Ҳаиԥырҵра аума алаӷырӡ зызкабҭәо,
Абас зыхьуа рацәаҩуп, ҳа ҳаӡәым.
Аԥсҭазаара бзиа бара ибызҭо,
Иагаҩы бԥылап баԥхьаҟа уаҵәы.

Бысхьымҵәуан бгәырҩақәа еихыжьны,
Са исыԥхьоит даҽа ԥаҩк, даҽа ԥшаҳәак.
Аха сгәы абраҟа иааныжьны
Сшыбԥырҵуа бдыруазааит, аҭыԥҳа.

1954.


* * *
Иахьак икыдҵәан илеиуеит ақәа,
Аԥенџьыр иасуеит апыҟҟа-пыҟҟаҳәа.
Ахыбқәа ирықәҳаит абыӷьқәа,
Анаатәгьы уа иқәуп ахәхәаҳәа.

Ҭагалан салԥшны ба бызбаӡом,
Са сааигәа быҟам, бгылам снаҩсшәа,
Бнаскьазгеижьҭеи ақәа ҳәа ихкәаӡом,
Амш бзиақәа бахьцоз ибгазшәа.

1954.


* * *
Сқыҭа ажәҩан гәы-казказра,
Иџьанаҭуп сара сзы.
Смуза арҿыхоит аблацқьара,
Сеиҵахашам аказы…

Амрагь шьыжь нхыҳәҳәеит,
Иахьа шоуроуп цәгьаӡа,
Сназԥшит ахәы иахыҳәҳәо,
Ҵла дуӡӡак иаҵәаӡа.

Ус сныҵалеит сышнеиуаз,
Ашәшьыра аҽырҭбаа икаиан,
Анаҩсан абнара аҽеиужь,
Иаҵәабӷьыла ихиан,

Ашьацра қашәшәон еинылан,
Схылԥа нкаршәны снатәеит,
Амахәқәа аԥша нарнылан,
Абыӷьқәа рашәабжь неилаҭәеит.

Иааԥсыртын скьаҿ ахаԥқәа,
Снылаиеит ҵаҟа ашьац.
Адгьыл иацшәаҳәон ашьац.
Абас еилаҵәо исымбаӡац.

Аџь ашьап сылаԥш азхамзи,
Сыԥшахьырсуа уа сышьҭан.
Сааигәа-сигәа зегь лашамзи,
Ахәыҷра ашҭа сара сҭан.

Сыжәла анысхт, цқьа еилгамызт,
Аҵла шьапҟәашра нбанла ианыз.
Уажә исгәалашәт, митәыкгьы ихарамызт,
Сшьапқәа хырҟьаҟьа «гәырҩа» змамыз,
Ҳәызба ԥынҵала аҭыхра санаҿыз.

1953-54.


АФЫМЦА ЛАШАРА

Арԥыск аҭелқәа рҵыхәа еидкыла,
Акәасқьа аварахь днаскьоит.
Акьыба ҳарак даҿагыла,
«Имаҳмызқәа» ашаьҟа инаиркуеит.

Аҭел пахәанцалеиқәа рхха данрыхо
Аршәаа иасуеит атрышә,
Быргкгьы арахь ихы дҩахоит,
Лаԥшы-хаакгьы уахь инаиршәт.

Араҟа даҿым аӡәы ихала,
Иҩыза имидоит, аҭелқәа шшәарӡа.
Уи ашьаҟа ақәцәахь дхалоит,
Ачашкақәа ирыҵидоит ҳаракӡа…

Адрҩауха мҩеи гәареи зегьы рҿыха,
Афымца лашарақәа нкаҷҷеит,
Арадиогьы абжьы-ҵар, иҿыхаа,
Атәала ақыҭа инахьӡеит…

Жәытә уанҭакгьы асофаҿ -
Аԥырӷ иҭаз, наҟ инкаԥсеит…
Аҭаацәа ирыгхар ҟалома, -
Шьежь игылома уаххьа рфома,
Зныкгьы исҳәашам «са сааԥсеит».

1954.


СҚЫҬАХЬ

Уа мшыбзиа, сқыҭа, уаԥхьа схырхәоит,
Уара уахь схынҳәуеит уажәшьҭа.
Удәқәа, ушҭақәа сара сдыргәырӷьоит,
Сырхыс еимыздоит еиҭа.

Аԥшаҳәа инҭарс ашьхақәа рҟынӡа,
Иубом сышьҭақәа ахьырным.
Са сыгәҭыхақәа уасҳәон иуцәымӡа,
Уда ҽа ԥсҭазаарак сҭахым.

Ушьха ҩыҵақәа рҿы ахьхьа-хьхьаҳәа,
Аӡыхьқәа ааиуеит иццакны…
Убаҳчақәа снарҭысит ашьшьыҳәа,
Схәыҷра ашьҭақәа сырхны.

Скьандо ацҳаҵәры сара снықәсит,
Ичрыхәӡа аԥсыӡқәа сырзыԥшуеит.
Ақә еилҟьашаа ҳаӡлагарагь здырит,
Аҵаҟа аӡы еилашуеит.

Ҽыуардынк шьҭахьла ашә илагылоуп,
Ааҵәақәа ақәырхуеит убра.
Уи Қаласа иоуп, ҳара даҳгәылоуп,
Шьыжьнаӡы даазаап лагара.

Аԥслышқәа кахәхәа сылаԥш нархыьсуеит,
Ажәҩан иадызбалт хараӡа.
Агәарабжьара, аԥша хәыҭ-хәыҭуеит,
Ма иаҳәозар уи маӡак?

Амырхәага умӡырха иҭыҵуан,
Ибарақьаҭу уа уҽаҩра…
Ҭынч сара сахьҽыжәло, сахьҽыжәҵуа,
Са сгәы иҭымҵәо сакҿаҩра.

Сахьцалакгьы, уара улаԥш схымзи,
Сымч-сылша сеигӡом аказын.
Усгәдӡало уҟазар, исҭахымзи
Усгәдсыҳәҳәалар зегьы рзын.

1954.


* * *
Ашьежьшәаԥшь нхәыҵҟьан ацԥхьқәа аршәуеит,
Ԥша-хаак ааиуеит амшын ихыхәхәала.
Ашьха наарақәа иркыдлан иашәуеит,
Еҵәак кәеицеиуеит, иҩашьом лакҭала.

Аӡыхьқәа шәаҳәоит рыбжьы еинаала,
Ԥҳәызбак днеиуеит аԥшаҳәа даныла.
Амхы инаҭгылоит гәырӷьа ашәала,
Арха аҿаҩа зегьы неидкыла.

Амш гылоит агәырӷьа анԥхала,
Архақәа дырҿыхоит, ахәқәа ирхыҵын…
Уа шьыжьбзиа, суԥылоит гәыҭкаала,
Амҩахь снаскьаго сара усыцын.

1955.


РУСҬАВЕЛИ ИПРОСПЕКТ АҾЫ

Афымца лашарақәа икәеи-кәеиуа,
Апроспект ианыҷҷалоит илашаӡа.
Ажәлар шыкьны арахь илеиуа
Рыбжьы ажәҩан ҵнаҟьоит уҳәап зынӡа.

Снеиуеит сҩызцәа срыланы ҳаицәажәо,
Исԥылоит издырқәоугьы рацәаҩны,
Алашара ацԥхьқәа ҳхаҿқәа ирықәшәо,
Иҳалаԥсоит ицәыҵаҷҷо иԥшӡаны.

–Хәлбзиа! – дычча-ччо аԥсуа ԥҳәызба,
Даасԥылеит сышнеиуаз деилыхха.
Саҟара сыцлеит араҟа данызба,
Лнапы аалымсхит исгәарԥха.

Дыдсырдырын сҩызцәа ҳаивагылан,
Абас ҳцоит ҳаицәажәо ҳнапқәа еихшьны.
Аҩызцәа ҳаурыжьуеит ԥхьаҟа, иааҭгылан,
Бзиа еибабо шьоук реиԥш ҳшьаны.

Уи лаԥхьа аинститут ашә амти,
Лгәы иадуп астуд-билеҭ иҟаԥшьӡа.
Сара салган сцоит сқыҭахь арантәи,
Лара уажәоуп лҽаназылк аҵара…

Ҳабла ихгылоит ҳақалақь Аҟәа,
Ишәҭышха аулицақәа чаԥаны.
Саԥхьа иаатуеит агаҿа сзызгәыкуа,
Ауаа рацәа ҳрылсуеит ҳаицны.

Сыстудентра хьааго саналҵуа,
Астудентра балалаоит бара…
Исҭахыуп аҩызцәа сырхамшҭуа,
Еснагь салазарц ргәбылра.

1955.


* * *
Са исгәалашәоит шәа шәҿы саннеилоз,
Сыхәда быҽхбыжьуан бгәырӷьаҵәа.
Усҟан бхәыҷын, са сқәыԥшын Леила,
Аԥсҭазаараҿ зегьы ҳзеиԥшын рацәа.

Бтыгә-тыгәуа бҟәардә хәыҷ са сахь баахан,
Бҟәыҟәӡа сааигәа бааины бнатәалон.
Мышкы сбымбар, бсышьҭалон сыгәхьааган,
Саргьы убас акәын сшыҟаз, сгәырҩалон.

Абар, бҭыԥҳахеит, аҭынчра сымхын,
Бҩызцәа брылоуп быхцәы шьқьыруа,
Иахьагьы сааигәа бааир са сзы инасыԥын,
Леила, схышәҭ хәыҷ мшызҳа изызҳауа.

1955.


* * *
Сентиабраз саргьы сҽеидыскылан,
Ашҭа сынҭыҵит, ашколахь схы хоуп.
Зынӡа сеиқәшәамзаргьы шәҟәыла-быӷьшәыла,
Сыҟам аказыҳәа сеиҵахо…

Аҵаҩцәа рышыкьыбжьы уаргылом,
Ргалстукқәа ԥыр-ԥыруеит иҟаԥшьӡа,
Аҵәҵәа иасуеит амардуан иаҿагыла,
Ахәыҷқәа еибарҩ инаҿалоит еилҟьаӡа…

Сныҩналеит уадак, кыр иԥхьакыуп,
Адрыуҳәа иҩсхаҵгылт зегь абра,
Сааит шәыклассахь ҵаҩыс акәым,
Ари ашколаҿ рҵаҩ ҿыцуп сара.

1955.


АМЗА

Иац акәын угәырӷьаҵәа,
Ҩадантә уанлашоз.
Иац акәын ҳа ҳааныжьны,
Ажәҩан уаназцоз.

Шәахәа разнышла усҟан,
Аӡмыжьқәа урҭаԥхон.
Ашьхарахь санныҟәоз,
Сымҩаҿы улашон.

Аҵәахаҳа еиԥш укнаҳан,
Узҩыдан, уеикәаԥхо,
Иахьа ублақәа зыччом,
Сыздырам изыхҟьо?

Уҵандаӡа, уцәышӡа,
Уҟазҵази абас?
Урызхәыцзар амшқәа, 
Гәырҩада иувсны ицаз?

1955.


АФЫРХАҴА ИБАҞА

Адгьыл ихәыҵҟьон амцабз,
Алҩа халон еилачы,
Уажәада ари зымбацыз,
Еилагылон ихә-ижьы.

Аӷьеҩ ҳәа адаул иасуан,
Игауан абыкь-быжьқәа,
Ахымца акәакь игҿасуан,
Ҳаибашьцәа неиуан ԥхьаҟа.

Аԥсны иааӡаз аԥсуа хаҵа,
Убра далан деилашы,
Иубомызт ажәҩан аҵа,
Атанкқәа шьҭан ишьаҿы.

Аҵеицәа ахақәиҭраз иангыла,
Аԥсуа хаҵа, икауҭәеит ушьа,
Ахьӡ учаԥеит аукраин дгьылаҿ
Уи ҳаргьы ҳахьчоит ихаҵа.

Уажә ахаҳә еилаҭәахра уалхны,
Аукраин дгьылаҿ угылоуп уӷәӷәаӡа,
Узбарц инеиуа рхылԥа рхыхны,
Инауеихырхәоит иразӡа.

1955.


АПОЕТ АИБАШЬҨЫ

Уҽԥхьоумкит «шәнеибац анырҳәа»,
Уабацәагь ирымамызт ашәара,
Каламлеи абџьарлеи уеибыҭан,
Уеиқәныхла унеиуан қәԥара.

Уажәақәа ргәы дрыхаҵон,
Уашьцәа инеиуаз еибашьра.
Урҭ аидара хьамҭа иаҵан,
Аха ахьаҵра рцәаҩамызт дара…

Уаӷа дыԥхоуҵеит, уажә дабаҟоу,
Уаргьы уашьҭалеит лассы убра,
Атанк уаҵаҟьцу, ма ԥҽыхак уацҟьоу,
Уи макьана иҳаздырам ҳара.

Аха ҳара иаадыруеит, иаҳхашҭуам,
Хьӡла-ԥшала аибашьраҿ ушҭахаз,
Ахаангьы иагхом уара уашәа,
Ашәа мцабзқәа иуҭынхаз.

Аҵеи игылаз ушәҟәы иавсуам,
Уара узымбацгьы ирҩашьом ухаҿы,
Ухаҵара, угә аԥхара, Леуарса,
Ушәҟәы иалзбааит, избеит уцәаҳәаҿы.

1955.


* * *
Бабаҟоу аԥҳәызба, бызбаӡом,
Сыблақәа ирхыу ицқьаӡа.
Ибаҭәоу ажәа сызҳәаӡом,
Ҿымҭкәа сгылоуп наскьаӡа.

1956.


САН ЛҞЫНТӘ АСАЛАМ ШӘҞӘЫ

«Шаҟа ихьаазгозеи сааигәа уахьыҟам,
Иҳасҩыз асабшаз, уаауеитҳәа ҳаԥшын.
Зны-зынла уаақәлалон, убрыгь уаҟәыҵит,
Усымбеижьҭеи иҵуазеи, аказын усҭахын.

Уаҳәшьа илыхьзеи, лан дылхашҭма,
Уажә ҳаазқәылаз, лхабарҳәа збаӡом.
Ҳаҩны еиҭаган иргазаргь шәыздырам,
Са сакәзаргьы, ожәшьҭа сымчқәа хәаӡом.

Ауҭра-сыҭра, иумдыруеи, нан, исгәалоу,
Сынтәа анхараҿ, даара ҳаиҵахоуп.
Исыцхраауада зугәахәо, аӡәгьы дҳамам,
Сааздгылалак мап сцәыркуеит, еилахоуп.

Абар, лаҵарамза ааины иаадгылт,
Ҳгәылацәа аҳаҳаира ҳәа рымхқәа ирҭоуп,
Ҳара аҟәынџьҵәҟьа хҟьаны иҳамам,
Ҳацә заҵә акәын, ҳгәылара иҵаҳәоуп.

Еснагь аӡә иҳәара, иашьапкра,
Аиаша иԥхасшьоит са саӡәны.
Ҵыԥх ҳазлоу агәылацәа смыцхраар,
Хьамӡӷыҵәҟьа згозаарын, ҵаны.

Шьоукгьы ҽԥныҳәа сырҭоит: – икаԥсеит бымчқәа
Бхәыҷқәа бырҟьалеит,закәзеи изшьҭақәоу?
Аҩны ибымазар, акәӡами, Сончка,
Амҿы-амца ирацәами иаҭахқәоу?»

Хи-ԥси ракәзаап, егьыҟам адунеиаҿ,
Изырымҳәозеи џьым, абыда шәанынха.
Урҭ ражәа ҵандақәа сдыргәамҵуеит,
Сгәаҵаӷара иасуеит, икәадоуп ашԥырхха.

Ҳауацәа ансықәшәо сахҭаркуеит,
Быҷкәын дызлоузеи ҳәа маҵурас?
Исҳәара сҿамшәо са сааҭгылоит,
Аҵыхәтәан ажәақәак нарасҳәоит анс арс.

Ҟәрышьқәак ануоуагьы, уан рыцҳа,
Ухы иузархәаӡом, ишахәҭоу.
Ҵыԥх иҭужьыз ушәҟәы азыҳәа,
Аԥара иурҭаз иҟоу, инҵәахьоу?

Шәшызбац шәыҟоуп, амамзаара шәзалҵуам,
Атыша иҭабгоушәа, иабацо абысҟак?
Арахь, ауаа рашәа шәеилаҳәанда,
Абас мацара ишәыԥсыхәзеи наҟ-наҟ?

Аиаша, фатәык жәтәык азыҳәа
Шәаласҵом сара агәырҩа,
Аха егьырахь, исҭахыу, исыгыу
Рацәами нан, сара.

Ацәгьа, абзиа, иҳамоу удыруеит,
Агәыла-азла, ауа-аҭынха?..
Умнеир ахьамуа ыҟами, нанхеит,
Аӡәы игсыжьыр сҭахым, шамаха.

Чарак ҟалацыԥхьаӡа, акакала,
Ҳхызақәа аашьҭхны изго,
Сасык дааир, иқәаҳҵаҵәҟьо ҳмоуа,
Ҳҟаларц ҳаҟоуп, иқәнагоу?

Амала шьҭа сҭынчуп, аиашаз,
Уаҳа чаракахь сцо убарым.
Жәаха Ҷыҷкараа рчараҿ,
Инарысҭеит исзааухәаз абарфын…»

Сгәы нкыдҳаит, лышәҟәы санаԥхьа,
Сгылоуп исыҵҟьан ицазшәа са сҽы.
Ашәымҭак азы сџьыба инҭасҵеит,
Сџьыба инҭасҵеит убраҟа еиқәырҽы.

Аԥенџьыр ашҟа сара снеиҭаҵит,
Ԥшак хьшәашәаӡа ианырит схы-сҿы.
Сгәы иҭоу ак аанмыжькәа, иахымга,
Изҩып нас, аҭактә шәҟәаҿы.

1956.


* * *
Са сҭынчын амшын иҭынчу сеиԥшны,
Сеилашра амшқәа цахьан иԥырны.
Амшын аԥша зҵоу еиԥшны бҭеиҭыԥшы,
Инҭалеит са сгәы ицәықәырԥаны.

Амҩан бысԥылар наҟ бынхьаҳәуеит,
Амцаԥшь ахҟьоит аҵәа ҟаԥшь бхы-бҿы.
Аӡә иахь бынхьаԥшыр сгәы наҟ инҭаҳауеит.
Абри зызҳәоузеи сҟәыбҷа хәҷы?!

Сара бшыстәымхо здыруеит аԥҳәызба,
Аха сбызгәдууп саԥхьа илашауа.
Са сеигәырӷьоит, бзиа бахьызбаз,
Наӡаӡа сахьыҟабҵаз сеилашуа.

1956.


АШҬА ҞАԤШЬ АҞНЫ

Снеиуеит ахаҳәқәа срықәлан,
Ҵаҟа иахьышьҭоу еиҿаԥшьы.
Акаҩ-акаҩ ҳәа инаҩуеит,
Акурантқәа рыбжьы.

Аҵых жәҩан гәы иҭагылоуп,
Иҭынчроуп уахьӡрҩлак.
Кремльтәи аеҵәа џьоуҳаруеит,
Сылаԥш иҵшәом алушәак.

Џьым исыхьыз сыздырам,
Исхеизгом сшьаҿақәа.
Сныҟәашәа аасыркьаҿит,
Иҵысуеит снапқәа.

Аԥша ҷыхь анасуа,
Уарӡыӡоит иаразнакы.
Уи иалыҩ слымҳа иҭасуеит,
Аҵәаа-быжьқәа жәпакы.

Пугачов ибзарбзанқәа рышьҭабжь,
Удыргыломзт абраҟа зны.
Волга иаваршә деиқәныхла,
Даауан Разин дҵысны.

Исаҳауеит Минин иажәа,
Избоит Пиотр ду ишьаҿа,
Европа ашҟа цәшәарада,
Ахышә аазыртыз иҭаҿҿа.

Жәибжьтәи ашықәс хьӡырҳәага,
Ҳара иаҳхашҭуам бзанҵы.
Агәгәаҳәа еилашы иандәықәлоз,
Ахақәиҭра агаразы.

Игылон октиабр Нева ахықәан,
Ингеиуан амцаԥшь аркуа.
Смольни ареволиуциа агәҭылса,
Усҟан инадгылт Москва.

Ажәлар рычҳара хыҵын,
Иандәықәлоз еибарҵысы,
Рымч-рылшара анԥыршәоз,
Ирылҟьа ақәа, асы.

Агәгәаҳәа ианхысуаз,
Ианасуаз асаркьал.
Ажәлар рҽазышәа,
Ианашьҭаз асамарҭал.

Уара уоуми ирымаз
Рымҩа ылзхыз идзырба,
Аурыс игәамчи игәыӷреи,
Еидызкыло сара с-Москва.

1956.


* * *
Убзиабаҩ дцеит ҳәа сарҳәеит иаха,
Сгәы ахьаақәа нажәлеит имцаха,

Сцәышхеит, исыгхеит, ишьадахеит снапқәа,
Нас, уи дыҟоума ҽышьапхыц ахьакуа?…

Схала саанхеит, схала схәцырц сҭахыуп,
Аԥшалас еилнажәжәауеит сара схахәы.

Сыхәмарра, сыччара иабаҟоу, иаба.
Хҭҟьарак иеиԥшны иабаца инкаба?

Сара исхароузеи, аҭыԥҳа ԥшӡа, исхар,
Сгәы аӷәра сзаҿамкит, ихабҵару исҳәар…

Бкалҭ аҟынӡа иҩ илеиуам быхцәы,
Ацәқәрԥеиԥш баԥхьа ишьҭыҵуам бгәшԥы.

Аха быблақәа срымоуп сытҟәаны,
Сҭынчра ргеит исмырбакәа иӡаны.

Аԥсабара ацәа ианалоу еиқәшьшьы,
Слымҳа акеҩҳәа иҭасуеит быбжьы,

Ба быбзиабара, сгәаҵа иҭашәаз,
Еиԥшуп абаа еилаҳаҿ ашәҭ изызҳаз.

Исҳәари, изури, агәаҟцәгьа сара,
Ахәра исныбҵаз зылшода арӷьара!

Ҩ-мцакы срыбжьахеит, исоуит аҽхьынҵа,
Са сгәы ҩбабтәит, сажьеит слахьынҵа.

1956.


ҼААНБЗИАЛА, ДАДРАА!
      (Ацикл)

1. ҬАГАЛАНТӘИ АМШҚӘА

Шәыга хкыла аҽеилаҳәа ҭагалан,
Агәашә иаалагылт агәы ҭбааӡа.
Аԥсаатәқәа рҽеибаркны хыхь ихиала,
Ҽаанынӡа ҳәа ицоит икәкәаӡа.

Ихьыхәоит абаҳчахь аҵла рымахә,
Ацхаршә еиԥш, икнаҳауп ажьамжәақәа.
Ахаԥыцқәа цәырга аҵыҵмыџь хазынахә,
Ичча-ччоит шьежь аӡаӡа ахьыкәкәа.

Хыхь еилаӡҩоит абӷьышлеи, аҩаци,
Аҳаскьын ҩежьқәа ихырҟьоит адәқәа.
Аҳәса, ахацәа аџьџьаҳәа инҭыҵит.
Дасу русқәа инарыдгылт иццакуа.

Игәзырҳагоуп урҭ ашәа ирхыҩуа,
Зехьынџьарантә игоит аҿыҭ-бжьқәа,
Амахә ирылҵәраа амҵәышә илеиуа,
Аклаҭ инахаҩны ицоит шьҭахьҟа.

Аҵлақәа рышҟа еихоит иҭрысны,
Аԥҳә нымҩақәа рӡарақәа еиҩҵәа.
Рдәынак нҭалоит ашәчра ааныжьны,
Улаԥш хыркуеит абӷыӡар, нас аҵәа.

Арыԥхьқәа араҵлақәа ирылоуп,
Акырцх еиԥш, икаԥсоит акакан.
Ахәырмақәа ашәыр ирҿаҳаз блахкыгоуп,
Аандақәа хырҩоит, илаҟәӡан.

Ауарҳал ақәыршә еибыҭа зегь рыла,
Ҭагалан еихбаала, илашаӡа,
Иахьа ҳашҭа иҭалоит гәыразыла.
Еидара-ԥсараха ихьанҭаӡа.

2. Аҩы аҴхра

Амахә рҽаларакт аҵарақәа,
Иԥхьарылоит акәтқәа.
Аҽаршәит аҟаб аракәа,
Ашәшьыра рхалеит ахәқәа.

Ахәылԥ лашарак налашәоит,
Ҭынчра амам аҩцара.
Ахыб ақәахь алҩа налшәшәоит,
Илахҿыхуп ахәшҭаара.

Еихатыруа уа рӡарақәа,
Арԥарцәа еилаҩҩы,
Аиаҳәақәа, ачанақәа,
Ирыҵырхуеит аҩы.

Аӡәгьы ауалыр дадгылан,
Ириашоит аматра,
Ԥҳалла аҩы хагалан,
Даҿуп аҭаҭәара.

Шьоук аџьықәреи аӡа ҽҳәарҵәиуа,
Аӡра иаҿуп итәаны.
Ԥҳәыс аԥшәымакгьы дыкҿагьежьуа,
Амаҵ луеит уа дԥырны.

Акакан ԥыҽҽы инықәылҵеит,
Иааргеит аҵәа-рҩа.
Амаҷаргьы цәырылгеит,
Аччаҳәа еилашуа.

Итәаз ишьҭырхит аҿақәа,
Реиҳабы инеизыԥшит.
Иҭәын уи аҩыжәга иагымкәа,
Аччаԥшь неиҿаххит.

–Шәгәырӷьара иацлааит, гәырӷьара,
Хәшьра ақәмыз шәлакҭа!
Маҷаршәа ишуаз шәыԥсҭазаара,
Илашааит шәыҩнаҭа!


3. АШЬХАҚӘА ЛАШЕИТ

Ашьхақәа лашеит,
Иҿыхеит аԥсҭа.
Амрагьы ахҿеиԥш,
Аԥҭақәа еимыртта,
Ихалоит игьежьӡа
Ажәҩан аҽахьыгӡа.

Иаҳхибаҳәа ицоит,
Аԥҭақәа ԥырны.
Ашьахь ихәноит,
Хәыц-хәыц еимданы,
Мрала ихьӡыркны,
Сахьала ихыркны.

Аҳәырҭақәа хнаҩеит,
Иҟәашӡа асы.
Акыр иаанаҩеит,
Аԥша-ҷыхь ансы,
Арахә ҭыҵит еицны,
Инеиуеит ахәаны.

Аҭәҟәақәа еицрыхәхәа,
Иубоит унаԥшны,
Аԥҳәгьы иахьа-уаха,
Еиқәырҵоит иласны,
Изхьымӡаз еизганы,
Ишьҭоуп амхаҟны.

Рурдынқәа еиҵахом,
Инрыжьуеит амхқәа.
Хлаԥшрада инхом,
Урҭ рыцәқәа, рыҽқәа.
Ицоит еишьҭагыл,
Амҩақәа аанкыл.


4.АБЕИАРА АЦӘЫРАҚӘҴА

Ҽаҩраҭагалан ҽыжәлан,
Машьынала ҽыуардынла,
Идәықәлеит иццакны.
Уахыла ма ҽынла,
Абазарахь еишьҭагыла,
Инеиуеит иццакны.

Амҩа нахьхьынӡа,
Аҭыԥқәа рзымха,
Игылоуп иҭырҭәаа,
Еихьымӡа-еиԥымӡа,
Аур-ур рымшха,
Еизыҵәоит ауаа.

Ркалаҭқәа ирыҵақь,
Ирыма акаҵкәрқәа,
Иҭалеит дара.
Ашәырқәа уҳәа иҵегь –
Ирацәоуп убла хызкуа,
Ибеиоуп аура.

Атама уаркалеиуа
Ирҭиуеит ицәырган,
Анахь аханӡа,
Ацхажь ԥхеи-ԥхеиуа,
Иқәууп иҩылган,
Агьама хааӡа.

Унаԥшишь, иубома,
Харантәгьы иудыруеит,
Аԥсуа ӡынҵәақәа,
Ҵабалтәык деиҵахома, -
Иакалҭ иҭихуеит
Иҩежьӡа аҳақәа.

Иааҩуеит харантәи:
–Ҷандаратәи маҷаруп,
Иауеи агьама жәбар?..
Ҩык иҭиуеит аратәык,
Дгьам-гьамуа уаҩԥшьуп,
Сара саԥхьа абар!

–Изҭахыда азараҟьа? –
Дыҳәҳәоит ибжьы ихацал, 
Сганахьшәа аӡәы.
Лаҳарҩоуп – абнаҟа,
Дааиуеит аӡә даҵал,
Каҵкәрла ахарҵәы.

Акәац ашша адшәыл,
Еиҿыҟьҟьа икнаҳауп,
Иасны идырҽхәауеит,
–Игәаҭ, унадгыл, - 
Џьымшьуп, раҳаноуп,
Рыфҩы хаа уаҳауеит.

Ари ауаа рмал ауп,
Иҳалалуп, ибарақьаҭуп,
Иаадрыхит џьа ба.
Ари ала рус уаҭоуп.
Урҭ ирԥхықәуу, ирыду,
Убоит лабҿаба!


5. АИНИАРА

Иҽыхәа днасын апҟараҳәа,
Адәеиужь дахысит, дԥыруеит.
Ишьклхысуашәа аҟәҟәаҳәа,
Аҽеимаа амца аҿыддуеит.

Иԥыруеит ихҭарԥа шкәакәа,
Иӡара ҭкәыцәаа деилаҳәоуп.
Даагылом, дцоит уи дымԥшӡакәа,
Аҵар ихаԥыруа ишәаҳәоит!

Дыбригадируп аколнхараҿ,
Аҽқәа ахьазыҟарҵо дцоит,
Имҩан дыҟоуп игәаԥхара,
Ларгьы имҩатәны дибоит…

Аанда днадыххылт аплантациа,
Ганха еиҭаԥоит иҽы.
Наҟтәирахь дыглоуп уа Назиа,
Еихаччоит лхыҿлҿы.

Аԥсшәа шиҳәарыз ихашҭит,
Ихылԥа аҵыс ҭаҳәуеит.
Аанда ԥхьаҟа дамшьҭит,
Ларгьы длымбошәа дизыԥшуеит…

Уи лсахьа абас иҭызхда,
Изԥшаада абас аԥштәы?
Лыџьымшьқәа ртәы зҳәарыда,
Дызусҭада уи згәы арҭәы?..

Лыбла ахәцқәарҿ ача аҽаҵәахп,
Лгәы хьшәашәар ицап иара.
Арԥыс ба бгәы аҵахь,
Дыбмышьҭын нас уи, хара.

Иԥаҵа днаха-аахан ҭаҳмадак,
Урҭ днарыхәаԥшуит абра.
–Аԥсшәагьы узымҳәеит иаразнак,
Убла хылкмашь уи уара?

Ассир, абри аҩыза збахьада,
Улышьҭахыуп ҳа ҳҭыԥҳа…
–Уҷкәынра ухашҭма, ақабада? –
Уи дааҵәылихит ҽаӡә насҭха.

Илыршәит уи мандаринак,
Днаҵахх икит иаразнакы.
Ччаԥшькгьы илҭеит инагәылак,
Арԥыс фырхаҵа ибаратәы.

«Чоу!» - ҳәа днаҵҟьеит имбаӡошәа,
Акәиц ҭалыршәит иара игәы.
Дцон уи днымҵарс дигозшәа, -
О, инасыԥ, иразҟы!

1958.


АН ЛГӘЫРҨА

Алҩаҵә халоит аԥацха иахызаз,
Амҿаӡақәа аҷҷа ишәаҳәоит.
Лылаԥш кыдхалауеит ан агәыраз,
Лылабжыш лӡамҩа инаҿаҳәуеит.

Ҩыџьа лыҷкәынцәа дрыкәшо, дрызӡатәуп,
Мҩа харакахь инаскьалгон зны.
Урҭ амш хьанҭақәа бзанҵы илхашҭуам,
Лыблақәа ирыххалеит ихәашьны.

Рыбаҩқәа амадоуп хара тәылак,
Рҳаҭгәын ашьац иаҵәа ихнаҟьоит.
Аха ҭагалан аҿа-маҿа еидкыла,
Иныԥхьак дара рзы илҵәахуеит.

Хәылԥазыла абаҳча дынҭысуеит,
Архахь, лбааҟа еиужьуп амхқәа.
Аанда ахьылаҟәыз инахалԥсоит,
Амҩан илымԥыхьашәаз махәқәак.

Лца хәҷы хьынаа игылоуп ауҭраҿ,
Аамҭала иҟаиҵаз лыҷкәын аиҵбы.
Ауасхырқәа кәадахеит ахыбрагь,
Лашҭа иагуп иахьа анапы.

Лыцәа ҭынычм уи аԥҳәыс уахыла,
Лассы-лассы днаҳәы-ааҳәуеит, ишауам.
Аҩны аҿҿа налгоит хьаа-шьҭыбжьыла,
Зынгьы аиарҭа днықәтәоит лгәы ԥшаауа.

Лылацәа неиқәылԥсар:
«Уа, нан, нан» ҳәа,
Ҿыҭбжьык аҵх иналыҩуеит маӡа.
Адәахьы дындәылҵыр ан еиҭамҳәа,
Уаҩ дылбом, ашҭа ҭацәуп иккаӡа.

Алҩаҵә халоит аԥацха иахызаз,
Амҿаӡақәа аҷҷа ишәаҳәоит.
Лылаԥш кыдхалауеит ан агәыраз,
Лылабжыш лӡамҩа инаҿаҳәуеит.

1956.


* * *
Аҭынчра сыцәзырӡыз быбла ссирқәа
Алаӷырӡ ирхылаз ихыхәхәа,
Сыблы исхысуеит, сгәырҩаҳәа мкыкәа,
Сыԥсы ҿыркааит, бара, аҭыԥҳа.

Ҳаиԥырҵра аума алаӷырӡ зызкабҭәо,
Ус зыхьқәо рацәоуп, ҳа ҳаӡәым,
Аԥсҭазаара бзиа бара ибызҭо,
Иагаҩы бԥылап сыхаара уаҵәы.

Бысхьымҵәуан, бгәырҩақәа еихыжьны,
Мҩа харак сшықәлоз баҳахьан.
Аха сгәы абраҟа иазныжьны,
Сшыбԥырҵуа бдыруазааит иахьа.

1956.


МИРАНДА ЛАХЬ

О, Миранда, сгәы бынҭаршәны,
Ашьац иаҵәараҿ иккаӡа,
Суапа снықәтәеит уа инкаршәны,
Аеҵә срыҵаԥшуа иӷӷаӡа.

Амзаҿа еиԥшуп жәҩан икыду,
Быџьымшь шанақәа кахәхәа,
Быбла маахырқәа са сыззыгәкыу,
Аҵх иналызбааит уаха.

Аншьан бӡамҩа икыдиаалоу,
Бхаҿы арԥшӡоит иаԥшнуп.
Сылаԥш иҵшәом сыԥсы алоуп,
Гәҟаҵага дыргоуп, ихәшәуп.

Бқьышәқәа гәилуп, быбла ԥыџьқәа,
Ҟаман сгәы иалоуп иҵарӡа.
Сыԥхыӡ иалоу, ба сбызхәыцуа,
Уажә саҵатәоуп ажәҩан-ҵәца.

Закә разҟызеи исымаз усҟан,
Ҳа ҳанеиқәшәалоз есымша,
Бнапы ҟәымшәышәқәа са ианыскыу,
Акгьы бҳәомызт, сынцәахша.

Быҩны здыруан, снеиуан уаҟа,
О, бгәырӷьо бысԥылон бразӡа,
Иԥрит урҭ амшқәа, ех, иабаҟоу,
Ԥсаатәушәа ицеит икәкәаӡа…

Са сгәырҩоит, алаӷырӡ касҭәоит,
Сааигәа быҟам, сгәацаԥха!
Ажәеинраала ибзыскыз акәӡоуп,
Бара ибымҭан исзынха.

1955-56.


БЫСЗЫԤШЫЗ

Са саԥсыуоуп, са салмасуп,
Сара сақәтәоуп саб иҽыз,
Апҟаҩҳәа снеиуеит, с а сымҩасҩым,
Уаҟа агәашәаҿ бысзыԥшыз.

Ба баӡәыкны са бысзишеит,
Мра цаҳәцаҳәны бысзыԥха.
Бҟаитан-ӡара саршанхалеит,
Сбырфын бырса, сгәацаԥха.

Амца рхыми быбла еиқәара
Сара сыхрхуеит урҭ маӡа.
Ба бчамгәырбжьы, башәа хаара,
Сгәы инҭалоит иԥхаӡа.

Абаҩҷыда бара ибылоуп,
Быҩны-бгәара еилыргоуп.
Асас днеир, ба баԥшыәмоуп,
Арԥар рышьҭа шәгәашә иҭгоуп…

Сахь банааиуа, бгәырӷьа-гәырӷьо,
Са исыздыруам сахьцара.
Сызмырҭынчуа, схы-сгәы иҭыхо,
Иуадаҩуп аҳәара.

Ас ианбанӡа сымацара,
Аԥҳәызба бзиа, агәкы?
Исыҭ наӡаӡа, сылашара,
Иҟәмшәышәу ба бнапы.

Са саԥсыуоуп, са салмасуп,
Сара сақәтәоуп саб иҽыз,
Апҟаҩҳәа снеиуеит, са сымҩасҩым,
Уаҟа агәашәаҿ бысзыԥшыз.

1956.


* * *
Сызҿыгәҳәаауаз быхьӡ гәымбылџьбарала,
Сажәа иалхны инкарыжьит,
Ажәҩа  здыркәкәызеи сажәеинраала,
Агәы ҿыӷьуа изынрыжьи?

Иансгәаламшәо мышкгьы мцацт исԥырҵны,
Уи сдоуҳа иузаҟәыҭхом.
Игәырҩадам са сымшқәа ирылхны,
Наҟа акажьра аӡәгьы илшом.

1956.


АШЬЕЖЬ-ШАРАЗ

Ашәаԥшь уаркалеиуа ацԥхьқәа аршәуеит,
Ԥша-хаак ааиуеит амшын ихыхәхәала,
Ашьа наара икыдланы иашәуеит,
Еҵәак кәеицеиуеит, иҩашьом лакҭала.

Аԥсаатә шәаҳәауеит рыбжьы еинаала,
Ԥҳәызбак днеиуеит амҩа даныла!
Амхы инҭагылоит гәырӷьа ашәала,
Арха, аҿаҩа зегь неидкыла.

Амш цәырҵит агәырӷьара анԥхала,
Амҩа ианылоит ахәқәа ирхыҵын…
Уа шьыжьбзиа, суԥылеит лыԥхала,
Амҩахь снаскьаго сара усыцын.

1956.


БЫБЛА СҬАԤШУА…

Уи аҽны аныҳәахь бара банымнеи,
Сгәы ҵааршәха аҩныҟа са схынҳәит.
Усҟан ҳаиқәшәар шаҟа исҭахызеи,
Уи нахыс сымшқәагьы усҟан еикәаҳәит.

Краамҭа сгәынқьуа сыҵан усҟан аккара,
Сыбжьы ахәы ирҭан.
Ҽазнык бызбанда сыԥсыҩҭкаара,
Ҽазнык  сҭаԥшында ба блакҭа.

Быхьӡ сымҳәози еснагь гәҭыӷьӷьала,
Ба бҟәыбҷара, бсахьа зымҩакын.
Агаҟа сылбааит, ашьхахь санхала,
Бышьҭа аҵәы нхыршәло са схын.

Ҳаиқәшәара ашәымҭакгьы ахымҵит,
Саргьы иахьатәиим, аамҭа сашәахьеит.
Иахьа, уаҵәы шысҳәоз наҟ сызхымҵит,
Сышгәыӷуаз ари аԥаҩ сазынхеит.

Бабаҟоу, блакҭа-ԥшӡа зҭынхада,
Бабаҟоу, иарбан ҵкару бызҵәахуа?..
Знызаҵәык адамхаргьы, са бызбанда,
Сышԥсуа здыруазаргьы быбла сҭаԥшуа.

1956.

* * *
Япомню чудное мгновение…
Ал. Пушкин.

Саԥхьа дниаҟьеит лаԥшҵашәаран,
Шацәа-цырҟьоушәа сналхьаԥшит.
Ихьыухьыууа иснырит цәалашәарак,
Лсахьа мҩашьахә сгәы инҭашит.

Ԥҳәызба шьахәуп, аблахкыга,
Разын даҷшәа лӡара еихаԥсоуп.
Лхаҿы ианаалоит амра-шәыга,
Лгәышԥы шәырҭаҭоуп, лыхәда ҵәцоуп…

Лыгәчамахқәа аԥша рындоушәа,
Лыҵкы ҟаԥшь иалԥхо иҵысҵысуан.
Лыбла гәыҭбаақәа ԥыроушәа,
Сылаԥш рыхьӡомызт, сшынхауан…

Ус лсызхәыцуа хә-наарак снаҿысит,
Сыҩнытә гәҭыхақәа нсыжьт ишеибакәыз.
Бзиабарак иахәыз игәырҩа цәырҵит,
Ахьхьаҳәа исԥылоит ага ихтыз.

Хыхьӡа сааҭгылеит уажә избазшәа,
Сымҩа аанкылоуп, сызцаӡом,
Аӡә дысԥылар, исеиҳәоит аԥсшәа.
Сҿабба сынивсуеит, акгьы саҳаӡом…

Арԥыск илаԥш лықәшәан, изылҟәыгом,
Лафкгьы лара лахь инаиршәт.
Хыбааракгьы зны лбаҳча иҭыхон,
Амца зхылҟьоз ашәҭыц наҟ ихыршәҭ.

Бықәакгьы иасны ацәгьа дыршуеит,
Абзиабара ҿарҳәарц урҭ еихоит.
Уи иацәыргарц шьоукы рҽыршәоит,
Шәалҟьамроушәа насыԥк џьара иԥхоит.

1956.


* * *
Сшанханы адәы сықәызҵаз уара уоуп,
Нас изурызеи шьҭа сара?
Исыгәо ԥхьаҟа сназго ухԥшоуп,
Нас изурызеи шьҭа сара?

Агәырӷьара сызҭаз укҿаҩроуп,
Нас изурызеи шьҭа сара?
Агәырҩа исымоугьы уа иуцырҟьоуп,
Нас изурызеи шьҭа сара.

Гәаӷи шьыцреи уа уоуп изырҿиаз,
Нас изурызеи шьҭа сара?
Убарҭқәа са исумҭар лахьынҵас,
Сеиқәхарымзашь нас сара?

1956.


АКАПИТАН ИСААҬ

I
Аҭабиа цәаакыраҿ мцхәы иҭынчроуп,
Арота азыԥшуп априказ.
Ажәылара ожәшьҭа иҭыҵроуп,
Минуҭқәак роуп абар, ирзынхаз!

Аҿҿаҳәа рабџьарқәа ирҩахоит,
Ргәы  цкапуа итәами асолдаҭ.
Акапитан урҭ мҩақәиҵоит, драбжьоит,
Уажәы-уажәы днахәаԥшуеит исааҭ.

Уи ахыцқәа, аиааира амшқәа
Аҷҷаҳәа аԥхьаӡара иаҿуп.
Аха имшқәа, хара имгакәа,
Ишҿахырҵәо издыруам, ҭынч дыԥшуп.

Ашәаԥшь гылоит аԥсҭҳәа еимыцҟьаа,
Ажәҩан икыдлоит, уи наҟ иахца.
«Шәнеибац» шәа, уи ибжьы анхәыҵҟьа,
Асолдаҭ рлымҳа ианҭаҩ ибжь-ҿаца,

Ашыҩҳәа аԥсақәа неилагылоит,
Ицырцыруа аҭабиа иҭҟьан,
Иаргьы диас раԥхьа днагылоит,
Агәымшәа фырхаҵа, акапитан…

II
Дук мырҵыкәа аибашьаҩ гәеицамк,
Дкаҳаит, ахызаҵә игәы иҭашәан.
Дкаҳаит, уи адгьылаҿ иҽеиҵых,
Дуазыруа, дгәаҟуа убра дышьҭан.

Шьыҵәрак аҳаскьын иаҵәа ныҵжәан,
Ихәра иаҿеигәоит, иааигәоуп иԥсра…
Иҩызцәа еиҵахомызт, иԥышәан, - 
Ихыҵны инеиуан еибашьра.

Рышьҭыбжь гәакьа ицәеижьт ианыруан,
Икьаҿ иалашәын илҵуаз ашьа,
Иааигәа-сигәа иҟоуп издыруам,
Иан гәакьа дидтәалам, ма иаҳәшьа.

Аӡәгьы димбакәа иԥсы неихыҵит,
Дыхьшәашәеит, еицакит ихы-иҿы.
Аха иаанымгылеит, имҩахымҵит, -
Аҷҷа ахгон асааҭ инапаҿы…

III
Ан днадтәалоит лаԥхьа инықәҵан,
Имаҭәақәа харантә илзааргаз,
Илурызиз рыцҳа, гәҟажаган,
Уи ауп лыҷкәын имҭан илзынхаз.

Иҵәахы илымаз ипатреҭ цәырга,
Зны-зынла днагәӡуеит, лнапы нахьшьы.
Лыкәа иҭаԥсоит лылабжышқәа,
Гәырҩа лымҵәом, хәлбыҽха ма шьыжьы.

Ордени медали еиварԥшьыхаа,
Ӷьазӷьазуеит икитель иаркыуп.
Уи исааҭгьы ахьықәыз, ишьҭхысаа,
Мшаҽнеиԥшҵәҟьа аусура иаҿуп.

Аҽԥыхәшә дацгыл джәылон аӷьараҳәа,
Аибашьаҩ, уи асааҭ знапы иахаз,
Знык игамыха, иаԥхьаӡоит аҷҷаҳәа,
Аҭынчра-амшқәа ижәлар ирзынхаз.

1956-57.


СҴАРАИУРА – ИСҬОУП САСАРҬАНЫ

Ашәҟәы саԥхьон
Нас, инықәҵа насҭха,
Арадио икыдыз аԥхьа,
Снатәеит хәылбыҽха.

Ажәабжь ҿыцқәа
Аҭел-па рҽанҵа,
Ибжьамха, рыҽмырӡкәа,
Иааиуеит иласӡа.

Ҳаԥсадгьыл гәырҩа амам,
Ицәажәоит Москва,
Иақәныҳәоит ҳразҟымҩа,
Ажәа ҟәышқәа ҳазкуа.

Рыбжьы аанҿасуам,
Харков, Ленинград,
Ҳазыӡырҩуеит, иҳавсуам,
Иҳацәажәоит ҳгәаҭ…

Ҭынч са сазыӡырҩит,
Жәабыжь рацәа,
Иаша сгәы арҿыцит,
Сгылт сгәырӷьаҵәа, -

Аҵара ахьысҵоз. – 
Аҩызцәа ахьсырҳаз,
Сара сымгәырӷьоз
Ашьҭабжь ансаҳа.

Сҩызак дцәажәоит
Ибжьы ҿацаӡа,
Аҩызара зражәуа
Мчы ыҟазаарым зынӡа.

Усҟантәи аамҭа ссирқәа,
Исгәалашәоит уажә сахьтәаз,
Нас уи сҽамҭаӡакуәа
Сызтәоума ҭынч абас.

Уахи-ҽни ҳа ҳаицымзи
Зразҟы-мҩа лашоу.
Ҳаидызкылоз рацәамзи,
Ахьтәы-шәахәа зхьаршоу…

Иахьа акырӡа сышәҟәыгоуп,
Сгәы аҳәоит шәбара.
Сара Аԥсынтәыла сыҟоуп,
Анҭыҵ – шәара.

Аха гәыла сшәыцуп,
Есымшааирагь сара,
Ҳаиҩызара шьҭыхуп,
Мап, иақәым хәашьра.

Ҳҿара мырҩашьо иҭызго,
Суада шәыҩнысит ирԥха,
Акызаҵәык игәнызго –
Са сахьшәылам уаха.

1956.


ЛАКОБА ИПАТРЕҬ
АԤХЬА АХӘЫЦРАҚӘА

Маҷк сшухьӡазгьы, сара усымбацызт,
Зныкгьы исмаҳацызт убыжь-ҿацаӡа.
Аха ухьӡ схашҭуамызт, сгәыӷра иацыз,
Акырынтә сазхәыцхьан улахьынҵа.

Промитеи ибжьы анықәыҩҩ Урыстәыла,
Уара улаԥш азурхеит Аԥсынра.
Бзыԥ ахықәаҿ «Кьаразаа» еидкыла,
Ажәлар ԥхьаҟа иноугон қәԥара.

Аҩызцәа дауаԥшьқәа уа иувагылан,
Ҳаԥсадгьыл амаҵ жәуан шәымч неилаҵа.
Аҿаргьы рызҳауан, еиҵагылан,
Раз аман Аԥсны, ишәаҳәон аԥхьарца.

Абрыскьыл уиҩызан Аԥсны азыҳәа,
Абрыскьыл иеиԥшгьы умчқәа дмырхеит…
Узҭахыз алаӷырӡ карҭәон аҳәҳәыҳәа,
Узцәымӷыз рԥаҵа иалаччо инатәеит.

Уи аԥсцәаҳа, уҭоубыҭ даҵагыла, Дыԥхамшьакәан астанциа аҟынӡагьы днеит. Убаҩқәа иҿыҵакны, аџьар дрылагылан,
Арахь, игәы уалсызшәа ауаа идирбеит.

Иҳәҳәон зыхцәы ақәԥса иааиуаз адәыӷба,
Ашьамыхы наҵаҟәылан, амҩан иаанҿаст.
Хьанҭара дук нықәҳаит уашьцәа рыбӷа,
Ԥшакгьы хьшәашәаӡа рыбжьара инаст.

«Убзианы урзааит», ужәлар рхы рыкәаҽ,
Ас иуԥылахьазма ашәы рхьыхәхәа?
Ашәаԥыџьаԥ џьабоит амшын ахықәаҿ,
Рнапқәа ргәыҵаԥса игылоуп игәынқьуа.

Уԥсыжраҿ, аџьар ргәаԥжәара зшәодаз,
Аԥсны ӡыӡон, иҵәыуан еимаҭәа…
Ашьҭахь уԥсыбаҩ ыҵырхт, изыцәшәодаз?
Унышәынҭра иахьыршьит ауанҭа.

Ухьӡ иацәдыршәон, аиашахь зымҩа нагаз,
Длаԥшықәҵа ишьҭалон, уӡбахә зыҿшәоз.
Ухьӡ ҳадкылан иҳақәшәиз, иҳазгагаз,
Уажә иҽиҵәахуеит, закәузеи дзыршәаз?

Изааӡари, зыԥсы ҭазгьы аԥсцәа ыҟан,
Ибыруа аԥша ахьаслакгьы ицоз.
Изҳаӷрагылаз, ихьамԥшуаз зыҩныҟа,
Зыхәшҭаара-мца еихәлызхуаз, иакәым ҟазҵоз…

Упатреҭ ҳара иҳамбацызт уажәада,
Ҳгәи ҳалаӷырӡи еилаҵәо ҳазԥшуеит.
Уара узусҭаз иҳадгылоу аҭаҳмада,
Илахь ианысхыз ихьаақәа, ирҳәауеит.

Ажәлар рыбзиабара ушьҭнахит ираҳаҭны,
Ашәҭқәа ҿыхоит унышәынҭра агәаҿы.
Аԥсадгьыл ахақәиҭра уасалдаҭны,
Еснагь уҵәахызаауеит ҳа ҳгәаҿы.

1956-57.


* * *
Ашәҭқәа адыргьыл иҭахәаҽуеит,
Рыԥшшәахәы рхылҟьа еивагылоуп.
Аӡыцәыкәбарқәа рхы иақәԥыҽҽуеит,
Шьыҵәра-шьыҵәра урҭ еидкылоуп.

Изҿырхыз амахәқәа иреиԥхыӡеит,
Аҟармаҵыс бжьы рхыҩҩуам ашараз.
Рыфҩы хаа аҳауа иналаӡуеит,
Аԥенџьыраҿ ихәыҭ-хәыҭуеит аԥшалас.

1956.


* * *
Лхала дансԥыло сгәырӷьоит, шәсазымҵаан,
Шьоукы дрыцзар – сылахь еиқәуп, -
Илыцу лҩызцәа срыҳәоит, саҭарымҵааит,
Ҳамацара ҳаиқәшәаларц сҭахыуп…

Уажә саԥхьа дгылоуп, аха иласҳәахуеи
Ала дынҭаскыр дынхьаҳәуеит ԥсааҵас,
Илықәшәазеи, лыблақәа сцәылҵәахуеит,
Лгәы ԥшқа згар зәа дацәшәоушәа имҵарс?...

1956.

* * *
Сыхәмарра,с ыччара – иабаҟоу, иаба,
Хҭҟьарак еиԥшны иабацеи инкаба?
Сара исхароузеи аҭыԥҳа ԥшӡа, исхар,
Сгәы аӷәра сзаҿамкит, изабҵару исҳәар?

Бкалҭ аҟынӡа иҩ илеиуам быхцәы,
Цәқәырԥоушәа баԥхьа ишьҭыҵуам бгәышԥы,
Аха быблақәа срымоуп сыҭҟәаны,
Сҭынчра ргеит исмырбакәа иӡаны.

Сашҭа ацәа ианалоу еиқәышьшьы,
Слымҳа акеиҩҳәа иҭасуан быбжьы.
О, быбзиабара сгәаҵа иҭашәаз,
Еиԥшуп абаа хыжәжәараҿ ашәҭ изызҳаз.

Ҩ-мцакы срыбжьахеит, иаба сахьцара,
Са сгәы ҩбабтәит, сажьеит слахьынҵа.
Исҳәари, изури, агәаҟцәгьа сара,
Ахәра исныбҵаз зылшода арӷьара?

1956.


ҴХЫБЖЬОНК ЗНЫ…

Ҵхыбжьонк, аҵх гиуа ашә илагылан,
Саб ихьӡ ҳәаны ҿиҭит аӡәы.
Ҳаргьы ҳҿыхеит шәарак ҳабла ихыла,
Абаӷьааҳәа ашә дынхыҵуан харԥзаҵәы,

Инагылт оума ҟазҵаз аӡә еиԥш иқәшан,
Ишьҭахь инапқәа ҿарҳәеит иаразнакы.
Аҿҿаҳәа уа ртапанчақәа хыршан,
Ицырцыруа иныҵаркит игәы…

–Шәҟәышыз дадраа! Ишәасҳәауеи уаҳа? –
Иҽеилаҳәауа даацәажәеит уа саб.
Аӡә днаиҵаҟьеит дахьгылаз деимаҳа,
Уи дахьҳабжьоз игәамԥхазар ҟалап.

Ҳаибархьу-суит убраҟа, иаҳзымчҳазт,
–Шәзырҵәыуозеи, дад, дшәыкәхшоуп! – иҳәеит –
Са сзыцәшәо ус сымам, егьсымамызт,
Шәымшәеит, ара залымдарак ҟалеит…

Ургеит, аха уажәақәа ҳхашҭуамызт,
Рышьҭа наган, ҳгәаҵа иҭганы.
Ухынҳәуеит ҳәа ҳаҟан, агәыӷра ҳарӡуамызт,
Ес-аашар ҳнатәон амҩа ҳазԥшны.

Нахьхьи, архәараҿы аӡәы даавшәар,
Аԥхьа иԥыло ҳәа, ҳаивасны ҳцауан,
Уара шуакәм анаабалак, иҳақәшәан,
Ҳмида-гәидаха аҩныҟа ҳхынҳәуан…

Ухы нықәҵа иумоуит аҩны аԥсыха,
Уа узы итәымхеит иузгәакьаз анышә,
Ушьҭа схылоит, сагоит уи исыха,
Узбом, иарбан тышоу узҭадыршә?

Жәытәи-ҿатәи амбатә ухыугеит,
Адәы уқәмызт амҵ еиԥш, угиуа,
Узмадаз аус аӷьырак ҭугеит.
Узлаз рымаҵ ламысла иууан…

Аџьа рбазаргьы, удмырԥхашьеит акала,
Рхы иалыԥшызаргьы, рызҳаит ухәыҷқәа.
Уԥҳа еиҳабы лзыҳәа – знык лхала,
Илԥауа збондаз, уҳәон лыхцәқәа!

Уи, лхала лыхцәқәа лԥоит, лқәыԥшра дҭагылоуп,
Аинститут ашә дхыҵит, илҵоит аҵара.
Уҷкәын иакәзар, аҩра даманшәалоуп,
Уи ицәгьам поетуп ҳәа рҳәоит Аԥсынра…

Ааи, саб, иахьа уара удыриашеит,
Ҳалахь ианырхит адамыӷ ианыз,
Шәыгәра зымгоз изхараҵәҟьаз дгәеиҭеит,
Ажра хагәха дҭаҳаит иасны уи зжыз.

Уԥсыбаҩ ахьамоу адгьыл хароума? –
Уи уажәшьҭа сара исзааигәоуп зынӡа,
Угәы иқәԥсоу анышә ухәнганашьоума! –
Уламыс шыҟац иҟоуп ицқьаӡа.

1956.


СЫԤСАДГЬЫЛ

О, сыԥсадгьыл, уахи-ҽни исыгәҭыхоу,
Сара сзыҳәа ҳәаа змаӡам зынӡа,
Зсахьахәра сгәаҵаҿ иҭыхыу, иҿыхоу,
Уара уоуми сгәы самыргакәа сзааӡа.

Сгәырҩо сааҭгылауеит угаҿа снықәсыр,
Изҳәода шаҟа хьаа уцәа иҭаӡахьоу?
Угәынқьуа џьысшьоит амшын цәқәырԥ наухьысыр,
Учҳарагь здыруеит, ухаҿы зырҩахьоу.

Напсыргәыҵа хәыц ықәуҳа идрыцқьон,
Уҭыӡҭыԥқәа дрыцқьон, ақьаԥҭажә-цәа рхарԥа.
Ушьыга ара ирзымԥшаар, амшын иӡхыргон,
Афес хылԥа шьҭырхуан инкажь ахҭырԥа…

Умҩақәа еихыҵәҵәа – еиԥыҵәҵәа инаган,
Шьоукгьы уӡиасқәа «рнаҭуан» имҩахганы.
Аԥшахь уныздоз уҵлақәа ирызгаган,
Аӡахәа ркыдҳәа, иахысуан ишьаҟьаны.

Урҭ рҽыршәон афырхаҵа-шәа рхәанчарцаз,
Шаҟаҩ аргәырӷьарыз иақәашьхар аԥсра.
Ажәа дырҩашьон иатәу ирҿабарцаз,
Уи рыцәдырӡыр, акгьы ыҟамызт Аԥсынра…

Аха гәӷырҭада унахахьазма зныкыр,
Удгьыл кәазақәа махәҿала ирԥхоуп.
Аӷбақәа умшын-ӡы ихылоит ихышьқьыр,
Иагәлҳәаау рышьҭақәа – ҭынчра цәаҳәоуп.

Аԥсҭҳәа шәыҭҳақәа анықәу укаҵәарахь,
Иџьоуҳаруа агаҿ ашәахәа наҿаԥсоит.
Шәҭыла еилаӡҩауеит убаҳча иаҵәара,
Ужәҩахырқәа џаџаӡа ажәҩан ҵырԥссоит…

Ахрақәа еигәныҩуеит шәарах шьҭыбжьыла,
Арҩашқәа кнаҳауп ржакьақәа рҿачны.
Амшцәгьа ҵәаа-ҵәаауа ианҭыҵуа храгәла,
Амацәыс рҿалакьуеит, ихысуеит рханы.

Бзоу иацрыддыма аеҵә ужәҩан злаҭаӡу?..
Ухьӡ камшәарц Сасрыҟәа иԥсыцқьа иҭиуан.
Манчеи Кьагәеи рхаҵара жәлар ргәыӷра иацуп,
Урҭ Аԥсны аламыс гәшԥыла ирыхьчауан.

Кьаразаа ахьгылоз рхы неидкыла,
«Шәнеибац» ҳәа рашәабжь раԥхьаӡа иахьгаз.
Лакоба дахьықәԥоз ашәаԥшь дацныла,
Ихаҵареи иуаҩреи згымхо иззынхаз.

Гәлиа илакҭала уа угәаҵа рԥхами,
Уи иажәа лыԥшаахқәа хьӡушәа иухьыршоуп, -
Иуа ихьышьаргәыҵа зхьысыз уара уами, -
Баҭаӡәеи Беслани ухрақәа ирҿоуп.

Абиԥара-ҿа рылаԥш-хаа уа иунырит,
Ԥша ахьнеиуа инеихьеит ухьӡ-уԥша.
Иузгәакьоу маҷым аҭынхеи адыри,
Урҭ рнапы уԥыршьит гәкала иузша.

Уа уоуп сзықәгәыӷуа сышнеиуа сымҩахҟьаргьы,
Гәырҩак соур икауцоит исыхцаны.
Са сицәшәоушәа улбаана\ызхуа аӡә дҟаларгьы,
Иасҳәари, уӡбахә ззымҳәо инагӡаны…

Раԥхьаӡа иахьызбаз ашәаԥшь еилыԥхаара,
Адәы сахьықәԥшыз ишәҭышха, ииаҵәаӡа, -
Са сзыҳәан игәазырҳагоуп уԥсабара,
Ӡи мшыни сырхыԥшылоит илашаӡа.

Ухы-уҵыхәа сакәшан са избаргьы,
Аамҭала инсыжьыргьы ушьха, уҟәара,
Иуаҭәоу ажәа сызҳәома, сыԥсадгьыл, -
Сымҩа хызтыз, изырлашо хара.

1956.


АТӘЫМ НЫШӘЫНҬРАҚӘА РҾЫ

Ашьха снылбааит сааԥса-скара,
Ԥшьаала сынҭалеит аԥсҭа.
Аҵлақәа гылоуп еиқәаран,
Ахәларахь еихоит уажәшьҭа.

Сгәы сҽанӡамкәа уа снарыдҳалт,
Аҳаҭгәынқәа рацәаны.
Сыла иабозеи, сгәы нкыдҳаит,
Сызцом, сгылоуп сшанханы.

Акаҩҳәа акы сшьапы наахеит,
Зныказ снаҭрысит сшәаны.
Аха нас, слабала уи сҩахеит,
Акаска амҳаҵә ҿжәаны.

Снацәа нҭашәеит иахьыскыз,
Ахҭыԥқәа ианыз руакы.
Аамҭоуп уи аԥштәы ахызҟьаз,
 Схахәгьы иналсит иццакы.

Ахҵар-афашистцәа ршьана,
Уа иануп аԥштәы ахыгга.
Дызбеит уи зхазҵоз нашанан,
Дыҩма нас, ахысбжьы анга?

Исашәҳәеишь имҩа абахаз,
Ииҭахызиз уи абра?
Дмаауази имоуа аԥсцаха,
Иныжь идгьыл, икҿаҩра?..

Ахыбаҩ еиԥшын уи акаска,
Наҟ икасыжьт сыццакын.
Изцозма абра имҩамскәа,
Аҭшәараҿы рымҩа кын…

Алтә џьарсахьақәа адырсит,
Рыԥсцәа неилыга уа иржын.
Шәаракгьы ахәқәа  ирҿысит,
Ажәҩа еиԥш лашьцарак рыхьшьын.

Аибашьра аамҭа аамҭа цон исгәылсны,
Ахысбжьқәа хара инаскьон.
Аԥсреи абзареи сырбжьысны
Снеиуан, сымҩа насыгӡон.

1957.


АСЫ ЛЕИУЕИТ…

Асы леиуеит шьыжьы аахыс еимаҵәан,
Улаԥш хнакуеит, ибыбкӡа иахькаҳауа.
Ԥшак ҭыҵны игьежьуа агаҿа иаван,
Аҵлақәа кьандо рымахә еимаҳауа.

Суҳәоит, аԥша,а сы алеира ҵумкын,
Уаҵас ашьхарахь иумган иаҳхыган,
Иҳамбеижьҭеи иҵуазеи, амҩа иқәын,
Агәырӷьара иҳауҭаз аҵыхәа ԥумҵәан.


* * *
Аԥҭа бналеит аԥшацәгьа иаркараз,
Ажәҩан ашьхахь лашарак наҿшәеит.
Уи ахы иархәа еимгеимцарак,
Амза акәапаҳәа аӡы инҭашәеит.

Саԥхьа илашеит ашьҭа агәылҳәа,
Снахьысп сҳәан, аха снапы наӡаӡом.
Баргьы убасоуп сара сзыҳәа,
Бнаскьага бзыргылақәо рацәаӡоуп.

1957.


* * *

Саазықәылаз мар еиԥш схашхәашуеит,
Дызусҭада сгәы иасны еиҟәзырԥо?
Азқәа сықәҵан адәныҟа саршәуеит,
Аԥсҭазаара ацәқәырԥа.

Хьаас сгәы иҭыхо закәузеи,
Сқәыԥшра сныжь ишԥацеи лассы?
Сызҿҳәарада нас, исҭахыузеи,
Дарбан иҿызкааз са сыԥсы?

Сылаԥш уи илышьҭоуп игәаҟуа,
Злакҭа ажәҩан еиԥш ицқьоу.
Дызбар сҭахын, аха иабаҟоу,
Ҵа змам атыша ҳабжьоуп.

1957.


РИҴА – АԤСНЫ АҬЫԤҲА

Ахра ахықәаҿ сара снықәгылт,
Сзы сгәы ақәбзиа, сҵарӡа.
Лаԥшыла зегь гәыдскылт,
Ахы – аҵыхәа еихьыгӡа.

Иҽырба-ҽырбоит  Ԥшаҳәашьха,
Хыхьӡа амырхәага ахыжь.
Аҵлақәа срылԥшны саԥхьа,
Игәасҭоит Риҵа аӡмыжь.

Амахәқәа бӷьыла иҩычан,
Риҵа иҭалоит ихыҿҿа.
Ашхәақәа неишьҭагылан,
Аӡы ихыуп еилырҽҽа.

Аԥсны ауп изхылҵыз Риҵа,
Риҵа – Аԥсны аҭыԥҳа!
Иҵәахыуп ашьхақәа рҩыҵа, -
Ихьҟәршәацу аԥшаҳәа.

Ҳабацәа рылаԥш ахымзи,
Ӡыԥшьак еиԥш ирыԥхьаӡон.
Зцәа иақәҭәаз игәы ҭәымзи,
Имчи илшареи еицнаҵон.

Уажә ашықәсқәа ирыҳәҳәоит,
Ихәшәуп уҳауа, уӡы!
Ауаа ршыкьыбжь ахыҩуеит,
Инаулабоит аԥхӡы.

Аԥсны ауп изхылҵыз Риҵа,
Риҵа – Аԥсны аҭыԥҳа!
Иҵәахыуп ашьхақәа рҩыҵа, -
Ихьҟәыршәацу аԥшаҳәа.

1957.


УАРЕИ САРЕИ

Уареи сареи ҳаиҩызцәан, ҳаибамбеит иацы, 
Ацәгьа абзиаҿ ҳаицныҟәон уахи-ҽни ҳаицны.
Ҳшьапқәа хырҟьаҟьа ҳаибарыҩ архахь ҳцауан,
Арбаӷь ҷышьқәа реиԥш зны-зынлагь амҩн ҳаисуан.

Ашколаҿ ҳаицалагт а-и  б-и ақьаад анҵара,
Ус ҳазҳауан, ҽышәа ҳаҿымзи аҵара.
Ҳашнеиуаз иҳабжьало иалагеит аӡы,
Ахӡыргара уашьҭалт иныԥхьаҳәо аԥхӡы.

Ус ушааиуаз ууаҩ духеит иуоуит узышьҭаз,
Узлаз иузырҳәеит иҳамоу ҳаҷкәын гәыӷырҭас.
Избахьаз уабаҟоу, зынӡа даҽаӡәхеит,
Амҩан ҳанеиқәшәа уҿы ӡбинаҟа иурхеит.

Абас изуԥсахзеи о, сҩыза, уҟазшьа,
Абри нықәҵан са сазхәыцуеит иџьашьа,
Уск уахагылоуп, аха алҵшәа збаӡом,
Акәты каркар уаҩызахеит, акәтаӷь зымҵо.

Аиаша азыҳәа анкьа уахьгылаз уҳәҳәон,
«Арԥыс хазыноуп», иужьаз абас рҳәон,
Баҩык умҵадыршәуан, иҟаҟо утәоуп,
Ацәгьеи абзиеи узеиԥшхеит, анцәа иџьшьоуп.

Уцәажәоит аимаажә еиԥш инарҳәы-аарҳә уҿы,
Иуҳәо ашәхымс иузхыгом, иузнагом аӡә иҿы.
Уашьцәа урнаалом, урчычеит уҭаацәа,
Ауаа гьангьашқәа урыцуп «ҳургәырӷьеит» рацәа.

Ҳбызшәа гәакьа уҿаӡҭит, иуҳәом зынӡас,
Ҳгазеҭ заҵә уаԥхьом, анбанҵәҟьа умҵаӡац.
Шәҟәыҩҩцәак зны-зынла рыӡбахә уҳәалоит,
Рҩымҭак уамыԥхьац, џьоук рдыррала угьалоит.

Ахьаԥарч зхылҵыз иахәлаӷыӷуан ҳәа ирҳәо мцым,
Зхы иачычаз, зхатә иагәҭасуа ҽеи изыԥшым.
Уԥсыр анышә уазҭо уқәызхуа аӷәы,
Ужәлар роуп иудыруаз иумыргәамҵын аказы.

Анцәа ишиҳәара уҟоуп, унхоит угәырӷьаҵәа,
Ухы иахәо азы, аӡәы уеигӡом ихыухуеит ицәа,
Аҟәрышь кылҵәазы, уа унамыс умҭиин,
Уабацәа рыхьӡ иунаҭом уи азин.

Узааӡаз, узлыҵыз ажәлар ануаӷаха,
Хыла аӡмыжь уасыр еиӷьуп, хаха.
Ҵа змам тышак ҳҭаужьуеит игьежьыр ублахаҵ,
Убранӡа днажәымган наҟ иҵшәаатәуп идац.

1957 ш.


* * *
Аӡыхь снаҿыхәан, ашәшьыраҿ сыԥсшьоит,
Лашԥсы ӡиасшәа схәыцрақәа еилашуеит.
Лаԥшҵашәаран бӡара ԥшӡа са снахьԥшит,
Бызхьаара ԥхыӡ хаак еиԥш, сгәы инҭаԥшит…

Машәыршәа бсықәшәар, исымам аразҟы,
Са сцәажәон, бара бгылан бхы ларҟәы.
Исыздыруамызт бқәыԥсычҳара зызкыз,
Гәырҩак снаҭон бӡамҩа, амца зҿаҳәҳәыз.

Абас сбыниацԥхьаӡа хьаак сызҵысуан,
Схы ахьызго сзымдыруа аҩныҟа схынҳәуан,
Аха усҟан сгәы иҭаскит уаҳа бсымбарц,
Гәырӡ-шашәаӡ сыӡит, сцеит ашьхақәа срыбжьаӡ.

Еиҳа сеицәахеит, иҟасҵарызеи уажәшьҭа,
Ҭыԥ-сымҭо исышьҭоуп бсахьа, блакҭа.
Акаҵәара снықәԥшуеит хыхь иҳаракӡа,
Уарбакгьы нхагьежьуеит нырцә ҳаракӡа.

Саԥхьа аӡыхь шааиц иааиуеит, ахы ҟәнашьо,
Гәыӷра хьшәашәак сыбла ихылт иԥхашьо,
Схәыцрақәа ҿҟьаса ибышьҭоуп аҭыԥҳа,
Цәашьушәа уа бналԥхеит сгәы азырҳа.

1957.


* * *
Быблақәа срыхбырԥшылом, бхы лабырҟәит,
Бшәаԥырҳаԥуа бгылоуп, ибыхьыз закәи?

Рыцҳашьарак былам, амца сбыркит,
Сгәырҩа ҳәа бкума, зынӡа бааҳәит.

Бқьышәқәа ҵысыхуеит, ак рҳәар рҭахыуп,
Ишызбоз, ирыхҟьеит урҭ рыԥштәахәы.

Иҟалаз закәызеи, исаҳәишь изызҳәоу,
Сышлара акәзар, уи зыхҟьаз, сзыҿҳәароу?

Сыԥсы-сыԥсынҵры ба бакәзар сҭахым,
Баниасуа бсызхьаԥшлар, са сзы иразҟын.

1957.

* * *
Ижәдыруаз сцәажәом сара цасҳәа,
Алаӷырӡ заауам лаӷырӡ ахьҭам.
Абзиабара ашоура, ишәасҳәап,
Са сықәнакит иахьахәҭам.

Сынасыԥ сеижьеит, исыхьыз ауп схала,
Са исхароуп, аӡәгьы исҭом гәыбӷан.
Дсымбазар уи савызгоз хаҭала,
Амарџьа аҽԥныҳәа сашәмырган.

Абаҳчаҿ, сызҿыгәҳәаауа ашәҭыц,
Иахьыстәым гәнызгозар ак шәымҳәан,
Исышәымҭан аҽԥныҳәа исышәҭац,
Сшәыҳәоит сҭашәымхын аԥсман.


РИҴА АЗЫ АШӘА

Аԥҳәызба лыччаԥшь еиԥшуп,
Ашьежь амра игылаз.
Ашәа гәахәа аԥеиԥшуп,
Арҩаш амҩа исԥылаз!

Сгәы уздуны са сныҟәоит,
Лакәҵас саԥхьа ицәырҵыз.
Уԥшӡара зегь арҿыхоит,
Убзиабара – са исыцыз!

Риҵа, Риҵа, - агәзырҳага,
Ашәҭыш – ашьха аҩыҵа!
Иуеиԥхыӡуеит уара ага,
Усахьа абла ихыҵуам…

Аԥҳәызба лыччаԥшь еиԥшуп,
Ашьежь амра гылаз.
Ашәа гәахәа аԥеиԥшуп,
Арҩаш амҩан исԥылаз!

1957.


РИҴА АМҨАЛА

Ҳмашьына неиуеит ҳашьҭкәыцәаа,
Ахра иаҿалоит икәараҵо.
Џьара икылсуеит иҭыцәаа,
Илакьы-лакьуа амҩақәа неиқәҵо.

Ҳаҵаҟа иҭрысны, ахәхәаҳәа,
Ишлеиуа аӡиас аҽкынҵа,
Нас ҳнаҵаԥшуеит ҳахқәа раҳа,
Арахәыц иакыуп «ҳлахьынҵа»,

Ашьхақәа ажәҩан иалакнаҳауп,
Рықәцқәа аԥсеиԥш иҵарӡа,
Џьара ишьҭыҵуеит, џьара иҭаҳауп,
Ркалҭқәа ҳарҿысуеит ҳласӡа.

Ирацәоуп ҳа ҳаиԥш амҩа иқәуу,
Аԥсабара ссиршәақәа иршьоит,
Ҳарҭгьы иахьҳзааигәоу акәу,
Ҳлахҿыхӡа ҳасны иҳарҽхәоит.

1957.


* * *
Ауадҳара аԥша хәмаруа иахьықәу,
Бзыԥҭа ақәԥшра зырҿыхо ицқьаӡа.
Даҽа дгьыл ԥшӡак ас иахьыҟоу абыкәу,
Ашьхақәа рыкәа иҭаршәу иԥшӡаӡа.

Инсыжьит аамҭала, ишыкьу ага,
Араҟа сгәы ҭынчуп, сазхәыцуам акгьы.
Сабацәа дуқәа рыӡбахә хьӡырҳәага,
Уа иугәлҳәа инагоуп иахьагьы.

Аҿар рыччабжь ашьхақәа ирныҩуеит,
Хмаҷырла иаҵашьшьы иржәуеит аӡы.
Агьама гәазҭаз ргәашьамх еицнеиуеит,
Ҭаҳмадакгьы днаҿыхәоит дҿахаразы.

Са сгәырӷьара ахәыцра ҿыцқәа ацуп:
– Ақьаадқәа ахьгылоу рхышәқәа ҵраа,
Аханқәа халашт иӷьазӷьазуа, иҿыцу,
Ҵаҟа иааныжьны Ауадҳара ахәра.

1957.


АҴЛЕИ АӠАХӘЕИ

А ӡ а х ә а

Сӡара еихатаруеит. Ааԥын – сқашәқашәоит,
Сӡамҩақәа еилԥхаауеит ҭагалан…
Аишәачараҿ аҵәцақәа сырҭаҷҷоит,
Зқьышә садкылам дызусҭда хаҭала?

А ҵ л а

Ҳаи ӡахәахеит,у с баша умҽхәаӡан,
Абри сымахә улахан иҿужәаргь, -
Имӡакәа иуасҳәоит, тәымс умԥхьаӡа;
Ишыҟоу мчыла уҩы здыржәуагь.

А ӡ а х ә а

Уара уабатәиу, исаҳәишь нас сара,
Арахь умахәқәа сыркыуп исхьынҳалан.

А ҵ л а

Ԥхашьароуп, уаҟәыҵ ас амц аҳәара,
Ауаа дырбоит ихьынҳалоу хаҭала.

А ӡ а х ә а

Убӷьыжә сықәҩҩ иаҿуп акаԥсара,
Ԥсабара сдырбом сыбла иххалан.
Аԥсра-цәа ахыскаауеит убара,
Наҟ усԥырцқьа,с ыҟаз сара схала.

А ҵ л а 

Уара абзамыҟә, са соуп ушьҭых узкыу,
Уаӷоу адунеи данхалааит имацара.
Лахьыцәгьароуп санумам иуразҟыу,
Напышьашәа унаызаарын аԥсабара.

1957.


АЧЧИА
М. Лермонтов иҟнытә

Ашьежь ауахәамахь ианнеиуаз ауаа,
Аччиа дрыҳәо ашә дылагылан.
Ишәымзт, ихамзт, дрыцҳахәха, дгииуа,
Ибӷа рџьыҟәуа, ихаҿы еидкҷыла

Ԥсымшьҭыгак  злеихәҳашаз даҳәон иара,
Ивсуаз хьижәжәаауан ибла ҭырхаха.
Хаҳә-хәҷык аниршәлазаап аӡә убра,
Инапы иикыз иаԥхьаҟа днаха…

Быбзиабара саҳәон убас сӷьазкы,
Сымшқәа ҭәын гәырҩатә лаӷырӡыла.
Са сзыхӡыӡоз сцәалашәара ҳаракы,
Убасҵәҟьа ижьамзи бара была.



КАВКАЗ

Шьапыла абра саҿысну? Ихасҵом,
Сахьыҩаскьаз сгылоуп сшанханы.
Сыҵаҟа аԥсҭҳәақәа аидара иаҵоуп,
Ахьӡеиԥш амырхәага рхьыршаны,
Снаҩсҟа иҭрысуеит аҽацә ишәаз,
Жәҩанахь сыԥрында сгәахәуеит Кавказ.

Ахрақәа ирҿыган ашьҭақәа нагоуп,
Амҩақәа агәылсуеит иҵәиуа.
Иаҭаауа рзы ихәшәуп, иԥсҭаҵагоуп,
Аччаҳәа хыхь иааиуа уӡҵәыҵәқәа.
Иугәылаҵәахуп амалгьы убас,
Иумеигәырӷьо дызусҭада, Кавказ.

Умал ихнахуаз иадырсуан аԥшатлакә,
Абзарбзанқәа ууан рыбжьы хҵаны.
Шьоукгьы ӡхыҵуан аԥшаҳәа еиужьра рҽавак,
Уҵеицәа гылон урыхьчарц ихианы,
Ахқәа цон иухашәышәуа имҩас,
Аха ушгылац угылан, с-Кавказ.

Ахьҭеи аҷыхьи адыруеит шьхатәылан,
Аԥхын акырцх иарҟәашлоит удәқәа,
Аҵааршә уқәжьуп, аха уқьуа угылам,
Асы уазеиҵакуам, уазшәом ақәа,
Харантә иубарҭоуп уқәцәқәа исзыԥхаз
Аԥшӡара џьашьахә иаласоу Кавказ.

Казбек, Ерцахә кьандо ажәҩан иалоуп,
Ржакьа шла инаха-аахо иҽырбоит.
Рӡарақәарҿ аҳәырҭа шьахәақәа хиаалоит,
Аԥсаса аԥсҭҳәа еиԥш ирҿалан ицоит,
Дарбан гәаӷьи гәамчи иумоу зымбаз,
Кәымжә ҿыцла иахьа зҽеилазҳәаз, Кавказ!

Нарҭаа ирхылҵшьҭроуп ужәлар ӷьеҩқәа,
Рыхәмарреи рыччареи акыр иаԥсоуп.
Рҽи ркәадыри хиоуп, иҽыжәлоит ахьеҩҳәа,
Рашәаҳәареи рыкәашареи митәӡоуп,
Умчи улшеи урҭ ирылоуп зынӡас,
Уӷәӷәами дара рыла, са с-Кавказ!

Исхашҭуам уӡыхьқәеи ушьха казказқәеи,
Саргьы ушьа-уда салоуп саӡәны.
Сажәақәа аҳәиҵәҳәа исҟьом иԥхьаскуеит,
Уа иузыскуа ашәазы исҭахны.
Шаеҵә хьӡырҳәаган сыжәлар ирзыԥхаз,
Сара стәыла хьырҵәаҵәа с-Кавказ!

1958.


* * *
Ашықәсқәацоит ихьамԥшӡо еишьҭагыла,
Схахәы ацԥхьқәа аланаршәт игәӡаӡа.
Сышьҭахьҟа сынхьаԥшыр сааҭгыла,
Схы насықәҳауаеит ихьанҭаӡа.

Игәхьаазгоит амшқәа исырӡыз баша,
Сқәыԥшра хаарада имҩасны ицаз,
Аха агәыӷра сырӡуам, сиеҵә шаша,
Сыԥсы баԥшәмаха бара инҵәаз.

1957.


* * *
Рыцҳашьарак ба ибылам,
Сыгәхьаа ҳәа бымкит.
Сажәа ибнысҵаз бнаалом,
Зынӡаскгьы бааҳәит.

Бқьышәқәа ҵысыхуеит,
Ак рҳәар рҭахыуп.
Ишызбоз иԥшшәыдахт,
Изрыхҟьозеи рыԥшшәахәы?

Ибымҳәаргьы исгәныҩт,
Уи бмапкра зызҳәоу.
Са сылшара акәхап,
Мзызс иамоу изыхҟьоу.

Сара зынӡаск аҽаӡәыми,
Исҭахуп ибаҳарц.
Ба бзыҳәа сгәы лашами,
Иаларшәым уи шлацк.

1958.


* * *
Сгәы рҭынчны аҩны сшыҟаз
Са ссасхаҵәҟьеит.
Мап, акагьы ԥхылнадом сҿаҳәатәы.
Амҵәышә амаа еиԥш, сгәӷразаҵә насымҟьеит,
Сгәылацәа рысаӡ сзалҵуам сагеит ацҭәы…

Сашьцәа бзиахәқәа аӡәырҩы сцәыӡит,
Сеиҭымхеит сааныжьны иқәҵны ианца,
Саԥхьа инықәҵа «Слахьынҵа» сазхәыцуеит,
Даҟьақәак сзаатит убраҟа ихәашьӡа.

1958.


АҞӘА – АԤСНЫ ИАГӘУП

1. СыҚалаҚь са сгәадура

Ари адгьылаҿ сара саԥшәымоуп,
Сџьабаа рылашоузеи шаҟа мшы,
Аду зласҳәо, сызхыҽхәо акыр сымоуп,
Уи сгәы иҭаӡома, аа, шәысзыԥшы!..

Ажәҩан каххаа ианхыбу еҵәала,
Аҿар рыччабжь уашҭақәа ирҭашуеит.
Аулицақәа ҭәуеит уа гәырӷьа-ччарала,
Амшын акалҭ улаҵа уарҵысуеит,

Са сымҩагьы угәылсуеит инымҵәо,
Уи аҳәаақәа еснагь инаскьоит.
Мҩасшақә знык узбазгьы ргәы уҭымҵәо,
Уӡбахә рымҳәац џьшьа еснагь ирҳәоит,

Уԥшӡара унапсыргәыҵа ианыргыла,
Иааиз асас уиԥылоит уҽазкы…
Гәҩбарала ублақәа ирыхгылаз,
Ишихәҭаз уизныҟәон есқьынгьы.

Сылахь еиқәымзи, иумазар агәала,
Диоскуриа узхыҳәҳәо угылоуп уара.
Уашҭақәа рԥхоуп ауаҩытәис игәала, -
Лашара насыԥны ироуит жәлара.

2. Аҟәатәи абаа

Абааш ду ахаҳәқәа саҵхьа еилажьуп,
Ацәқәрԥ еишьҭало ахьхьаҳәа ирыбжьаҩҩуоит.

Аҟәара ҭынчым, аԥшаҳәа еиужьуп,
Хәыцрак сагәылоуп, сгәыӷра еиҩнашоит.

Ажәытәан уи шԥаҟаз, ожәгьы ишԥаҟоу,
Аамҭа усахьа шԥаԥсах иласны,
Анкьа баагәаран иузгылаз, Аҟәа,
Ажәҩан сбарҭоуп аиҟәшьшьарҭа сыбжьыԥшны.

Абар, уи – ақәлаҩ ибзарбзан-хы ашьҭа,
Дамыӷан ахаҳә ашәыгәра иахьану…
Аха усгьы имҩашьеит аԥсуа инхарҭа,
Лыԥхала хыхьынтә разҟык изԥхану?..

Шьоук ргәашә аадыртит усҟан мариала,
Убри азакәхап абаа зкаҳаз ихәашьны.
Ақәԥараҿ Ачачба иарӷьа напала,
Ӡашәа ирҵәит ифрангь аҳәа ҭԥааны.

Ақәлаҩ дхьаҵуан, игәы-иԥсы имҟьан,
Аҵх лашьцараҿ аԥсуа иаҳәа анцырцыр!
Урҭ рымзаҿа кыджәан рышьхәа ахырҟьон,
Ҩадантәи-ҳаԥсы иахәшәхаз арахь ианыр…

Ашәышықәса ацәқәрԥ аӷьыра знықшаз,
Абаа ԥҽыхақәа сынрықәгылт сара уажәы.
Еҳ, аамҭа, иџьасшьоит иҟоуҵаз, иулшаз,
Адунеи еилырхуа ушԥақәыз уеиқәшәы?..

О, Баашым иахьа Аҟәа, иухчыныглоу,
Мап, ихаҳәлыхым иухагылан узыхьчо.
Жәлар реиҩызароуп мчыс уара иумоу, -
Бааш хьыҵәцаран иузгылоу, иухаҷҷо!


3.Ашьха ԤсшьарҬа

Апоет абраҟа днеи-ҩеиуан,
Ихәыцрақәа еилашуа,
Игәы ажәеинраала аҩуан,
Аԥшаҳәа лашьца дазыԥшуа,

Уи аилашәшәымҭа иҽагәылак,
Икәша-мыкәша еиқәшьшьы,
Аброумашь раԥхьаӡа дгылан,
Аҟәа шәҭышра дахьазԥшы?..

Уи иахьа дыҟам дҳалагылам,
Аха иашәахә узынхеит.
Абзиабара иухылҵуа ҟьалам,
Асас гәыраз дарԥхахьеит…

Ахьхьаҳәа иааиуеита ӡыхьқәа,
Иааиуеит рыцԥхьқәа еилаҭәо.
Ашәҭқәа, ашәаԥыџьаԥ ссирқәа,
Исыхәаԥшуеит иҽырбо.

Ладаҟа аханқәа цәырҵуеит,
Ацәқәрԥ аваҩуеит аԥшаҳәа,
Еҵәаџьаа лбаазшәа иарԥшӡоит,
Афымца лашара аҿаҷҷа.

Ажәҩан иаҵәа сазааигәоуп, сгәырӷьоит,
Са сыхәҭаагьы алоуп абра.
Шәҭыла, иаҵәала ухырҟьоит
Уи арԥшӡоит ҳ-Аԥсынра?


4. АԤсны асасцәа

Бзиала шәаабеит ҳәа гәаартла ишәарҳәоит,
Ҳасасцәа дахьқәа Аԥсныҟа иаҳзааз…
Шьыжь амра шеишеиуа аӡаӡа ԥхьаҳәо,
Ашьхақәа рыкәа инеины иҭаԥхап,

Ҳашҭаҿ ишәԥылоит уи аҽыртла,
Аԥшәыма гәраз иеиԥшны иара,
Ҳамшын акәзар, аҟәара иқәлоит,
Аҭра иҭыҵуеит иазгәаҟуа шәбара.

О, шәарҭгьы ишәымоуп амшын, ашьха,
Шәыҩны шәыҟоуп ишәымбауеи!..
Аҟәа шәԥылоит аныҳәа иамшха,
Абираҟқәа ирҩахан, ишәыршәыруеит.

Иахьа шәыхьӡ рҳәауеит адунеи иахырҵәа,
Аибашьраҿ шәгәы мыҭрысит, шәымшәеит.
Аԥсадгьылаз ашьа икашәҭәаз,а фырхацәа,
Ҳаишьцәа гәакьан, иахьа ҳаиқәнаршәеит.

Шәеилагыла шәахьнеилак ҳара ҳтәылаҿ,
Зехьынџьара ишәԥылоит ҳа ҳ-Москва,
Салам шәырҭоит ҳашьхауаа гәрҭәыла,
Хәҷи дуи амҩахь ицәырҵуеит рҽазкуа.

Аиашьара агәаҳәара ду ҳнаҭоит,
Шәыԥсадгьылаҿ са сзынгьы шәгәашәқәа аартуп.
Уи ажәлар ирдыруеит, агәра харҵоит,
Уи рҳәоит шәыблақәа аразра ирхыу…

Рчеиџьыка рнапы иқәргыла ишәԥылоит,
Гәаартла иааиз, имҩахыҵыз Аԥсны,
Ҳабацәа ахақәиҭра иузыршаз еиҭәылоит,
Уи аҿар ирымда инаргоит иаԥсаны!


6. Астудентцәа рашәа

Иаразнак улаԥш иҵшәоит, иузгәаҭом,
Ҳастудентцәа цоит иԥырны.
Аӡәыкны ҳнеилаҵәоит, ҳаизгәакьоуп,
Ахьхьа-хьхьаҳәа ҳаиԥылоит ҳаизгәкны!

Ҳгәы иаҳзалымхуа ҳзеиԥш нхарҭа,
Уара уҿоуми иахьаабаз ҳаҩны.
Џьарак ҳаидукылт ҭаацәа гәарҭак,
Ужәҩақәа  ҳрыҵукит уразны.

Ҳаиниахьазма ҳарҭ уажәада,
Уажәада ҳаибамбацызт аӡәгьы.
Ҳаҩны, ҳгәара ҳхашҭит зҳәада,
Уи алаԥш ҳхыми есқьынгьы.

Ара ҳаныҟоу уахь игәхьаагоит,
Ҳноуԥыршәар, уаҳзыхгауам мышкы.
Аамҭагьы ус башаӡа иаҳхаагом,
Ҳаԥхьаҟа ишьҭами аусқәа жәпакы…

Иарзанак улаԥш иҵшәоит, иузгәаҭом,
Ҳастудентра цоит иԥырны.
Аӡәыкны ҳнеилаҵәеит, ҳаизгәакьоуп,
Ахьхьа-џьџьаҳәа ҳаиԥылоит ҳаизгәкны.


6. Аинститут амҩала

Инеиуеит амҩаду ианылан,
Ҷкәыни ӡӷаби еилаџьџьо,
Амра шашаӡа иҩагылан,
Урҭ ирыхәаԥшуеит иԥхашьо.

Ршыкь-бжьы уа мшыншәа ихыҵын,
Ахәқәа ирнҩуеит хараны.
Ашәҭқәа дара рышҟа имҩахыҵын,
Рыхқәа неидыркылт иразны.

Аԥсаатә рашәа иарҿыхеит ашьыжь,
Амҩа иқәуп, инҵәаӡом.
Аԥсабара иалаҵәоит рышьҭыбжь,
Рымч, рылшара кашәаӡом.

Еидгәыԥла игәырӷьо иахьнеиуа,
Аӡӷабцәа рылаҷҷо иубоит.
Арԥарцәа рԥылар, рҽырҽеиуа,
Ихырхәо иааҭгылан, иҽырбоит.

Сылаԥш рхьысуеит ашьыжь иаҩызан,
Ҵыхәаԥҵәара амам аҿара…
Амҩақәа ааныжьны, инеизыҵәан,
Аудиториақәа дырҭәит убра.

Ашҭа ҭбааҭыцә апальма гәзрыҳага,
Амахә ссирқәа аԥша рындон,
Хыхьтә абжьқәа иааиуаз игәҭгаган,
Ашьха ӡыхь еиԥш еилаҭәон.


7.Иабаҟоу ашәҬ?

Иахьак абаҳчаҿ снеи-ҩеиуеит,
Амҩа санысуеит сара.
Амахәқәа хыхьынтә илеиуа,
Рхыцәқәа шьҭасуеит асаара.

Шәҭы ссирк абраҟа игылан,
Иазҳауан алахь еиқәны.
Аӡаӡа еиԥшны лаӷырӡыла,
Иахысхьан икәабаны.

Аԥшатлакә ӷьеҩны зны иасын,
Ашәҭ ыҵжәаны наҟ иагеит.
Аԥсҭҳәа лыбаан уа иахажьын,
Ахәрагьы лассы имӷьеит.

Аӡаӡа рықәҳәҳә, ицеиуа рыбла,
Ашәҭқәа рҽыртла ирызҳауеит.
Са сзышьҭоу урҭ ирылам,
Уахгьы-ҽынгьы сыԥшаауеит.

Срылаԥшуеит рааигәа снеины,
Избо џьшьа, сгылоуп ҳамҭакы,
Иабацеи, ахәы иахысны,
Сзышьҭоу ашәҭыц есқьынгьы?


8.ГәмысҬа

Ашьхақәа цыҩ-цыҩуа ажәҩан иахьалоу,
Аԥсҭҳәақәа ахьықәҳауа еилачы,
Ахкаара зҩыдақәа ахьамоу,
Аккаҳәа иахьықәыҩуа аҿарпын абжьы,

Абӷаб ахьықәтәоу ашьха ҩԥара,
Ахы ыҵнагоит аӡиас Гәмысҭа.
«Бзиала» ҳәа аӡиас еилаҽҽара,
Хыхь иааныжьны акаҵәара, аԥсҭа,

Ахаҳә ирыбжьала, иааԥса, икара,
Арха еиужьра ианылон, илакьҭон.
Уа ишзахәоз иҩуан, иладаран,
Иатәамба уи иҭалаз дыхнаҵон.

Џьара еихәаччон, џьара еиқәаран,
Шеишықәсала абас ԥхьаҟа ицон.
Амба инадгылеит еидара-ԥсаран,
Гәынқьреи рыцҳареи ашьҭахьҟа инхон.

Амҩақәа ирнылеит аҽарԥагьан,
Алашара агәҵаҳәҳә, аханқәа харҷо.
Ашәахәа ссир абаҳчақәа иргәылган,
Уимоу, ашьхахь ихалеит икаҷҷо.

1956-59.


ИСЫЗГӘАКЬОУ АԤШАҲӘА

Ҳабзыԥан иҟоуп Бзыԥ аӡиас,
Ашьха аҽампыҵжәаа ԥхьаҟа еихоит.
Уи знызаҵәык уаԥхьа ианиас,
Ма улаԥш ахьӡома, ушанхоит.

Амҩа аԥшааит, иацәыӡыр ҟалома,
Ихышхыҵәан илеиуеит илашаӡа.
Ашәа ахылҵуеит, аҩыза, иубома,
Уазыӡырҩы, аҳауа иалҟьоит иҵарӡа.

Уи иаванхо сыжәлар фырхацәоуп,
Еилҟьа-еилӷәцәӡа иҟоуп ргәы разуп.
Анхара-анҵыра ргәы азҭыгоуп,
Рус марам, аӡиас еиԥш иласуп.

Рҽаларҵәи иркыуп ҳҭоурых адацқәа,
Нырцә уахьныруа игылоу ажәытә баақәа.
Иҟам Инаԥҳа ишьҭақәа ԥхьазкуа,
Аҭоурых ашьҭа зымҩа изгауа.

Ара Лакоба дааихьан аамҭала,
Ахақәиҭраз еидикылон ауаа.
Сыбла иаахгылт урҭ: Бзыԥ иҭала,
Ԥхьаҟа ҳәа ианнеиуаз иццакуа.

Издыруеит Кьаразаа мцаԥшьны иахьцәырҵуаз,
Урҭ абраҟа ахақәиҭра рыхьчахьеит,
Баша икамҭәеит ашьа ирылҵуаз,
Ҳдақәа ирҭысуеит, акырынтә ҳарԥхахьеит…

Ҳабзыԥын иҟоуп Бзыԥ аӡиас,
Ашьха аҽампыҵжәаа ԥхьаҟа еихоит.
Уи знызаҵәык уаԥхьа ианиас,
Ма улаԥш ахьӡома, ушанхоит.

1959.


АГӘАЛАШӘАРА

Мықәи Дәаби еиҿыгәҳәаан иахьеилаҵәо,
Хыхь рыбжьара аԥсаҵлақәа гылоуп.
Ашықәсқәа урҭ рыхәцәа иныҵаҵәо,
Рыжәҩақәа ыртлан ажәҩан иагәылоуп.

Сыбла иаахгылоит еилаӷраа адаҟьақәа,
Аҩны еиҵҳәа ду – аҵара ахьаҳҵоз.
Ацәҟьарсҭақәа зныҿҿалоу апартақәа,
Агәгәаҳәа ауадақәа ҳзыҩналоз.

Амахәқәа сырхьысуа сыҵан абаҳчара,
Исгәалашәоит ааԥын ашәҭқәа иҿалоз.
Исылшеит сыбзиабара ахьчара,
Иԥхашьа-ԥхаҵо усҟан сгәы иҭалоз.

Адгьыл чашәроуп, ибеиоуп архақәа,
Зны ахьеилбашуьаз гәшьамх џьрбарала.
Усҟан изықәшоз аԥсақәа, аҟамақәа,
Аԥсуа иашҭа  мхәашьырцоуп гәырҩала.

Сқәыԥшра гәырӷьахә, ароуп иахьеилашыз,
Ашәахәац еиԥш, сыбла ихгылоуп сҿара.
Мықә аӡы цәыкәбарқәа сцәа инахьшыз,
Сыхрыӡырха сҟанаҵеит, исылам ааԥсарак.

Аҿара ацԥхьқәа ухықәаҿ исызцәырҟьалоз,
Сгәы иҭаԥхоит, иснаҭеит агәаԥхара.
Исгәалашәоит аамҭа уаҟа исхызгалоз,
Сызхысхьоу иагәларшәуп, уи, аԥхара.

1959.

* * *
Асы сҭанасааит ашьхара сшықәу,
Уапашәа исықәшааит аҵх аҭаххар.
Исзымдырааит схырхарҭагьы ахьықәу,
Уи азыҳәан иҟалом сеиҵахар.

Ахаҳәқәа сгәыдларгьы ахра иалҟьан,
Сасрыҟәа иеиԥш, шьамхыла сасны исыцҟьап.
Аӡыблара салшәар ацәқәрԥ салҟьа,
Иаразнак сырны амҩа сыԥшаап.

Ԥагьашақә исыжәлаз иҟама дахо,
Ишихәҭоу сиԥылоит схьаҵуам сшәаны.
Аха акызаҵәык сзыцәшәо исгәамԥхо,
Исоур ҳәоуп ашҳам шәҭыла ихыркны.

1959.


АШӘАРГӘЫНДА

Ихатәы ҳәа уи имаз
Зегь ҵәахны,
Аҳәынаԥ еиԥш
Иблақәа ҟәыс-ҟәысуа,
Акылаара дцәыҵатәоуп,
Иҽҟаны,
Иусқәа еиқәлеит  ичаҟәаӡа
Дыркьысуам.

Иҩызак ицәхасыр,
Дыркыр аҷыҷмаса.
Диԥырхагамзар
Цхыраарак ииҭом.
Иҿы иааҭых
Иргаргьы иҿаҵа,
Иҟәардә ицәыӡыр ҳәа
Дшәаны ҿиҭуам.

Акы уашьҭаны
Умҩахыҵит иара иҿы,
Угәы аартны
Уиацәажәоит ламысла,
Аха усҟан ихы-иҿы
Еиԥшуп амҿы,
Дыхбыҟәӡа иҟәардә дықәтәоуп
Деиддысла.

Иҿы аӡы ҭарҭәазшәа
Дыԥшуеит деимгәачы,
Цәгьарак сыҵимгалозааит
Амарџьа, -
Абас илахь иаанухуеит
Еимгәакьыҷы.
Дшәоит,
Игәы иҵоукызшәа атапанча,
Данхҭауклакь

Аарла иуеиҳәоит деиқәба:
Схала исылшом.
Петрагьы иаҳәа,
Нас ишԥа?
Аҭакԥхықәра еицҳадааит
Иуҭахи уаҳа.

Уи уазхәыцроуп
Ишәатәуп, изатәуп.
Зегь знык иуҭаххеит
Ас убахьоума.
Ақьаадқәа дрыхәаԥшуеит,
Иблақәа хкуп
Аӡыцәа еиԥш, ихы рцәыҵеиҵоит
Кры ибома.

Ашьац машәырла 
Даӷрагылан ирҟьацыр,
Аӡәы симбандаз,
Сыцәгьа имҳәандаз ҳәа
Ипалта иҽылаҳәа,
Днеиуеит уԥшыр,
Игага исуашәа имбахуеи
Адыжәҳәа.

Дуаҩытәыҩсоу дкамыршшоу
Сзеилымкааит сара,
Дабааго
Ацәарҭа дагәылаҵа дҳамҵәахуазар,
Ашәаргәында
Иҭыԥым иахьа абра,
Ҳиҳәоит
Даҳԥырхагамхааит иҟалозар,

Адауаԥшьқәа саԥхьа игылоуп иӷәӷәаӡа,
Урҭ рҟәых илам
Дҿаасҭахеит зегь рыла,
Ҳара ҳаамҭа
Ашәаргәында даҭахӡам,
Амҩа иҭа
Афырхаҵа ԥхьагыла.

1959.


АӠЫХЬ

Жәытә аахыс иааиуан иҵхәраа,
Аха абахә нақәҳан ибганы,
Ԥсцаха амҭо, иҵак аҩыҵра
Аӡыхь хәыҷ уа иаман ихәаҽны.

Амҩахәасҭа убрахь инеиуаз,
Шьҭыбжьы ҳәа аныҩуам, иҭацәит,
Амҩа алнахырц игәаҭеиуа,
Асыпра иасуан хаҳәырҵәи.

Дырҩегь ицәырҵит,
Иаагылом уаҳа,
Аха агәынхара иамоу азхгауам,
Нас убри азакәзар, ахәхәа ҳәа
Еихымсыӷьуа абжьы згауа?

1959.


СГӘЫ ИХЬШӘАШӘАЗ…

Уи дызцәнымхоз ҩызак длыман,
Харатә дгьылкаҿ иара дынхон.
Даарцгьы дыҟан, дыԥшын имҩа,
Ихынҳәыз иашьцәа еимларҟьон.

Ԥсшьараз џьара дымҩахыҵзар,
Мҩа-бӷацамкырак дашәаны.
Ма ԥҳәызба ԥагьак дылцәхылхызар,
Лаҵахәыла иара дазԥшны.

Уи рыцҳара гәаҟрак ацуп,
Иалаӡашам сара сыԥсы.
Ҳабзиабара башахарцу,
Изычҳауада ԥшак ансы?

Ҳнеицәажәарын нас, ҳхатә ҿыла,
Ԥсуа ҵаслагьы ҳнатәарын.
Жәа гәыбзыӷла, жәа гәырҭәыла,
Сгәы  ихьшәашәаз урԥхарын.

1957-1959.


* * *
Исҭахуп ашьхақәа сырхыԥраан,
Шьауардынҵас ажәҩанахь схаларц.
Аԥсҭҳәақәа ахысҟьарын ембӷьыжәаан,
Ауааи амреи уаҳа ирыбжьамларц.

1959.


* * *
Ашьхақәа ажәҩан иаласоуп,
Хыхьӡа аԥҭақәа шаҟьоит.
Уахь идәықәлаз, даҿалашо,
Ақәцәынӡа дхалашт, деибагоит.
Аха дызхалом згәы ацәцаны,
Игыланы иахәаԥшуа инаскьаны.

1959.


* * *
Ауаҩтәыҩса деихалыхым ма дымҿым,
Аԥырқьҳәа амца акуеит игәаҟны.
Уи ҟазшьалагьы еснагьгьы деиԥшым,
Зны длахҿыхуп, илахь еиқәуп   аҽазны.

Иҟалоит ихәҭамгьы зны акы иҳәар,
Аха гәаӷшақә иҳәом, илам цәгьара…
Уи дымдыр бзамыҟәуп, деиԥшуп аҳәа,
Уеилымкаакәа уажәа еиҭазҳәаз џьара.

1959.


* * *
Аӡәы иуадақәа ҩналашоит,
Иҭбааҭыцәӡа, аҽырыҩра ҟауҵап.
Уара уԥсахәага ҭасгьы игәалашәом,
Ԥыхьа дшыҟаз ихашҭит зынӡа.

Аханқәа узиргылоит дануацәажәо,
Дкаркаруа амбатәқәа иԥхьаӡоит.
Ихәарҭак ҳәа уздыруам иугәалашәо,
Ухьаа ажәала иухигоит, угәы ҟаиҵоит.

Аамҭақәа еишьҭала ицоит иқәҩрны, Аҿҳәара нҵәаӡом, иахьоуп ма уаҵәоуп…
Ус угәыӷла, аԥса аҵкыс хык ҳәагьы,
Убригьы аиаша акыр иаԥсоуп.

1959.


* * *
Бзиарак иахьа иҟоуҵазар,
Уамхагәырӷьацәаны умҽхәалан.
Уи аԥсазар, ихәарҭазар,
Аӡбахә инаԥшуа ирҳәалап.

1959.


* * *
Ахьы хәҷуп, аха шәкы ицоит, -
Ажәлар ражәаԥҟа ас аҳәоит.
Уи жьакцом, иҩашьом бзанҵгьы, -
Агәам ақәжь, илахь аҳәынҵәагьы.

1959.


* * *
Ауаҩы иԥызгода аԥсабараҿ,
Имахҿала ичаԥоит иразҟы.
Илазароуп аиашара, агәаԥхара,
Уи анимам дыԥсуп, даԥсам акгьы.

1959.


ИАГӘЫ УЗЕИҨШОМ

Амца сгәхы иҭагьежьуа
Ахаан иҿыцәом.
Бзиа избо исызгәакьоу
Аԥсынра.
Ҵла гәаҩам изҭыҵуа
Аҵыҭәа ахыҵәо,
Амахә еиԥш, уа 
Иузлахуам сгәыбылра.

Сыбзиабара
Амза-ҿа еиԥш ибжатам,
Аха амза-ҿа еиԥш,
Иакыуп иххаӡа.
Уи сцәа-сжьы
Иалаҽуп еиқәтәашам,
Саныҟамгьы
Инхоит иҿацаӡа.

Архақәа срықәҟьа
Бзыԥынтә аӷьараҳәа,
Ерцахә ахь снеиуеит,
Сааигәа иҟоуп абар!
Абжьыуаа рҿы сҽыжәҵын
Исԥылт аџьџьаҳәа,
Бзиала уаабеит ҳәа
Иасҳәоит асас дызбар.

Избоит ҳабацәа ахьжәылоз
Ашьа ахькарҭәоз,
Сыԥсы ахьықәу
Кәдры аԥшаҳәа.
Чагьам ҳарак
Сылаԥш зхызгоз
Аԥшӡара мҵанарст
Ақәа иҭаҳәҳәа.

Аԥсны хьӡырҳәагоуп,
Акәакьқәа еимыздоит Ҷыдала сазыҟоуп
Самрызаҟан,
Уаагьы саԥшәымоуп,
Уи ами сыԥхылздо,
Абасҵәҟьа ҳашьҭра
Жәытәгьы иӷәӷәан.

Аӡәы икеиҟьоит
Ибзиабара ажәла,
Ихы Аԥсны иакәыхшан
Ишьҭуеит џьаҳаным,
Аха аԥсҭазаараҿ
Дзалҵуам иҳабла,
Иуам, игәылам
Дизычҳауам, диҭахым…

«Ари – дынхыҵтәуп,
Ари – аахыҵтәуп,
Иҟоуп алашәқәа
Абас зҳәауа.
Сара сшәазҵаауеит
Аҵәҩан рыбжьарстәу,
Ӷракы иҭиааз
Ҩыџьа аишьцәа, ауаа?

Ганкы аҽаҭара
Уажәшьҭа ҳаҟәыҵып,
Аҵлеи аӡахәеи реиԥш
Ҳанхап ҳаибакны.
Иаҳԥышькласуа
Ҳҭаҷкәым раҵәан ҳаиҿасып,
Амҩа дықәаҳҵап
Илымҳацә данкны.

Агәы узеиҩшом
Дала еилаԥахуп,
Аԥсыԥ лазга-ҩазго
Еиҭазго акоуп ашьа,
Уи еиҩызшо, уи еилызхуа,
Уԥсахҩуп,
Ҳамҩа уаныҵыр
Еиӷьуп, уԥхашьа.

1959.


ИСЫЗГӘАКЬОУ АԤШАҲӘА

Ҳабзыԥан иҟоуп
Бзыԥ аӡиас,
Ашьхақәа аҽрымх
Ԥхьаҟа еихоит,
Уи знызаҵәык
Уаԥхьа ианиас
Ма улаԥш ахьӡома,
Ушанхоит.

Амҩа ылнахт
Иацәыӡыр ҟалома
Ихышхыҵәан илеиуеит
Иххаӡа,
Ашәа ахыҩуеит
Аҩыза, иубома,
Уи аҳауа иалҟьоит
Иҵарӡа.

Бзыԥ иаванхо
Сыжәлар фырхацәоуп,
Ихрыӡыра иҟоуп,
Урҭ ргәы разуп,
Рымцахә еиқәуп
Бзанҵы иҿыцәом,
Рӡиас еиԥшны
Ԥхьа ицоит, иҵаруп.

Ахра иаҿиааз
Аԥсуа икәасқьа,
Гәырҩада иҟамызт,
Ишьақәгылт уажәшьҭа,
Араҟа са исзымдыруа,
Исызгәакькам,
Хаҳәыкгьы ус баша
Џьаргьы ишьҭам.

Рҽаларҵәи иркуп
Ҳҭоурых адацқәа,
Нырцә игылоу
Абааш еилаԥҽҽқәа,
Иҟам Инаԥҳа ишьҭақәа
Ԥхьазкуа, -
Идыдааит, имацәысааит
Иауааит ақәа…

Ара лакоба
Хәыц-хәыц дахысхьан,
Ахақәиҭраз
Еидикылон ауаа,
Сыбла иаахгылт
Урҭ Бзыԥ иахибаҳәан,
Убри адгьыл гәыдыскылоит
Сазгәыблуа.

Издыруеит
«Кьаразаа» рҳәатәы шылҵуаз,
Урҭ абраҟа
Амца кадыршуан,
Баша икамҭәеит
Ашьа ирылҵуаз,
Уи ҳдақәа ирҭысны
Ҳарԥахуан.

Ҳабзыԥан иҟоуп
Бзыԥ аӡиас,
Ашьхақәа аҽрымх,
Ԥхьаҟа еихоит,
Уи знызаҵәык
Уаԥхьа ианиас,
Ма улаԥш ахьӡома
Ушанхоит.

1959.


* * *
В голосе вашем привет соловьинный,
В сердце же помысл лисичий.
Адам Мицкевич

Уицәымӷуп, иудыруеит,
Дуцәнымхо узҿиҭуеит,
Дгәыбзыӷуа
Дуԥылоит иԥсшәа каҟьо,
Лафкгьы иҳәахуеит,
Ацәажәара хитуеит,
Деинцәышха
Укәа дҭалоит дқьақьо,
Омашәа дубахуеит,
Ахәыцра уҽоуҭоит,
Иаџьал аама мшәан
Угәахәуеит уара.
Иҩнгьы ашаха нахаршәны
Иуиҭоит,
Аха усҟан
Даҿызаап узгара.

1959.


СХЫ АЗЫ

Ааԥсарак ҟамҵакәа,
Снеилоит ԥхьаҟа.
Сыгәҭыхақәа мҳәакәа,
Инсмыжьыр заҟа.

Аҽ-уыра еиԥш сыкҿацала,
Ашәах-баа сарганы,
Ишырҳәо еиԥш, мариала
Сышьҭарҵону сҿаҳәаны?

Иҟалома зымҩа сцахуа,
Ргәы иажьоит рацәа…
Цәыгьхәыцрак сышьҭнахуа,
Имҳәахааит анцәа.

Џьоук шсыхәаԥшуа здыруеит,
Гәрамгас сҟаҵаны.
Уи рыблақәа ирныруеит,
Ирымҳәаргьы иаахтны.

Иашала аныҟәара
Исҭахыуп, ишәаха!
Ауаҩ ибла сыхԥшылартә
Сымшәа-смырҳа.

Исҩызоу дкасыжьуам,
Ихҭнысҵоит сыԥсы,
Иҩызамгьы сигәҭасуам,
Симыхәозар аказы.

Ашьыцра зыхьӡу сылам,
Сгәы иҭасымкыцт хәнгарак.
Сыблақәа аш рхыла,
Аӡәы сихәамԥшыцт сара.

Амдырцәа ргәы иаанаго,
Ианызааит рчаҟәа,
Сҟалома уи гәхьаазго,
Исымам сзырҟәуа.

Ишырҳәаҵәҟьо сныҟәом,
Исылоуп ауаҩ-шьа.
Аиаша азын сыҟоуп,
Сыԥсахәага ҭанаҵы.

1959.


* * *
О, сышьхақәа са сшәыкәыхшоуп,
Шәыҟоуп шәҳалалӡа, шәыҭбааӡа,
Амра хьӡушәа ишәыкәыршоуп,
Шәашәахә аҿыҩуеит шәыԥхьарца.

О, сышьхақәа са сшәыкәыхшоуп,
Нарҭаа рыдгьыл, ахьҟәыршәа,
Шәыхрақәа сгәы ралысоуп,
Саргьы исылоуп шәара шәшьа.

1959.

ДЫҞАН, ДЫҞОУП…

Дыҟан, дыҟоуп убасеиԥш аӡәы,
Аиашаз иџьабаақәа рацәами.
Цасҳәаҵәҟьа ихьыршьуан зны аҵәы,
Ихахәгьы  зыршлаз иарами.

Ибз дадырцҳаит, еихаркит иҿы
Игага дацәшәаны дмыҩуаз,
Усҵәҟьа даанҿасуамызт, уи акаҿы
Аха дақәшәагәышьеит, ишԥеиуаз?

Амшмхәла иаразнак инеихҟьеит,
Аамҭаламзи нас, акыр ҵыма?!
Уи ауаҩ иахьазыҳәа изҩеит,
Аха иҩызцәа раха имам.

Урҭ ацәгьаҳәацәа ирҿашәар,
Излахәҭам ала ирзныҟәар,
Гәаӷшақә иларыжьыр аҟьамсар,
Иаҳҳәап ихьадырԥшыр адәныҟа.

Усҟан дгәыжьхоит,  ргәхьааҳәа икым,
Иҿызххьоу ажәазаҵәыкгьы изымҳәац,
Зынӡаскгьы урҭ дрышьҭам, иҭахым,
Изигәаламшәои ихаҭа ихигаз?

1959.


АРҨАШ

Хыхьынтә арҩаш
Азқәа ҷрыхәӡа илеиуеит илбааҟьа,
Ахьыхәдаара иқәсны
Илыбаауеит ҵаҟа,
Ашьаҭа ӷәӷәоуп
Ахы ыҵнахт анкьа зны,
Ашәышықәсақәа иргәылсны,
Ицоит иццакны.

Нас аҽаҵәахырц залшома
Ибжьаланы харкы,
Мамзаргьы арха инықәба
Ицарцу ҳамҭакы!
Уахгьы-ҽынгьы ашьҭыбжь
Гәзырҳагаха игоит,
Аԥсабара рҿыхо
Ахәхәаҳәа еилаҭәоит.

Иказказуеит,
Унаҿыхәар угәы ҟанаҵоит,
Гәаартла инеиз иԥылоит,
Шаҟа иҳаҵҳаҵои?..
Иатәамбакәа иҭалаз
Еигӡом, дыхнаҵоит,
Ишиашоу игәыдлоит
Ма иубома икәараҵо.

– Амҩа, амҩа!
Абахә бзамыҟәажә наҟ уԥхьаҵ,
Укажьуп уеиқәыцәашь
Уанзеиҭамҵ иҵысхуеит удац, -
Ицәажәоит имшәакәа,
Иаԥырхагоу анаба,
Ашьҭа иқәҟьом
Цасҳәа иуԥшааргьы аҿырԥа.

Аӡаҩа зҭыԥ изахымсуа
Ашәақәа зхылаз еилаҵәыҵәы,
Ишьыцны  агәымхаршьшьы
Уи иаланаҵоит аҵәы.
Арҩаш гәаар аҽарыцәгьоит,
Иазынкылом акы.
Ицқьа-шәҟьа инахысуеит –
Иаԥыраҳар ҵлакы.

Амахәқәа нҭаҳар,
Иазқәнҵа игоит ишьҭыхәхәа,
Амч гәазымҭац
Игәоуҭар еиӷьуп еиҳа,
Уи ахьҭеи аҷыхьи ирылиааит
Иузеицакуам шамаха,
Избанзар амҩа амоуп –
Амшынахь ицоит хаха.

1959.


АБАЛЛАДА АԤҲӘАСАЗЫ

Мартаз ашәахәа аакылҷҷан,
Иналаԥсеит аԥҳәаса.
Амахәқәа ирыхәлаччан,
Аҽрыкәнаршеит иразӡа.

Ақәа иҭалеит, игәыднакылт,
Ахы иҩахеит иҽырбан,
Апытҟәыр хәҷқәа ылнагеит,
Иптит агәра аган…

Март мза еигәыӷны зҽамаздаз,
Аҷыхь наҿал ихьҭакит.
Ашәҭ быбышқәа ицәырнагаз,
Рцәа иҭаӡыӡеан еикәаҳәит.

Ҩаԥхьа ихыҵит аԥсҭҳәақәа,
Ааԥын ажәҩан аныхты,
Шәахәала иаҩычеит амахәқәа,
Амра иаԥсахеит рыԥштәы.

Аха уи уажәшьҭа иахәҭаӡам,
Агәы ихьшәашәаз узырԥхом,
Уажәгьы игылоуп ихахаӡа,
Ччаԥшьк аныԥш иубаӡом.

1959.


СЫБЖЬЫ ЗҬЫЗГО…

Ииашоуп, зны-зынла,
Амҩаҿы иуԥылоит,
Иҭацәҟаҟараӡа иҟоу ауалыр,
Аӷьӷьа-агәгәа амшха,
Иамаӡамшәа уаҳа
Малырк,
Амҩацәхыԥқәа ирӡывасуа,
Ахылаӷьара аҽаҭаны,
Улаԥш ахьымӡауа,
Иҩны ицауа…
Ииашоуп, уаргылом
Уи абжьы,
Нырцә-аарцә азузуҳәа
Ирныҩуеит ахәқәа…
Мап, уи сеиԥшым сара,
Ус иҟоу азы,
Ашҭа сҭыҵуамзт,
Ишьҭысхуамызт скалам.
Сашәагьы цәырзгомзт
Абраҟа бзанҵы.
Усда-ҳәысда
Адәы сықәымзт сҟьалан,
Мазеи сашьҭамзт
Маӡала…
Ииашоуп, иҟоуп дырҩегьх,
Уахи-ҽни, иҿыжуа,
Аԥшаҳәа иавоу
Ацә тәыҩа дуқәа
Зҵаҳәоу ауардын,
Арахь абаҩқәа хаххаала.
Лапҟьак аџьықәреи зныршәлам,
Мҿы-еидарак, ма ԥҳәы-нымҩак
Машәыршәагьы изным…
Мап, сара ҽаӡәуп, -
Сеиԥшуп ашьха ҩыҵаҿ
Ицәырҵыз арҩаш ӷьеҩ!
Слеиуеит атазҳәа
Ахаҳәқәа срысуа,
Снарыха-аарыхо.
Насгьы ирбылгьо
Сымҩа насыгӡоит, -
Игәаҭа, унеи!
Ҟамч ԥҵаҵоушәагьы,
Ухы иаламӡо,
Сыбжьы нархысҟьоит,
Аԥаҩ, дуқәа иӡлачыз,
Слеиуеит ахьҭа злысыз
Арха, аҿаҩа,
Ԥхаррак нарҿасҭәҳәарц,
Сшыҟоу дсырдырырц,
Ҟәакьҭак сҽаҭа,
Сҽыԥхьак сыштәам.
Слеиуеит.
Ақәаҵа еиужьра сырҿыхарц,
Уа инадҵа схыи сыԥси.
Сыбжьы ҭызгоит,
Избанзар,
Уахи-ҽни исыжәло
Ацәқәрԥ агәы ҭысҟьарц,
Агыгцәа наҟ ихысҽырц,
С-ахны.
Сааигәа-сигәа иҟоу,
Нхара-нҵыра иалоу,
Агәаҟра иацәысхьчарц,
Ԥсҭазаарак рысҭарц
Срыхьӡаны.

1959.


АҨНЫҞА УХЫНҲӘЫ

Схәыцуеит, сеиҭахәыцуеит,
Иџьасшьоит уҟазшьа,
Дсымамзт иуласҵо,
Уажә узбоит уамашәа.

Уныҵабеит лакәшәа,
Иаҳхашҭуеит уԥшра,
Чафарҭак уақәшәан,
Уазхьаԥшуам уҩнра.

Ахҵысҭа ахьылаҟәу,
Уаҩ дхыҵуеит рҳәауеит,
Шәбаҳчара атәым рахә
Ҭыхоит, иҭаҳәуеит.

Иухьзеи, иуҵалеи,
Изухашҭи иахьузҳаз?
Гәырҩацәгьан улзыҟалеит,
Уан гәакьа узааӡаз.

Ухәы дшаҵаз даҵамзи,
Иануҵоз аҵара,
Уаналга ишԥабжьаӡи,
Иумаз агәбылра?

Иаҳцәымӷуп уқәлацәа,
Убжатан уахьынхаз
Иахьеиҭымхаз уабацәа,
Анхара ирзынхаз.

Нышә напыс иумаӡоу,
Иароуми иара.
Нас излаулшаӡои,
Абас ацәыхҟьара?

Аха зынӡа уԥхасҭамхац,
Иулоуп аԥхаԥсы.
Уан аҭакәажә ихәарҽхаз,
Уаалыҵагыл абааԥсы.

Аӡгьы хынҳәуеит ахьышьҭрахь,
Кыр ҭалозар ухы.
Иҳаиумырхан ушьҭахь,
Аҩныҟа ухынҳәы.

1959.


АИХА ИАҾЫУХУА АИХАШӘА УИБОИТ

Даауцрымҵӡо дышушьҭаз душьҭамзи,
Ула дыхгылан, иуирбомызт адунеи
Иҽыргызмалӡаны дуҵамзи,
Дтәан дыҭҟыԥсӡа уҩны унеир…

Дуаҩԥсуп ҳәа дрыцҳашьа,
Уа унапы иуҭеит, уразын.
Аха ииҭахыз анулирша,
Ҭабупҳәагьы уаԥсамхеит иара изын.

Аԥсшәа уеиҳәом, ҽаџьара дхысуеит,
Ԥаса иузӡатәуаз илаҟәны.
Илымҳақәа иқәжьны дувсуеит,
Иҽырзажәны, иҽырчны.


1959.


* * *
Са издыруеит, ҩызас уара сушьаӡом,
Сухшаҭхьеит, сыԥсы ҭасгьы уԥхьаӡом.
Аха зны ушьацәхныслар, убӷаӷар,
Иубашам уажәы «иуҩызцәоу» рхабар…
Шьҭарнахыс абри еилукаарц ухәҭоуп,
Убасҟан узкырҭахо сара соуп.

1959ш

* * *
Ааԥсарак ҟамҵакәа,
Снеилоит ԥхьаҟа.
Сыгәҭыхақәа мҳәакәа,
Инсымжьра заҟа.

Аҽ-уыра еиԥш сыгҿацала,
Ашьах-баа сарганы,
Ишырҳәо еиԥш, мариала
Сышьҭарҵону сҿаҳәаны?

Иҟалома зымҩа сцахуа,
Ргәы иажьоит рацәа…
Цәгьхәыцрак сышьҭнахуа,
Имҳәахааит анцәа.

Џьоук шсыхәаԥшуа здыруеит,
Гәрамгас сҟаҵаны.
Уи рыблақәа ирныруеит,
Ирымҳәаргьы иаахтны.

Иашала сара сныҟәар
Сҭахыуп, ишәаҳа!
Ауаҩ ибла сыхԥшылартә
Сымшәа-сымрҳа.

Исҩызоу дкасыжьуам,
Ихҭнысҵоит сыԥсы.
Иҩызамгьы сигәҭасуам,
Симыхәозар аказы.

Ашьыцра захьӡу сылам,
Сгәы иҭасымкыцт хәынгарак.
Сыблақәа аш рхыла.
Аӡә сихәамԥшыцт сара.

Амдырцәа ргәы иаанаго,
Ианызааит рчаҟәа.
Сҟалома уи гәхьаазго,
Исымам сзыргәаҟуа.

Ишырҳәаҵәҟьо сныҟәом,
Исышьҭаз сыԥхаҵа.
Аиаша азын сыҟоуп,
Сыԥсахәаг ҭанаҵа.

1959.


АԤСУА ШӘҞӘЫ АЗЫ

Исҭахым архиваҿ уҵәахызарц,
Исҭахуп ажәлар урылазарц.
Урҭ аԥсҭазаарахь урыԥхьала,
Ргәаҿы абзиара рҿыхала.

Зыҽзырҭынчуа ауаа урыцҳала,
Амҩа иаша уа иқәҵала.
Саркьалшәа акаҩра улырша,
Уашьцәа ӷьеҩқәа урҽыкәырша.

Шәышықәсала ара уныҟәала,
Ушьаҭамырӡган урзыҟала.

1960.

* * *
Аӷба бынҭалан, амшын бынхылеит.
Уи ацәқәрԥ иалсны ицон иласны.
Ашьҭа ҟәашӡа амшын иххалеит,
Аха иаразнак иӷьеит еимашьшьы.
О, акызаҵәык ӷьара зқәымкәа инхаз,
Сгәы ашьҭа ианыбҵаз ауп бара инҵәаз.

1960.


АГӘЫ

Зны исаҩсыз, исзеиҿымкааз иахьҵәыуеит,
Имиз, ишихьҵәыуатәым аздыруам.
Ҽазных амшын ихыӡлаз изгәаҟуеит,
Хыбааракгьы иҭалоит иуазыруа!

Аҭыӡшәагьы агхом сычҳара хыҵыр,
Иҭыҵны ицоит агәырҩа нахыҵәар,
Аха сҭәы-сыԥха сыҟоуп ҳәа ихьаҵыр,
Усҟан, еиӷьуп иццышәха инкыдшәар.

1960.
* * *
Акгьы смаҳауашәа
Ҽырдагәа ҟаҵаны,
Ҭынч сызтәома
Сҿи-снапи еиқәԥсаны.
Са салазароуп
Аӡыблара агәҭаны,
Убраҟа
Саргьы сықәԥозароуп саӡәны…
Зхы ԥхьазкуа дымдыруп,
Даԥсоума акыр,
Иара изыҳәа акакәзар
Ихы амца акыр…
Сыҟоушәа-сыҟамшәа
О, сықәумҵан адунеи,
Ақәԥараҿ, сҭахозар,
Сҭахааит
Ус ихәҭоуп аҵеи.

1960.

* * *
Мап, иџьасшьаӡом Кәыдры уԥагьара.
Уцәқәрԥқәа еимхәыцла иқәҵа…
Аха агәамч ду узҭаз ариаҟара.
Амтҟьал аӡыиаҵәа ауп ихаҵа.

1960.


ЗЕГЬЫ ИРЫЦКУ

Снеиуан сеидараԥсараха ашьха скыдлан,
Сышьҭақәа амҩахәасҭа ианпыҟҟалон.
Асыԥса зҭажьыз ахрақәа срыман,
Арҩаш акналаҳашьҭ еиԥш  хланҵы иҭалон.

Иҵамҵамуа анаҟә ирыҵаз аӡмыжьқәа,
Иҽырбон ажәҩан казказ аԥшшәахәала!
Еиҟәԥԥа сылаԥш нархьысуан асхысқәа,
Абӷабқәа ыԥон са снаҩсан ихиала!

Саԥхьа еиҳа-еиҳа еихыккон ажәҩан,
Еиҳа-еиҳа илашо ицәырҵуан акаҵәара.
Шьхауарбакгьы шшаӡа, еиҵыхны ажәҩа, -
Аарла иадызбалон ажәҩан гәы-иаҵәара…

Сцәалашәара ссақәа уажә наҟ инсыжьит,
Сышьҭахьҟа инсыжьит уаҳа срызхьамҳәуа.
Аԥсҭҳәа зхыҵыз ахреиԥш сыбзиабара цәырҵит,
Ашьа сагәылсны снеиуеит сгәы меицакуа.

1969.

* * *
Адацқәа ҟәашӡа хыхь адгьыл иқәҵаны
Аҵла шгылаз иатәамбо изааӡаз
Аԥшатлакә наҵасын ихәыҵҟьаны
Иҵҳәан инканажьит иагәҭас.

Зыԥсадгьыл ус иалаҵәам зԥашәала,
Зыжәлар ирылам иӷәӷәаны,
Амацәыс исызшәа дхаббала,
Наҟ дынкаҳауеит дыхбыкьны.

1960.


АОКЕАН АФЫРХАЦӘА

Ԥшьҩык афырхацәа,
Амшын иххалеит,
Ԥшьыҩк аԥсҭазаараз
Иқәԥоит.
Амшцәгьа иҭыҵыз
Урҭ арҟьалеит,
Ргәы камыжькәа
Ԥхьаҟа еихоит.

Рышхәа
Акакан-цәа иаҩызоуп,
Ацәқәырԥ иаҟьоит
Ахы иҭарԥа.
Аха уи иалҵәраа
Наҟ иаԥызоит,
Ацәқәырԥ шьҭарҵоит
Еиҟәырԥа.

Рыԥсҭазаара
Ахәыц иахьынҳалоуп
Аҵаа-цаҟьа иаахар
Наҟ еиҟәнаршәоит.

Аха агәҽынра рымоуп идырӡуам,
Аӡыблара иаиааирцаз
Уахи-ҽни иқәԥоит.
Арахь имлакуеит,
Аӡыҵәҟьа рыгуп,
Иаагылом, ирыжәлоит афарҭын.
Хыхь-аԥсҭҳәақәа рыла ихыбуп.
Рыҵаҟа еилашуеит
Амшын.

Рыла ацәыршы
Ҭакызаргьы ирбома,
Аха иаанҿасуам,
Рымҩа наргӡоит,
Аӡыблара иаҵәахыр ҟалома,
Рхаҵара атәыла иахьӡоит.

Рыԥсы ауеи-еиқәаҵәа
Иарҭом,
Уи ишаиааиуаз
Агәра ргон.
Рхаҵара адунеиаҿы
Ирхашҭуам,
Бжьымчыбжьа
Аокеанаҿы иқәԥон.

1960.


АДАМЫӶ

Исыздыруам
Сажәа ахы шасыркра,
Ихысҳәаари
Амҵахырхәаҩ сара.
Сизхәыцуеижьҭеи акрааҵуеит уажәшьҭа,
Хьӡыда-цәада
Иҳалаҳаз аҿаасҭа.

Уи дхыс-хысуа
Дишьҭоуп еиҳаба,
Ҵаҟа иҽкажьны
Икалҭ дагәӡуеит лабҿаба.
Ббыцк иқәшәар иуам
Дирбзоит иаҳмырба,
Ииҭахыу илиршоит.
Иԥшаауеит аҿарԥа.

Иаҳҳәап:
Атеатраҿы инеит еиманы,
Ахәмарра иахәаԥшуеит
Итәаны.
Инапы еиниҟьар
Еиниҟьоит иҽхәжәаны,
Еинимҟьар
Дҟәиҭӡа  дтәоуп иԥсы ӡаны.

Инацәа дахагьежьуеит,
Иҟаиҵо – ҟаиҵоит,
Илаԥш ирцәгьар деиҵалоит,
Дыччар-дыччоит.
Иажәақәа, имоуп
Иҭаҵәах ахәарџьын,
Игәы иаахәап ҳәа
Иҿҟьоит хәҷ-хәҷы…

Жәҩашәаҟьак шеибгоу
Даҵалан изааигоит,
Нас дхырбза-кәырбзо
Абасгьы иҳәоит:
– Аныҳәазы
Шьтәак аҩны иаҳшьын,
Улымкаа иаҳзымфеит
Убри ажьы.

Метрак инеиуа
Ибз ҭҳәаны.
Дасны дирҽхәоит
Днатәаны:
Уара уҳамамзар
Ихәылаҳкуан зынӡа,
Уара аӡәк уоуп ҳзықәгәыӷуа
Иҳамоу ицқьаӡа.

Жәаха ажәахә аныҟоуҵоз
Ҳгәы иахәази заҟа,
Уара уаҳхагылеижьҭеи
Ҳамцаӡеи ԥхьаҟа…
Уара уоуп, уара,
Адгьыл аҷапан,
Шьоукы абри харҵом
Ҳара иаҳҳәап…

Амҵахырхәаҩ
Аҳәынҵәа дылатәоуп дцаны,
Ақьиақәагьы ирықәиҭәоит
Иҭҟьаны,
Аҭыԥ азы
Иҩны-игәара деигӡом бзанҵы,
Иашьаҵәҟьа ацәҟьа даҿеицалоит
Убри азы.

Амҵахырхәаҩ
Ари дамыӷаны дҳанхалт,
Шьоукы ргәы иаахәоит ҳәа
Дҭалоит аԥҳал,
Дхырхәоит, дқьақьоит,
Ихы лаирҟәуеит.
Убри ала
Ҳаргьы  ҳаирҟәуеит.

Уаб аӡә иаԥхьаҟа
Илаирҟәамызт ихы.
Уи амца даҩызан,
Еибакуан игәахы.
Зегьы дрылҳәҳәо дгылан
Иҭаҵәҟьан иԥсы
Дфырхаҵан
Деиҵахозма аказы.

Уара иулалеи
Абгахәҷы еиԥш уқьақьо,
Ауаа рыкәа уҭалоит
Укако,
Амҵахырхәаҩ,
Ахьӡи ахьымӡӷи змам,
Аӡәык-ҩыџьак ҳалоуп
Уҩызцәа ицқьам.

Еихьшәшәа-еиԥшәшәа
Аҭыԥқәа роуит дара,
– Сара исцәымӷуп аиаша,
Урҭ рҿаԥшра.
Ацәлаа – агәарԥссага
Сырҭар снапаҿы,
Иқәԥссаны
Аҟьамсар иаласыжьуан зегьы.

1960.


АҲАРАМ ЦӘГЬАХӘЫЦ

Еиҳабырак соундаз ҳәа
Уҩуа удәықәым,
Ахӡыргара уашьҭаӡам
Уҽкынҵа.
Аусура ԥсыцқьала
Уара иуԥхықәуп,
Уи ауп уеиҭазго
Угәы иҭоу иԥхаӡа.

Аха издыруеит
Дыҟоуп аиҵабаа, аҳарам,
Дбаныҳәа саанхома
Уи афҩыга,
Аҭахызаргьы
Дысцәгылааит ахара,
Зегь акоуп
Ииҳасабуа збоит еилыкка.

Иаԥхьа угыланы
Уцәажәар,
Ибзиоу
Џьара акы уҳәар,
Исылшо ҟасҵандаз ҳәа
Уҽушәар,
Иаразнак деиџьуеит
Аҵымҳәҳәар.

Измааноузеи
Ицәымчыуп убзиахар,
Умчала иургыларгьы
Ахан.
Чмазароуп иара изыҳәа
Абзиамха,
Тәамбашақә духцәажәоит,
Иуиҭоит гәыбӷан.

Ҿыцк удибалар
Дышҳазхоит,
Аҟәараҳәа деиҵасуеит
Ихьызшәа ашыӡ.
Цас ҳәа уҵәылихуеит
Дышзахәо,
Уаҟа иуҵеигалаша
Егьа ихәыцп.

Ашшыԥхьыӡқәа иҩны
Еиқәижьуеит,
Ахш уӡааԥшылацәаргьы
Иубоит еиқәаҵәак
Убзиара атыша
Иҭаижьуеит,
Иугхаз иҟаҟоит
Алушәак.

Уҟаз ашьха,
Мамзаргьы ага,
Уԥынҵа дҭиаауеит
Дҵәыҵәӡа.
Абас дыҟоуп
Уи ацәыршәага,
Мчыла
Ихьысҳаитәуеит уԥаҵа.

Дуԥышькласуеит
Уааблаҟьар, агәымха,
Ибла аш хылоит
Егьибаӡом,
Дхыс-хысуа ддәықәуп
Дхьаԥарчха, дхәымӷха,
Ашәыра иҿатәоуп
Дыччаӡом…

Абзиара зхы азызкыз
Уиацлаб,
Уиҿамӷыӷын,
Уаргьы иулшо ҟаҵа
Уи аус иахәап,
Уџьамшьгьы иацлап
Абри ауп ҳара ҳҭызго
Ихаҵа.

1960.

 			* * *
Ауаҩтәыҩса деихам, ауаҩытәыҩса дымҿым,
Аԥырқьҳәа амца акуеит игәаҟны. –
Уи ҟазшьалагьы еснагьгьы деиԥшым.
Зны длахҿыхыуп, илахь еиқәуп аҽазны.

Иҟалоит ихәҭамгьы зны акы иҳәар,
Аха гәаӷшақә иҳәом, илам цәгьара…
Дымдыруп, дыбзамыҟәуп, деиԥшуп аҳәа,
Уеилымкаакәа уажәа еиҭазҳәаз џьара.

1960.


АҞӘА

Ахаҳәқәа ицәуан ацаҟьа иагәлжәан,
Шарԥы-еҵәа дацгыл есшьыжьы.
Аҟазаараҿы ахаҵа дԥышәан.
Аханқәа хеигалон еиҿаԥшьы.

Ҽнак уи агәарԥаҿ дыштәаз ихала,
«Аԥсцәаҳа» дааин ибжьы иргеит:
Нырцәҟа са узгароуп хаҭала,
Иузхоуп ашықәсқәа кыр уфахьеит.

Азныказ уа ииҳәара иҿамшәазт,
Ашьҭахь даахәыцын аҭак ҟаиҵеит
Сиеҵә кыдуп, макьана иҭамшәацт,
Смахәҿа аусура иарҵәхьеит.

Ахаҳә ашәыгәра сцәан аԥсы ҭасҵцеит,
Ахааназ еицакуам ахаҿы.
Уца наҟ «аԥсцәаҳа», иуҳәаз хасҵом,
Аԥсра мыжда мчыдоуп сара сҿы.

1960.


АИБАШЬРА ҲАЛИААИТ, АҬЫНЧРА ҲҬАХЫУП

Сара исгәалашәоит, мраҭашәара
Раԥхьаӡа амца анакы,
Ҳар ҟаԥшь, ирымамкәа ҵыхәаԥҵәара,
Ахәшырб рықәтәа, рылахь еиқәын,
Рыгәқәа ҵкапуа уахь ицон,
Амра рыԥсқәа ирҿаҷҷон.

Сара исгәалашәоит амшқәа исхызгаз,
Аҷкәынцәа хцәӡа, еилҟьаӡа
Раԥхьаӡа ашкол аҿы сназгаз,
Арха сызцыхәмаруаз сгәырӷьаҵәа,
Амшын аҿы, рхәырџьынқәа кны,
Афронт ахь иандәықәлоз рҽазкны.

Сӷьаҵәы-ӷьаҵәуа саргьы сырхьынҳалон,
Сыжәҩа санкны дсыхеит аӡәы.
Сахьрыцриҟьаз уажәыгьы сгәы иалоуп,
Сыбла ихыҵуам ихы-иҿы ҵәыҵәы.
Анацәа ирыҵаҟәалон ршьамхқәа,
Илеиуан рылаӷырӡ рҿыкәкәа…

Аҳаирпланқәа шҳамыркха иаҳхысуаз,
Аууыҳәа ҳлымҳақәа ҵырхуан.
Аҟәа абомбақәа икарыжьуаз,
Ҳаҩны ахышәқәа еиҟәнарҷҷауан.
Хыхьтә шьоукгьы рыжәҩақәа хьыхәхәа,
Амшын ахь илеиуан хагәха.

Ҳлымҳа иҭаҵырҵырыр ицон ахымҩас,
Араагьы икамҭәози ашьа.
Амҵәыжәҩа ҳарҭон агәыӷра иҳамаз,
Иааит ҳзызгәаҟуаз уи амш лаша.
Зыц ҭых иҳақәлаз ихы лахеит,
Аԥсҭҳәа ихчылаз наҟ инкабеит.

Амра ҳазгылеит ахаан иҭамшәо,
Изылшода уи амҩа акра.
Уажәыгьы иҟоуп ҳатәамба ицәажәо,
Усҵәҟьа ҳаҟәнушьартә ҳаҟам ҳара.
Ҳбаны инымхоз иҭасхьеит рқьышә
Рыбаҩқәа ыҵабаауеит анышә.

Аха мшын-нырцә шьоук рыхшыҩ кьаҿхеит,
Мар, ари лакәым, лабҿабоуп.
Иацы амцаԥшь дырцәарц рымч ԥыршәеит,
Иахьа урҭ иҟарҵо уамоуп.
Бомбала идәықәуп иблаҟьо,
Ирзымдыруеи уи закәу, иахҟьо?!

Урҭ  ахәшәтәра амца наҿаркуеит,
Ҳамхы инҭаԥшыр цәгьа ирбом.
Дырҩегьых иааиз хыла дҭарҵоит,
Хьаҳә-хьачара мап, иҟаҳҵом.
Ҳхаҿы ахәмарра иаҳҭом уаҩ азин,
Ҳаԥсы ҳҭиуазаргьы, уи азын.

Ирҭахым, ауаа рҽаҵа рҿыхны,
Ауаҩшьыга абџьарқәа ҟазҵо?..
Уа аибашьра акәицқәа наԥхьакны,
Наӡаӡа ирцәалатәуп имааԥшӡо.
Аибашьра ҳалиааит, уи ҳацәшәом,
Аха аҭынчраз ҳабжьқәа еиқәтәом.

1960.


АХАҚӘИҬРАЗ АБИРҞ

Акьараз ҷкәын
Уи раԥхьа ишьҭызхыз,
Ахаан ихьӡ ахашҭуам Аԥсынра.
Ишьҭа азмырӡит аӡыхәашь ихыҵыз,
Аԥсуа игәы иаҵӷаназ иара,

Уи назгоз ӡәырҩы хаҵала ишьҭалон,
Абар, икаҳауеит шуҳәо ҵаҟа,
Еиҭахәыҵҟьан имцаԥшьха ихалон,
Дырҩегьых, аибашьцәа агон ԥхьаҟа.

Уи иаҵибаҳәа Кьаразаа аныжәыла,
Амҟәыл иаҳхажьыз ргеит ицҟьаны.
Аччаԥшь наҿалеит Ҳаԥсынтәыла,
Аблақәа шеи-шеиуа игылт ицқьаны.

Аибашьра адәаҿоуп уи ахьӡыржәгаз,
Жәлар рҿаԥхьа иадыза уалԥшьа нагӡа,
Аамҭа еиқәаҵәа абылт иццышәха,
Ашәаԥшь еиԥш инаҳҿашьқьырт иразӡа.

Ҳтәылаҿы сахьнеилак исԥылоит,
Цәқәырԥоушәа еилашуеит аԥшаҿы.
Шәахәала иҩыча амшын ихылоит,
Саркьоушәа ианыҷҷало ахаҿы.

Ҳаргылара иагәылҟьоит ихиало,
Анапы разқәа иркыуп ихьчаны.
Аҽыҩцәа еивас ашҭа ианҭала,
Аҽышьҭых ирхалоит ишьқьырны.

Октиабр ицырҟьоуп ршьа иҳалоу,
Ҳгәы цаҳәцаҳәқәа еснагь еизырсуа.
Ҳабацәа убри зларшәыз ашьалоуп,
Ԥхьа изланеиуа ишәыршәыруа.

1961.


АРЕКВИЕМ
Сыхәшҭаара амца ықәцеит.
Д.Гәлиа

I
Ашьҭахь ҳцәырҵуеит ҳаидныҳәалауа,
Мап, ари хьачхәамам, имшаԥым.
Хақәиҭра мшуп ҳгәырӷьо ҳазԥылауа,
Анцәа иныҳәақәа ара уаҳа иаԥым.

Илахҿыхыуп зехьынџьара ҳамҩақәа,
Бираҟла иҽырбоит, иҽырба.
Ажәҩангьы лашоит хәашьрак аламкәа,
Иахьак ихәмаруеит ацәқәырԥа.

Саҟәгазшәа ари адгьыл сҽықәыжьны,
Саҿыгәҳәааны исгәыдыҳәҳәал сагәӡит.
Сыԥсадгьылаҿ сныҟәом схы сықәыжьны,
Аха ажәытәра сазхәыцыр сеилԥсаауеит.

Аԥсынтәыла хлымӡаах ахҭыргахьан,
Ацацха иҭагылан ихәаҽны,
Ашыӡ ахьызшәа иҟан иқьыԥаха,
Агәы анырга инҭарс иҭжәаны.

Изхьчодаз уҵеицәа ианрыжәлауаз,
Инырҭиуаз аҿаԥа рҿаҵаны,
Аишьцәа шнибарҵәара ианеидгылаз,
Аԥа иаб данишьҭаз иҽхәжәаны.

Уи иабџьар мазеины дцәыҵатәан,
Шьоук иргәырӷьарц, ражәа наигӡарц.
Дабаҟаз урҭ ирыхәоз, ирымаҭәаз,
Драӷамзи ирызгәакьаз иацы.

Маӡа аргама рылаԥш мҩахырымгоз,
Арахь дегьызмаха рмал рсакьон…
Аха аамҭа роуит еидызкылоз,
Уи амш есааира арахь иааскьон.

Арахь иааскьон, ацәқәрԥа ирыламхеит,
Ибзарыбзарит иахылҵыз ашәахәа.
Ааԥын асԥабара еиҭымамхеит,
Ҿыц ашьапы акит аӡахәа…

II
Аԥсуа хыхьынтә ажәҩан далҩырны,
Ари адгьыл аҿы дкамҳаит, мамоу,
Дкашәарахынгьы дышьҭырымхт амҩаны,
Ашьхақәа дрылиааит, ишәаҳауоу?

Дшәарыцо уи ахра дынкыдлауеит,
Ақәасаб лыбааигоит напыла икны.
Иажәа жәытә аахыс ара иқәҩуеит,
Игәҭшьааган, ирхәыцган , иҵарны…

Иблақәа амшын еиԥш иҭалашоуп,
Адунеи хӡалартә иҟоуп иҭбааӡа.
Иџьымшьқәа амшын иаҿыкәыршоу –
Ашәаԥыџьаԥ еиԥшуп, ижәпаӡа.

Абраҟа уи игымхеит асасцәа,
Асас дахьнеиз аҩнаҭа лашоуп.
Амц иазҳәази иареи еимҩалацәамызт
Иламыс ҳара ҳ-Риҵа еиԥш, ицқьоуп.

Хазынак сақәшәоит ҳәа
Ажәҩан даҵԥшуа,
Дтәозма уи иҿи инапи еиқәԥса,
Ма аччиацәа реиԥш инапы рымҵакуа,
Ӡәыр дибахьоума даҳәо ачаса.

Ихьӡ лазырҟәыз, дцомызт аҭак имҭакәа,
Аԥхӡы канаҭәон, ихы аџьабаа аирбон.
Дзықәтәаз ашхәа иԥыжәжәан аԥрақәа,
Аха маҷ-маҷ иқәиршәон, иҟаиҵон.

Амӡырха данҭыҵуаз уи дҽыжәланы,
Икәадыр-ҟәына, еҵәоушәа еилаҷҷон.
Аҽы ҭоуӷанқәа аннеиуаз еиԥхныбланы,
Иара итәгьы рылагыла ицон.

Ҳабацәа ишьҭырхуан абас аныҳәаҿа:
Аԥсни аԥсуареи еигымыз, еицыз.
Дурқәыргьы днаган аныха аҿы,
Иажәа деижьомызт ддуз ма жхәыҷыз.

III
Аԥсынтәыла, ирацәоуп иухыугахьоу,
Кыр еилыскаауазар, сумаҵуаҩуп,
Издыруеит ишмаҷым узыргәырӷьахьоу
Аԥсадгьыл зыхьӡузеи? Сазҵааҩуп.

Ауаҩы дахьиз, дахьааӡаз дӡырганы,
Иԥацха аҿы игарашәа ахьгаз.
Иан лыхьӡ ахьиҳәаз игәхьааганы,
Ишьаҿа ахьеихигаз, ахьизҳаз.

Ишьҭа анпыҟҟала иахьанылахьоу,
Иҽырхиа дахьҭыҵыз уи агәашә,
Иабдуцәа рџьынџьаз дахьықәԥахьоу,
Иахьеинылаз урҭ рдаракәац рԥашә,

Аҿарпынбжьы ахьго ихаакәакәараӡа,
Агәблра ахьикыз ибызшәа,
Дахьгәырҩоз дахьалашыз амбатәӡа,
Абзиабара игәаҵа ианҭашәа,

Ажәҩан ҵаула дахьаҵаԥшыз,
Ашьха ӡыхьеиԥш ахаҿы цқьаӡа.
Ибгыӡарха аеҵәа иаҵаԥсаз,
Илаԥш ахьхыркыз иӷӷаӡа…

Нас дызусҭада аԥсадгьыл ззымдыруа,
Дыҟоума анык леиԥш, уи згәблым.
Анык леиԥш, уахи-ҽни иахыламԥшуа,
Уи агәеисра иалам,  зылаԥш ахым.

Сара сзыҳәа уи гәарабжьараӡам,
Икәакьым дунеиуп, саҿҳәароуп.
Уи зласҵо сара даҽак сымаӡам,
Ада схәарҭаӡам иансымам, илашьцоуп.

IV
Уара уоуп шьаҭас ирымоу сашәақәа,
Кавказ уагәлакуп, уи уаԥҳауп.
Ҭынч инеиҵухуеит иахьа ужәҩақәа,
Уԥашәқәа ракәзар, жәлар ргәаҿы иҳауп.

Уиршәарц аҟамчы убла ихызкылоз,
Иага иургьы иаԥхьа умқьақьеит.
Дарбан иуԥырачны умҩа нызкылоз,
Напы ҟьашьык зукьымсуа уҳаракхеит.

Ԥсыбаҩ ахьыҵам ҵлашьапык ыҟаӡам,
Иубома дгьыл ҽыҭк ашьа зхьаршам,
Аҵеицәа рыхьӡ-рыԥша амҵәаӡам,
Изырҩашьо анцәырҵ, ухаҿы-лашам.

Хашҭра ақәым Абрыскьыл ихаҵара,
Игәы цаҳәцаҳәла угеи ушьхеи рԥхоуп.
Иахьатәи амш, иацуп амацара,
Убри ԥхьаҟа анаԥшра иазҳәоуп.

Ҳазҭысыз ашықәсқәа
Шақәс иаирами,
Урҭ иргәылашәҭхьоузеи шаҟа ааԥынра,
Иахьа анхара узҿу ҭынч нхарами,
Уеҵәахә иацлоит, иаҿуп аԥхара!

1961.


БАКУРИАНИ

Сгәырӷьа уалоуп Бакуриани,
Ухәқәа срықәуп сыблаҟьо,
Са еимаздоит дгьыли-жәҩани,
Мра-шәахәала сыбжьаԥхо.

Ааԥын кылҟьеит ахьҭа бжьарӡны,
Шьац иаҵәала иқәҵауа,
Аха ушьха хҭарԥаш ԥхьаршәны,
Ажәҩахыр иқәуп еиҵыхәхәа.

Ахәыцра сҽаҭа хыхь сааҭгылеит: –
Асыҭәҳәа сналаԥшт еилачы,
Ашәаҩақәа сывҟьа илҭалеит,
Ашыҩ-сыҩҳәа игоит рыбжьы…

Рышьҭа еилышьны аҿар ахысит,
Аха рыччабжь гошәа саҳауеит.
Адгьыл хыбны ашәҭқәа цәырҵит,
Ашәа ҿыцқәа сгәаҿы ирҳауеит.

Аҿар рызцеит амшыни амреи.
Ара са сгылоуп сҳаракны.
Нас уажәраанӡа арахь сызхамлеи.
Абас сзыҟои сыхьшәаны?

1961.


АХРА ХЫХЬЧАГА

Жәытә аахыс 
уи ахра ҳаракӡа,
Амч-алшара 
зегьы еидкыла.
Абаҳча ссирӡақәа 
рҽахьыгӡа,
Гәшԥыла иахьчон 
ирхагыла.
Ҽнак зны 
инаҵасын авулкан,
Иканажьит 
агәыӷра шамаз.
Ирбеит 
ашьхақәагь еилыкка,
Иҟалаз бзиара 
ишазҳәамыз.
Аха архақәа 
гәырӷьон, илашон,
Наҟ иаҳхыҵит ҳәа 
ашәшьыра.
Ишьҭасны 
еивагьежь икәашон,
Ашәаԥыџьаԥ ду 
реибаркыра.
Ашьҭахь 
ирзыҟалеит урҭ амыхьтә,
Иааикәагылеит рцәа иҭаӡыӡын,
Уа ирыдшәылан 
иакит аҷыхь.
Ахра  хаҩҩыра иаахыҵын.

1962.


АԤСНЫТӘИ АШЫЦ-ҴЛАҚӘА

Ашыцра еилашьқьыруа, адгьыл иақәлаха,
Мшын қәԥсычҳарак иалҟьазшәа ииаҵәаӡа,
Иҽырба-ҽырбо, ирхьыӡсауа ашьхақәа,
Ирыбны игылан иазхәыцуа рлахьынҵа.

Дунеиаҿ иҟазма урҭ иргәаламшәо,
Аӡиасқәа рцәырҵра, насгьы рҭабара,
Абаа хыҽҽарақәа ацәа иҭалоушәа,
Иӡаакәала амшын аҵахь рцара.

Амра хыхьынтәи ацԥхьқәа акәнаршуан,
Ашәшьыра амҩасцәа рыԥсы днаргон.
Ирхадыдуан, амацәыс аҽрыкәнаршон,
Аха иҵары-ҵаруа иадҟьаны ицон.

Агаҿа афырҭын ҵлашә ихәҵҟьалоз,
Аԥсҭҳәа рхацала, еигәыдҵо, еикәрҽуа,
Зны аганахь иршәуа, нас игәыдкыло,
Инархысуан рыцәқәақәа еиларҽҽауа.

Аха ишгылац игылан, ирыхьуазеи,
Адгьыл гәраз рҽакәрша, иразӡа,
Адомбеиқәа тәҩасуа аҩада иламзи,
Аҽцәақәагьы нылҟьалон икалаӡа.

Аԥсаа ргәырӷьара ҵыхәаԥҵәара амамкәа,
Ашәала ирхаԥыруан ажәҩан иаҳаратәы.
Ашықәсқәа цеит еишьҭала, иниакәкәа,
Аха аҭеиҭԥш мыӡит, иахымҟьеит аԥштәы…

Ус, ишыҟаз зны аныхцәа нақәпапеит,
Ишышкамсха иӡхыҵны аԥшаҳәаҿы.
Аихашьҭыбжь ныҵыҩын, уа инақәлашьцеит,
Ашьхақәа хыџхыџын, иааԥшит еикәаҿы.

Аԥсны зегь рыхәлабгар моу рымаӡам,
Амшын иаанагаз аԥсымҭәқәа, арҳәцәа,
Ашыц ҵҟәашаара ԥсымцқьала иаҩаӡан,
Ираа ишьҭарҵон, иахысуан еихаҵәҵәа.

Ахәа еиԥш, игәлфаа инеиуан иагәлала,
Рыԥсы ҭәуазма, иҟалозма рызхара.
Аџьамқәеи аурымқәеи ҭхаџьуан  хшыцала,
Париж ауахәамақәа арԥшӡон иара…

Аха иҵәыуан адгьыл, урҭ ахьыҵырҟааз,
Зӡамҩа ҭыржәаз аӡӷаб илеиԥшын зынӡа.
Ахәлымшәа  хьрызԥымҵәаз, аԥсы ахьырзыҵымкааз,
Рыблақәа шьаӡала иҭәуан ихәашьӡа.

Адац-ԥашәқәа рҽырӡеит, адгьыл иалалеит,
Ашьеи алаӷырӡи ақәырҭәон ауаа.
Уи, ажәла арҵәыӷьан, ҿыц еиҭагылеит,
Агеи ашьхеи рҩычауа, иҭырҭәаауа.

1961.


* * *
Дгьыли жәҩани 
ахьеивҵо сагаргьы,
Шарԥы еҵәаҵас
Сыԥсадгьылаз  слашоит.
Ара иҟам исзымдыруа цәаҳәакгьы,
Снапала 
уи анасыԥ 
сыхьчоит.
Сызкәыхшоу сыжәлар 
иахьа ихәдам.
Сара сазгәдууп 
урҭ рқьабз, 
рҵас,
Ицқьоуп рышьҭра 
иԥхаршьо иҟам,
Уи еицеимкуазар 
аӡәы цас.
Мчыла иреиҳау имам икҿацала,
Рыхәда уаҩ дықәымтәац  итәӷәы ахшьны.
Малла ибиоуп 
ибеиоуп ҟазшьаал,
Аха иубом 
уи иахыҽхәо итәаны.
Урҭ ражәоуп 
сҟырҟы зырхәхәз, 
ашәа зласҳәо.
Аԥхьарца исырҭаз 
абар, искуп.
Жәытә аахыс
 ҳажәлар 
уи ауп еиҭазҳәо,
Исԥсахырц залшом 
еицакрак зқәым.
Ҵоуп абжьы иаҿыҩуа азымҳацт имацуп,
Аха изуам 
иацәхасыр 
иҟәншьаны.
Изҳәада, 
аԥсуа ибызшәа 
амҩа кьаҿуп?
Уи нагоуп 
ашәышықәсқәа 
ирыбжьҳәаны.
Уара уоуп, 
Сыԥсадгьыл Аԥсынтәыла,
Схәыцрақәа 
зырҿыцуа есымша.
Еиқәыцәашь амҩаҿ 
ахра ансыԥгыла,
Адау иеиԥш, 
снахысуеит 
ирхәаша.

1961.

АӠХЫҼҼА

Зны-зынла исыжәлоит ацәа иҭыҵны,
Ацәқәрԥқәа анаршәуа сара сыччоит.
Цаҟьак савамгылеит сгәы ҭрысны,
Уи сгәдыҽҽало ԥхьаҟа сцоит.

Акызаҵәык, исымоу сара гәалас,
Иҵааршәха иҟазҵо сгәаҭа, -
Уи смаршәа акыр ҳәа ауп иснаала,
Усҟан ауп саныӡгьы, ҳаӷеиҭа.

1961.


АԤСҬАЗААРА УЗСЫМХУАМ…

Ахаҳә иҿанаҟәаҟәаз аҽага сеиԥшны,
Иҭахуп уи
 са сҿацагәӡа 
сҟалар.
Дгәырӷьоит 
абзиеи 
ацәгьеи 
сзеиԥшны.
Сҽырдагәаны 
сыбз 
сацҳаны 
снатәар.
Усыршәоит ҳәа далагоит
Игха иоуҳәар,
Уи азын 
ицәыҵимԥшаауа арбану 
иара.
Иухарам ухареиҵоит, 
иҟалап 
уҿеиҳәар,
Убри ирххоит, 
убри далачоит 
изхара,
Ачагәыр 
наҟ инарҳәны
 дыхәмаруеит,
Уахь 
ашәақәа аҳәоит 
«ихааӡа».
Нас ҳа ҳашҟа 
иаарҳәны 
дмақаруеит,
Абжьы 
ҳлымҳа иҭасуеит 
иҵәыҵәӡа.
Аԥсуаа рыхьӡала 
ачынқәа иншьалоуп.
Урҭ рхыԥшоуп 
дышьҭыхны дызкыу.
Аха аԥсуа 
ибзиеи ицәгьеи зыдҳәалоу,
Игәы азыбылуам, 
исзеилкаауам дзакәу,
Иатәеибом 
иахьа иаҳхылҵуа 
ашәа,
Дазхәыцуам, 
гәырҩас имам 
алахьынҵа.
Иара амӡанра 
дазымхахуашәа,
Ҳаргьы ҳаинаҭырц 
дашьҭоуп 
иҽкынҵа.
Са исҭахуп 
сшьанҵаны сыҟазар,
Аха 
анышәаԥшь еиԥш – 
мамоу.
Сара сынасыԥ 
даԥырхагахар
Шыҟамло 
удыруазааит 
иҳаӷоу.
Агәаԥхара исымоу 
ҳәаак амам,
Ахаангьы
 иҟалом ицагәырц.
Уара уеиԥш иҟоу 
уа иаҿашәама?!
Уи иаӡрыжәуеит 
еиҩнаҵәартә ахәыц.
Уҳәашьала 
сҟаауеит 
акафедлра садгыл,
Иуҭахыу ҳәәла 	
зегь акоуп 
сара сзын.
Амаҵ зуртә 
сҟалазар 
сыԥсадгьыл,
Сара спартиа 
иснаҭеит 
уи азин.
Уи ауп 
сыблақәа 
алшара рхызҵаз
Иахьагь ԥсҭазаарас 
исымоу сара.
Аԥсҭазаара 
узсымхуам 
избанзар,
Уара уакәӡам 
исызҭаз иара.

1961.


* * *
Схахьы арҩаш, ашьхақәа аҽрынҵаны,
Илеиуеит, еихсыӷьрак азымдырӡо.
Аҽыртла исыҵсны инҭалоит хланҵы,
Ахрақәа иргәылоуп амҩа нымҵәаӡо.

Уажә сахьгылоу ауаҩы сизхәыцуеит сара, -
Зны хыхь дхалоит, ус дҳаракӡазароуп…
Зных далҟьаны дкаҳар ауеит иара
Аха усҟангьы иҵас еилеимгароуп.

1961.


СҨЫЗЕИ САРЕИ

Ацәқәрԥқәа срылҟьо, инсыжьит аҟәара,
Амшын газгоит сыжәҩахыр ахь ихала.
Сҩыза исыцҭаз дсывнагеит хара,
Иқәҿысҭуеит, дабацо, мшәан, ихала?

Аҽура еиԥш, ацәқәрԥ даршәит дахынҳәан,
Ӷәыцәмаҟьшәа даларшәуп аӡыцәқәырԥара..
Са усмеисан, ара сиит иага умҳәан,
Мшыншьҭыбжьуп ашәас ихыҩызгьы са сгара.

1961.


АМШЫНАХЬ

Сухәаԥшын, зны уҭынчуп, зны уцәқәырԥоит,
Сургәырӷьоит шысҳәо уеиқәараны усхаԥоит.

Амҳаџьыр рышьҭа мацәысшәа илакьуа,
Узқәа иалдан игошәа збоит сахьԥшуа.

Урҭ рылаӷырӡ рыхьшушәа ахаҳәқәа цәаакыуп,
Аԥхьарца аҵәаабжьы саҳауеит игәкыу.

Ицәырҵуеит рынаурқәа саԥхьа уажәы,
Ирхам-иршәым, ахьҭа рылсны еиқәшәы.

О, амшын, изухәлабгазеи абас жәларык?
Урҭ уа иуԥнымзар, еиқәхаргьы ҟаларын…

Сара сузгәааны сгылоуп сеилашәаны,
Уара ахьыр-хьырҳәа уччахуеит усызԥшны.

1961.

* * *
Снеиуан схала акыӡӷра саҿысны,
Аҵықьҳәа исхыкны ахысббжь геит.
Снымҩахыҵны сааҭгылеит сыҭрысны,
Аха абахәқәа џьара имқәацеит.

Рҽышьҭых игылоуп ашәахәа рхьысуа,
Рқәыԥшроума рымшәара иамоу маӡас?
Исҭахын ус сыҟазарц сгәы мҭрысуа,
Есымша сыҷкәынзарц саргьы убас.

1962.


БЗИАЛА

Бзиала, бзиала,
Сқыҭа гәакьа са сахьааӡаз,
Сгәаҵа иҭаҵәах
Убзиабара,
Иахьа унсыжьуеит,
Иудыруеит сымҩа ахьнагогьы.

Сыԥсадгьыл сыԥхьоит,
Хьаак амоуп,
Срашь гылоуп икәадырны,
Мраҭашәарахь сдәықәлоит,
Сцоит сара ақәԥарахь,
Имаҷым аҩызцәа исыцугьы.

Мҩа харак сшықәло
Адырызшәа икьыркьырын,
Аӷәра иаҵасуа исԥылауеит,
Ахәдагь ырхәаны
Иԥаџьԥаџьуа
Аԥырцәқәа еилашьқьыруа.

Бзиала, бзиала,
Ага, ашьха,
Сыԥсы ахьықәу,
Сашҭа сгәара,
Схәыҷра иамадоу…

Сахьцо исыцуп
Улаԥш хаара,
Иҟалашам уи сыгханы,
Хьаак сызцәырҵыр,
Хәрабӷьыцны усзыҟалап,
Иҿоуҳәап сыхәрагьы.

Аиааира амҩа сықәҵаны,
Мышьҭабзиала сымҩаԥыгала.
Бзиала, бзиала,
Сыга, сышьха,
Сқыҭа гәакьа,
Бзиала!

1961.


ЕРЦАХӘ

Ашәаԥыџьаԥ иаҵәа шлацк налымшәо,
Аракета еиԥш, иалҟьа иххаӡа,
Ауапа ԥхьаршәҭны, аӡара еихышәашәо,
Улаԥш ахьымӡо игылт иҳаракӡа.

Ахкаарақәеи аҩхаақәеи ирхаӡсоит,
Уи ашәшьыра аҽеиҵых икахәхәа,
Ахы шлаӷәаӷәа аҵакны иаҿашуеит,
Ашьыжь иҩаҵхахаз амра ашәахәа.

Апоет, уаргьы убас уҳаракызароуп,
Умч, улшара, адура иазкыз!
Абзиара ҩадароуп, аха уәанушәароуп,
Аиаша азы уԥсы ҭыхны икыз!

Уажәа аԥсҭазаараҿ иаԥышәазар,
Анарха амоуп, цәашьушәа икыуп.
Ажәлар ргәаҿы инаӡазар, имхьшәашәазар,
Рыбзиабара уахьчоит, уи разҟыуп.

Аҩыза, ақәла уҽырҟәыҭханы умгылалан,
Иатәамбо урывымслан иларҟәы,
Ухада хашәа умбо умныҟәалан,
Уҽырԥагьа умныҟәалан ухы ҳаракы.

Иԥшьоу акы иаҩызаза ушлара,
Адагьы ҳхәарҭамыз – ухшыҩ иҭакӡоу.
Аха ухы шаҟа илаҟәу аҟара, -
Убысҟак ҳаҭыр ақәуп, убысҟакгьы иԥшӡоуп.

1961.


СЫҬОУБА

Дгьыли жәҩани ахьеивҵо сагаргьы,
Еҵәаҵас сыԥсадгьылаз слашоит,
Ара иҟам исзымдыруа цәаҳәакгьы,
Снапала уи анасыԥ сыхьчоит.

Сызкәыхшоу сыжәлар иахьа ихәдам,
Сазгәдуны срыхцәажәоит урҭ рқьабз, рҵас.
Ицқьоуп рышьҭра иԥхаршьо иҟам,
Уи еицеимкәыр имырхәашьыр аӡәы ҵас.

Мчыла иреиҳау имам икҿацала,
Рыхәда уаҩ дықәымтәац итәӷәу ахшьны.
Малла ибеиоуп, ибеиоуп ҟазшьала,
Аха иубом уи иахыҽхәо итәаны.

Урҭ ражәоуп сҟырҟы зырхәхәз, ашәа зласҳәо,
Аԥхьарца исырҭаз абар, искуп.
Жәытә аахыс ҳажәлар уи ауп еиҭазҳәо,
Исԥсахырц залшом еицакрак зқәым.

Ҵоуп абжьы иаҿыҩуа азымҳацт имаҷуп,
Аха изуам иацәхасыр иҟәншьаны,
Изҳәада, аԥсуа ибызшәа амҩа кьаҿуп?
Уи нагоуп ашәышықәса ирыбжьҳәаны.

Уара уоуп сыԥсадгьыл Аԥсынтәыла,
Схәыцрақәа зырҿыцуа есымша.
Еиқәыцәашь амҩаҿ ахра ансыԥгыла,
Адау иеиԥш, снахысуеит исрхәаша.

1962.


ИВАН ПАПАСҚЬЫР ИАХЬ

Шәарҭа имам уахи-ҽни ихандеиуа,
Аҩар еиԥш, изқәа икыдшылоуп аԥхӡы.
Иашҭа инықәԥшыз гәахәароуп иоуа,
Анапы ицәагхар, ацеи рзы ихьӡым.

Импыҵҟьан икаҳап иҟыбаҩ иалшаз,
Зыхшара бжьысыз, зыҵәҩаншьап згәыблым,
Дҵеимшуп, дфырхаҵоуп згәараҭа иазымшхаз,
Еихазҳарц иазықәԥо, зусумҭа ԥкым…

Уаргьы убасоуп, уаԥсахеит уабиԥара,
Ҵәашьаҟан уазгылт, ҳкәультура ԥхьаҟа ицо.
Убаҩхатәра агәылшәҭит аԥсабара,
«Шарԥыеҵәа» уааӡамҭоуп, харатә икаҷҷо.

Ҭагәҭасра агмызт, ицәгьан уи амҩа,
Гәырӷьареи гәаҟреи убеит уа жәпакы,
Ухьаҵны утәозма амыш ианамуаз,
Ашәҟә адаҟьа ианылон угәҭакы.

Аидара ноугон, аха убжьыхәа раҳама,
Иҟан алыхәҭа иаҵазгьы данқьуаз.
Ухы уахашшааауа аӡәыр уибама,
Ҵба шрымамызгьы угәы иҭыхоз, узызхьуаз.

Иҟан уҭынчра зынӡа ианумыхәоз,
Аха ус уа иуҟазшьан, уи лахьынҵоуп,
Убаҩхатәра аҿаԥхьа сара схырхәоит,
Зџьабаа марымажоу, аҽхәаԥхьыӡ иаԥсоу.

Аԥсабара аҷҷаҳәа иурцәажәоит,
Уи ҳазыӡырҩуеит иаҳурҵан абызшәа.
Ҭемыри Зинеи рымчқәа еиҭашәеит,
Еихаччо абра итәами агәҭыншәа.

Леуарсеи Михеи руаҩыбжара иҭысхьеит,
Аха рқыҭаҿ амаҵ шыруц ируеит.
Иҳазҳәома Мыкыҷраа ҳдунеи ианыҵхьеит?
О, мап, иҟоуп, шьоукгьы ҳамариа иазԥшуеит,

Аԥхы кауҭәоит ишьақәгыларц уԥсадгьыл,
Уԥсадгьыл – уабацәа рыбаҩқәа змадоу,
Рнапқәа еинырҟьоит ашьхақәа ухаҵгыл,
Ухәыҷрамшқәа знысхьоу архақәа лашоуп.

Урҭ ирхыҩуеит уажәасахьарк ируҭаз,
Уҟазара шаҟа иарԥхази ҳаҩнаҭа!
Аҵыруа ахьалудаз, аџьабаа ахьубаз,
Удгьыл гәакьа иагымхааит улакҭа.

1964.


АПОЕТ

Ухәӡааҵәины аԥсҭазаара уагәылала,
Уҽеилацал, џьара уеиҵамхааит, аҳаҳаи!
Ҳахьиз ҳаԥсадгьыл зегь гәыдкыла,
Ауаа анеилух, ақәла дузмырҳаит.

Ахьӡ ухнамхын, иулаз амтәара,
Ухышәҭыр алшоит, ганкахьы умбрын.
Уԥсы ахьынӡаҭоу уашьҭаз аиашара,
Кәакьк укҿахар, аамҭалоуп, умыццакын.

Рхала арифмақәа аиуеит ҳәа ухырхәауа,
Ажәҩан уаҵаԥшуа, умтәааит насҭха.
Уажәа ҟамларцаз аххы инкаҳауа,
Иулоу арашых еиԥш  иулырҵәҵәа иахьа.

Ухьӡ наҟ ибжьаӡуеит, унаршә анымхиа,
Икылкаан ухысроуп иҭашәартә ахҭа.
Уа уашәа анҽеимха, ианӡрыжәымха,
Ашьҭа ннажьуам, еицакуеит алакҭа.

Есымшааира ауаҩра ныҟәгала,
Ушьамхқәа унаргонаҵ ԥхьа уцала.
Амҩа идрапахьоу уҽацәыхьчала,
Цәымзаркыран уахгьы-ҽынгьы уԥхала.

1962.


АЏЬ-ҴЛА ИАХҲӘААУ АЛЕГЕНДА

Аслан Оҭырба изкны

Ашьха ҟәашқәа шәытарак нарҿалеит,
Ашьха ҟәашқәа инагоу еиҿаԥшьы.
Аԥҭақәа ҭрысны хланҵы инҭалеит,
Ахрақәа ирыоҟьа игеит абжьы:

–Ашәаԥыџьаԥ, скалҭ ҭбаара иахьысуа,
Аԥша ҭыҵуеит агәаӷ иарҵысыз,
Шәеилазҳәо амахәқәа инарысуа,
Иӷәыхны иқәнаҵап, шәгәшәҽаныз… -

Абри иашьҭырхх, аҵықь ҳәа ихысит,
Ажәҩан еимҟьазшәа знык илашеит.
Аҵлақәа рыҽдырхеит, ргәы ҭрысит,
Алтар ракәзар, ҿыцха ишьҭаиеит.

Аҭырасқәа ахшьыра рҽарҭеит,
Инхазгьы уа рҽырӡеит ишәаны.
Аха аџь-ҵла шьаҿакгьы еиҭамҵӡеит,
Аҽарҳа еиԥш, игылан ахәаны.

Аԥша-цәгьа ахалеит зегь еилырхуа,
Асыҭәҳәа хагал ҵысхәшәа иаанацон,
Иубаӡомызт адгьыл ахы-аҵыхәа,
Ӡҭачи ӡмыжьи рыҭра иҭнацон.

Аџь заҵәыкоуп зҽырхаҵара иаԥылаз,
Аԥшатлакә шыкшац икшон ахахьы.
Илышьҭаххуан, аха нас иҩагылан,
Дырҩегь еиҭеибакуан бӷарҵахьы.

Ауеи карахан, амчқәа алӡааит,
Ихьаҳә-хьчошәа ицеит аҽӡа,
Аџь-ҵла арнааит, амахәқәа ҿнацҟьааит,
Аха аԥашәқәа азыҵымхит зынӡа.

Ажәҩақәа еиҵых, игылоуп иахьгылац,
Аибашьра иалҵыз еиԥш, ирӷӷаны, 
Зҽызҵәахыз, ада алаԥҵәоуп рылахь,
Уи аџь-ҵла иаҵаԥсоуп рыхқәа хҽны.

1962.


АШХӘА АӠАҾЫ

Ашхәа неиуеит аӡӷьыра ихылан,
Аӡы цәыҵарҽҽо 
инеиуеит ԥышәла.
Аԥсыӡкаҩ 
убраҟа ашхәа дангыла,
Акаҭа ыршәны 
ихижьлоит еиҵыртла.
Ашьхарахь еимахәлан 
игәыр-гәыруеит,
Амацәыс ҵырҵыруа 
аӡы ихыҷҷалт,
Ари, 
амшцәгьа ишазҳәоу идыруеит,
Аха агәазианра дакит дедҳәал.
–Ушхәа ажәҩақәа аҵшь 
аԥсыӡкаҩ,
Ирласны 
аԥшаҳәахьы уеиха. – 
Нырцәынтә 
абас абжьқәа хәыҵҟьоит,
Ирҭахыума нас, 
урҭ рҩыза дҭахар…
Иҟалазеи, ихьзеи, 
башаӡа ҿырҭуеит,
Урҭ рыбжьыҳәа 
зынӡа иаҳаӡом.
Анаатә шәышәуа иӡамҩа иаҿасуеит,
Ақәа леиуеит, илеиуеит еиқәтәаӡом.
Дҳәаԥы-ӡыԥуеит, 
игәыӷра башоуп,
Имч илазгьы 
ашәара ихнацеит.
Шьҭа иҟоузеи
 уи деиқәзырхаша,
Ианаамҭаз 
инапы-ишьап имҟьаӡеит.
Ус аӡыблара даанахәан,
Ашхәа иҵԥаан, 
Иама идәықәлеит
 ахы иҭырԥа.
Иаргьы дкарахеит, иԥсы илӡаан,
Деимҵԥаа днаргоит ацәқәрԥа.

1963.


ИСААМҬАЛОУ АӠӘ ИАХЬ

Иузҭада абасҟак агәаӷьра, алшара,
Ачҳара, ахаҵара зда ҳхәарҭам.
Зегь урцых-цыхуеит, иумам ԥсшьара,
Дызҭахыда ахшара, зыҵәҩаншьап згәырҩам!

Ауаҩ ақәԥара аҵыхәа анԥиҵәа,
Икарыжьхьоу  аҳәынџьар еиԥш, дцагәуеит
Дызхәарҭоузеи, нас, ацәгьара аниҵәах,
Ахәымгара зҵазкыз ихаҭа дагауеит.

Урызхымхит џьанаҭ абаҳча ԥшӡара,
Ашәахәа гәабзыӷқәа зныказ иуҿаԥхаз,
Ашәҭ лыԥшаахқәа, ифырџьану зӡара,
Унага иудырбаз абчараҳ итәарҭа.

Акыргьы улықәырқшеит удыршәарцаз,
Уабацәа зны икылырххьан ахьархьын.
Шаҟаҩыдаз уԥашә ыҵҩаарц иашьҭаз,
Ухәшҭаарамца еибамкыр, урҭ ирҭахын.

Абрыскьыл еиԥш, нышәара  уара иуздырам,
Сасрыҟәа ихҿеиԥш, зажәа ӷьу, иҿацоу.
Ахәахәа убла хҩаны узахысуам, -
Аграпара алдауа ԥхьаҟа ицоу.

Ацәқәырԥа уазыҟамҵеит уҿаҟәаҟәа,
Унапы уваҳан уԥхьац, умтәаӡац,
Аԥхӡы ықәнаҵеит аџьыка уҟәаҟәа
Изуз азхоуп ҳәа макьана иумҳәаӡац.

Ицәырымҵыр алшом арыц кауршәыр
Уеиҵамха унеила, ушьҭахьҟа умхьаҳә…
Абахә иалҵәҵәо ацәкыкәбар аҟәымҵыр,
Икылнаҵәоит, иага ижәпазаргь ахаҳә.

1963.


* * *
Дынҽыжәа арԥыс ашҭа аханы,
Уи иахьоуп ауаа р\ҿы данцәырҵуа.
Икәадыр ҟәна-еҵәала ихианы,
Иҽыхәа шнеиуаз уа иӡаӡымкуа,

Ишьацәхныслан, наҟ дкаҳаит дахҟьаны,
Ашәымҭак дҩаҵҟьеит, аха хьаак лашьҭуам…
Умгылан арԥыс, убри хьымӡӷшьаны,
Аҽы иақәымтәац, аҽы дканажьуам.

1963.


Аԥҭақәа жәҩанаҿ игәаҭеиуеит,
Амацәыс ргәылҟьа илашоит.
Ақәа кыдҵәаны иахьак илеиуеит,
Ҳаҟлагара шьҭхыс илагоит.

Уаҟа ах иахуеит, аҩ иаҩуеит,
Аԥсҭа гәара иҭанаԥсоит.
Уи ашьҭыбжь хара инаҩуеит,
Амшцәгьа аԥсы ҭанаҵоит.

Мышцәгьоуп уи стихиас иамоу,
Знык араҟа ақәа аныхкәа,
Амчра цеит наҟ иниас,
Алуқәа ироуам неихыркәа.

1963.


АПАҬЫРҚАЛ АШШЫԤХЬЫӠ

Сеиҭеиҳаит ауҭраҿы аԥшәма дсеилаҳан.
Хьабалак сеиҭеиҳәауан, дсышьҭан дсеиҷаҳан.
Сшьапы иакәырша днахысуан икәакәаны.
Исыҵиԥсон арҵәыга, ӡыла ирқәақәаны.

Уи аԥшәма симамзи «абамба» сылакны,
Сеилихуан заанаҵ асекатор нсылакны.
Ашәҭбыбшқәа нарылаԥсо ааԥын сымахәқәа
Слахҿыхӡа сыҟамзи ԥынгыла сымамкәа.

Амза еиԥш, сҭәымҭазы ашәыр анысҿаҳалак
Рқьышә сықәызҵуаз сара агьама гәазҭалак,
Сгылан уа сеидараха, сгылан сқьыԥаха.
Ҵкәарсҭа ҳәа рнылозма сымаха-сышьаха…

Асы бахҵәаӡа аҳәылыҳәа исықәнауан.
Дсыхагылан аԥшәма наҟ исықәыршәшәауа.
Акәтаӷь-цәа сагәылхны симааӡеи гәык ала
Уахи-ҽни дыцәозма, адгьыл санықәгыла!

Ашьҭахь дныҵабеит, иқәшәаз здырхуада?
Уи имч-илшарагьы уаҳа исзырхуада!..
Шьоук ааиуан ашықәсан, ркалаҭқәа рҩыҵракны.
Ахьҩежь рымгози, рызқәа инықәҵаны…

Кырун избаӡомызт, чан исхашәаломызт,
«Русқә»  еилахамзи, са сыргәалашәомызт.
Аҟарма сықәҵәишеит, аҳаршьылгьы нсыҵагылт,
Избоит ишсықәлашьцаз, уаҳа нап сыдрымкылт.

Сара сышҟа арахәгьы рыхқәа дыркалон,
Аҟәара сеиҵасуан сшьамхы сазнымкыло.
Уахык зны сахьынаиаз аҵаа нсыдшәыланСанааԥш иҷианы сыбӷьыцқәа сыдԥсалан.

Лаӷырӡушәа иҟәашӡа ашьашьал схьынҳаламзи,
Аччаԥшь исҿықәыз аҳауа иналамӡи.

Сдацқәагьы ныҵҩааит, адгьыл мыхьшәашәахеи,
Схы-сҿы еицакгәшьеит, ҳаи, сышԥаҭахеи!

1963.

ЛЫХНАШҬА

Снуԥырҵыр, мышкы усзычҳауам,
О, Лыхнашҭа иудуп сгәблра.
Ушьац иаҵәара ашәа азысҳәауан,
Илахҿыхӡа ара иқәсхьан сҿара.

Укара хәҷы шаҟантә сҭалахьаз,
Аҵлақәа рызқәа цәсырҳәхьан.
Аеҵә срыҵаԥшуа аҵхқәа схызгахьан,
Уажәабжь сгәы амца анаркхьан.

Уа ужәҩан ҵарԥссоит ҩада ашьхақәа,
Шьежь амра ахәқәа ирықәгыл иччоит.
Рнапы уанҵа ушьҭырхит абаҳчақәа,
Лыхнашҭа, Аԥсны аблеиԥш, са усшьоит.

Исгәалашәоит, арԥарцәа еихытаруа,
Ахьхьа-аџьџьаҳәа ашкол ашҭа иҭаз.
Рыччабжь ара иқәҩуан еихымсыӷьуа,
Рҟәбҷара улахь ианыԥхалоит шәахәаҵас.

Иҟан зҭагылазаашьа зхы иархәаны,
Ажәцәеиԥш, укалҭқәа зҭиуаз исаны.
Ируаз ранахан, рыӷрара ҭаҵәахны,
Ауаа ишәылоуп шәқьиара иахҟьаны.

Ихы ԥхеишьап уа угәеисра иаламыз,
Ацәгьа уанышәашам уԥсы ҭанаҵы.
Ӡыхьҵас иугәлаҽҽа иааиуа унамыс,
Ара имаҵәом ужәлар ргәы еисуанаҵы.

Мҩа-лашала иааиуеит  асасцәа,
Ушәқәа аартуп, мап, иулам хәашьра.
Уқьабзқәа мыӡит, уи ауп сгәы узалаҵәа,
Амра ашәахәа еиԥш, уаҿуп апытра.

1963.


АШЫЦ ЛАБАШЬА

Ашыц лабашьа аԥса ахарсын,
Џьарҵас аҿаҟәарсҭақәа анӷӷала,
Асаба ақәԥса, алҩақ алсны,
Иубоит аԥацхаҿ иара ахала.

Иарбан мҩахәасҭоу ашьха изнымсыз,
Амца аҿыҵҟьо абахә иаҿысуан.
Изкыз аԥшәма иламыс иакьысыз,
Иӷра инҭшьны наҟ днеихысуан.

Имчыхәал нықәрс знык дахьхысыз,
Аԥслаҳә мҩас уа абаӷа ԥиҵәон,
Иҩыза гәакьан – дахьцоз ицыз,
Дааԥсар амҩан, дҭынчны дыцәон.

Аԥсҭҳәа хыҵны ҳашьха ианаҿала,
Уи иҽагәылак аӷа данжәыла,
О, ҳадгьыл гәыраз анҭәыз гәырҩала,
Шәарҭа анагмыз ҳара ҳтәыла,

Ҳар фырхацәа рымҩа мырҩашьа,
Икәымжәы ԥхьаршәҭны иҽырҽеиуа,
Аҽыҩ-ҳәа инарсуа илабашьа,
Деиҵамхо раԥхьа дгыла днеиуан.

Уи алабашьа гәашьамхыс иман,
Бџьарк иаҩызан, баша ишьҭимхӡеит,
Уажә иааԥсама, мамзар иажәыма,
Агәы ҿыӷьма, абас изҭынчхеи?

Аԥша аныздоз амахә ацәыӡхьеит,
Изтәызгьы агәарԥаҿ шьҭа дуԥылом.
Уи ашьхауаҩ ихаҵареи ихьӡи
Угәаларшәо, акәакь игҿагылоуп.

1963.

АԤСНЫ ЕИԤШ, АБРААГЬЫ…

Аԥсны еиԥш абраагьы инхоит икашьшьы,
Амхқәа ҭагылоуп ишлан, еилашьшьы.

Ахәқәа ирывҵаԥхоит амра ашәахәа,
Ицоит ауардынқәа џьықәреила ихыхәхәа.

Аԥсны еиԥш, абраагь рызҳауеит аӡахәақәа,
Ҩыла идырҭәуеит ауалырқәа, аҳаԥшьақәа.

Аԥсны еиԥш, абраагь ирҟәыбоит арақәа,
Анаатә аҿалоит, илеиуеит ақәа.

Ахьыр-хьырҳәа игоит аӡқәа рыбжьы,
Ахкаарақәа ирҭыҩуеит ахьшьцәа рҿыҭбжьы.

Жәытә ԥҳәаҟәакгьы џьара избоит ихыбкьы,
Амҩахәасҭа абра иаҵсуеит илакьы.

Сыла ҭраа срыхәаԥшуеит архақәа, адәқәа,
Сҿаԥхьа ицәырҵуеит еицрыхәхәа аҩнқәа.

Сара сҭынчым, хьаак хьыу-хьыууеит сгәаҟны,
Аҩныҟа гәхьаазгеит, игәхьаазгеит Аԥсны.

1963, Венгриа.


БААИ, БАРА!..

Бааи, бара,
Бааи, бара.

Бааира са сазыԥшуп,
Бара боуп сыԥсықәара,
О, сгәаҵа иҭашу!

Бласы, бара,
Бласы, бара,
Бымцан нас, ҽаџьара,
Срыцҳами сымацара,
Исзымбо сгәазхара.

Мҩахәасҭак лакьы-лакьуеит,
Бышьҭа уа иангоуп.
Насыԥ-махәык сзылаҟәит,
Амш-цәгьа наҟ иахгоуп.

Бааи, бара,
Бааи, бара,
Уи гәхырӷьара мшуп,
Сбыкәхшами сыблабара,
О, сгәаҵа иҭашу.

Шьыри, знык бааиуанда,
Бааира схьаа сыҟәнацоит.
Ҵәыцак аӡы сбыржәуанда,
Аӡыша сеиқәынҵәоит…

Бласы, бара,
Бласы, бара,
Сычҳара хыжжуп.
Ба боуп сыԥсықәара,
Сгәаҵа иҭашу.

1963.


АМШЫН АҾЫ АҚЬАШАНА

Аҟәа «Амаиак» азааигәара аҟәара иацәыхарамкәа амшын аҿы ихгылоуп атанкер «Емба»,  1942 шықәсазы анемец фашистцәа иҭадырхаз.

Изаза-мазо амшын ихыжьлоуп,
«Абаҩқәа» хаххала, амра ахашы.
Адаҟьақәа бомбала икылжәоуп,
Лабжышҵас ацәыкәбар аҿашы.

Иҿыцәеит иахалашоз ацәымза,
Ашәақәа аҵнашьит иаҵәаӡа.
Аԥҭақәа хиаала еихьымӡа-еиԥымӡа,
Иаҿысны илеиуеит ижәпаӡа.

Уажә аԥсҭазаара ахәнгак анубом,
Иууаӡа аҭынчра уа инхалт,
Аматросцәа апалубаҿ иныҟәом,
Ԥыхьеиԥш еицәажәом инеидтәал.

Қьашанас «Емба» ауп ирхагылоу,
Амшын аҵаҿы рсахьақәа аннаҵеит,
Аԥслымӡра иӡыфаны игәылгоуп.
Рыбаҩқәа ҵаҟа аԥслымӡра иаӡеит.

Амшынцәқәрԥ гәаазшәа еижәылоит,
Рҽырхәа ргәы иқәлоит еилаҭәо.
Урҭ ршыкьбжьы амшын ихылоит,
Аха аҵахь ҭынчроуп ирхатәоу.

Аԥсҭҳәақәа лаӷырӡашо ихчыла,
Аԥсыӡкцәа рҽаварӡоит уи аган.
Аӡамҩақәа ҭаҩаҿаӡа еидкыҷыла,
Аҩазара рҿалхьеит, абан.

Абаӷуазақәа ирызнеиуан ихьӡыркушәа,
Уи аамҭа абаҟоу, ицеит ишеибакәу.
Агәаҟрақәа     ахадыршҭыр рҭахыушәа,
Иахьагь ацәқәрԥ ишьҭыхны иркыуп.

1968.


ААԤЫНТӘИ АХӘЫЦРАҚӘА

Ааԥын амрахәага ԥхоит ихааӡа,
Амахәқәа рҽеиларҳәоит иаҵәала.
Аӡиасқәа ахьхьаҳәа ицқьаӡа,
Илеиуеит аҩхаақәа ирыбжьала.

Адәы шшара снықәлеит харԥзаҵәы,
Ақәҳәҳә иаауеит адәыкакаҷқәа.
Ари адгьыл шьамуп сара сзы,
Абраҟа са сзыргәырӷьо мачхума.

Сџьабаа рҭашыми абарҭ амхқәа,
Смахәарқәа ԥхьарҵәа исҟьоит аҽага.
Амца рыҵҟьа ицоит снапқәа,
Хыхьынтә сашәуеит сара амырхәага.

Сҳәыҵәы-ҳәыҵәуеит са, сахоушәа аҵәы,
Аҽырҭынчра наҟ исхысцоит.
Аԥсҭазаараҿы иахьа саӡәым,
Уиоуп агәаԥхарагьы сызҭо.

Абарнтәи уажәы игәасҭоит снаԥшны,
Жәҩан агәаҿы ашьҭақәа ицәырҵуа,
Сара издыруеит, аҩызцәа, знымзар зны,
Апланета ҿыц уа ишхыртуа.

Аха сахьиз еиӷьу нхарҭа збаӡом,
Сынхароуп уи агәеисра сшалоу,
Ан лгәыҳәԥыхшеиԥш, уи ауп сзааӡо,
Уи ауп схәыцрақәа зегь зыдҳәалоу.

Сӡамҩа ԥхала ашьацра снахьыст,
Сгәкы-ҵәыкуа, снышьҭаиан ҿыкха,
Игәыдкыло, лаԥшыла са снахьыст
Аԥсабара ишәҭуаз иҿыцха.

1963.

* * *
Аԥсаатәҵәҟьа иргәблуп иахьааӡаз,
Уахь ихынҳуеит ес-ааԥынра.
Уара ушҟа сааит угәхьаазган,
Изыԥсоузеи убла аҭаԥшра…

Аброуп, сара ашә сахьхыҵыз,
Исгәыдкылан сышәҟәҭра.
Раԥхьаҟа анбан ахьхыстыз,
Сахьалагаз аҵара.

Уажә исгәалашәеит сахьгылаз,
Аԥша ҳҿаҭәҳәо ҳласны,
Асы ҳагәо уа шьамхыла,
Арахь  ҳанааиуаз ҳлаҳәны.

Ауаџьаҟ ашыра ҳҽадыԥсыла,
Ҳнеицәхас-ааицәхасуа ҳаҽҳарԥхон.
Ҳақлаԥадқәа кны ҳаидыӷәӷәала,
Амца иахакы иҳарбон…

Схәыҷра рҿыха, сгәы зырҿыцыз,
Уара уоуп иахьа абас.
Сгәалашәара ихыҵыз,
Уанызбаалт са сыкласс.

Шаҟантәы иҩндырҭәаахьоузеи,
Игәырӷьауа ахәыҷқәа?
Шаҟа мҩа угәылс ицахьоузеи,
Ианԥхало ашәахәа?…

Кыргьы уизхәыцит иаԥсамхаз,
Пату ақәимҵеит уџьа.
Ацхыраараҿ уа уеиҵамхеит,
Аха имԥсахит иҟазшьа.

Ҳара ҳзыҳәа игәадыуроуп,
Ҳус иахьалоу ухәҭа.
Узыԥсоу здыруеит, уи азыноуп,
Сашәа узалоу сгәыӷырҭа.

1963.


АԤШӘМЕИ АСАСИ

Аԥсны иаҭааз асас дахь харантәыла,
Аԥшәма диазҵаауан ашәшьыраҿ днартәаны:
– Ҳажәлар рзы иуҳәозеи, инхо шьхатәыла,
Иубазеи ҳашҭа уанҭала иуҭахны?

– Уи ахы-аҵыхәа сакәшаны избама,
Уажәоуп агаҿа аарла сшьапы анахьыс.
– Аха иузгәамҭаӡеи, дад, урҭ ргьама –
Абри еиԥш адгьыл ԥшӡа алызхыз ҭыӡҭыԥс?

1963.


* * *
Мҩахәасҭала сышнеиуаз ашыр-шырҳәа,
Ашәабжьык саҳан, сааҭгылеит сара.
Афырхаҵа жәлар ашәа ихырҳәааз
Аԥша аҵас иаанагон харантә.

Ашәа уи мҵәыжәҩада дышьҭыхны,
Амхқәеи архақәеи ирхыԥраан ицоит…
Апыҟҟа-пыҟаҳәа ашьхақәа дырҿысны,
Саԥхьа дниаҟьазшәа сгәы иабоит.

1963.


Ҩ-ҚАЛАҚЬК

Са сзаҵәыкны абаӷуазаҿ сгылоуп,
Еибарлаҳауа исыҵсуеит ацәқәрԥа.
Амшын аҵаҿы иҭынчӡа ицәоуп
Диоскуриа, ашәшьыра ахарԥа.

Сыбла неихызҩан сӡаакәкәал снеиуеит,
Слымҳа инҭасит ажәытә ԥшаҳәа абжьы.
Ауаа еилысуеит, ауаа гәаҭеиуеит,
Иқақаӡа еилагылоит схәы-сжьы.

Саԥхьа аҭӡамцқәа кыдыҷҷа ишьҭыҵуеит,
Схы раҳаны срыҵаԥшуеит сӡырҩуа.
Рықәцқәа хырвырӡа сылаԥш нархьысуеит,
Гәаныла сырхьысуеит иҵәыр-ҵәыруа.

Аҳацаҟьа ҿрышҳаҿ убраҟа ианысхуеит,
Аҟазацәа ранҵамҭақәа еилыхха.
Ахьицәа рнаплыхқәа сыбла хыркуеит,
Аԥсылмӡра иагәлҷҷаауеит ихьӡыркха.

Ақалақь гәасҭоит, амҩақәа сырныла,
Аԥсуа-цәа рхыскаауеит ҽыла ныҟәацәа.
Ақәыџьма рыбла  шцеиуеиԥш, уахынла
Рыблақәа кәеи-цеиуа избоит арҳәцәа.

Аԥсынтәыла урҭ рнапы назхьысыз,
Кыр бзахозма, рышьҭа гоуп ицәышәшәӡа.
Нас иазымчҳазар Диоскуриа иахҭысыз,
Убри азакәзар, аҵахь аҽзаӡа?!

Ҳамҭакы саанҿасит, иабозеи сыла,
Ахәаахәҭцәа арԥарцәак рыӡаала иршәоит,
Рышхәа амзаҿеиԥш икьагәаӡа шԥыла,
Изазао-мазо иаарыдгылт, ацԥхь аҿатәоит.

Амҩа дуқәа ҭшәахеит, сшьаҿа сзеихгом,
Аҭӡамцқәа ыҵыҩр исықәҳауашәа збоит.
Сыҭрысны сҩаҵҟьеит, сыԥсы сзеивгом,
Смадаӷь-мадашәо ҩадаҟа сеихеит…

Аҟәа сыԥшӡахә, сара сыгәзырҳага,
Фымцала икаххаа уашҭа сынҭаԥшит,
Шәҭуп, мемозоуп, - аҩада иҩескьага,
Мфара-мыжәра иухыугап уаҟа ҵхи-мши.

Иаша сазгәдуеит уара уқәыԥшра,
Иужәша аӡыхь ахы аныҵнах уажәоуп.
Ашьа гара уарҵасуеит, шьапымшла,
Са сашәақәа, ԥсыс ирхоу уара уоуп.

1963.


АԤҲӘЫЗБА ДНАСКЬАЛГОН…

Ачамҳа анаҩс, ахә ҳаракыраҿ,
Ахьча длацәажәоит-иблабара,
Ԥсҭҳәак ықәршәым
Ашьха еибыркыра,
Ажәҩан иаҵаҷҷоит аԥсабара.

Ахәхәа-хәхәаҳәа иасуа
Ага ԥшалас,
Лышәҭакс арԥыруеит аԥҳәызба.
Ашьха ихыҵ ауарба иҭалаз,
Гәырҩала дазԥшуеит аԥҳәызба.

Аԥсшәа леиҳәан аҭыԥҳа ддәықәлеит,
Дыгәхьаага дхынҳәышт ҭагалан,
Усҟан игәырӷьан еиԥылап,
Еиниап рымҩауқәа еимагалан.

Ацәаакыра хылеит
Лыбла жәҩанԥштәыла,
Дқәыԥсычҳауеит, хәыцрак дагәылоуп.
Днаскьалгоит лыԥсҟәынҷара лаԥшыла.
Игьежьуеит уи адгьыл дзықәгылоу…

Илабашьа иҵарс акыӡӷра днаҿалеит
Ишәақь ҷрыхәӡа изқәа икыдуп.
Амҩахәасҭа иҵҟьа хланҵы инҭалеит,
Ихылԥа иҟьоит,
Ачча иҿықәуп.

Анаҟоуз ахьаршоуп
Нырцә аҿҟьара,
Аԥсабара ҭәыми шәаҳәабжьыла.
Аԥҳәызба дныскьалгоит уа лгәаԥхара,
Адәҳәыԥшқәа иҩычоуп шәҭы-ҟаԥшьыла.

1963.


ҨЫЏЬА АНАЦӘА РГӘЫРҨА

Иаҭахыушәа ацу зегь ацәа иалнахырц,
Игоит ан лҵәыуабжь, сааҭгылт иахьсаҳаз.
Дзыԥну ақьашана иқәылҭәоит алаӷырӡ,
Уа дыцәоуп лыҷкәын заа илыцәҭахаз.
Илурызеи, лхы лзықәкуам иахьа агәарԥ,
Лгәырҩақәа еицылан ихыжжуеит агәар…

Дыҟоуп даҽанык, зҩны лашьцарахаз,
Лмыткәмабжь уаргылом, угәы ҭнашьаауеит.
Иабыкәу лԥа-заҵә ибаҩқәа ахьамахаз,
Иабаҟоу инышәынҭра, лыблақәа ԥшаауеит…
Лнапы нықәылшьыртә илбозар, иразҟын,
Дҿаҿаӡа длымоушәагь лгәы иабарын.

1964.


ҲАԤСАДГЬЫЛ УАХАҶҶОИТ

Волга аӡиас, Волга аӡиас,
Афымца еимхәыцҵас ухнарҷоит;
Хымҳа-џьымшьа ушцоз униас,
Иахьа ҳаԥсадгьыл уахаҷҷоит.

Волга аӡиас, Волга аӡиас,
Угәырӷьа-гәырӷьоит уԥшӡаха.
Урха дуқәа аԥшахь знысуаз,
Ицәқәырԥоит ичарҭаха.

Волга аӡиас, Волга аӡиас,
Ашәа узысҳәоит сара абар.
Уара уахьнеиуа аԥаҩқәа дрывас,
Ишԥа залшои имлашар!

Волга аӡиас, Волга аӡиас,
Уцәқәрԥ шьҭыҵит еилашӡан.
Афымца рҩашха уа иахылҵыз,
Игәылҟьа инеиуеит ижжаӡа.

Волга аӡиас, Волга аӡиас,
Урыстәыла адгьыл ду иахшаз,
ГЕС ҭбаа-ҭыцәӡа иуӡахгылаз,
Ҳажәлар рымчоуп иҟазҵаз.

Волга аӡиас, Волга аӡиас,
Афымца еимхәыцҵас уқәнаҵоит.
Хымҳа-џьымшьа ушцоз униас,
Иахьа ҳаԥсадгьыл уахаҷҷоит.

1964.

АПАЛЬМА

Ажәҩан иалхәхәа акаршәраҿ
Ахы чқәырҭылӡа иаҵәаӡа,
Аҽаларԥсны адгьыл чашәра,
Иубоит пальмак хараӡа.
Агәырӷьара амоуп иаӡома,
Еиҭаҳәатәыс нагӡатәыс:
– Сара сҿынӡа ӡәыр иҩаӡома,
Саԥхьа инеиуада иасԥыс?
Сжәҩахырқәа иҩчоуп махәыла,
Аԥҭа ҟәашқәа иркылсхит схы.
Аеҵәақәа сылаԥхьоит уахыла,
Сызҳаит, исыман аразҟы…
–Иуҳәаз иашоуп, сақәшаҳаҭуп,
Ухыжәҩабжь џаџоуп, еилачуп.
Аха изхәарҭоузеи аҭынхада,
Угәыцә ҟьантазӡа инашьҭуп.

1964.


АКӘАРАҶҶА ИАХЬЫЗ

А п о е т

Акәараҷҷа аԥаҩқәа ирхьыӡсауа,
Ахаҳәқәа ирбжьалон иашәаха,
Аҟәара арҿыхон, иарԥшӡауан,
Ахьхьа амшын иахьа, уаха.

Еиқәнартәази шаҟаҩы рӡышара,
Рыԥсы днаршьон рцәа-ржьы ианахьыс…
Иақәшәоит ҳәа иҟадаз арыцҳара;
Иқьыԥаха арха, ахәы ианырхыс.

Адоумбеи иажәызшәа наҟ иналаӡит,
Агәахәтәы иахьымӡеит,
Иҟан ицқьаӡа.
Аԥшаҳәа акәзар, агәырҩа изалымҵит,
Алада аӡыршьҭра ҭацәит иккаӡа.

А ҵ л а қ ә а

Ҳԥашәқәа арцәаакуан,
Ҳгәы иҭалашон.
Иаадырыр ас  ишаԥеиԥшхоз аԥсра,
Ҳшьап ԥынҵақәа ҳрықәгылан ҳахәаԥшлон,
Ҳамахә ахьҵәыуа иаҿуп аҵысра…

А х ә қ ә а

Абжьы-хаа рҩышьыгаха иҳақәҩуан,
Ҳагәнымҩра азхымгоу ианахьыс?

А х а ҳ ә қ ә а

Ҳцәа-ҳжьы рыхьуа ицон иҳақәҩуа,
Иахьа иаҳцәыӡит, иҳамоуи лахьыс?..

А м ҩ а қ ә а

Иац ауми ианыччауаз ҳаблақәа,
Иац ауми игәырӷьауа ианаҳҭаз,
Иҟоуп ҳгәы ԥызжәауа, иҳагхақәаз,
Пату ҳзақәымҵеит,
Ирацәан иҳахәҭаз.

А х р а 

Иахьанӡа шәабаҟаз шәаҭ алашәқәа,
Иахьоума шәаназгыла уи ҭынхас?
Ианца аума аԥсабара иналашәкәа,
Ианыжәдыр уи акәара хәыҷ зыԥсаз.

1964.
АИАШЕИ АХӘАХӘЕИ

– Дад, аиашеи ахәахәеи ирыбжьоузеи?
Исымоижьҭеигь крааҵуеит ҭакда иҵәахны.
– Сԥушәарц акәхап, аха иалыздраауазеи,
Ма аӡәыр дахысхьоума ишәаны?

Егьи иаргәҵысҭа инапы надикылан:
– Маҿак ауп шәагас уи азын ишьатәу,
Ҳәынҳәахла иуаҳаз мцуп, иудумкылан,
Иубаз ауп аиаша, зыгәра гатәу.

1964.


АԤХЬАРЦА

Ашәа иахылҵуа аԥсҭазаара иазкыуп,
Арахәыцқәа иану анеиқәшәагь, разҟыуп.
Иркьыкьны иаҳәалааит еснагь ахапа,
Иазымҳәар, еиҵахар, ашәшьы нахаԥап.

Тыәмла ирхиар
Убри аԥхьарца здыркыз,
Иацәыӡыр аламшои ашәа иаҿакыз…
Нас аԥхьаҭыԥ шамоу дырны аԥхьарца,
Ашәахә маҩшьауа игалааит ихааӡа.

1964.


АҼЫХАЦӘА

Цыӷшәа аҽыҩқәа рӡарақәа еиҩаҳаҳа,
Рлымҳацәқәа рықәԥсо нас ирҩахауа,
Рыԥрыцәқәагьы ргыланы, рыхәдақәа ырхәаны,
Икәашо ицәырҵуеит ашҭа аҵыхәаны.

Аҽыҩҷкәынцәа рҽышькылқәа ирынгылауа,
Рыӷәрақәа ирыхауеит, рыҽқәа нкылауа.
Иҵҟьауеит аҽыҩқәа, шәрыхәаԥш ишԥаццакуа!
Аҳәынҵәа рыҵҟьоит ашҭа ампыҵакуа.

Адәеиужь иакәшоит рҟазара цәырганы,
Рышьҭа адгьыл ианылоит ицәырҵәаны.
Аҽеиқәа раԥыст, хьӡы амоуп Аԥсынтәыланы,
Ахаа агәаҽынра арӡуам ахьаԥштәылагьы.

Ишьҭхысаа инеиуеит, афы ашьклоушәа,
Адгьыл аҽеиуатә аҽеиқәа иашьҭами,
Абрҩылагьы ирыванаршәт, шьҭахьҟа инымхаӡац
Агәашьамх азҭада, аха ахьӡ агымхацт.

Аҽыҩҷкәын иҵәаабжь фарҭыншәа иахиҟьалоит,
Ргәырҽануп аҽыхацәагь, знык рыҽныркылоит…
Афара иҭаларцы уи митәык рыгымкәа.
Аҽыхәа нарылҵәрааит, иҟоумашь иамазкуа.

Арқа аҽыхәа! – Ицоит уи аҽеиҵыхны,
Аԥша иарҿыхан иԥыруеит аҵыхәагьы.
Афақьлҩа уи аԥынҵа икылҟьахуа,
Ашьацра арҽуеит, ҵаҟа иахьынласуа.

Ишнеиуаз, еиҭаԥахит, закәузеи иаҵалаз,
Цасҳәа идыршәазаап џьоук ахьаватәаз.
Ашьҭахь еибарҩхын, абырҩыл инавагылт,
Аа, уажә икаҳап уҳәап, ашьамхқәа аҵаҟәыл…

Аӷәра иахоит, агангьы инаварҵеит,
Шьоукгьы нцәыҵаххит, ачықьра рҽаварӡеит.
Ихҭырԥа бӷьаауа, маҵәаҟьак дқьыԥаха.
Ибжьы ихацалан, дагәҭасуеит дхьышьархха.

Иҭалт иакәшаны, ирҳәазо ирыманы,
«Прауа» еибарҳәҳәоит џьоукгьы гәырӷьаны.
Игәааны рымала аҽыхәа аԥшәмацәа,
Насҭха иаагылауеит уама нарықәҳәауа…

Ех, шәарҭ аҽыхацәа, шәарҭ аҵыхацәа,
Уи аҽынади шәавагылан  шәазҿыхацәан.
Цәгьаԥсышьала афорахь иҭажәгалеит,
Аԥхьахә ашәыргеит уи, ахьӡгьы хажәгалеит.

Аха аҽыхәа мԥсӡазар, ус шәақәиҭхарым,
Иатәамба шәнахеит, ус ишәзынкыларым.
Сара издыруеит ԥхьаҟа ишыласуа!
Знымзар зны, уи амбагьы ишынахысуа.

1964.

* * *
Ажәа ҟәыш иҭынхоит ауаҩ дыр дыԥсыр,
Уи абиԥарақәа шаҳәшаҳәуа иарԥхоит…
Ахԥша бааԥс изынхоит ацәгьахәыц дыԥсыр,
Уи ибз назхьысыз акраамҭа ирзынхоит…

Ачарҳәаҩ чарҳәароуп иҭынхо, - аҵымҳәҳәар!
Уи, ижәлагь ианхалоит ихәашьӡа…
Ихьӡ-иԥша нхоит афырхаҵа дҭахар,
Аеҵәеиԥш, иакызаауеит иххаӡа.

1964.


АтамаҚәа шәҬуеит

Атамақәа шәҭуеит,
Атамақәа шәҭуеит,
Уи март-мшы иаман акыр иаанкыла,
Акәлакәаҷыҳәа аҵарақәа шәаҳәоит,
Аӡхыҽҽабжьқәа ааҩуеит харантәила.

Атамақәа шәҭуеит,
Атамақәа шәҭуеит,
Ихҩааӡар алшон аҷыхь аҿалар…
Ҵыҵмыџьшәа ашьхарахь
Амра ԥытуеит,
Иаҭахыуп аԥсабара аԥсы ҭалар!

Сашәагьы сгәы иҭыхны
Исышьҭуеит,
Аԥшалас, ԥарԥалыкьшәа ухәмарла!
Агаҿахь амшын иаҵәа ккаӡа иаатуеит.
Аԥсыԥ-ԥха леи-ҩеиуеит уарла-шәарла.

Адгьыл дықәланы
Анхаҩы днаскьоит,
Амыӷ наҟ днахоит, аужәра хитуеит.
Амцақәа анаҟа-араҟа иакуеит,
Адгьыл чашәра алҩаҵә ахылҵуеит.

Атамақәа шәҭуеит,
Атамақәа шәҭуеит,
Акәаҭанқәа рхаԥыцқәа цырцыруеит,
Аԥсабара гәырӷьахә ашәала иҭәуеит,
Ааԥынтәи ашәалт адгьыл ианыруеит.

Атамақәа шәҭуеит,
Атамақәа шәҭуеит…

1964.


БАРА БАНЫҞАМ

Са сбыцны агәашә ахь сымнеит бнаскьаго,
Аҽны амҩа бықәсҵеит бгәы нарханы,
Уажә ибдыруандаз уи шаҟа игәхьаазго,
Шаҟа игәнызго бахьцаз ихараны.

Аҩны сдәылҵуеит схы ансызҩнамклак,
Ашҭагь са сзыҳәа иҭшәахазшәа збоит.
Сгәылацәа бара быӡбахә анхҭарклак,
Анс-арс шысҳәауа, снарывсны сцоит.

Сҩызцәа аџьџьаҳәа ианеилоу, иангәырӷьо,
Хәыцрак сҭанагалан стәоуп сҭааӡа.
Аҭыԥҳацәа шапшапқәа блала иансыԥхьо,
Сгәы рызкаршәны снагылоит наскьаӡа.

Иҟасҵазеи, амҩа бышԥақәсҵоз бхала,
Ус еиӷьыз џьысшьоит, ихабҵару исҳәар.
Бызбарц са исқәашьума нас лыԥхала,
Разҟымзи лассы быҽҳәара ааскьар.

Бара боуми – уаҳа зымҩа саԥшыда…
Аҭӡамцқәа дагәахт, урҭ ԥыхьеиԥш иччом.
Азаҵәра саркареит, сашҭа иҭаԥшрыда,
Ба баныҟам, сыҩны-сгәара зегь злашом.

1965.


ҼААНБЗИАЛА

Ҽаанбзиала, ҽаанбзиала,
Асы рықәнауеит ашьхақәа,
Ихышлаа иҟоу ҵиаала,
Ишьҭоуп ладаҟа архақәа.

Жәҩанахь аеҵә-хҿа рацәоуп,
Икәалыкәаџьо ишԥакаԥхо!
Ргәашьамх ҵаруп аҿарацәа,
Ҳабзазара ԥашәс иамақәоу.

Ирыҵагылоит ашлақәа,
Илабҿабоу зыгәҭыхақәа.
Амреи амзеи ирымакуа,
Ирықәтәа ихалоит аҽыхәақәа.

Амшын ихыло зҽышәаны,
Ижәыло ацәқәрԥ иаҵамӡуа.
Ашьхарахь иҩаскьаганы,
Ақәасабқәа аҿашьқьыруа…

Ашьыц-цәагьхәыцра аныӡаауа,
Ахҿақәа адгьыл иақәымшәо,
«Ажәа» - аибашьра» ҳзырӡыӡауа,
Ажәар аҿгьы иуԥыхьамшәо

Гәырҩада анхаҩ иҩысҭаԥха,
Еснагь дақәиҭны афара.
Аҳалалра иазылԥха,
Уи ихьӡ здыруа ахара,

Адунеи азна бзиарахо,
Адунеи азна хаҵаран,
Аҭынчра ус аҿы иаҵамҿо,
Имгыло абџьар иаҵалан.

Ҳаԥсадгьыл аҿ ҳаиқәгәырӷьауа,
Ҽаангьы цахәгьы инеилаша,
Ҳарҭ аганахь ҳакҿамхауа,
Аԥсҭазаара анеилашуа…

Агәарԥ иҭало, мышьҭабзиала,
Ашықәс ҿыц еиҵамхакәа.
Ҽаанбзиала, ҽаанбзиала,
Ишьҭышәх, аҩзцәа, аҵәцақәа!..

1965.


Х-ҴЛАКЫ

О, рерашьа, ререашьа,
Ишәасҳәап х-ҵлак рынхашьа…

Х-ҵлак гылан ишшәырӡа,
Ашьха дуқәа рҽырхьыгӡа.
Еимак рымамызт урҭ зынӡа,
Х-ҵлак гылан ишшәырӡа,
Х-ҵлак гылан ишшәырӡа.

Нас ирхыҩит аӷьалпал,
Аԥша қәылаҩ анырхал.
Уаҟа еимырдеит аҭаҷкәым,
Иақәшәагәышьеит урҭ иакәым,
Х-ҵлак шгылаз ишшәырӡа,
Аимак роуит иӷәӷәаӡа.

Мап, еицәажәом, еиӷахеит,
Иахьа рызқәа еиздырхеит.
Жәҩан ианкыдла ашәахәа,
Зегь аныцәа иҭахәхәа,
Амҿы  ԥызҟоз иҽырхха,
Имҩаниҵеит уаҟа аиха.

Акы даҵасны ианкаижь,
Инхаз рылаԥш уа инахыжь:
-Убрахь акән ухы ахьхаз.
Уара , уақәшәеит иуқәнагаз,
Изеицәгәшрызеи х-ҵлакы?
Урҭ ирылшәеит уажә акы.

Ҽакгьы каиҿеит, амхә дрыс,
Уи азыҳәан игәгьы мҭрыст.
Ақәцәгьы ҭеиҵеит, хыхь дынхал.
Аԥҳә нымҩақәа нахьынҳалт.

Уи қәԥсычҳаит лоунытә,
Аха игәырӷьоит агәбжьанытә.

Убригь нижьуам, деилашәеит,
Аҵла ахьгылаз изқәыршәшәеит.
Зны иҟыу-ҵәыуеит, зны иҳәҳәеит,
Нас аҽкажьны уаҟа иҳәеит:
–Иҟалозар, сеиқәырха!
Наҟ унаха уи аиха!

–Амҿы сымам, усҭыҳә наҟ,
Аҿы араҳаит са суаџьаҟ!..
Х-ҵлак ахьгылаз ишшәырӡа,
Ԥҳәаҟоуп иубо илаҟәӡа.

О, рерашьа, реарешьа,
Абас иҟан х-ҵлак рынхашьа!

1965.


АԤШӘМЕИ АСАСИ

Аԥсны иаҭааз асас дахь харантәыла,
Аԥшәма диазҵаауан ашәшьыраҿ днартәаны:
–Ҳажәлар рзы иуҳәозеи, инхо шьхатәыла,
Иубазеи ҳашҭа уанҭала иуҭахны?

–Уи ахы-аҵыхәа сакәшаны избамаӡ
Уажәоуп агаҿ аарла сшьапы анахьыс,
–Аха иузгәамҭаӡеи, дад, урҭ ргьама,
Абри еиԥш адгьыл ԥшӡа алзхыз ҭыӡҭыԥс?

1965.


* * *
Стәоуп ашьацраҿ аӡхықәахь снаскьаны,
Аԥшалас аҳаскьын-ҿа арҵысуеит,
Снаҩсан ҩ-шьхацк еибафоит еибакны,
Амахә ирылҟьа аԥаҩахь иласкьоит.

Ишлеиуаз аӡиас аҿ бӷьыцк инаншәалт,
Уи хагьежьуа иаман ицоит еиханы,
Дара  шеисыц еисуеит, ишакәымз еидхалт,
Арахь ацәқәырԥ рхыччауеит иџьшьаны.

1965.


АМҨАҚӘЕИ АԤЫНГЫЛАҚӘЕИ

Сырхьынҳало ақыцәрақәа, амахәқәа,
Амҩа наара снаҿалеит игәаӷьны!
Домокл иажәа еиԥш ирхуаны абахәқәа,
Ажәҩан иалыхәхәа икнаҳауп схахьы.

Ахаҳәқәа сывыҟьҟьоит хыхьӡа иалҟьақәаз,
Сыжәҩақәа ҿыххаа ицоит хланҵы…
Ихаббала инҭагьалоит аԥсҭҳәақәа,
Снапала иԥхьасҳәоит исҿаҳәуанаҵы.

Арҩаш хагақәа леиуеит исыҵҟьаны,
Алымҩанык имақаруеит, имақар.
Скарыжьырц иашьҭоуп сшьапы сықәҟьаны,
Ирҭаыхми сынҭахәаша сыргар.

Сара срыбжьахеит абахәқәеи арҩашқәеи
УИ митәызго, сыгәҵәуо сызтәаӡом.
Исыԥшаауеит амҩахәасҭақәеи амҩақәеи,
Бахәи ҳәышреи сырҳәынҷаны иҟалаӡом…

Саԥхьаҟа снаԥшызар ахәқәа нықәлашеит,
Хҭырԥашла иҩыча игылоуп еицырхәхәа.
Мҩабжара саанҿасуам, сымчқәа ԥысшәахьеит.
Сеихаччо саԥылоит амра ашәахәа!

1965.


АҚӘРА АМАӠА

– Маӡас иаҵоузеи уа уқәра хьӡырҳәага,
Абар, шәышықәса урҭагылоуп иахьаӡ
Абзиеи ацәгьеи урыгхомызт, - ашьха, ага,
Аҵхқәа ԥуҽуан, аџьабаа убахьан…

– Узҵаара џьасшьоит, аха аҭак ахызгом,
Иануҭахха иуасҳәап, уааскьеишь абас:
Сразын, сҳалалын, ауаагьы срыҵгәон,
Убри ауп сықәрагьы иамоу м аӡас.

1965.


Сара исздыруа рацәоуп, - иҳәеит,
Сажәеи суси еиларҵәоуп, - иҳәеит.
Сара сшаҩуп, сынцәоуп, - иҳәеит,
Ианысҳәа аҵыхқәа ԥҵәоуп, - иҳәеит.

Сара сҟынӡа шәыфмнаӡац, - иҳәеит,
Абарҭ ишәеиԥшу дсымбац, - иҳәеит,
Сара исыбзоу лашоит,  - иҳәеит,
Шәара ишәыгыу сахҟьашоит, - иҳәеит,

Уа нахьхьитәи деиҵахеит, - иҳәеит,
Аахьхьитәи наҟ дцацәеит, - иҳәеит,
Аӡә Хабжь ихьӡуп, дысҭахым, - иҳәеит,
Ҽаӡә Кьацә ихьӡуп, драхәым, - иҳәеит.

Уа иарӷьарахь лашәык дцәыригеит,
Уа иармарахь цыркьык дӡыригеит,
Аҟанҭаруаз еиԥшгьы икәиршеит,
Убарҭ анимамгьы длықәхәашеит.

Уи лафк злимхуа дубахуама,
Аӡәы димыцҳар ҟалахуама,
Дхысхысуа ддәықәуп, дызтәахуама,
Аанадажкьа игәы наӡахуама…

Сдырҩ, сгәәада, уааӡырҩишь, - иҳәеит,
Ҵарас узхысыз закәишь, - иҳәеит.
Ахшыҩ анумоу убашахеит,
Уа иуҵаз ахәҷгьы гьамадахеит.

Ауаа реинҟьара уаҟәыҵ, - иҳәеит,
Урҭ реидкылара уазхәыц, - иҳәеит,
Убри улымшар, уаагыл,  - иҳәеит,
Уажәагьы рылоумҵан, уҽынкыл, - иҳәеит.

1965-68.


АБДУ ДЫЗХӘЫШӘТӘЫЗ

Имоҭа иҿы дшыҟаз абду иааигхан,
Ахәшәтәырҭаҿы днаганы дышьҭарҵеит.
Идтәалоуп аҳақьымцәа еизырган,
Илахҿыхра ихыҵны ишԥацеи.

Зны ашоурашәага надырбеит иҩыҵра,
Игәеисыбжьгьы иазыӡырҩуеит рлымҳа надкыл…
– Дадраа, аҩныҟа сгара шәшазхәыцра.
– Иухьзеи, баба?
– Исылшом, сгәы кыдгылт.

Ахәшәтәырҭа ибахьазма уажәада,
Гәаранла иҭынхацәа уахь иҩналоит.
Дыхҭакны иазҵаауеит аҭаҳмада,
Агәхьаагара еиҳагьы игәы иҭалоит.

Иԥеи имоҭеи гылоуп арирахь,
Иԥҳацәа ракәзар – лацәеихьшьык рымам…
Ианиму, дрыма идәықәлеит ақыҭахь,
Азин анылырх, ма ҽнак иԥшыма.

…Амҩа лакьы-лакьуа, храны иаҿысит,
Агәашә инҭалт, илырхын асақьқәа.
Амаҵурҭа аԥхьашәа уи дынҽыжәҵит,
Днықәԥшит ашҭа, идлаԥса иҿажәкуаз.

– Еҳ иараби, сышиаз сшьамхқәа дысит!… -
Ишьаҿақәа еихго иҿынеихеит ԥшьшьала.
Илакҭа хаа шәахәацк наҿысит,
Агәарԥ иқәхәхәа ицон ашәала…

Дамшә игәыдԥалоит, ашьапқәа рхаха,
Ацалаҟьахь акәтқәа ҟар-ҟаруеит.
Абық-чық дыргоит аҳарҭ ахькаҳауа,
Агәаҩахь аӡиас хәыҷ мақаруеит.

Аҵлақәа рықәцәа-мҵәышәқәа ҟәынд-шәындуеит,
Аӡахәа ирықәу лада ирыхоит,
–Саандақәа еихарҟааит, - абырг ҿиҭуеит,
Днеины абыцақәа днарых-аарыхоит…

Ух, гәышьа ҳәа днатәоит ашәшьыраҿ,
Уи дҳәыԥы-ӡыԥуа аҳауа дагәылоуп.
Игәы иҵԥраауа дыԥшуеит ахшьырахь,
Ибоит, имхы цәқәырԥо ишҭагылоу…

Абри ашҭа иадыруеит иԥхӡаша,
Шаҟа уазгьы ҭыҩны ицахьоузеи!..
Ароуп раԥхьаӡа иахьибаз аеҵә шаша,
Дацгыла шаҟантә ашьха дыхәнахьоузеи!

Абшьтәақәа шаҟантә иааигахьазеи уахьынтә,
Ацуҭа зегь ирчон шәарах жьыла.
Аҵх лашә дыннакыломызт, оума игәаӷьын,
Абраҟа дааӡеит, дагьаԥоуп хратәыла.

Иеиҵеиааӡаз абаҳча ашәыр хаа ҿалоит,
Иажәра ихьымгӡа уи ауп ԥхьаҟа ихо.
Идаракәац абри адгьыл-шьам иалоуп.
Уи данықәгылоу аԥсраҵәҟьагьы ихәом.

1965.

* * *
Аҿҿа арган аӡнырцә инықәҳаит араш,
Адацқәа ихыжәжәаз анышәгәалқәа рхьыҳәҳәа.
Амахәқәа иалаԥыҵәҵәаз инахьынҳалашт,
Иҟьантазӡа, ацәа шԥахти аԥшаҳәа.

Амҩасцәа иааԥса-икара имҩахыҵын,
Рыԥсы ршьон уи ашәшьыраҿ итәаны…
Уажәгьы ихәадам, аԥаҩқәа ирукп ишьҭыхны,
Ицоит ауаа ақәсны, аӡәаӡәала еизыԥшны.

1965.

* * *
Ача уарбақәа нхагьежь, ицоит еишьҭала,
Амра ацара есааира инаскьоит,
Ахәқәа аҭынчра рҽагәларкит ԥшьшьала,
Ахҳәаҵә рышәҭқәа каҩҩы, аԥша иаҟьоит.

Ашәахәа злахәмаруаз абӷьы иаҵәаӡа,
Еиқәшлаҳәа амахә иаҿоуп иҿассы.
Ашлара налаԥсоит абна гәаӡара,
Аттаҳәа иалышәшәаны икаԥсашт лассы.

Амш иамаз алахҿыхра нахылҵит,
Махәқәак ҿӷьырны, икажьуп наскьаӡа,
Аԥшахь иасуа рцәа-ржьы ардысит,
Аҵыҭәа рыҵашьшь ирыҵоуп ицәаакӡа.

Иқашә-қашәоит аҳаскьын, амҩа иахыҵәаз,
Алада иҽыгәӡа иаҵәарак убоит.
Абгыӡра еилблаауеит, макьана имыцәац,
Ҵаҟа икаԥсаз ауада-бӷьы  ихнаҩоит…

Сыжәҩахыр инықәыӷәӷәеит сара ҭагалан,
Аӡа фҩы аарлаҳәа сԥынҵа инҭаст,
Ицаз амшқәа срызхәыцуеит гәырҩала,
Ашьха ӡиас еиԥш, иниаҟьеит, имҩаст.

Архақәа ргәы еисуеит уарла-шәарла,
Хьшьык ажәҩан иалыхәхәа, инҭалт иқәқәаӡа.
Ашәаԥыџьаԥ рыжәҩақәа рҟьоит уажә аарла,
Рҿара иаахәцуашәа, рылахь еиқәҵа.

1965.


МОСКВА

Ҳаҭыр сзақәуп 
сабацәа рашҭаҿ 
исзеиқәу ахәшҭаара,
Са сахьыҟазаалакь исырӡуам, уи иацуп сгәбылра.
Аддыҳәа асасцәа нҽыжәҵыр, 
ирԥылоит иразны,
Уи аԥхара иамоу 
рцәа-ржьы иналалоит 
ипланы.
Зхатәы хәшҭаара змам дызусҭада дунеиаҿ инхо?!
Аха иҟоуп 
даҽа хәшҭаарамцак, 
агәқәа зегьы зырԥхо,
Уи Москваоуп, 
аурыс иламыс 
иахыҵхырҭоуп иара,
Убри аҿаԥхьа, 
схылԥа схыхны, 
схырхәоит сара!

1965.


АИАШЕИ АХӘАХӘЕИ

– Дад, аиашеи ахәахәеи ирыбжьоузеи?
Дсымоуижьҭеигь крааҵуеит ҭакда иҵәахны.
– Сԥушәарц акәхап, аха иалаздраауазеи,
Ма аӡәыр дахысхьоума ишәаны?

Абырг иаргәҵысҭа инапы надикылан,
–Маҿак ауп, уи азын шәагас ишьатәу.
Ҳәынҳәахла иуаҳаз мцуп, уадымгылан,
Иубаз ауп аиаша, зыгәрагь гатәу.

1965.


АХӘШҬААРА ДУ

ҲАҭыр са исзақәуп,
Схы-сыԥсы иадуп,
Сабацәа рашҭаҿ
Исзеиқәу ахәшҭаара.
Асахьа сгәы иҭыҵуам,
Ахаангьы исырӡуам,
Ирызкыуп сынхамҩаҿ,
Исымоуп агәбылра.

II
Асасцәа лҽыжәҵыр,
Аддыҳәа имҩахыҵыр,
Ирԥылоит игәырӷьо,
Ирԥылоит иразны,
Рцәа-ржьы инҭалоит,
Уи аԥхара иамоу
Ажәабжьқәа цәырго,
Инатәоит еизгәкны.

III
Зхатәы хәшҭаара змамда,
Еснагь изгәырҩамда?
Уи наҟ инкажьны,
Дыҟоума инхо?
Аха иҟоуп хәшҭаарамцак, -
Ухы-угәы намҵак!..
Умҩа ианысны
Харатә узырԥхо.

IV
Уи ҳгәакьа Москвоуми,
Ҳа иаҳгәыӷырҭоуми,
Ҳаԥсҭазаара бзиахә
Иахыҵхырҭоуп иара.
Схылԥа насхыхны,
Сыбжьы неиҵыхны,
Уҿаԥхьа са сгәырӷьахә,
Схырхәоит сара.

1965.


АӠҬАТӘЕИ АӠҬҞЬЕИ

Аӡҭатәа

– Убжьы ҳаргылом, закәузеи иуҵалаз,
Мчыла иурцәажәоит ахьыԥсҭара уҵалан.
Ҳҭынчра уалалт аԥсҭҳәа уҽагәлаҳәа,
Мап, иҳамбеит убжьада иулазҳәа.
Мҩакы уқәхыуп уахи-ҽни умтәаӡакәа,
Акыр сычҳаит сара убри мҳәаӡакәа…

Аӡҭҟьа

Сыԥауеит аҽыҩҳәа хыхьтә иҳаракыраны,
Снеиуеит архахь абахәқәа сыргәылҟьаны…
Уи ауп сыбжьы ҭызго, лшарас исымаӡоу,
Амца сыҵазҵаз уаҳа имыцаӡоу.

Уара уҭыԥ узахысуам, узҭахӡами,
Ублақәа ҭаӡны апҟызра ухатәами.

1966.


ЕФРЕМ ЕШБА

Аԥҭа еиқәымтәо арха ианазыҩуа,
Аҵх шьшьылаҳа аиасра ианаҿу,
Убжьы акаҩҳәа ашьхақәа ирныҩуа,
Аԥсныҟа уаиуа џьысшьоит, иахьузыԥшу

Сыԥсы шухьынҳалоу, уагоит аҵх неимаҳан,
Аха ушьҭақәа ҩашьан иҟалаӡом.
Сааҭгылан сыԥшуеит,
Узбарушь ҳәа уаҳа,
Хьаак усҟан сцәа-сжьы иҭалоит имаӡоу.

Рыжәҩақәа хахаӡа амшқәа цоит еишьҭала,
Ашәаԥыџьаԥ шәҭуеит, икаԥсоит абӷьқәа.
Амрахәагеиԥш, уажәақәа ҳгәы иҭалан,
Ԥхьаҟа иҳаԥхьоит аус дуқәа ҳрызкуа.

Иудыруан Америка, унеихьан Лондон,
Уажәа ауаҩы деиҩҵәазар – деиԥнашьуан.
Узнысыз амҩа иахьа ҿыц иубондаз,
Иубонда утәыла-ԥсадгьыл ишазҳауа!..

Салам шәҟәык харантәи аӡәы изнеир,
Даҿыгәҳәаауа дшаԥхьо еиԥш, зымҩа днатәаны.
Уӡбахә зну ашәҟәы ҳаԥхьоит, Аԥсны иаҵеиз,
Аԥсҭазаареиԥш, ҳаԥхьа иқәуп иаартны.

Ухшыҩи ууси ргәылоуп урҭ абӷьыцқәа,
Угәҭыхақәа ирыцлоит, иҿыхоит есшар.
Ҵҩа рымам иахылҵуа, иаҳамбац аҿыцқәа, -
Уцәаҩа зцәаҩоу, маҷӡам иахьа аҿар.

1966.


УАБ ИҴӘҨАНШЬАП

Аанда бжьыхуп, икаҳан,
Асы леиуеит ихкәаӡом.
Ашәаԥыџьаԥ еимаҳан,
Ашәыб рықәҳаит, иубаӡом.

Амахә хытырт, ишәарҭоуп,
Иалҟьа илеиуеит хыхь ихжәаз…
Уаб иҵәҩаншьап акгьы узацҵом,
Аха ибжьумхын иҭынхаз.

1966.


САРА СЗЫХЬЧО

Рыблақәа кылырҳәыҳә 
исыхәаԥшуеит 
саӷацәа,
Ажәак 
аасҿшәар, 
инахьырҳәоит еиқәаҵәак.
Гәҭыхала ҳшеиқәшәауа 
сеиҳәауан 
аӡә жәаха,
Аха снеиҭаҵуан 
дсықәҵәашеит 
дҟармаха.
Уи изыҳәа 
сыгәхашҭгоуп, 
анцәа идырп 
сзеиԥшроу,
Сыбжьы днагәылԥшны 
ибаӡом 
амца исыцроу.
Аӡәгьы 
исамарҟәылқәа 
ақәыц-мӷы 
рҿаҳәҳәоит,
Сыбзиара 
нцәыҵаҳәҳәа 
ԥсҭҳәоушәа 
дысҿаҳәуеит.
Ҽаӡәых 
ишә сылагылоушәа 
ибоит 
сеиқәнҵәа,
Амҩан 
сшьапы нкыдҟьар, 
дыҩуеит дгәырӷьаҵәа.
Санибо деихаччауа 
ашәаԥшь еиԥш 
дысҿаԥхоит.
Дынсывсыр 
агәмаршьшь 
дхьаԥарчхоит 
дмаҭхоит…
Издыруеит дыҟамкәа 
сыцәгьаҵәҟьа 
зҭахым,
Аха убрыгь 
са сзыҳәа 
митәы иргәаҟуам 
ихы.
О, сажәеинраала 
далеи 
шьалеи
	ихарҷоу,
Уара аӡәк уоуп
 сзықәгәыӷуа 
угылап сыхьчо

1966.


ҨЫЗА ҲӘА ДСЫМАМ

«Ҩыза ҳәа дсымам, ақәлагьы дсымам,
Иацами урҭ сываӷӷа ианыглаз.
Аӡә дгәаан наҟ дысԥырҵит, 
акыр ҵыма
Егьи дыҟам, сыздыруам дахькылаӡ?!

Абас уашшуеит, удәықәуп ууазыруа,
Шьаҿа цыԥхьаӡа – ҽԥныҳәа гәрҿыӷьга.
Арахь ушә ахьҿаҵәҟьоу уаҩы издыруам,
Ҵәыцак иуркхьоума, аӡә днымҩахыга?

Ацәгьаҿ уҟам, абзиахь умҩахыҵуам,
Нас абас узашшуазеи аҭынххада?
Аҩыза дызмоу иоуп, аҩыза дызцәыӡуа,
Уара ахаан ҩыза думан збахьада?

1966.

* * *
Аԥенџьыр аԥаҟа сара стәоуп,
Сылаԥш адәахьыҟа инасырхеоит.
Арха еиужьра сыла ихҟьоуп,
Ашәыб зқәыжьу аҵла еиҵақьуеит.

Амҩақәа шьыпны иахысуеит асы,
Грапарак макьаназ иубаӡом…
Акызаҵәык иҿызкаауа са сыԥсы,
Сымыш боуми, быӡбахә саҳаӡом.

1966.

* * *
Амца аҳауа аҭахыуп,
Аҵлагь ҳауада иҵлам.
Ашәҭыц ҳауада иҵәахыуп,
Агәы аҵам, аԥсы ҭам.

Бара быда сара сыхиаӡом,
Сшьара сықәҟьоит, сыҭшәахоит.
Сыҩны-сгәара злашаӡом,
Ба быдлаԥса илашьцахоит.

1966.


АԤСУА АН

«Хәхә нани, уанаани,
Шьышь нани, уанаани,
Уа рабиацәа дыцәами,
Уа рабиагәыу игәыми».

Ан илҳәоз агарашәа рныҩуан, ахәқәа,
Дҩаасуамызт лхьоуԥшәыл, дыцәан дҭахәхәа.
Ажәҩан аҵаулара аеҵәа ҭаччон,
Амза ашәахәала агара хнарҷон.

Ԥшрала, чаԥашьала, ҟазшьала деиқәшәаны,
Ачеиџьыка иманы игәараҭа ҭбааны,
Диашаны, дқьианы, аҵеира даԥсаны,
Аҽԥыхәшә еиԥш, ацәгьараҿ уи дыџьбараны.

Ламыс иманы, ихәашьымкәа илакҭа,
Жыбӷа ҟазаны, деиҵамхо ихаҭа.
Шәарыцара дахьынҭыҵуа икамшәо ихы,
Днааланы, дҩызаны, дамеигӡауа ихы.

Иоурц ашанагӡара имҩа даԥшын,
Ажәлар рыбзиабара дагәылак дыклын.
Длааӡон аамсҭашәала, лылаԥш ихмыршәа,
Иалҳәон аԥсышәала Абрыскьыл иҭыӡшәа.

Ахаҵара илалҵон Нарҭаа ирҭынхаз,
Аԥсадгьыл абзиабарагь, гәыла ирԥхаз,
Илхылҵыз ҳабызшәа рқьышә иқәкны илкын,
Абџьарс ирылҭауаз убри рыцкын.

Аԥсуа ан лхахәашлара сакәхшоуп сара,
Цәымзаҵас зҟәыбҷара аҿу аԥхара!
Аԥсуа ан илааӡаз атәыла рыхьчахьеит,
Ҳара ҳаԥсадгьыл азы ршьа каҭәахьеит.

Ицәажәон ҳабацәа зқьышықәса еиԥшьны,
Иазгәду, иазԥагьа, ԥсышәала ицқьаны,
Рхылҵшьҭра ршьа-рда иаларҵаз абызшәа,
Џьоукгьы иахьатәарымбо избоит оумашәа…

Амацәыс нкыланы ирхысҟьоит ҟамҵа,
Анра хьӡгьы рхысхуан иазхьамԥшуа зынӡас,
Агәаҟра ҳалызгаз, иахьагьы ҳаиқәзырхо,
Зхылҵ рҿы, ҳабызшәа нас иҭазырхо…

Са сылзыразуп, уи лзыҳәан саартуп,
Лаԥхьа схырхәаны иласҳәоит иҭабуп.
Зҵеира аҿатә иалааӡо аԥсуара дзырбаз,
Ирымаздаз ҳабацәа агәаӷь ирызҭаз!

1966.

ИЗЫМХЫНҲӘЫЗ АМҲАЏЬЫРУАҨ

Асакара дықәлан дцон, амра ихашын,
Дӡышон, ӡы-цәкәбарк иара изыҳәа ихәшәын.
Ишьаргәыҵа еиҟәԥԥа – ԥслымӡла иқәҵан,
Ама иахакыу аԥлакь еиԥш, иара цан.

Даанҿасны дшьамхышгылон иԥхӡы наԥхьаҳә,
Инапқәа неиҵыхны, диашьапкуан алаҳ,
Аха ибжьы наӡомызт уахь ҳаракӡа,
Игәы иҭаз иқьышә иқәкын иххаӡа.

Аҳауа еиҭашәан, аҭәагшоура ихгом,
Иашьцәа рышьҭа дхыуп, рышьагашьа ибом.
Илаӷырӡ иҿыкьаса аҳәҳәыҳәа икаҭәон,
Аԥсцәаҳа игага уажәы-уажә инихатәон.

Уарбак кьиуа, иуазыруа хыхь ихан,
Абла ҵарыхәҵәақәа адгьыл ашҟа ихан.
Иҵәыуан игәыҭшьыгааха, уаргыломызт абжьы,
Хара инеиуан дгьыли-жәҩани неиԥшьы.

Амҩа аԥхьа ӡыхьк дныҽԥынгылт ицқьаӡа,
Днаӡаанӡа иԥсы маҷхан дкаҳаит дхьамҭаӡа,
Игәы ӡыҩ-ӡыҩуа, дкараха Аԥсныҟа дыԥшуеит,
Абна тоурақәа, ишьха гәакьақәа дрызхьуеит.

Аҵыхәтәан иқьышә аақәацеит: «абааԥсы, аӡы!..»
Дышгәаҟуаз, дшыуазыруаз инеихыҵит иԥсы…
Аха усҟан акәӡам, уи иашьцәа данрыԥха,
Аԥсны ааныжьны данықәҵыз ауп, данҭаха…

1968.


АҲАМҬА

Жәытәӡа аахыс уа уабацәа ахьынхоз,
Археи наареи ҽаҩрала иахьазҩоз.
Енагь иахьықәыҩуаз аҿарпын абжьы,
Амра аԥхара иахьарӡуаз ашәшьы. – 

Ушԥақәҵи иааныжьны, уа уԥсы акыз,
Иухашҭызшәа узусҭаз, узакәыз?
Уџьынџь, уқьабз аӡы иаҭа унагылт,
Уабацәа дуқәа рџьабаа унаӷрагылт.

О, издыруеит ухынҳәырц уҭахыуп,
Аха зехьынџьара умҩақәа кыуп.
Араҟа инхазгьы хаир идырбом,
Иҩныҵҟәьа дақәиҭым, дҵысыр ҟалаӡом.

Иԥсадгьыл дахыбаан, иацәҳауеит дыкҿацал,
Аҭынчра ахаҭыԥан: аӷьал-пал.
Акгьы ихәаӡом иабацәа рыхьӡ-рыԥша,
Рабҭынха шьоукы иркыуп иахьымԥаша…

Аа, уара уԥсадгьыл иоуҭаз разҟыс,
Рымшра амшын ихаурӡлеит, уи  зтәыз,
Иззынужьда џьым, утәыла, укҿаҩра,
Ишсоуҳәара ҳгәаӷс иумазеи нас, уара?

1966.


АҼЫРХӘМАРРАҾЫ

Ҵысшәа дынҽыжәԥеит ашҭа аханы,
Уи иахьоуп ауаа рҿы данцәырҵуа
Икәадыр ҟәынаҭеҵәала ихианы,
Иҽыхәа шнеиуаз иӡыӡмыкуа,

Ишьацәхныслан, дкаҳаит дахҟьаны,
Ашәымҭак дҩаҵҟьеит, аха хьаак дашьҭуам…
Умгылан арԥыс, иухьыз хьымӡӷшьаны, -
Аҽы иақәымтәац, аҽы дканажьуам.

1966.

* * *
Иҿыхеит акәара, илеиуеит ишәаҳәо,
Архақәа гәырӷьоит, какаҷла иҭаҳәҳәоу.
Ахаҳәқәа разнышха иргәылсны ицоит,
Ашьхақәа рҿынӡагь абжьы-хаа наӡоит.

– Аӡынра узҿузеи, уабаҟаз уҽӡаны,
Убжьы ҳәа гаӡомызт, утәазу ушәаны?
–Иаԥысҵон ашәақәа, исыман ирхианы,
Ааԥын ишәысҭарц, гәыкала исҭахны!

1966.

* * *
Ашәҭқәа адыргьыл иҭахәаҽуеит,
Рыԥштәы рхәылԥшша еивагылоуп.
Аӡыцәыкәбарқәа нархыкәласуеит,
Шьыҵәра-шьыҵәра урҭ еидкылоуп.

Иахьҿырхыз абаҳча еиԥхыӡуеит,
Аԥсаатә быжьқәа рхыҩуам уажә ашараз,
Рыфҩы-хаа аҳауа иналаӡуеит,
Иҟыу-ҵәыуа ирхалоит урҭ аԥшалас.

1966.

* * *
Амра нцәыралеит, еҵәак ахәы иавҵит,
Цәашьушәа иакыуп уи аарла иҭааӡа.
Ажәҩан цәҩажәӡа, ақьаԥҭа умбаци?..
Иԥшуеит уахь аӡмыжьқәа рлакыҵа ҵшәааӡа.

Ус такә набжьысхьан аеҵәақәа цәырҵит,
Ажәҩан икыдыӷӷа ианылт икаҷҷо.
Ицәышӡа иԥшуазгьы лашарак нахылҵит,
Аӡшәах иналызбааит абла ҭыџьџьо.

1966.

* * *
Асы леиуеит аҳәаҭаҳәа,
Асы леиуеит, ихкәаӡом,
Ауҭра, абаҳча еимаҳан,
Ашәыб рықәҳаит, иубаӡом.

Амахә хытырт, анҟ ихжәарцоуп,
Иалҟьа илеиуеит зыбӷа ԥҵәаз…
Уаб иҵәҩаншьап акгьы узацҵом.
Аха ибжьумхын иҭынхаз.

1966.

* * *
Абахә аԥсҭҳәа иалахеит,
Игылоуп еиҵапата.
Акәша-мыкәша гәаҟрахеит,
Иааигәахама ауахәҭа?

Адыд аҵықьҳәа иалахыст,
Ақәцәахь ихалоит икшо.
Иақәыбгарцу иахьарнахыс,
Хланҵы ицарцу ихәашо?..

Гәаӷзар анасыԥ зырхәашьуа,
Аԥшӡара змоу иҵәахны?
Иҟалаз џьаршьоит инаԥшуа,
Игылоуп рылахь еиқәҵаны.

Издыруада ԥшак жәыланы,
Аԥсҭҳәа дәықәнаҵар ижәжәаны?!
Ашәаԥшь неирын ихыланы,
Игәыбзыӷуа ишьқьырны.

1952-66.

* * *
Сара снаҵаԥшит ахан хьыҵәцараха,
Шәаԥыџьаԥ иаҵәала иҭалаҳа.
Иӷьазӷьазуа акырџьара еихагылоуп,
Ахыбқәа кәымпылӡа, ижәҩанԥштәылоуп.

Уи зҟаҵамҭоу исахьа уа иаласам,
Ижәлагь ахьану џьара иуԥылашам.
Аха иҟазара азынхеит аԥсабара,
Уахь иҩналаз ироуеит агәазҳара.

1966.

* * *
Дыԥсит ҭаацәара дук ныҟәызгоз ауаҩы,
Дыԥсит, илақҭагьы уаҳа иччашам.
Иуа-иқәла дырҵәыуеит ихаҩҩы,
Уаҟа ихагылоуп илаӷырӡышо.

Аха игәакьак длашоит иахьаҽны,
Аԥшәмара сзынхоит ҳәа дгылоуп дыԥшашо…
Угәырӷьоит баша, уи дшәылан дымшны,
Иудыруеи, макьана уаргьы узықәшәаша?

1953-66.


Ашәаҳәаҩ Платон Кобахиа игәалашәара иазкны

Кофта шкәакәа ашәа гәазырҳагоуп,
Уи шьҭыбжь ссирла еибаркыуп.
Ашьха ӡыхьеиԥш иԥсыршьагоуп,
Ахәылԥ шәаԥшь еиԥш, ихьӡыркыуп.

Ԥҳәызба хымкых уа даацәырҵуеит,
Анџьаур даҩызолуп, дкахәхәа.
Бзиабарал агәқәа шьҭыҵуеит,
Аҳауа маҷаршәа унахәа!

Арԥыс бзиа, ӡара еихытар,
Иҟалазеи илахь еиқәуп.
Иҽы днақәтәа ашҭа дҭыҵыр,
Мҩахәасҭа ссирӡак даԥшуп.

Маӡа ицәырҵыз ашәа хкыушәа,
Ухы-угәы еиланаршуеит.
Бзела бҳәарц бҭахыушәа,
Харантә бгылан быԥшуеит.

Бнаҩс инкаԥеит амҩаҿ аӡар,
Ашьац татоуп бшьап аҿы…
Знык уи иаӡар, знык уи иаӡар,
Башҭаҿ инкылҟьап иҽы.

Абра сгылоуп сара схала,
Адгьыл аԥсы еивнагоит.
Аԥҳәызба бабаҟаз, ахәала?
Ашәабжь еихымсыӷьуа игоит.

1967.

АИҨЫЗАРА АШӘА

Бзиа иубоит Аԥсынтәыла агаҿа,
Амшын цәқәырԥо иахьавоу аҟәара.
Сара аԥсуа, иааныскылоит умаҿа,
Уныҳәаҿа шьҭысхуеит иахьа абра.

Иԥшуп рыхҭырԥашқәа рхыхны ашьхақәа,
Шәҭышла иҩыча, иуԥылоит аԥшаҳәа.
Кәыдры неиуеит амҩа иамшәакәа,
Инеиуеит, улаԥш ахьымӡо, иԥшаха.

Уашәа ссирқәа ҳамҭоуп аԥсадгьылаз,
Аԥандур арахәыцқәа ахьхьа рыхгоит,
Уашәақәа ҳауҭоит уԥсы адкылан,
Архақәа ирықәыҩҩ атәыла иахьӡоит.

Аиҩызара рдыруан жәытәгьы ҳабацәа,
Еигәылацәан, еиҿцаауан, еимадан.
Ҳабацәа рқьабзқәа ҳара иҳалаҵәан,
Уи ҳарԥыруеит, ҳашьҭнахуеит ҩада.

Бзиала уаабеит ҳәа уасҳәоит гәыкала,
Ара уаԥшәымоуп, аха уагьсасуп.
Саси аԥшәымеи иаԥсаны ианыҟала,
Аиҩызара шьҭыхыуп, иҳаракыуп.

1967.

* * *
Ашьыжь ашьацраҿ ашьҭақәа анылеит,
Адәҳәыԥш иашәылга инагоуп аӡхаҿы.
Ахәда ҭыхны ԥҳалк уа инҭагылеит,
Алакар ихырҵаз иаҵак аҿы.

Аха кәарма-кәармоуп аӡы шааиуа,
Абас мацара игәӷьӡар ҟалап.
Аԥҳал аҵахьтә ацәкәбар-шьҭабжь ааҩуан,
Игәыԥҵәага-рхәыцган:
Акәаԥ,
Акәаԥ…

1967.

* * *
Ахәараҳәа амаҷар еилашуан,
Аиаҳәаҿ ажьаӷь иахьалаз.
Ианаҵырхуаз игәырӷьо иԥшуан,
Аха ауалыр ианҭала,
Ахырҭақәа ирысит, аҽаҟьеит,
(Уадыхәла икәршан еихацала)
Ақәрахь ианнеи еиқәтәеит,
Зегь ирнышәеит мариала…

1967.

* **
Хьыӡ дук имоуп ҳәа умшьыцын, умгәырҩан,
Маҵуралагьы уи дсеиҳауп ҳәа умџьабан,
Ахьӡ закәи? Ашәақьлҩеиԥш инкабеит,
Амаҵура уаароуп, ишааиз еиԥш ицоит…
Сара ажәлар ирҳәаз агәра згоит:
Аӡы иаанагаз, аԥша иагоит.

1967.

* * *
Акәтеиԥш сеилабааӡа амҩа сануп,
Ижәылоит амшын, иҭыҵын ацәа.
Ижьакцеит аҵлақәа амҩа иаԥну,
Урҭ қьызқьызит аӡы нырҿаҵәа.

Ацәқәрԥ амҩа ҵнашәазеи заҟа,
Ҽыҭҳа-ҽыҭҳа абгара иаҿуп,
Изулакь сагәылсны, сеихеит ԥхьаҟа,
Аха исышьҭан иааиуа зцару?..

1967.

* * *
Иҷырҷыруа ажәҵарақәа рыҭра ихтәала,
Ашьыжь иаԥылоит илахҿыхыу ашәала.
Акы макьана ажәҩақәагь цқьа иамам,
Иԥаҟьԥаҟьуеит, ихыԥраарау аҭахаама?..

Ишызбоз иалҟьа асаара икаҳан,
Иԥаҭԥаҭуа икаршәуп, изгыларушь уаҳа?..
(Са сацхраарц снеиҭаԥеит, аха искыз,
Амҵәыжәҩақәа хиаанӡа аԥырра зҽазызкыз).

1967.


АПОЕТ ИАЖӘА

Уара уалиааит 
Ҳаԥсадгьыл ахьеилашуаз,
Уи ахақәиҭра зхы ақәызҵаз 
аҵеицәа рацәоуп.
Уабацәа ахьықәынхоз,
 иахьеибашьуаз,
Ҳаԥсадгьыл лаша 
аҭоурых уагәаҵәоуп.
Амацәыс аҽыԥҳәа 
иргәылҟьоит уашәақәа,
Адыдбжьы ргәылыҩуеит, 
амреиԥш илашоит.
Ицоит рымҵәыжәҩақәа еиҵыхны, 
ирхыууа ҳашьхақәа,
Урыстәыла акаршәрақәа 
еимнадоит…
Ахра иалҟьа илеиуа 
арҩаш, уахыкала
Иҟалоит имҩахыҵыр, 
ма иҭабаӡар.
Уара уашәақәа 
аԥсҭазаара рҽадкыла
Ицалоит, изалшом 
џьара имҩахҟьар.
Сасрыҟәа иашьцәа ириҭеит 
икыдԥаа аеҵәа,
Уи аамҭала акәын, 
дырҩегь илаҳәны иааикәагылт.
Уара уажәа 
шеи-шеиқәеи иӷьацоит, 
иарҳаит ауацәа,
Ушьха дгьылаҿ 
абыргцәа гылоит 
уаҵәцахә нкыл.
Иахьанӡагьы ушәшьыроуп 
ҳара ҳаазгауа,
Ажәҵар реиԥш ҳрыхтәалоуп 
иаҳзуҳаз аҭрақәа.
Нахьхьи, џьоук хыԥрааны ихоуп, 
рхәыҷра гәхьаагауа,
Рымҵәыжәҩақәа ӷәӷәахан, 
ирылсуеит асы, ақәа…
Дарбан, 
Дырмит, иулшаз 
ахы иалзыршо,
Иахьагьы 
угәы еисуеит 
ҳара ҳҿы, 
уԥа иҿы.
Иахьагьы 
ҳпоезиа амҩа 
урлашоит,
Ами ахыҵәар 
ишьҭоуҵеит еиқәрҽы…
Ажәҩан ҵам-ҵамуа 
еҵәала иаркаҷҷоит,
Уара уашәақәа рыла 
ҳ-Аԥсны ԥшӡа ҽырбоит.
Ааԥын ицәырҵыз ашәҭқәа 
адгьыл иахәлаччоит,
Аԥсуа бызшәа 
ажәеинраала хнарҷҷоит.
Аӡыхь еиԥш 
иҵхәаҭа иааицеит,
аанҿасра амаӡам,
Рыԥсы днаргоит 
уи иаҿыхәо жәлара.
Уи мыӡит, 
ахаангьы 
иӡран иҟаӡам,
Абарҭ шәеиԥш 
ауаа ыҟанаҵы абра.


* * *
– Урхьымӡеит уашьцәа, ӡәыр уԥырхагазма,
Узрыламзеи аҽцәа ахьнеиуаз еишьҭагыл?
Ма уирҩашьазар аҩсҭаа – агызмал,
Даҷла уҿаҳәоушәа умзоуеи уаанкыл?..

–Џьоук аҽқәа дырхәмаруеит иазԥагьаӡам,
Излымшогь леи-ҩеиуеит аџьар рыгәҭаны.
Џьоук рҽазыҟарҵоит, рыҽқәа ҭыргаӡом,
Ирҭахым қәыршыҩҵас ицар иахҟьаны.

1967.

* * *
Ҭаацәа дук еиламрсҳа инҟәылгоит,
Акәтаӷь-цәа илхны илааӡеит лхәыҷқәа,
Ацәгьа-абзиа рҿы ла илазҵаауеит,
Нцәахәыс дрымоуп адура дазкуа.

Аха асасцәа мҩахыҵыр, даԥшәымами,
Леиҳабра наҟ ишьҭалҵоит, дмаҵуаҩуп.
Лмахәар ԥхьашьшьаа, лшьапы дыхгылами,
Аҭыԥҳацәа шьахәқәа уа илзыԥшуп.

1967.


АКАРШӘРА ЕИУЖЬ ДУ АГӘҬАНЫ

1967 шықәса маи мзазы Аԥснытәи аҿар гәыԥҩык ыҟан Харковтәи аобласт Весиолое ақыҭан. Урҭ рҽаладырхәт Асовет Еидгыла Афырхаҵа В. Ҳаразиа анышә дахьамадоу аешьаратә ҳаҭгәынаҿ имҩаԥысыз амитинг.

1. Уаԥсҵәык анышәнап

Акасыш илаҳәан уи инышәнап,
Иргәдыҳәҳәала иааргеит харатә.
Ааԥын ашәҭыц еиԥшуп, иҿымшәац,
Афҩы лаҳа-лаҳауеит иара.

Иааргеит уи дыцәару ара драҳаҭны,
Ҭынч игәы иқәзарц иласӡа.
Ауаа рылабжыш ақәҭәахьеит ирҩашны,
Инхеит иахьанӡагь ицәаакӡа.

Ӡыда-ԥшада ианықәхоз, ианҿажәкуаз,
Ақәа нахҟьон, аԥсы ахаҵаны.
Иахьыҟоу афырхаҵа идац-ԥашәқәа,
Ишьҭырхит рнапы ианҵаны…

Зқьышықәсала аџьабаа зыдбалоу
Абиԥарақәа рыԥхӡы зықәҭәахьоу,
Ҳа ҳабацәа рыбаҩқәа ахьамоу,
Аҵеицәа ршьа цқьала ирԥхоу.

Ажәытәтәи аҳаҭгәынқәа еиқәхарцаз,
Ишыԥхац иԥхарцаз ҳхәшҭаара.
Ҳӡыхьқәа, ҳашьхақәа рымхәынгарцаз,
Аҵеицәа гылауан ара…

Уи аур арԥыс игәыхәтәы дахьызгӡаз,
Иабшьҭра дазгәдуны дзааӡаз.
Нарҭаа рхаҵара, ргәымшәара изҭаз,
Амҩа хара мҩашьо изырбаз.

Шәарҭак ҟалар, иашьцәа нҽыжәлап,
Ахаҵа ихьӡ лашоит ргәаҟны…
Аҳаҭгәын иқәԥсоуп иҿыпны, -
Акаршәра еиужь ду агәҭаны

2.Аиаҳәшьа лажәа

Уҵкарк са исхьыумугӡар ууазма, уаҳәшьа,
Ужәҩа сыҵакын уахьцалак, уаҳәшьа!

Ухдраазуа ашҭа уааҭалар уццакы,
Уҽы ахәда сыҽнаҵасыршәуан иаразнакы…

Рхаҿы рхалашо, ргәалаҟара шьҭыҵ,
Агәыла-азла наудтәалон имҩахыҵ.

Уажәа ҟәышқәа гәрҿиаган зегь рзын,
Ахәыҷы иҿынӡа ухы ноугон, уразын.

Хрыжь-хрыжь уанцәажәоз, «слымҳа кыдҵа, сӡырҩуан,
Уа сылаԥш еихмырсыӷь улакҭа сҭаԥшуан.

Иахьа ажәа сара исуҭеит, абар,
Аха ирасҳәауазеи иеизаз аџьар…

Уаб днагәагәон илабашьа иҽанҵа,
«Ее, дад!» - … дқәыԥсычҳауан, ибжьы ныхҵа.

Уаха шаанӡа дыгәжәажәон уан узааӡаз,
Иахьа хәлаанӡа дгаәҟуан алаӷырӡ иарҩаз.

Рыблақәа ҭырхаха еснагь амҩа иаԥшын,
Рылаԥш хара иӡуан, агәыӷра наҟ иԥҽын.

Имыцәа ирхыргеит аҵхқәа акыр,
Анцәа иашьапкуан, иаҳәон уԥсынҵры.

Зны аҭӡамцаҿ асаркьа аҽеиҳәа ианшьа,
Ҳхы ахьаагара ҳзымдыруа ҳаанхеит, уаҳәшьа.

Ҩажәа шықәса саман сара хьаак схәаҽны,
Ҩажәа шықәса сныҟәон ашәы сышәҵаны.

Чарак аҿы сгәырӷьо зныкгьы срымбеит,
Сықәлацәа, сҩызцәа рыгәҭа сымлашеит.

Исшәысхуеит ашәы иахьарнахыс сџьабом,
Ауа-ҭынха уи уаҳа идсырбом.

Думан анык, ожә иҵҩадоуп дара,
Урҭ рылаԥш ухыуп, иуцуп ргәыбылра.

Думан иаҳәшьак, ожә иҵҩадоуп дара,
Ашәҭқәа узнаргоит иҿых ес ааԥынра.

Иуцҟоуп аҩызцәа, злахьынҵа акыу,
Наӡаӡа иԥхалашт аеҵә ишәхаркыу.

Сҭынчуп, ԥасатәи сгәырҩа сыбла ихым,
Унышәынҭра уаҳа са сзын иҵәахым.

3.Џьырхәатәи ара ҿарақәа

Афырхаҵа иашьа зны иеиҭеиҳаз арақәа,
Рԥашәқәа ара иакит иҵаулан.
Лаӷырӡ цәыкәбаршәа ирҿаҳәуеит абыӷьҿақәа,
Арақәа рызҳауеит ҵхи-мши неицылан.

Рхыцәқәа шьышьуа инахысуан аԥша,
Иргәаларшәо изқәиааз адгьыл чашәра.
Аҟармаҵыс ашәагь нархыҩит анша,
Игараҵа иарҵысуан акаршәра.

Зны араҟа имацәысуан, амца акуан,
Адауаԥшьқәа еибашьуан хаҵагәыла…
Ожә ача ҭаӡсоит, адгьыл иазкуам,
Амшын иаҩызоуп, узахьӡом лаԥшыла.


Ԥсыуарак рнубаалоит Џьырхәатәи арақәа,
Аукраин дгьыл гәразыла иаднакылан…
Рлымҳа иҭасызшәа ирызгәакьоу абыжьқәа,
Игәырҩо анышәынҭра иахагылан.

Урҭ рышәшьырақәа рҽеиҵых агәы ршьышьуан,
Ан гәакьа леиԥш инаҟәны гәыблыла.
Аҵх хьыҵәцара аан уа аӡаӡа кашуан,
Амахә ирылакәкәа иқәҭәон лаӷырӡыла.

Ипатреҭ абаҟа иаласоуп,
Уантәи дыԥшуеит,
Џьырхәа ажәҩан ибоит иааигәоушәа.
Хыԥсҭа аӡиасгьы цәырҵны еилашуеит,
Украина акаршәра иқәланы ицошәа.

Ишьха ҳаракқәа гылоит иаԥхьа еиқәцә,
Зны уи днаскьго иқәныҳәон мҩамшла,
Имӡырха ҭбааҭыцәӡа днықәԥшуеит уа нырцә,
Ожә ашҭаҿы дибагәышьом иаб ашла.

Уи афырхаҵа дахьжу
Аԥснытәи иааз,
Арақәа рымҵан иааҭгылоит ԥшьаала.
Ицәеижь амадоушәа ргәы иабоит иахьизҳаз,
Иазԥшуеит иаб ибаҳчара ианшьала.

1967, Харков, Аҟәа.


АӠИАС АЛЕИШӘА

Агеи ашьхеи амҽхак, ажәҩақәа еиҵыхны,
Аԥсҭҳәа хала ицон имҩас.
Аҵықь-аҵықьҳәа ихысуан, ажәҩан иагәылсны,
Амацәыс аҿалакьуан маҭҵас.

Ажырԥагьа ҩаскьа игылаз Хырҩ абахә,
Икыдхәаша иҭаҳаит Хыԥсҭа.
Ихышхыҵәан инеиуеит, ирыҵаҽҽо амахә,
Иаӷьуеит, иҭарныҳә алакҭа.

Ирӡывасуеит ахаҳәқәа, иацәхҟьазшәа амҩа,
Уи зынӡа иарҩынтит аҳаш.
Анаатә икыднаршшоит акыӡӷы аӡамҩа,
Ашьҭагьы акыр иазынхашт.

Адацқәа цәырҵит, аԥаҩқәа еимаҳан,
Аҵлақәа арҩежьт ақәаура…
Иҷрыхәӡа акалмаҳқәа рсасақәа раҳан,
Инаган иқәнаԥсон аҟәара.

Иацы иҳәылы-ҳәылуа иҽырбон ихиала,
Иубон иалԥхха аӡиас ицқьаз.
Абасҵәҟьа ихәыҽны иашьырцу ахала,
О, иахызбаа закәузеи изҭаз?

Аӡиас ццакуеит акәакьқәа ирыкҿала,
Ԥхӡушәа исықәҭәоуп ацԥхь иаҟьаз,
Архақәа ирыхәаԥшуеит ицәгьоу лакҭала,
Сара иџьасшьоит уи закәхаз.

1967.


АМЗАРА

Васиа Џьакәание, иура Хьишбеи,
Константин  Агырбеи ирыхьӡынҩылоуп.

Агаҿа әьҩежьра аҽадкыл, 
имҩашьо ахаҿра,
Аԥшӡара жәҩанахь ихагал, 
ишьҭоуп Амзара.

Амшын авара иадиалоуп, 
Ишәҭышха ахчы,
Ашьха дуқәа ажәҩан иалоуп.
Ржакьақәа рҿачы.

Иргәылԥраа ицарц рҭахыушәа,
Аханқәа ҽырбоит.
Урыҵаԥшырц  уҽаныушәа,
Ухылԥа наухшәоит.

Аӡыхьқәа иааиуа еиԥынкыла,
Цыха ӡушәа ицқьоуп.
Еиԥынкыла, шәҭы ҟаԥшьыла,
Аԥшаҳәа зегь қәҵоуп.

Инкьыҭ аӡиа акәа иҭаршәуп,
Иамоуп иҵәахы.
Уарҳалуп арха икаршәу,
Мхырҭоуп – ахахьы.

Ашыц чықьрақәа ирӡывас,
Иахыкәша Амзара,
Илеиуеит Бзыԥ аӡиас,
Ишьқьыруеит иара.

Аиаҵәара имҵанарсит,
Агаҿа лашеит.
Уи ашәа слымҳа иҭасит,
Схәыцрақәа ԥытлеит…

Шаҟаҩыда зымчқәа ԥызшәоз,
Уҟаларцаз рнапаҿы,
Шьоукгьы гәаӷла рҽуныршәон,
Еицаркырц ухаҿы.

Адамыӷ шунрыҵоз иунӷӷала,
Иҩашьеит рхаҭақәа.
Са исацәажәоит сбызшәала,
Абааш ацәынхақәа.

Аԥсуа ихьчон уи гәшԥыла,
Ихьчон Аԥсынра,
Знык ақәлаҩ даниқәла,
Дхьаҵуамызт убар!

Иахьагьы дгылоуп гәыла-ԥсыла,
Ишьҭамҭа ахьҳау,
Сас иԥыло гәразыла.
Аԥсынтәыла иаԥҳау!

1967.


АШЬХА ЛЕГЕНДА

Ахышә лаҟәқәа ирылҟьаны
Ацәашьқәа акыуп иххаӡа.
Амҩа маҟа даныланы,
Днеиуеит ҽыуаҩык хараӡа.

Иҽышьапхыц анышә иҵнахыз,
Хыбрас ирықәжьуп аҩнқәа.
Аԥынҵа аԥсыԥ икылҟьахыз,
Ԥсҭҳәоушәа ирхалоит адәқәа.

Икоукоу уапа аҽеиҵнахуеит.
Апҟаҩ аргоит иҟамчы.
Жәҩанахь имҩа аҽышьҭнахуеит,
Лада иныжь аӡҭачы.

Аҳацҳа дықәсын, дахьынҳалаз,
Тышак дхықәгылт, илашьцоуп.
Ашьҭақәа убом иаҿыргахьаз,
Хәшәысгьы лашарак ҭаԥшӡом.

Иарӷьарахь, вҵабахәын инашьҭыз,
Иармарахь, асынаҟә, аӷьал…
Жәҩанахьтә адаҷ илашьҭыз,
Иԥшуан џьнышқәак ахьынҳал.

Дшырбаз иҳәацәо иалагеит,
Иаҩыргом рҿы иҭашәаз.
Имҩа лаԥшыла илигеит,
Имҩа дахьӡома ишәаз.

Иаҳәа  ҭӷәцәаа днарыҵаххын,
Адаҷ дасит, ацԥхь каҷҷеит.
Уаҟа ҩыџьа нарылҟьахын,
Аӡмыжь ҵаула иазцеит.

«Чоу» ҳәа днаҭрысын, ахықәахьынтә,
Нырцәҟа дыԥеит уи деиҵас.
Убри аамҭазы жәҩанахьынтә
Бжьыцәгьак ааҩит дыдраҵас:

– Урҭ ирыжәлаз узусҭда,
Узусҭда асеиԥш згәаӷьыз?
Сатәамбара азин узҭада.
Иарбан абас узырӷьыз?..

Дҩаԥшызар, ибеит алаламбатә,
Аџьнышцәа зхьынҳалаз адаҷ.
Анцәа икын, аԥсҭҳәа далатәан,
Ажәҩан ҭалашьцан лада.

– Уа ҳшаны адәы ҳақәызҵаз,
Исымоузеи сара лахьыс?
– Дахәстәуеит сҳәатәы хазымҵаз.
Сычҳара асанӡӷә иахыст.

–Амҵахырхәара сышлаӡом,
Аҵабырг сҿаҳәароуп.
– Исыҵамгылаз среигӡаӡом.
Исыдымгылаз, дыхԥароуп.

Иҽы шьымхысит, даҵаҟьеит.
Ижакьа иалаҵәҵәоит ақәа.
Жәҩанахь икыдыӷӷа икыдиҵеит,
Ԥҭаҟәоушәа ахҿақәа.

Анцәа дгәаан адыд ишьҭеиҵеит,
Дгәырӷьеит амацәыс аныкша,
Ацаҟь мырҟәақәа кыдлашеит.
Иҵәаа-ҵәаауа иҭыҵт аԥша.

Аха иара даагылаӡом,
Ауеиа далҟьа деихоит.
Ашәаԥшь макьана иԥылаӡом,
Днаскьа-цԥхьаӡа инаскьоит.

Разҟык дахьчоит ашьха раҳ,
Аԥсадгьыл иаларсуп идац.
Аԥҟара-ԥҟараҳәа ашьхарахь
Иҽышьҭыбжь гоит ишгац.

1967.


Ҩ-НҴАМҬАК

Чарҳәара ззиуз рҟнытә

Абра дцәыҵабаауеит чарҳәаҩ намысдак,
Зыԥсҭазаара зегь хьымӡӷыла иҭәыз.
УИ иашьцәа драӷан, иимҭиуаз дызусҭадаз,
Даадырижьҭеи хәымгарамзи дызҿыз.
Иҭынхацәаҵәҟьа дхәымгаршьон дахьрылаз,
Ҩыџьа ахьгылоу изнеиуамызт иԥхашьаны.
Ачарҳәаҩ гәымха ҳәа уи ахьӡ инылаз,
Ишьҭамҭагь иазынхеит иҿаасҭаны.

Чарҳәара изыруаз рҟнытә

Абраҟа анышә иамоу даҳцрымшәо дҳацын,
Ҭыԥ ԥхак изаҳԥшаан, дадҳәалан даҳкын.
Аҟаршеиԥш, даҳҿахәмаруан, иблақәа ҭаӡын,
Ҳҳәатәы дахыԥомызт, аӷәра иҿакын.
Идлаԥса ҳхәарҭазма, дҳамбар «дыгәхьаагон»,
Аҽы ццышә гәыжьаҳтәуан уи ила иаҳҭаххар,
Иџьабааԥсазы ҟәрышьқәак  неиҿааџьгәон,
Аха дҳавсыр ҳишьклаӷьцәон аҵымҳәҳәар.

1967.


АԤСАДГЬЫЛ

Ԥсадгьылда ауаҩы –
амҵәыжәҩақәа змам 
аԥсаатә даҩызоуп,
Ԥсадгьылда ауаҩы – 
аԥсыгагеиԥш,
 наҟ дниасны дцоит.
Абиԥарақәа 
рабацәа рыхьӡ-рыԥша зҭармыжьуаз 
аԥсадгьыл азыноуп,
Ԥсадгьылда ауаҩы – 
аҭакар иқәнакыз 
аҵиаа еиԥш дканӡоит.
Аԥсадгьыл – 
мап, ус еиԥш иҟам, 
иануҭахыу иуԥсахуа,
Унагәҭасны 
аӡәгьы иузиҭом 
уи уаарас.
Аԥсадгьл ауп 
аҿа узҭо,
ушьҭызхуа, 
уҳаразкуа,
Уи инымҵәаӡо мҩоуп, 
уи ауп еснагь
 иузгылоу ҭынхас.
Тәымџьарак уаныҟоу, 
уԥсадгьыл арахь иухоит.
Ажәҩан лаҟәны 
иуқәыӷәӷәошәа, 
иузыдыруам уахьцара.
Усҟан уашҭа, 
угәара 
угәы иҭыхоит,
Иухоит 
рха, 
уга, 
ухәшҭаара.
Уара уахьааӡаз, 
ухатәы бызшәа ахьыҟоу –
 ишакәым иахцәажәо
Улымҳа ҭызшьаауа, 
угәы ахиршәарц,
Гәаныла уихыччоит, 
угылоуп уажәа еиҭамшәо,
Аԥхӡы кауҭәоит, 
уаԥхьаҟа умҩа 
иҵегь илашарц.
Уааҵра иҵиааз ахәыц 
уара узын ишәҭыцуп,
Зны уаблыргьы, 
уара иутәуп, 
инадҷаблоит уцәа.
Аԥсадгьыл – 
ари гәашьамхыуп, 
ԥрыгоуп, 
инамысуп,
Агәы иаҵӷоуп, 
агәы иаҵдоуп, 
ԥсҭазаара ыҟам уи ианыԥҵәа.

1967.


АԤСНЫТӘИ АКОММУНИСТЦӘА РАХЬ

«Аврора» анхыс Петроград иахыкны,
Еиқәныхла ҳқыҭақәарҿ игылон жәлара,
Кьарзаа Ленин ибираҟ ианықәны,
Раԥхьа игылан инеиуан қәԥараз.

Аԥсны агәаҟра шахажьыз иахажьны,
Ҳабаҟәа рхәшҭаарамцақәа ыцәарц иаҿын.
Ажәлар рылаӷырӡ имшынха иҭажьын,
Блааԥшырак дзырбодаз, зынӡа ихәаҽын.

Шьоук насыԥдаха, рыцах еидҩала,
Абахҭа иҭарыжьуан, ираӡомызт рҭынхацәа.
Рыҵақәа рыҵажәжәа, иџьабон гәырҩала,
Ақәацәқәа џьабон,
Ажыӡ иафон анхацәа.

Ҵҩа рымамызт ахақәиҭраз зҽеидызхалоз,
Урҭ амҩа акоммунистцәа иддырбон.
Аш еиԥш Аԥсынтәыла абла иххалоз,
Ашҭа иҭырцан, ҳабзазара рчаԥон.

Дарбан уи амҩа раԥхьаӡа ипԥызжәаз,
(Ихылаӷьаран, иҩадаран инашьҭын).
Бӷьыжәҵас еиладыргьежьуан зымчра хыржәаз,
Шьоукгьы «раамҭа»  хынҳәуама ҳәа иԥшын.

Рымҩа еиҵарҟьон, икылатәа иреихсуан,
Зынгьы рыкәа иҭалон рыҽӡаны.
Нас имаҭаԥшьха ирыкәҵәиашон, иреисуан,
Рышьҭра иқәырҟьарц иашьҭан рыҽҟьаны.

Рлымҳацә ианкны амҩа ианыргон,
Ацәгьаршҩы, аӷьычҩы, аиҭарсыҩ – ауаҷар.
Аԥсҭазаара ашәахәа хылар ихыргон,
Аԥсҭазара еилашуан, иаҩызан амаҷар.

Цәыршәага сса-мысса дара ирԥырхаган,
Аха ирыдԥаны аҳамԥақәа реиԥш икаԥсон.
Рылаԥш ахын, 
арха, абна, 
ашьха, ага,
Амра хьышәахәала аԥшаҳәа қәнаҵон.

Иҵдырҟааз аҵлеиԥш ацәгьа хланҵы иҭарҵон,
Хланҵы иҭарҵон, иақәмызт хынҳәра.
Еиҟәыҭхаз адгьылқәа ацҳа рыбжьарҵон,
Еизыуаамыз ирыбжьаҟазон,
Еиндраалон дара.

Ашьауардын каууа иахьнеиуа ихала,
Амҩа аҿыргеит,
Илашеит аԥсҭақәа.
Аужәрақәа ихыртыз инымхеит иахьа рхала,
Ааԥныла ишәҭуеит аҳақәа, атамақәа.

Ашьхара иаҿаӷӷа ашколқәа гылон,
Амахәқәа рнапы нахьысыр ибзахон.
Анхамҩа еиныӡаақәа еидыркылон, еинылон,
Ажәытәтәи ахәрақәа еимашьшьы идырӷьон…

Иҟан алахы зыркәашоз рыгхақәа рыла,
Агха шрымазгьы идуқәан, иҳаракын.
Имтәа-имгыла ажәлар ирылан,
Рхы иагыжь рымаҵ руан
Рымч еизакын…

Урҭ ҳахьнеилак гәыла-ԥсыла иҳацуп,
Абиԥара ҿыц инарыгӡоит рҳәахьа.
Абиԥара ҿыц ҳаԥсҭазаара иадацу,
Гәрҿиагас иҳамоу ҳара иахьа.

Ма имҩахыҵны зымҩа ицарцу,
Ԥсроуп, ҳабацәа рҭоуба еилагар.
Аамҭа ҿиацыԥхьаӡа ауадҩра ацп,
Иалшоит иҵегь ауадаҩра ҟалар.

Аха убасҟангьы
Ԥхьа шәнеила цәшәарада,
Ҳлакҭа зырхәашьуа амҩа ианԥссауа.
Ешбеи Лакобеи рҟәых шәылам зҳәада,
Амцажәла  ишәырҭаз
Шәанпы иакыуп илашауа.

1967.

АИҨЫЗАРА АШӘА

Елӷар Кашиф

Бзиа иубоит Аԥснытәыла агаҿа,
Амшын цәқәрԥо иахьавоу аҟәара.
Сара аԥсуа, иааныскылоит умаҿа,
Уныҳәаҿа шьҭысхуеит иахьа абра.

Иԥшуп рыхҭырԥашқәа рхыхны ашьхақәа,
Шәҭышла иҩыча, иуԥылоит аԥшаҳәа.
Кәдры неиуеит амҩа иамшәакәа,
Инеиуеит, улаԥш ахьымӡо, иԥшаха.

Уашәа ссирқәа ҳамҭоуп аԥсадгьылаз,
Аԥандур арахәыцқәа ахьхьа рыҿгоит,
Уашәақәа ҳауҭоит уԥсы адкылан,
Архақәа ирықәыҩҩ атәыла иахьӡоит.

Аиҩызара рдыруан ажәытәгьы ҳабацәа,
Еигәылацәан, еиҿцаауан, еимадан.
Ҳабацәа рқьабзқәа ҳара иҳалаҵәан,
Уи ҳарԥыруеит, ҳашьҭнахуеит ҩада.

Бзиала уаабеит ҳәа уасҳәоит гәыкала,
Ара уаԥшәымоуп, аха уагьсасуп.
Саси аԥшәымеи иаԥсаны ианыҟала,
Аиҩызара шьҭыхыуп, иҳаракыуп.

1967.


* * *
Ахәараҳәа амаҷар еилашуан,
Аиаҳәаҿ ажаьӷь иахьалаз.
Ианаҵырхуаз игәырӷьо иԥшуан,
Аха ауалыр ианҭала,
Ахырҭақәа ирысит, аҽаҟьеит,
Икәыршан еихатәы маҟала,
Ақәрахь ианҭала еиқәтәеит,
Зегь ирнышәеит уи мариала…

1967.

* * *
Акәтеиԥш сеилабаӡа амҩа сануп,
Амшын ацәа иҭыҵын, ижәылоит,
Аҵлақәа жьакцеит амҩа-ду иаԥну,
Ишәаӡыӡоит, ргәы аҭыԥ иҭагылом.

Ацәқәрԥақәа амҩа ҵыршәазеи заҟа,
Абагьыр-цҳа иаҵоуп иԥеиԥеиуа…
Изулакгьы сагәылсын,
 сеихоит ԥхьаҟа,
Аха ишԥаҟарҵо исышьҭан инеиуа?..

1967.


СҨЫЗЕИ САРЕИ

Ацәқәрԥ салҟьа инсыжьит аҟәара,
Амшын газгоит сжәҩахыр ахь ихала,
Сҩыза исыцҭаз дсывнагеит хара,
Иқәҿысҭуеит, дабацо, мшәан, ихала?

Аҽура еиԥш, ацәқәрԥ даршәит дахнаҳәан,
Ӷәацәмаҟьашәа даларшәуп аӡыцәқәырԥара.
Са усмеисын, ара сиит иага умҳәан,
Мшыншьҭыбжьуп ашәас иахыҩзгьы са сгара.

1967.


АҨЫ ЏЬБАРА

Акакаҷ хыҳәҳәыла аҵәцаҿ еилашуан,
Ҵаҵындра фҩыла уи сгәы ҟанаҵон.
Ԥҳәызба хымкахк дықәгьежьаа ҳамаҵ луан,
Аҩы аԥшшәала лӡамҩақәа еилаԥхон.

Арыжәтә уԥынҵа иҭасуеит ицаӡа,
Иароуп бара бышҟа са сымҩа зырхо.
Бқьышәқәа сылаԥш нарықәшәар иԥшӡаӡа,
Исаҳәишь нас, снархьысыр зысгәаԥхо?

1967.

* * *
Ахан иргылеит иблахкыгоу,
Ианароуны еибаркны.
Уи аҿаԥхьа хәы ҳаракыроуп,
Иқәигарцоуп ирбагны.

Дрыԥхьан еизигеит уаҟа ирԥар,
Абаҳақәа ркыуп рнапаҿы:
– Аҳәыгәра ҳаҩны иаҳзаԥыргар,
Иҵегь илашон ахаҿы.

Раб рнап ианиҵаз иахымԥеит,
Зхатәы змамыз аԥацәа.
Зынӡа рабиԥара иахымԥеи – 
Аҽраԥшцәа, аҽырбацәа.

Ацәымсырпыл еиԥш, ихәыҵалеит,
Аԥхӡы леиуеит ирхьыҵәҵәы.
Ирыхьзеи, мшәан, ирыҵалеи,
Рыдгьыл шьҭарҵоит еихыҵәҵәа…

Аџьабаа рацәагьа адырбалт,
Аусура иалгеит, еихан!
Аха ирзыҟалеит алаламбатә,
Иҵыршәазаап урҭ рхан…

1963-67.

* * *
Аӡиас аҵаҿ, уахыла аԥсыӡ ыцәоуп,
Иҭынчӡа ицәоуп, гароушәа иарҵысуеит.
Аха аӡиас шыкьуеит, аҟәара иқәҵәоит,
Амҩаҿ ишнеиуа џьара илакьуеит…

Арашәаҩ даныхынҳә,
 ччаԥшьк неиҿысит,
Кранифа ихы нықәиҵт, иԥсишьарц.
Иахьа иџьықәреи рашәаны днахысит,
Ахҳәаҵә ҿыхеит, ирҭахыушәа ишәаҳәарц.

1967.

* * *
Уи иԥацха ақә иԥсахуан, - уицхрааит,
Ижь анкыдихуаз аҵла уқәын уҿҟьо.
Иӡыхь еиҵухын, 
абар, иааиуеит иҵхәраа,
Зехьныџьара уидгылан аԥхӡы нкаҟьо.

Аха изыҳәа зегь акоуп, 
иага уургьы,
Игәы хьыԥссом, гәаӷи шьыцреи рҭашуп.
Амаҭ укәа инҭаҵа иурԥхаргьы,
Аҽаԥсахуам, иахьуцҳара иԥшуп.

1967.


АҬАҲМАДА ИНЫҲӘАҾА

Уныҳәаҿа нкыло иасны удырҽхәоит
Уи аҭуанаҿ иарҵасуеит угара.
Ражәақәа амаҷар еиԥш, иуҿаԥхоит.
Иазӡатәуеит убаҳча, уҩны-угәара.

Урҭ ирҳәо уҽоумҭан, изышьҭоу ҽакыуп,
Иудыруеит, ажәамцхә иҳәом ахаҵа,
Уанырымбо убзиаӡбахә зҿаку,
Убарҭ угымхааит, иҭаҵәах угәаҵа.

1967.

* * *
Алакҭа бынҭаскын, бхы лабырҟәит,
Шәарахшәа бааӡыӡеит, 
ибыхьыз закәи?
Бзиа сыббом, исхарои уаҳа ҽакы,
Сгәыӷрақәа ыцәеит, исеижьеит сразҟы.

Бқьышәқәа қәацқәацоит, 
ак рҳәар рҭахыуп,
Абар, иҟәашхеит, ирыхҟьеит рыԥшшәахәы.
Ибымҳәан акгьы, издыруеит уи зызҳәоу.
Сара сышлеит, бара бышәҭуеит сызҿҳәароу.

Сыԥсы – сыԥсынҵры бара бакәзар сҭахыуп,
Сашҭаҿ бызбар, са сзыҳәа иразҟын.
Бара ҽаӡәы битәуп, бхы бырхеит ҽаџьара,
Сара баша сгәаҟуеит, салоуп агәырҩа.

Сыԥсы бымадан сбыҳәоит, исҳәо хаҵа,
Бара быҟнытә сзыҳәо 
акызаҵәыкоуп, иҟаҵа.
Саныԥслак гәыблыла бақәҵәуа сразҟы.
Иҟәандашьшьыраӡа  лабжышқәак нықәҭәа са сгәы.

1967.

* * *
Аӡы мҩасны ицалароуп.
Иказказуа ицқьаны.
Уи аанҿасны иҟамлароуп.
Ицалароуп иццакны.

Имҩахыҵыр аҽынкыло,
Иӡмахны инҭатәап.
Афҩы ҷыда уамыргыло
Узҭаԥшуа иҟалап…

Аӡы мҩасны ицалароуп,
Иказказуа ицқьаны,
Уи аагылан иҟамлароуп,
Ицалароуп иццакны.

1967

АМШЫН НЫРЦӘЫНТӘ АБЖЬЫ

Адамра лашьца иҭыҩуашәа,
Игауан ҳашьцәа рыбжьы..
Аӷзаа ҳәа ирҳәоз агәаҟ ашәа,
Иамаргылози ҳхәы-ҳжьы.

Излеиқәхази нас урҭ рыбызшәа,
Изламгази аԥшаӷьы?
Рыԥсадгьыл гәакьаҿ иҟазшәа,
Рашәабжь алҩуеит иахьагьы…

Ҭынч нхамҩа уа ирымаӡам,
Иацәыӡижьҭеи Аԥсынра.
Зынӡа иразҵаауам, иалаӡам
Иахьырҳасабуа рлахьынҵа.

Инага аиха-ԥсыхә икылырхит,
Иадыркит аҷырҟәнта
Рыдгьыл чашәрақәа рымархит,
Ус иацәдырӡит рыҩнаҭа.

Ԥхьаҟа ирацаԥгыло, еидызкыло,
Аамҭа дырнаҭом дара.
Рашьцәа  рыжәҩа ааныкыло,
Амшын ду иацлеит џьара.

Аԥснытәыла ԥшӡа зқәашьымхаз,
Зқьиара иҭанархаз,
Ажәлар еигәнырҩуеит иргәашьамхуп,
Рхаҵашәа ирҭынхаз.

Ашәа ма аӡәыр изҳәынҷома,
Ирҭыҵуеит иахьа агәқәа.
Џьара ибжьаӡраны иҟоума,
Арахь иаҩуеит иццакуа.

Уи ашәы-қәара изцәамгакуп,
Ԥхьа иназго еиқәырха.
Сара сшәыкәхшоуп  агәакьақәа,
Аԥснытәыла аҟәҷаха.

1967.


ОКТИАБР АШӘАХӘАЛА

Октиабр ашәахәала,
Иԥхоит Аԥсынтәыла.
Октиабр ашәахәала,
Ҳанхоит  гәырҭәыла.

Ашьха ҳарак ҿыхоит,
Иҟәиҭӡа игылазар,
Рымахәқәа нхьыхәеит,
Абаҳча еинҭәыла.

Ахыбраҿ ашәала,
Ашҭахь иҭалоит.
Ишәаԥшьха ихиаала,
Абираҟқәа рхалоит.

Агаҿа иаҿаҷҷоит,
Амшын цәқәырԥа.
Аԥсуа нхаҩ деихаччоит,
Иацлоит инхара.

Ишәҭышхеит атәыла,
Ленине ибзоурала.
Аныҳәа ҳаԥылоит,
Ибеиоу ҽаҩрала.

Хыхь ажәҩан кеикеиуа,
Ҳара иаҳхагылоуп.
Ҳаеҵә шеишеиуа,
Аӡәыкны ҳаидкылоуп.

Октиабр ашәахәала,
Иԥхоит АԤсынтәыла.
Октиабр ашәахәала,
Ҳанхоит гәырҭәыла!

1967.


АҚӘА, АҚӘА…

Ажәлар ӡырҩуеит,
Адыд иазыԥшуеит.
И.Коӷониа.

Архахь аџьықәреиқәа ҳәны иҭагылоуп,
Амхқәа гәжәажәоит:
Ақәа,
Ақәа,
Ақәа…
Бызкаҭаҳаҵас урҭ аҩежьра рхылоуп,
Асхьыс еиԥш, аиҟәԥара иаҿуп адәқәа.
Акан рықәҳәҳә ргәышҵақәа цәырҵуеит,
Акалмаҳақәа ирыҵабан аӡы.
Агәарабжьара асаба шьҭыҵуеит,
Агәил хышәҭқәа хьышьын, иҭалеит хланҵы.
Арахә еибараауа аӡы иазыҩуеит,
Ахаҳә дырбзоит иахьықәу аҟәара.
Ашьапышьҭыбжь аԥшаҳәа ианыҩуеит,
Рыхқәа раҳаны иҟаауеит дара.
Рыжәҩа ҟәашқәа дыршәшәоит аҟызқәа,
Ауҭра-сы)ра, икҷит рхы-рҿқәа.
Икылбаҳҭааит ашьынкақәа рызқәа,
Иканӡеит акарпыжәқәа рырахә, рыхәҵәқәа.
Аӡахәа акәзар, иашьҭоуп ацәаакыра,
Адацқәа ԥслымыткуа икәараҵоит,
Ахьшь иннажьуеит ажәҩан ҳаракыра,
Ишырҳәо еиԥш, алабаҵәҟьа хәатуеит.
Аӡиас аанҿаст, тышак иҭашәазшәа,
Аӡлагара идәылыҩуан абыжьқәа,
Аԥсҭҳәақәа рҽырӡеит омак иаршәазшәа,
Зехьынџьарантәи иааҩуеит:
Ақәа, Ақәа…

1967.


АБАЛЛАДА

Хәлшәаԥшь уа инахьшит,
Ашҭа аҵыхәан араш игылаз.
Илакыҵа    ҭархынҳә днавыԥшит,
Иарбан гәаӷыу ихаҿ ианылаз?

Аҿы цырцыруа икын аиха,
Имҩаниҵеит ԥшраҳәа ҟамҵакәа.
Дамаӡами, мшәан аҵла ҭынха
Иҭахарцу аӡәгьы имбаӡакәа?!

Ан аиха аҟыгәбжьы назаҳаз,
Акасы лхаршә абӷьааҳәа дындәылҵын:
–Уиакоуп уабацәа ирҭынхаз,
Џьынџьк иаҩызоуп, нан, уакьымсын.

УИ иабду еиҭеиҳаит, азҳауан,
Амҵан ҳцәажәабжь еснагь имгози.
Абраҟа, угарагьы ҵысуан.
Амахә аԥша унырымдози.

Бжин аныс, бшаҟәыҵра, ибымҳәан,
Снан аналаск, икасыжьуеит иҵҟаан.
Уи зегь аҩнахит, амшьҭа цәгьан,
Абыцагь агәарԥ алахыскаап…

Иаахоит аиха, алаӷырӡ каҭәоит.
Игылоуп ишәаӡыӡо, игәаҭеиуа.
Ан лыҷкәын игәшәымшә лҳәоит,
Дшаҟьоит,
Аха илҳәо ихаҿы инеиуам.

Абжьара днеихьан иԥкаауа,
Ибла иҭасит акәаӡ намԥан.
Иеихагьы неимпыҵшәеит иара уа,
Лашьцарак ҳанто инеихамԥеи…

…Ашықәсқәа цеит ииас, иԥырны,
Дынхеит ашҭаҿ алашә ихала,
Аҵлагьы аӡара ҭаԥҟаны,
Адабла асызшәа ихҩааны,
Иара ихәаԥшуеит уа гәырҩала.

1967.

* * *
Иҟоуп арҩашқ\а, иҟоуп аӡӷьқәа,
Аккарақәа рцәажәо ирҭами,
Нас мап рцәызкуада аӡиақәа,
Аԥрақәа рыла ихиаӡами.

Амра лашо адгьыл иахаркыуп,
Икаԥхоит амзагьы, ҳәарада.
Ашьхақәа рыӡбахә ҳа иаҳҿакуп,
Нас архақәа зеицәада!?

Ерцахә еиԥш, идумзаргьы дара,
Ус иаҳмырҽхәозаргьы хаҭала,
Ан лкыкахш еиԥш идырчоит жәлара,
Иаҳԥылоит ибеиоу ҽаҩрала!

1967.

* * *
Урхьымӡеит уашьцәа, ӡәыр уԥырхагазма,
Узрыламзеи аҽцәа ахьнеиуаз еишьҭагыл?
Ма уирҩашьазар аҩсҭаа-агызмал,
Даҷла уҿаҳәоушәа узмоузеи уаанкыл?..

–Џьоук аҽқәа дырхәмаруеит иазԥагьаӡан,
Излымшогьы леи-ҩеиуеит аџьар рыгәҭаны.
Џьоук  рҽазыҟарҵоит, рыҽқәа ҭыргаӡом.
Ирҭахым қәыршыҩҵас ицар иахҟьаны.

1967.

* * *
– Маӡас иаҵоузеи уқәра хьӡырҳәага,
Шәышықәса урҭагылоуп иахьа.
Ухы уеиҷаҳауамызт, уаҩ наган,
Аҵхқәа ԥуҽуан, аџьабаа убахьан?

– Исуҭаз азҵаара аҭак ахызгом,
Уара аӡәк иуасҳәоит, уаатәеишь абас:
Сразын, сҳалалын, ауаа срыҵгәон,
Уи ауми сықәрагь иамоу маӡас.

1967.


АМШЫН ХТЫ АҾЫ

Инеиуеит ашхәа амшын шыҩк иалалан,
Иӡаакәалоит ануҳәо
Ахҿеиԥш ихалоит.
Ԥшьарҳала иҳаҭҳаҭоит аӡы ҳаҵалан,
Аха ҳанкыдҟьар дырҩегь  ихалоит.

Аҭынчра ҳцәыӡит, ҳамҩа ҟьалахеит,
Ҳҩызак мчыла ажәҩа дахьынҳалруп.
Дгаӡҩаӡуа дҳалатәоуп.
Амитә ҳалахеит,
Иԥштәы ихҟьоит ацәқәрԥа наҳхало,

Аҩыџьбара еиԥш, Ахы изынкылаӡом.
Уи ихала иангәеиҭаша дыԥсыроуп.
Џьоукгьы ҿыцха икаҳан изгылаӡом,
Ргәы еилахынҳәуеит ирхырго хаԥсыроуп…

Иымрхт ажәҩақәа
Уи ззымчҳаз арԥарцәа,
Наҟ-ааҟ иркит рмахәарқәа еилкәыцәаа,
Аӡблара ахьеилашуаз иналаҵәон
Идырхынҳәынн, идәықәылт ацәқәрԥ еилӷәцәаа.

Ҳуашьы еилашыра наҟ инаҵаӡит,
Ҳарҭгьы ҳгылт ҳҽыриаша
Ҳахқәа шьҭыхны.
Ацәаҟә еилаӷраа амшын иналаӡит,
Аԥсҭҳәа ӡылачқәагьы цон иаҳхыҵны.

1967.

* * *
Са суацәҳазар сыбжьы неиҵыхны,
Усыхәамԥшын омашәа сбаны.
Аӡгьы агәгәаҳәа зны ихыҵны,
Аҟәара иқәлоит ицәқәырԥаны…

1967.

* * *
Аӡиас хыҵын, ицоит иӷьны,
Аҟәара иқәлеит ицәқәырԥаны.
Иазқәнҵа иланаго ақыдқәа,
Наҟ-ааҟ иркыднажьлоит ахәқәа.

Ҽазнык ажәҩан аныхәашьы,
Ҽазнык амшцәгьа анҵысы,
Аԥаҩқәа кыдыӡәӡәа, еимакуа,
Иԥхарсны иагап урҭ ақыдқәа.

1968.

* * *
– Ауаа еилихуан, дрыхон иҭахцәа,
Ҟанҭаруазшәа икәыршан, ҳаӷеиҭа, -
Зхаҭыԥаҿ днеиз абас ихихуан ицәа,
Аха ишьҭра дықәлан дцоит ихаҭа.
Иаԥасм иузмырҽеиша аӡбахә уҳәалар,
Еиӷьыуп, 
ухатәы ӡбаны – 
ӡбара уцалар.

1968.


АҞӘАРАҾЫ

Амшын ашлара налашәоит,
Ихылар аԥшаҩа.
Аԥсаҵлақәа еихышәшәоит,
Иавоуп аԥшаҳәа.

Узцәымгыло, иузымчҳауа,
Амырхәаг каԥхоит.
Аҭыԥҳацәа еихаччауа,
Амшын ахь ицоит.

Ԥҳәызба ссирк, исызмдыруа,
Дрылами убра.
Лыгәчамахқәа ӡарышәаруа,
Днықәсит аҟәара.

Амшын ҟәымшәышә даашьҭнахын,
Гароушәа дарҵысуеит,
Лҩызцәагьы илышьҭарххы,
Ихылан иӡсауеит.

Сылаԥш уи исзылҟәыгаӡом,
Слышьҭангьы сызцом.
Ацәқәырԥақәа аагылаӡом,
Ирыхьи, дысдырбом.

1968.

* * *
Са сыҵсны снеиуеит аԥсара,
Амахәқәа шьҭасуеит асаара.

Ҷытбжьык уа иҵгон, иҵкка,
Амшынахьтә шьоук ааиуеит иццакуа…

Акыр-кырҳәа бара быччоит,
Амра ашәахәа-раз бацкаҷҷоит.

Саныбба, ашьшьыҳәа бааҭгылт,
Са сахь быԥшуеит, ибыхьыз гәнкыл.

О, быбла ссирқәа снарҭаԥшит,
Сқәыԥшра шәҭышрагьы снахьыԥшит.

1968.

* * *
Луада ҩнылашом, дцазаап аангылара,
Ахышәаҿ аԥарда лашьҭуп.
Лҩызцәа ԥышәырччо исывсуеит агәылара,
Лхабарк уа исарҳәар сҭахыуп.

Аброуп раԥхьаӡа ҳахьеиқәшәаз, ҳахьеибадыр,
Ашьацра ҳнылалон икашьшьы.
Дцазшәа абаҳчаҿ ашәҭқәа днарылаԥыр,
Сыԥшуеит уахь, сылахь еиқәшьшьы.

О, дыбԥылазар бгәы иақәшәо,  беилызкаауа,
Наӡаӡа бзиа бызбара?
Ибзылԥхаз   анасыԥ са бахызбаауам,
Даԥсазар иалбхыз бара.

Амахә ирхьынҳалт аԥша-лас хәыҭхәыҭуа,
Уарла-шәарла абӷьы ҵысуеит.
Ашьшьыҳәа сааҭгылт, исаҳаришь ҳәа схәыцуа,
Слымҳақә кыдҵа уа сӡырҩуеит.

1968.


АН ЛМЫТКӘМА

Исҳәари, изури агәаҟцәгьа, уана,
Уан, сара сабацари, уана,
Амҩа уанықәлоз сҭахымызт,уана,
Сылахь ахьеиқәыз уцәымӷын, уана,

Уҽы аӷәра ақәршә уагылаз уана,
Слакҭа унҭаԥшны, усыхәаччеит, уана,
Сбыҳәоит, бымгәырҩан, уҳәеит, уана,
Уаҵә ахәылԥаз схынҳәуеит, уҳәеит, уана,

Сыԥштәы угәамԥхазар акәхап, уана,
Исылуршозеи цәгьала иқәхаз, уана,
Аҽыбӷа уаласан, уи уазҟазан,
Ушхәҷызгьы, уӡбахә рҳәон иазԥагьан!

Уан дахьеиқәыбгаз ашҭаҿоума, уана,
Уамак шысԥеиԥшыз ҩашьомызт, уана,
Уара абаҩԥҵәа шулазгьы, уана,
Аҽыбӷа уазыҩуан, рҳәеит, уана!

Алабазаҵә уанҿаҳәала, уана,
Уашәақәлацәа уҵеибаҳәа, уана,
Ашҭа усызҭарымгалеи, уана!
Ари амш са изызбазеи, уана,

Шарԥыеҵәа сзыхәылԥыиаҵәахеит, уана!
Аӡыхь иужәшаз ахы ыҵнамхыцызт, уана,
Ааԥын уин, ааԥын уналаӡит, уана,
Уи схы ахызбаауа сышԥаҟауҵеи, уана!

Мҩаду-цыԥхьаӡа уӡбахә рҿакыуп, уана,
Гәашә-цыԥхьаӡа рхы неидыркылоит, уана,
Уқәлацәарҿ усырԥхашьар ҳәа сшәоит, уана,
Са сызкәрбану, с-Алиас хәҷы, уана!

1968.

АНЫШЬ ИАҚӘТӘОУ АԤҲӘЫЗБА

Ахаҳәқәа анышь амшын ихыла,
Иааскьоит аԥаҩ ашҟа хәылԥазыла,
Дызбоит ԥҳәызбак сара харантәыла,
Иԥырты илықәԥсоуп лыхцәы хьаԥштәыла.

Ҩ-мзакы лгәы икыдуп, еинҭәылоуп,
Лыбла ҭшашақәа амца рхыҳәҳәылоуп.
Анышь ажәҩақәа аӡы иныхкыло,
Днаԥшы-ааԥшуеит, аныҟәашәа аанкыло.

Мшыни жәҩани еиларсуп ԥштәы хкыла,
Амшын агәахьы еилҳәаауп еиԥынкыла.
Сгәы иҭаҵәах исымоуп уи лыгәкыра,
Аеҵә агәлԥхоит ажәҩан ҳаракыра.

Аԥша асуеит, еихсыӷьуам иахьа уаҳа,
Аҟәара еиужьра шәаҳәоит ахьхьаҳәа.
Абраахь сылбаарцоуп амардуан снаҿала,
Уаха дымҩахыҵыр, ҳлеи-ҩеишт гаҿала.

Сааигәара анышь зазоит иӡыхгыла,
Ацәқәрԥа анаҵас еибакны, еидшыла,
Убас саргәаҭеиуеит, агәырҩа сыҭо,
Уи лыбзиабара сара сеимыздо.

1968.


* * *
Шьабысҭашәа быиаҟьеит саԥхьа бкалаӡа,
Сдыршанхеит, аԥҳәызба бсахьа, быԥшра.
Бмаанҿаскәа бысԥырҵны бцеит хараӡа,
Ҽазнык са исмаӡеит быбла аҭаԥшра.

Бныҟәашьа еинаала, сызхәаԥшуаз исгәарԥа,
Уа былаԥш исҟәбгаз, схала сааныжь,
Сгәы иҭагьежьуа иҭоуп, сзыцәеи уаха,
Бызцазеи, бызцазеи амца насхыжь!

1968.


ИСЫЗГӘАКЬОУ АТӘЫЛАҾАЦӘ

Уҽхәаԥхьыӡ ҳараркуеит ашлақәа,
Чамгәыри ԥхьарцеи нархианы.
Уҟәараш дырҿыхоит ажәҩашқәа,
Амра угәыднакылоит иузгәыкны.

Урхақәа, убаҳча-қәаҵақәа,
Бзанҵы ирыгхом аҽаҩра,
«Ахьы иаҵәа» плантациақәа,
Есааира еинҭәылоит ара.

Уӡиасқәа еихсыӷьра рымаӡам,
Ахьыр-хьырҳәа игәылсны ицо.
Ахаангьы иҩашьаран иҟаӡам,
Ужәҩан лашара иҳаракӡа.

Баҳча барақьаҭла уҭалаҳауп,
Угаҿа убриала иҽырбоит.
Аԥсшьарҭа ханқәа угәылакыуп,
Укалҭаҿ амшын цәқәырԥоит.

Уашҭа ҭбаарақәа, умҩақәа,
Мра шәахәала икәыршоуп.
Анарха сызҭода усымамкәа,
Уара узыноуп са сызшоу.

О, сашәа ҿыцқәа ургарами,
Иулазҵо исымада гәблыс?..
Саргьы аӡәыҳәа ара сгылами,
Адунеиахь сымҩа аазыртыз.

1968.

* * *
Амза атыҩ иакыр, абла ихыла,
Агәгәаҳәа еихсуан ашҭақәарҿ игыла.
Шә-хык рахьтә ак убраҟа инаӡаны,
Ахы иоунажьуеит ҳәа иԥхьаӡаны.

Ажәа лыԥшаахқәа ҵҩа рымам инухыз,
Иарбан цәаҳәоу нас амақьаҿ иухыз?
Ма акызаҵәык ацәҟьараҿ инаӡар…
Издыруадаз уи угәахәтәы уахьнагӡар…

1968.


АМШЫН АҾЫ

Амшын сҽагәылахал, инсыжьт аҟәара,
Игазгоит уи сыжәҩахыр ахь ихала.
Исыцҭаз сҩызак дсывнагеит хара,
Иқәҿысҭуеит, дабацои, мшәан, ихала…

Аҽура еиԥш, ацәқәырԥ даршәит дахнаҳәан,
Кәаӡмаҟьшәа даларшәуп аӡыцәқәырԥара.
Сара усмеисан, ара сиит, иагьа умҳәан,
Мшын шьҭыбжьуп ашәас иахыҩызгьы са сгара.

1969.

* * *
Снеиуан сеидараха ашьха скыдлан,
Сышьҭақәа амҩахәасҭа ианыпҟҟала.
Ахра цҟьашқәа са сыԥсы рылан,
Арҩашқәа еивасны хланҵы иҭалон.

Иҵамҵамуа анаҟә ирыҵаз аӡмыжьқәа,
Иҽырбон ажәҩан Кавказ аԥшаҳәала.
Еиҟәыԥԥа сылаԥш иҵшәомызт асхьысқәа,
Снаҩсан абӷабқәа ыԥон ихиаала.

Саԥхьаҟа еиҳа-еиҳа еихыккон ажәҩан,
Еиҳа-еиҳа илашон акаҵәара.
Шьхауарбакгьы хыхь еиҵнахуан ажәҩа,
Аарла иадызбалон жәҩан гәы-иаҵәара.

Сцәалашәара ссақәа наҟ инсыжьит,
Наҟ инсыжьит уаҳа срызхьамҳәуа,
Аԥсҭҳәақәа зхыҵыз археиԥш, схьаақәа схыҵит,
Са снеиуеит шьха мҩала сгәы еиҵамхо.

1969.


БЗЫԤ АӠИАС

Знык слаӡаны сыԥсындаз аҳәоушәа,
Дыххымшақә амҩа иқәуп аҽҟьаны.
Аԥаҩқәа атазҳәа ирысуеит ираӷоушәа,
Иаӷьуеит-иԥсуеит, ицоит иҵшәаны.

Алеишәа ҷыда амоуп Бзыԥ аӡиас,
Зны уаднаԥхьалоит, ҽазных ухнаҵоит.
Ашьха аҿаҩа зҩычо аҵла, аҵиаа,
Ибзарыбзаруа агаҿа иахьнагӡоит.

Убла хыркуеит ашәҭ быбышқәа изаатәу,
Уи аԥшӡареи анҵыреи ирызҳәоуп.
Ажәҩан каххаа насыԥны иазаатуп,
Аԥшеи аҷыхьи рымҩа ҿаҳәоуп.

Аԥсыӡ ҭаӡсоит аӡы иаҵәара,
Зны-зынла ацәқәырԥ иналԥоит убра.
Аԥшаҳәа иагхом хаара-бзара,
Ҳауа зҩыдоуп ахықәаҿ-аԥсра.

Бзанҵы иҩашьом ҟазшьала, лақҭала,
Ианеилшәоу аҵа агәыр ҭаршәзар убоит…
Ахьӡ лахҿыхра сара исышьашәалоуп,
Ашьҭабжь шыцәгьоугьы схьаақәа сыхнагоит.

1969ш. Пицунда.

* * *
Сара сеигәырӷьоит амра каԥхара,
Аԥсы ҭазҵо, изыршәҭуа аԥсабара,
Адгьыл иқәԥхо амрахәага хааӡа,
Агаҿ зҩычо маҭәала ииаҵәаӡа…

Избоит зны-зынла аҵлақәа шьҭацало,
Афырҭын каамеҭха ажәҩан иаҿало.
Аҟхараш еиԥш акырцх адгьыл иахыс,
Аарыхра хьызҳәо, апҟацаҳәа ирыс.

Сбаҳчаҿ игылаз уи аӡынҵәа,
Инахысит амахәқәа еилыԥыҵәҵәа,
Аха амшқәа ҳаниаргьы убас иҿацаха,
Ҳгәаҵаҿ иҭаԥхоит амра ашәахәа.

1969.

* * *
Амшын аҭра иазымкызшәа
Ижәылон,
Агәгәаҳәа ишыҩкны,
Иқәҵәон аҟәара…
Аха ацаҟь
Гәшԥыла иаԥылон,
Игәрымуа иадыҽҽала,
Иаҿын акаҭәара.

1969.

* * *
– Са сгәарымҭеит, са срымбеит
Са сырхашҭит схәы рымшеит.
Аизара  аншәымаз жәаха зны,
Стәарц ахәҭамзи агәҭаны…

– Уи уажәада иҳаҳахьеит,
Ухы азыҳәа уааԥсахьеит.
«Сҩыза игуп, иҭахуп».
Абас анбоуҳәо? Ҳаузыԥшуп.

1969.


АҨЫЗА ИГӘАЛАШӘАРА
Ал. Лашәриа изкны.

Дызбом са сҩыза, иаалырҟьан дысцәыӡит,
Ибжьы зыҩныҩуаз иуада ҭацәуп.
Илашом аҭӡамцқәа, рыччаԥшь нархылҵит,
Иқьаадқәа астолаҿ еиҭымха иԥшуп.

Икалам аԥынҵа уажә урҭ ирхьысуам,
Еихша иқәиҵом игәҭыхақәа зныз.
Ибаҳча иҵгоу амҩахәасҭа данысуан,
Амшын агәеисра шьҭа иоушам ҽынхьыс.

Иплашьч ашәваз аҵкаоаҿ икнаҳауп,
Ажәҩахырқәа хьыдышьшь, ажәҩақәа ҭацәны,
Ауаҭықә дынҭагыла дцәажәом уаҳа,
Талбошьра ныҟәигом иҩызцәа рыгәҭаны.

Аха уи азы ҽнакгьы са дсыцрымшәац,
Зыԥсы ҭоу шьуок раасҭа дысзааигәоуп иара.
Иажәа ҵабырг ахаангьы исмеижьацт,
Ацәгьа-абзиаҿ исыцәгылом хара.

Амци аԥыршеиреи баны даанхомызт,
Уи здибалаз дыҵихуан аҟамч-ԥҵаҵа…
Ацәгьара аан, иҩыза динаԥхомызт,
Иахь умҩахыҵыр, иузишон иҿаҵа…

Иара сизхәыцуеит сабырк ансымоу,
Ишәҟәы-бӷьыцқәа сыргәылоуп, сажәа иахга.
Ҩба саҳәо, тәамбашақәа иансывоу,
Иара аӡәк иоуп сзацәажәо са дсыцрымшәац,

Аамҭа гәырмаҷга аҟырҟы-мца иҭысыз,
Зиаша кырынтә ахәра зыннаҵахьаз.
Ԥсбара зҿаҷҷаз, аԥсуара знамысыз,
Аҩыза – ақәла зырԥшӡоз, ирхадаз, - 

Иахьагьы шаҟа исҭахузеи уа уажәа,
Шаҟа исҭахузеи ухаҵара, ухаҿра.
Угәашә санылсуа, сааҭгылоит сыгәжәажәо,
Иушьашәалоу аӡә дызбозар ҳәа џьара.

1969.

* * *
Ҵла заҵәык убоит ахәы ҳаракыраҿ,
Ауарба кьиуеит зны-зынла аханы.
Ҵоуп, имаҷым иаҵакыу ашәшьыра,
Зны иҭынчроуп,
Лахҿыхроуп аҽазны.

Аԥсаатә иалԥраа ихалоит иҷырҷыруа,
Рашәа иалаҵан иаҿуп арҽхәара.
Амахә ҽырбоит, шьыжь-шәаԥшь зныруа,
Бзиа зхылаҳәоу ыҟамшәа ҽаџьара.

1969.


* * *
Ахаҳә ыршәны аӡмыжь инаҭсыршәын,
Ацәқәырԥа ссақәа гьежь-гьежьӡа инхылеит.
Ҿысҭит сахьгылаз, сыбжьы насхылҵын,
Ашьхақәа ирныҩуа наҟ инӡаакәкәалеит,

Аха сажәа блымҳаҿ изымнаӡаӡеи,
Сҳәашьҭабжь ахьымнаӡо џьара багама?
Уажәраанӡа быӡбахәк са изысмаҳази,
Ма бцәеижь изалымсуа бгәаҵәа жәпахама?

1969.


АГӘЫ

Зны исаҩсыз, исзеиҿымкааз иахьҵәыуеит,
Иҟам, имиз ишихьҵәыуатәым аздыруам,
Ҽазных амшын ихыӡлаз изгәаҟуеит,
Хыбаара лашәыкгьы нҭалоит иуазыруа!

Ҭыӡшәак уи иагхом сычҳара хыҵыр,
Иҭыҵны ицоит агәырҩа нахыҵәар.
Аха «сҭәы-сыԥха» сыҟоуп ҳәа аҽарҭынчыр,
Усҟан еиӷьуп иццышәха наҟ инкыдшәар!

1969.

* * *
Сара сеигәырӷьоит амра каԥхара,
Аԥсы ҭазҵо, изыршәҭуа аԥсабара.
Адгьыл иқәԥхо амрахәага хааӡа,
Агаҿ зҩычо маҭәала ииаҵәаӡа…

Избоит зны-зынла аҵлақәа шьҭацало
Афырҭын каамеҭха ажәҩан иаҿало.
Аҟәараш еиԥш акырцх адгьыл иахыс,
Аарыхра хьызҳәо, алҟацаҳәа ирыс.

Сбаҳчаҿ игылаз аԥсаӡ ахала,
Амахәқәа ацҟьеит аԥсаӡ ахала,
Амахәқәа  ацҟьеит гәымбылџьбарала.
Аха амшқәа ҳазшаргьы иоумаха
Ҳгәаҵаҿ ицәом амра ашәахәа.

1969.

ЗЫБЗИАБАРА ЕИЖЬАЗ АРԤЫС ИАЖӘА

Уилоуп знапы саҳәоз, исыгәҭыхаз,
Уи лоуп сқәыԥшра шәҭы-какаҷла иқәызҵаз.
Уи лоуп сгәаҿы ааԥынра зырҿыхаз,
Уи лоуп амырхәагеиԥш, исызкаԥхаз.

Лыҩныҟа сымҩахыҵит уа сҩызак дсыцны,
Дыԥхашьо дысԥылеит ашҭа агәҭаны.
Ҳамаҵ руан аҭыԥҳацәа, ачча рҿықәны,
Схылԥа аҵыс ҭаҳәуан, сахьтәаз снаскьаны.

Схырхуан, исыԥхьон уи лыбла гызмалқәа,
Агәашә аҿынӡагьы снаскьалгеит санцоз.
Ирацәам ашаблаҿ ҟазшьала измалкуа,
Сахьцалак сара дсыцын, сгәы ҟазҵоз…

Иахьа шьуокы насыдгылан ус сарҳәеит,
Ухьшьбыл хәҷы хаҵа дцеит ҳәа дыԥрны.
Сҳашҳатәран сгылан, исҳәоз сҿамшәеит,
Ишԥаҟоу уанааԥшлак, иубар ухы ԥҽны?

Ашәҭ аптыха амҭа абаҳчаҿ иҿызхда,
Иҟалҵазеи, ишәаҳама, хаҵа дцеит.
Ҳәызба цагәла иԥылҟеит уи сыхәда,
Сӡыхь хәҷы ахы ыҵнахаанӡа иҭабеит…

Хьаак иԥсҭҳәаха сыблақәа ирыхтәалан,
Дхых дызгази, закәзеи илызкашәаз?..
Шәымҩахыҵ, аҩызцәа, иаажәып ихҭәыла,
Шәызгылоуи, шәсыдашшыл, ишәымбои сзықәшәаз.

Аха мап, ус сзыгәаӷьуам… Агәырҩа саҵаз,
Сыԥсҭазаара лҿаҟәазаргьы, лымҩа лашаз.
О, исызгәамҭеит лҿагәабзыӷра иаҵаз,
Игәхьаазго акызаҵәыкоуп: сгәы сахьажьаз.

1969.

Сныҟәоит  СХАЛА

Сшьара сықәҟьан сыҟоуп, сныҟәоит схала,
Схала сынхеит, мамоу избом бхабар.
Бҭеиҭԥш сырҩашьаны самоуп, сҭәуп гәрҩала,
Нас, иауазеи ашәа саҭак ибҳәар?

Бцәаара снахьыԥшын ашҭаҿ, быӡит ирлас,
Амҩаҿ амахә еимҟьеит, сылаԥш быхьӡом.
Ашәаԥыџьаԥ аазазеит аԥша анрылас,
Адгьыл газ-ҽазт, сыблахаҵ гьежьит, бызбом…

Уаҳа сылшом, зынӡа сгәабҭом, сбырлаш,
Сымчқәа каԥсеит, сгәнқьуеит, сҵәуоит маӡа…
Сымҩа нҵәаӡом, гәыӷрак сымоуп, сбықәшәашт,
Аха убранӡа, убранӡа сгәаҟышт цәгьаӡа.

Снатәоит схы-сгәы сымахь, зыбла хыбкыз,
Еҵәа гәарҭак сырзыԥшуа снатәоит иаахәлар.
Иарбан былаԥш зызхоу, бнапы зқәыбкыз,
Иарбан гәаныла изныбҵаз ахҵар?

Аԥша ҟәанда уа исҿахәыҭхәыҭ ицазар,
Аԥша ҟәанда- бара бцәеижь зшьышьуа?
Анҭ ашәҭқәа бара беиԥш иԥхашьазар,
Рхы рыкәаҿ игылоуп зымҩа иԥшуа?

Сшьара сықәҟьан сыҟоуп, сныҟәоит схала,
Схала сынхеит, мамоу, избом бхабар.
Бҭеиҭыԥш сырҩышьны самоуп, сҭоуп гәырҩала,
Нас, иауазеи ашәа саҭак ибҳәар?

1969.

* * *
Сшьара сықәҟьан сыҟоуп, сныҟәоит схала,
Схала сынхеит, мамоу, избом бхабар.
Бҭеиҭԥшы сырҩышьны самоуп, сҭәуп гәырҩала,
Нас иауазеи ашәа саҭак ибҳәар?

Бхәынга снахьыԥшын ашҭаҿ, быӡит ирлас,
Амҩаҿ амахә еимҟьеит, сылаԥш быхьӡом.
Ашәаԥыџьаԥ бӷаӷеит аԥша анрылас,
Адгьыл газҽазт, сблахаҵ гьежьуеит, бызбом.

Уаҳа сылшом, зынӡа сгәабҭом сымаш,
Сымчқәа каԥсеит, сгхынқьуеит, сҵәыуеит маӡа…
Сымҩа нҵәаӡом, гәыӷрак сымоуп, сбықәшәашт,
Аха убранӡа, убранӡа сгәаҟышт цәгьаӡа.

Снатәоит схы-сгәы сымахь, зыбла хыбкыз,
Еҵәа гәарҭак срызԥшуа снатәоит иаахәлар.
Иарбан былаԥш зызхоу, бнапы зқәыбкыз,
Иарбан гәаныла изныбҵаз ахҵар?

Аԥша ҟәанда уа исҿахәыҭхәыҭ ицазар,
Аԥша ҟәанда бара бцәеижь зшьышьуа?
Анҭ ашәҭқәа бара беиԥш иԥхашьазар,
Рхы рыкәаҽ игылоуп зымҩа иԥшуа.

Сшьара сықәҟьан сыҟоуп, сныҟәоит схала,
Схала сынхеит, мамоу избом бхабар.
Беиҭԥшы сырҩшьны самоуп, сҭәуп гәырҩала,
Нас иауазеи ашәа саҭак ибҳәар?

1970.

* * *
– Аԥсҭазаараҿ зегь ирыцкыузеи,
Иреиҳау иҟоузеи мчыс?
Адунеи аҿ мазарас инхозеи,
Иаҳхаоузеи ҳара ԥсыс?

–Ауаҩтәиса ибзиабарада,
Аӡбахә сызуаҳәом даҽакы.
Убри ада, ауаҩ игәблрада,
Узыҟалом ухаҭагьы.

1970.

ҬАГАЛАНТӘИ АИԤЫЛАР

Амра хышәҭын хланҵы инҭагьежьеит,
Ақалақь аууҳәа абжьы гон ишгац.
Мҭаҵминдантә сылбаауан сҩыза дсыцны,
Ҳазнымсыз мҩахәасҭак ыҟам,
Иахьак ҳаицын.
Аҵла рықәцәахь аҵарақәа ҷырт-сыртҳәа,
Уажәы-уажә амахәқәа ирылԥраа ихалон,
Нырцә ҩхала шәаԥыџьаԥла иҭалаҳа,
Иҭбаа-ҭыцәӡа ҳанҭаԥшит ахәҷ баҳча.
Ҳаанҿасит ахәҷқәа рышьҭыбжь анҳаҳа,
Игәызырҳагаха, иԥсҭаҵагаха,
Мҭаҵминда ахәҳаракыра иаҿыҩуан.
Ашҭаҿы аеҵәақәа реиԥш,
Ицәырҟьа-цәырасуан ахәыҷқәа,
Дааиуеит ҳара ҳахь, агәашә дааҭысны,
Ԥҳәыск, дшапшапуа, ллакҭа цқьаӡа.
– Мери!.. Мери, хәмаршақә аинститутаҿ,
Арҵу каԥаҳәа ҳара ҳзышьҭаз.
Азныказ, дшанхазшәа уа даангылеит,
Нас ҳахәда лыҽхылшьит дгәырӷьаҵәа.
Лганаҿ деиԥхьчы дгылоуп лыԥҳа хәҷы.
– Ари дызусҭада?.. – Лԥынҵа дааҭшәеит уҳәап.
– Ибыхьӡузеи? – Ҳлазҵаауеит ҳлызгәкы,
Аха илыхьыз здырхуада, ажәакгьы лыҿшәом.
Лан  ҳалхылбаазар, ҳалбахьоума зныкыр,
Уи илкыз лыкьанџьа аблақәа еиқәԥсо,
Илымпыҵҩрны икаҳарц акгьы агым.
Мери лыԥҳа дышьҭылԥаан: – 
Арҭ сҩызцәа роуп,
Бан дыбцәыргар ҳәа бшәома,
Бара агаӡа…
Ан илҿашьқьырт ахахә барфынқәа,
Ан дылгәдҳәҳәала дылкыуп ахәҷы.
Ҳнеиуеит аллеиа ҳаҵсны, ҳаивагыла,
Ԥыхьеиԥш ҳабаҟоу,
Ҳаицәхасуа џьара ҳаубап.
Асамарҟәли алафи наҟ инҳажьит,
Хьаак ҳхаҿра ианыубаалоит маӡа.
– Аҩызцәа, ақәлацәа адырра раҳҭап,
Ахәылԥаз, шәааи, сара сҿы ҳаиқәшәап.
Ишаадырц еиԥш, аџьџьаҳәа ҳаидтәалап,
Ҳахәмарп, ҳаччап, ҳшәаҳәап ҳазхара.
Мап шԥаҳкуаз, ҳшылзыразу лҳардыруеит,
Иаҳҭахыуп ҳқәыԥшра ҳҭаларц
Ҳҭынчра ааныжь…
Ҳажәҩахырқәа ирықәԥсон абыӷь ҩежьқәа,
Абыӷь ҩежьқәа хыхьынтә илбаашәшәан.

1970.

КуРА АХЫҚӘА

Афы еҵәақәа лашоит икәеи-цеиуа,
Кура ихыҷҷалт аԥаҩқәа еимагӡа.
Ршыкьыбжь уаргылом ажәлар инеиуа,
Урҭ ирхагылоуп ажәҩан ҳаракӡа.

Ҳагәылсуеит ауаа рыжәпара ҳаицәажәо,
Ҳаицуп ара аиҩызцәа ҳажәпаҩны.
Имаҷым иаадыруа, амҩаҿ иҳақәшәо,
Блала аԥсшәа еибаҳҳәоит ҳаизыԥшны.

Саԥхьа даанҿасит аԥсыуа ԥҳәызбак,
Дыҵәрышкәаӡа, дыххаччо, деилыхха.
Саҟара сыцлеит уажә уи данызба,
Лаԥш-хаала са деимыздоит исгәарԥха.

Ахан агәашә аанартит уа лҿаԥхьа,
Лнапы иакыуп астудбилеҭ ҟаԥшьӡа.
Сҩызцәа ааныжьны,
Слацәажәоит днаскьаԥхьа,
Лыблаԥыџьқәа ԥыр-ԥыруеит игәкӡа.

Сқәыԥшра гәырӷьахә сазхьааит сахьгылаз,
Уи ашықәсқәа иргәылзбааит снаԥшны…
О, ашьха ԥҳәызба, бызҳа, беинҭәыла,
Бызха, бӷьаца бшьамтәыла бааԥсаны.

1967.


АҲАМҬА

Жәытәӡа аахыс уа уабацәа ахьынхоз,
Археи наареи ҽаҩрала иахьзазоз,
Енагь иахьықәыҩуа аҿарпын абжьы,
Амра аԥхара иахьарӡуаз ашәшьы, -

Ушԥақәҵи иааныжьны, уа уԥсы зкыз,
Иухашҭызшәа узусҭаз, узакәыз?
Уџьынџь, уқьабз аӡы иаҭа унагылт,
Уабацәа дуқәа рџьабаа унаӷрагылт.

О, издыруеит ухынҳәырц уҭахыуп,
Аха зехьынџьара умҩақәа кыпу.
Араҟа инхазгьы хаир идырбом,
Иҩныҵәҟьа дақәиҭым, дҵысыр ҟалаӡом.

Иԥсадгьыл дахыбаан, иацәҳауеит дыкҿацал,
Аҭынчра ахаҭыԥан аӷьал-пал.
Акгьы ахәом иабацәа рыхьӡ-рыԥша,
Рабҭынха шьоукы иркыуп иахьынԥаша…

Аа, уара уԥсадгьыл иоуҭаз разҟыс,
Рымшра амшын ихаурӡлеит, уи зтәыз,
Иззынужьда џьым, утәыла, укҿаҩра,
Ишсоуҳәара ҳгәаӷс иумазеи нас, уара?

1967.


СШЬАМ ДГЬЫЛ АԤСНЫ

Сшьам дгьыл А)сынтәыла
Еснагь исыгәҭыхоуп.
Сгәы аартуп сара араҟа, исымам маӡа.
Уи асахьа сгәаҿы иҭыхыуп, иҿыхоуп, -
Сыԥсадгьыл, сзааӡо сгәхәтәы сахьыгӡа.

Агәыӷра ацәыӡны избахьоума зныкыр,
Алакҭа хәашьхьазаргь, уажә иазшоуп.
Аӷбақәа амшын ихыуп ихышьқьыр,
Амшынаҿ рышьҭақәа – ҭынчра цәаҳәоуп.

Асыҭәҳәа анаҿоу, ианыхәло ашьхахь,
Агаҿа ԥхарроуп, шәҭыла иҽырбоит.
Амшын цәқәрԥ аныхәмаруа акалҭахь,
Ажәҩахырқәа ажәҩан агәы ҵрыԥссоит.

Ашьха ӡышқәа нцәасахьоушәа ажәҩан
Иадчаԥалоуп хыхьӡа иҳаракны.
Аԥшатлакә ҵәаа-ҵәаауа ианықәу амҩа,
Амацәыс рҿалакьуеит, ихысуеит рханы.

Амш анеилгоу, ашәарах еишьҭагыла,
Шарԥазыла инеиуеит аӡага иҭал.
Аԥсуа шәарыцаҩ иҵару лаԥышла
Харантәи дрызԥшуеит, илаԥш рынхал…

Аҽацәқәа рышьҭыбжь гоит харантәыла,
Итәҩасуа илоуп урҭ ахәамсара.
Ажәҩан абла ашәаԥшь анхыло,
Ианылашо, ианҿыхо аԥсара.

Гәмысҭа аԥшаҳәантә инеиз ахьча,
Аԥсаса иманы, убрахь даҿоуп.
Иԥыруа изқәа икыдуп уи икәахьча,
Иҿырпынбжьы ахрақәа ирыбжьоуп.

Абрыскьыл зны абраҟа итәарҭан,
Ахақәиҭраз иԥсыцқьа иҭиуан.
Анамыс ҳара иҳамаздаз Нарҭаа
Ианрааз дгьыли жәҩани дырҵысуан…

Уахьԥшлак абаҳчақәа ублақәа хыркуеит,
Архақәа жәҩанԥштәылае имлашеи.
Агаҿа аханқәа ӷьазӷьазуа ишьҭыҵуеит,
Ирыбжьаҽырбоит амшыни аԥшаҳәеи.

Иабаҟоу абзиабара аҳәаа, ашәага,
Изшәахьоу ӡәыр дыҟоума, дсырба.
Сыбзиабара нсыжьуам мҩабжа инаган,
Сеиҭымхан, аӡыҷҷеиԥш ицар инҭаба.

Уа уоуп сзықәгәыӷуа тымитышак сҭашәаргьы,
Хьаак сызцәырҵыр, икоуцоит исыхцаны.
О, Жана иԥхьарца сыԥшааргьы,
Уа уашәахә сызҳәома инагӡаны.

Ҩадантә алаԥш хаа уара иунырит,
Хараӡа инаҩуеит ухьӡ-уԥша.
Иузгәакьоу маҷым аҭынхеи адыри,
Гәыкала рнапы умардеит, иузшан.

Ухы-уҵыхәа сеиҭакәшаны избаргьы,
Бзанҵы усызбашам сгәазхара.
Сыбла анаахыст избаз сыԥсадгьыл,
Ҩаԥхьа сашәа узыскуеит сара.

1956-70.


ДИОУП АԤҲӘЫЗБА АҞӘАРАҾЫ

Диоуп аԥҳәызба аҟәараҿы,
Ахаҳәқәа бырлашшәа еилыџьџьоит.
Амрахәага иашәуеит лхы-лҿы,
Лыхцәы бырфынқәа налҿаԥсоит.

Амра дацгылеит уи шьыжьы,
Диоуп, лнапқәа еиҵылхын икахәхәа.
Харантә иааҩуеит аҷнышқәа рыбжьы,
Лгәаҿы ихәмаруеит ашәахәа.

Лнаҩс арԥыск игәы еиоашит,
Мҩасҩкгьы ирҳәуеит иԥаҵа…
Шьоукгьы лафуа иналзыԥшит,
Амшын иахьҭалаз ааигәаӡа.

Урҭ аӡы иҭырҟьаз налыхьшит,
Наҟ илықәылҟьеит деицрашәа.
Хәыцрак дагәыларшәуп ҵхиҭмши,
Еҵәак лзылашоит ахьҟәыршәа.

Ахьхьаҳәа ишәаҳәоит аҟәара,
Ацәқәрԥа хырхәоит лшьапаҿы.
Иказказуеит ажәҩан агәра,
Диоуп аԥҳәызба аҟәараҿы.

1970.


ҼАЗНЫК

Акгьы ҳзеилам, ҳшеи ҳамҵәышәи еилыхыуп, -
Абас сабҳәеит, аха ибмырзеит изыхҟьаз.
Схабарк бсымырбаӡеит, сара исхароуп,
Аха бышҟа акәын еснагь сымҩа ахьхаз.

Банымнеи ауха ҳаиқәшәарц ҳахьыҟаз,
Аӡәы дсысар шьакәарак сылымшәо снатәеит.
Сара аӡәк соуп издыруа усҟан исхызгаз,
Саныхынҳә, сыжәҩа кшазшәа сеилашәуеит…

Ашықәсқәа ԥрит, ҿырҳасымҭак рхымҵит,
Саргьы иахьатәим, ақәрагь кыр сфахьеит.
Уажәы-уашьҭан шысҳәоз, наҟ сызхымҵит,
Аԥан ззымԥшааз сиҩызахеит, арахь саанхеит.

Исаҳәишь, быбла ҭшашақәа зытәхада,
Иарбан ҽԥну бахьнанагаз блахьынҵа?
Ҽазнык иадамхаргьы, бара бызбанда,
Ҽазнык иадамхаргьы, сҭаԥшында блакҭа.

1970.


БАРА БАНЫҞАМ

Са сбыцны агәашәахь сымнеит бнаскьаго.
Аҽны амҩа бықәсҵеит бгәы нырханы.
Уажә ибыруандаз уи шаҟа игәхьаазго,
Шаҟа игәнызго бахьцаз ихараны.

Аҩны сдәылҵуеит схы ансзыҩнамклак,
Ашҭагь са сзыҳәа иҭшәахазшәа збоит.
Сгәылацәа бара быӡбахә анхҭарклак,
Анс-арс нысҳәауа, снарывсны сцоит.

Сҩызцәа аџьџьаҳәа ианеилоу, иангәырӷьо,
Хәыцрак сҭанагалан стәоуп сҭааӡа.
Аҭыԥҳацәа шапшапқәа блала иансыԥхьо,
Сгәы рызкаршәны снагылоит инаскьаӡа.

Иҟасҵазеи, амҩа бышԥақәсҵоз бхала,
Ус еиӷьыз џьысшьеит, изабҵару исҳәар.
Бызбарц са исқәашьума нас лыԥхала,
Разҟымзи быҿҳәарамза лассы иааскьар.

Бара боуми – уаҳа зымҩа саԥшыда…
Аҭӡамцқәа дагәахт, урҭ ԥыхьеиԥш иччом.
Азаҵәра саркареит, сашҭа иҭаԥшрыда,
Бара баныҟам, сыҩны-сгәара злашом.

1970.


БАРА БЫДА..

Са сбыцны агәашәахь сымнеит бнаскьаго,
Аҽны амҩа бықәсҵеит бгәы нырханы.
Уажәы, ибдыруандаз уи шаҟа игәхьаазго,
Шаҟа игәнызго бахьцаз ихараны.

Аҩны сдәылҵуеит схы нысзыҩнамклак,
Ашҭагь са сзыҳәа иҭшәахазшәа збоит.
Сгәылацәа бара быӡбахә аныхҭарклак,
Анс-арс шысҳәауа снарывсны сцоит.

Сҩызцәа аџьџьаҳәа ианеилоу, иангәырӷьо,
Хәыцрак сҭанагалан, стәоуп сҭааӡа.
Аҭыԥҳацәа шпа-шапқәа блала иансыԥхьо,
Сгәы рызкаршәны снагылоит наскьаӡа.

Иҟазҵазеи амҩа бышԥақәсҵоз бхала,
Ус еиӷьыз џьысшьеит, ихабҵару исҳәар.
Бызбарц са исқәашьума нас лыԥхала, -
Исҭахым ҳабзиабара наҟ иҿшәар.

Бара боуми – уаҳа зымҩа сыԥшында,
Аҭӡамцқәа дагәахт, урҭ ԥыхьеиԥш иччом.
Азаҵәра саркареит, сыхәшәым ба быда,
Бара быда сҩны-сгәара злашом.

1965-1970.

АПОЕТ ИҨНЫ

Ашьха ашьапаҿы, уахьыҩхало,
Амимозақәа рыгәҭаны.
Хәлԥазтәи ашәаԥшь адыԥхало,
Иубоит апоет иҩны.

Сааԥшуеит уи харантәи сгылан,
Уахь среиц шаҟа исҭахыз.
Аԥсшәа сеиҳәом аԥшәма дысԥылан,
Иаҩсит аԥшәма данахыз.

Аԥенџьыраҿ иҭаауеит лашарак,
Аилашәшәыра )шьшьада инаҿыст.
Ах шьыри, ԥсгарак, еимҟьарак,
Избарцаз ԥыхьа иахаҿыз.

Иахьа уа иҩныҩуам ажәеинраала,
Даҽа шьҭыбжьуп игауа…
Ԥша ҟәандак насуеит агаҿала,
Амш аԥсҟәкыра нахгауа.

Са сгәаҳәоит апоет иҩны-игәара,
Ҿыц мырхәагак нҭаԥхарц.
Ицәаҳәа хазынақәа иргараз,
Ашәа агхан иҟамларц.

1970.

* * *
Шәҟәыбӷьыцк сзаарцоуп сара харантәи,
Жәҩангәашәԥхьаран – гәырӷьаҿҳәашак саҳар,
Сгәҩбара, иагьа зундаз, иԥхьамтәеит,
Сыблақәа ҭраа агәашә ахь сыԥшуп есшар.

Аамҭақәа цоит, еиԥхныҩлан, имԥшӡакәа,
Зны мамоу ҳәа маӡа бжьык саҳалап.
Иахьатәи амшгьы сывст акгьы мҳәаӡакәа,
Имгәыӷкәа иԥсхьада, ус снеихалап.

1970.


АԤСУА ШӘА ГОН

Амра жәҩанаҿ
Ицәышӡа икыдын,
Аԥсҭҳәа разнышқәа ҭаӡсауан аԥсҭа,
Уи аӡиас еилашуеит ацәа иҭыҵын,
Аԥсабара икыднаҵон аԥсҭа.

Аԥсатеиԥш иҟалеит иԥсҭаҵаган
Шьыжьы ихышырпҟҟалон ицаз ақәа,
Ашәаԥыџьаԥ арԥсаҳәеит, ихырҳаган,
Рҿы аӡәӡәеит абаҳчахь аӡахәақәа…

Аӡахәааӡаҩ Рати Липартиа
Ҳа ҳаиҭааит,
Нхыҵи-аахыҵи шьарда зыӡбахә гахьоу,
Аиҭаҳатә ссирқәа, ирцәигаз аси аҵааи,
Имаҷым абаҳчақәа иарҿыцхьоу, иарҭәхьоу.

Аҩцарахьы ҳнеигоит иара дҳаԥхьан,
Еихыкка-еиҵыкка ҳныҵалт аҩцара.
Иааиртит ахышәқәа наҟ днарыхан,
Аҳаԥшьақәа ахьыҵаз илашеит абра.

– Рыуа ихыстри? – акакала игәеиҭоит, -
Иаиуам акы алам, иҟоуп ишишаз анцәа,
Ахлымв ахихын, ақәадаба нхыиҟьеит,
Ичыхә-чыхәт ҳԥынҵа, ахаа фҩы наҳҿаҵәа.

Ауалыр ҳакәшан убраҟа ҳнагылеит,
Ахышә икылԥшны иаҳҿаҷҷон ашәахәа,
– Ишәаҭәашьоуп ачеиџьыка гәылеи ԥсылеи,
мазеик ҟалаанӡа ус акака шәнахәа.

Ауалыр ахы афатә ықәуп меигӡарахда:
Ацыха, ацыца, ашәха, ача ҟьаԥс.
Иааргеит кәҷышькгьы еиҿымх, иӡны иҭахәӡа,
Аԥшәмацәа иреиуоу ҷкәына еиҿамск.

Дықәгьежьаан ҳамаҵ иуеит иахьантәарак,
Иблагәыӷрақәа шапшапуа, дкалаӡа.
Аҩы анҭеиҭәа аԥшәма, ихылҵт лашарак,
Инапы налишьын ишлахьаз иԥаҵа: –

– Дад, сшәықәныҳәоит иахьа сашҭа иҭалаз,
Ԥхара шьыҵәрак агатәылантә исзаазгаз…
Аԥсуа дидыркылон абзиа зыншьалаз,
Аилҟьа изы ирҳәон: – деилыххоуп аԥсуаҵас.

Аҽықәтәаҩ изы – аԥсуа иеиԥш аҽы данаалоит,
Зчаԥашьа бзиоу изы аԥсуа иеиԥш дыԥшӡоуп.
Ифырхаҵоу, иламысу иҽхәаԥхьыӡ халоит,
Уи изырҳәоит, аԥсуа иеиԥш дааӡоуп.

Аҵәцаҿ ацыԥхь хаддыла ихалоит,
Аныҳәаҿа ҳалсуеит, иаажәуеит иеимданы.
Аҩы кыдырҭәалазшәа, абрахьынтә ихиаало,
Ажәҩан ашәаԥшь иаҿалеит еибакны.

Аԥшәма иааҭирҟьеит: «Уа раида, сиуараида»,
Ари ашәа ахәқәеи архақәеи еимнадон.
Аԥсҭазаара гьама амаӡам ашәада,
Ахәыҭи қыҭа иахыҩ аԥсуашәа гон.

1970.

* * *
Уи сылҿыгәҳәаан сыԥсуеит уажә саазқәылаз,
Сылацәа неихызҩар, далоуп уа сыԥхыӡ.
Гәаныла игәыдыскылон адгьыл дзықәгылаз,
Сцәалашәара еиԥшуп ааԥын аӡхыҵ.

Уи лоуп сара сымшқәа зырҩашьаз,
Уи лоуп сыҵхқәа мшо ирыззырҳаз,
Гәырҩоуп илымҭан сара исқәашьхаз,
Уи лоуп сзеигәыӷыз, бласгьы исхаз,

Издыруанда баша сгәы сажьозар,
О, сшымгәыӷӡоз ҳабжьара иаахьҭахар?
Дықәра ҵоурамзар, адәыԥсшәа лҳәозар,
Иҟалап усҟан азаҵәра сахәхар.

Сгәаҵӷа кыдҩыр исыӷраҳаз џьушьап,
Сеиҵакы-еиҵакуа ашҭа сахьҭоу.
Раԥхьатәи ашәҭыц бара ибысҭап,
Быбжьы хаа сырҳа, сгәаҵа иҭасоу.

Мапкра  баҟәымҵыр, иамуӡар уаҳа,
Сгәы хьшәашәашт, абзиабара мхынҳәӡо…
Ахааназ ба бзыҳәа инеимаҳа,
Ашә-гәашә амкшеи
Ҭыԥҳәа ҟамлаӡо!

1970


АԤХЬАРЦА ИАҲӘОНЫ ИСАҲАЗА ЖАНА АЧБА ИУАЗ

1. Ашәа

Ирылысхи аханқәа, аҳҭынрақәа,
Арахь исышәҭ уи сыԥхьарца.
Ианлеиуа икыдхаҽа ақәа,
Ашәак нашәзысҳәап иԥхаӡа.

Џьоук ҩыла рхьаақәа рхәышәтәуеит,
(Убригь шшьахәу, анцәа иныс!)
Ашәа ахьаақәа наҟ ихнаҽуеит,
Ашәоуп исаҭәашьоу разҟыс.

2. Сыла бабом…

Быччабжь халоит акыр-кырҳәа,
Сыла бабом, аиҭамҳәа.
Бшьаҿа  шьҭыбжьала са быздыруеит,
Сыла бабом, аиҭамҳәа

Аԥсабара быралш багәлԥхоит,
Сыла бабом аиҭамҳәа…
Амра шәҭыла баҩычахуеит,
Са исхалашьцеит, аиҭамҳәа.

Ахәра сныбҵоит быччарала,
Уи змааноузеи, аиҭамҳәа!
Ас сразҟыдан сзишаӡази,
Сыла бамбо, аиҭамҳәа!

3. Бареи сареи

Агеи ашьхеи еиҟәгами,
Амра ангыло еибарлашоит.
Баргьы саргьы ҳаиҟәгами,
Аха крыҟоума иҳабжьалашо?..

Аразҟыда амҩа иқәлашьцоит,
Ииури, иахьабалак ҽыхароуп.
Бзазаара имам, дхашәалоит,
Ила лашара ицәыхароуп.

4.Зхылԥа зқьашаноу

Жана рыцҳа, нышә имаӡам,
Изқәаҭыԥ абалаихраи.
Аԥсуа ҭыԥҳа уи дгәалҭаӡом,
Лыблақәа зицәылҵәахри?

Маркан иоун, ирзыӡахӡом,
Иара дзаҵәуп, дабацари.
Ҭоубыҭ рацәоуп, изаахәаӡом,
Инарцә мҩа злалихра?

Ааԥсы леиуеит еилахынҳәуа,
Ихы мыжда абеиҭари.
Ила иамбо ианахом,
Аха ижәлар иреиҳәари?

Дунеи зызбахҭоу Жана Ачба,
Лашарак абеибари,
Зхылԥа зқьашаноу Жана Ачба
Уазымзар, ишәеиҳәари?!

5.Ауасиаҭ

Са санԥслак, снаган сыжәжы, - иҳәеит,
Сыдгьыл Гәакьа – Мидарадә агәаны, - иҳәеит.
Аӷшқәа схаԥырлап аԥша сындо, - иҳәеит,
Ашьхақәа сызԥшлап сырԥагьа сзааӡо, - иҳәеит.

Амҩа санықәшәҵо «бзиала» ҳәаны, - иҳәеит,
Хәҷгьы дугьы абраҟа еизаны, - иҳәеит.
Алаӷырӡ сгәы иқәшәҭәа ицаӡа, - иҳәеит
Адамра исызҭашәҵ уи сыԥхьарца, - иҳәеит.

Сара гәырҩак шәаласҵом, даҽакы, - иҳәеит,
Ҷышәрак здыруа сшәыҳәоит, шәхаҵкы, - иҳәеит,
Шәнаԥшы-ааԥшы, ахәы-ашьха шәырхыҵ, - иҳәеит,
Сгәы иқәу ахаҳәгьы абас сзанышәҵ, - иҳәеит.

Имнаԥхеит уи дзааӡаз и-Аԥсынтәыла хәҷы,
Намыси чеиџьыкеи згым и-Аԥсынтәыла хәҷы.
Ԥсраҽнынӡа имырӡит и-Аԥсынтәыла хәҷы,
Иашәақәа ахьиз и-Аԥсынтәыла хәҷы.

1970.


ГЬАРГЬ ЧАЧБА АКАКИ ИҾЫ

Сҩызцәа гәакьақәа,
Абар сдырцәагьы,
Слымҳа ҭаршьышьуеит
Ажәабжь бзиала.
Г. Чачба.

Схвитори ақыҭа!.. Ажәҩан хьыҵәцара,
Имереҭи тәыла ашәаԥшь аҿаԥхон,
Гьаргь Чачба Акаки диҭан игәы ҭынчын,
Аџь-мҿы ауаџьаҟаҿ аҿҿаҳәа ибылуан.

Аишәа изхиан, ачеиџьыка агмызт,
Гәырҩа хҽыгас, арыжәтәгьы инахәон,
Ахәшҭаарамца идыԥхалон ишаҳәшаҳәуа,
Иааԥса-икара имҩахыҵыз апоет.

Игәкыреигоит дахьааӡаз Аԥсынтәыла,
О, дақәиҭым, уи ибла аҭаԥшра,
Азин имам, иҟалом уа даагылар,
Иԥсадгьыл дахызбаазеи, нас иара?

Аӡәыр имҵаирсма игәӷырҭа, ишәҭыц,
Изгада импыҵԥаан, дызусҭаз изтәхаз?
Ҩныда-гәарада дықәхеит уаҳа илшом,
Ԥсадгьыл имам, иеижьеит илахьынҵа.

Петербург, париж акыргьы дныҟәеит,
Европа «ахазынарақәа» ргьама ибахьан.
Аха дахьыҟазаалак илаԥш иҵшәомызт,
Иԥсадгьыл акәын гәыҵхас имаз еснагь.

Аԥсҭазаара дықәнақԥшеит уи акыргьы,
Аха иаамысҭашәара имырӡит бзанҵы.
Адгьыл арӡыӡон агәынқьбжьы ихылҵуаз,
Иқәԥсычҳара амшын аҭраҵәҟьа иҭнацон.

Ибызшәа иаҳаӡомызт, уи, дахьыҟаз,
Дыӡын, аӡәгьы икымызт игәырҩа.
«Ианԥса» дхәдалтәын, длыман дыкҿацалан,
Аиаҭым-цәа ихьыкәкәон Аԥсынра.

Дааит арахь, ашьхақәа дырхыҵны,
Аԥсны иԥсы шахьынҳалаз, ишахьынҳәҳәоз,
Игәҭыхақәа имаз уаҳа изеиҳәодаз, -
Абырг ҟәыш, ашәаҳәаҩ, ашәыб зықәнаухьаз.

Зашьа иҿцәажәара, уи иажәа ҟәышқәа,
Нцәа шәҟәшәа заԥхьа иаатыз,
Дтәоуп уа игәалақәа хыжжуа,
Ихәра ахәрабӷьыц изақәҵар, иразҟын…

Схвитори ақыҭа!.. Ажәҩан хьыҵәцара,
Имерети тәыла ашәаԥшь аҿаԥхон.
Гьаргь Чачба Акаки диҭан, игәы ҭынчын,
Аџь-мҿы ауаџьаҟаҿ аҿҿаҳәа ибылуан.

1970.

* * *
Амшын ихылаз афарҭын нахыҵыр,
Аҟәара ахьхьаҳәа ԥыҭрак ишәаҳәоит,
Ақәаршҩы нахҟьаны имҩахыҵыр,
Ацәаакыра адгьыл такы иазынхоит.

Аеҵәа кыдшәан ижжаӡа ианҭала,
Ашьҭа хәхәаӡа инхоит ҳамҭакы.
Са саныҟам, ашәа исҳәаз гәҭкаала,
Ԥыҭк инхомашь, ма иӡуоу иаразнакы?!

1970.


АХӘЫҶҚӘА ИРЫЗКНЫ

АГАРА АШӘА

Шьышь наани, уа наани,
Аӡы кәаташь ԥшьала-ԥшьала,
Абна кәаташь шьқьеры-шьқьеры.
Хьтәы гәырла деибаркыуп,
Хьтәы мацәазла дҩычоуп.
Ала ыҵырҟьа, аҽа ыҵырҟьа…
О, раида, рада мыхәа,
О, рарира, рауау, рада гәышьа,
Шацәа-цырҟьа, сымаалықь хәҷы!
Ԥеиԥш лашара иакәымхои,
Ибла ҭыԥхаара сакәыхшоуп,
Аинар-жьи ичаԥашьа змоу,
Сасрыҟәа хаҵа игәаӷь зызҭоу,
Нар илшара зылшарахәу,
Уадаҩ салаҵа умҵыәуан.
Сыҳьбыл хәҷы, сумыргәашан,
Шьышь наани, уа наани.

Гыц-ԥҳа (Ԥкьын) Жениа илҳәамҭоуп,
Ианҵоуп 1957 ш.азы Мгәыӡырхәа.


АШЬЕЖЬ НЫҞӘАҨЦӘА

Ашьежь гәырӷьаҵәа илашоит иахьа,
Архахь аӡиас леиуеит ахьхьа-хьхьа.

Ҳлагьер иахагылоуп абираҟ шьқьыруа
Агаҿ хырҟьоит ақалақьқәа уа.

Ныҟәара ҳҭыҵын, ҳнеиуеит ҳаҽкынҵа,
Ицары-ҵаруа абыкь-бжьы гоит хараӡа.

Арха иҭыҩуеит: тра-та-та, тра-та-та,
Адаул-бжьы ҳҽақәыршәо ҳҭысуеит аԥсҭа.

Аҳауа зҩыда, иҭнагоит ҳагәқәа,
Амарда ҳаҿысроуп, ҳархымҵроуп ахәқәа.

Аԥсабара ҳагәылсуеит амаӡа ҵауа,
Ҳаҩычоит жәҩанынтә амра ашәахәа.

1957


ҴИҴИ-ГӘАГӘА

Ҵиҵи-гәагәа,
Маахри-џьааџьа,
Хырҵәи-бысҭеи
Еиҵыркәакәа,
Аԥхьа илырҭеит
Аӡӷаб Шьакәа,
Шьакәа иҟәнылшьан,
Зымҩа днахеит,
Дгәааны дгылеит
«Аҳәынҵәраԥшь»,
Ллакыҵа иҵшәом
Убраҟа ччаԥшьк.
Афатә еилылхуеит,
Илырҭо лфаӡом,
Ашырӡ қашь ируз
Лгәы иагаӡом…
Ашьҭахь ирҭеит
Лҩыза Хәахәа,
Хәахәа-пеихәа
Илихан ихахә,
Ҿаҵак лбааидом,
Дтәами иҽырпаӷә.
Иҟалазеи,
Ишәыҵалазеи:
Аӡәы иҭахым
Аиҵаркәакәа,
Егьи – ақашь?!
«Бан иласҳәарыма,
Сыхьшьбыл хәҷы,
«Сҳәынҵәраԥшь?»
Хәахәагьы
Ҽԥныҳәада днымхеит,
Иалҳәоит лгәы иҭоу:
«Ӡӷабк ак лҳәаргьы,
Уара иуаҭәам
Ахахәылхра,
Сгәада, сызкәахшоу!…- «
Абас дашшуеит
Ааӡаҩ ԥҳәызба Цақәа.
Уаҳа лылшом,
Лгәы кыдгылт зынӡаск.
Илурызеи
Уи уажәшьҭа?!.
Аҵыхәтәан ирҭан
Ӡысба Мақәа,
Итәаз аханӡа.
Уи иаԥхьаҟа
Днахан,
Имҳаҵә нхыршәлан,
Гәырҩа иамыргакәа,
Ифазаап дбақьаӡа.


АШӘҞӘЫ

Ар еиқәхаԥса раԥхьа угылаз,
Иума уцоз ныҟәара,
Аҳәынҭқарра ду уахагылаз,
Уда ихәарҭамыз жәлара.

Амал-ашьал уара иугмыз,
Уца, унаныра ҭәыз,
Ма ухы зҵоумкуа узгыламыз,
Зынӡа иумамыз, иухӡымыз, -

Зегь акоуп, шәҟәыда-быӷьшәыда,
Иуасҳәоит, акгьы уаԥсам,
Адәы уқәхап, хыда, гәыда,
Усҟан аблагьы узҭам…

Уи ами уара умҩаԥызго,
Укымҭа мырӡкәа еиқәзырхо,
Уи ами ауаа рахь уӡырызго,
Уҩны-угәара зырԥхо.

Аӷа дызмсыхәо абџьаруп,
Иихәшьадуа дахьнагӡом
Адаҟьа хыумтыр уӷаруп,
Угәы каршәны узынхом.

Уи доуҳа-ӡыхьуп, ихырҳагоуп,
Иԥсы иахәоит «Ишабо».
Амра шамшамра иаҟәырҷахоуп,
Уи ауп ахара иузырбо.

1986.

ААԤЫН

Ааԥын, ааԥын, гәаԥахарала,
Сынтха заа ҳара уаҳзааит,
Ҳашҭа ҭбаара уа уанҭала,
Дәы-какаҷла иазурҳаит.

Џьықәреи ҟатала, ԥашә ӷәӷәала,
Ҳадгьыл чашәрақәа урхыс!..
Агеи ашьхеи ушәахәала,
Ҳауа цқьала еибаркыз!

1977.

* * *
Амра гәырӷьахә, укаԥхонда
Унықәԥшуанда ҳамӡырха,
Қәала, ӡыла ҳаиқәуршәонда,
Ҳадгьыл уалсны, ирыԥха.

Агәыҟаҵара, аԥсыршьага,
Унавалонда аԥшаҳәа,
Уавымсуанда ҳара ҳага,
Каба ҳәҭыла еилаҳәа!

1975.

АСЫ ЛЕИУЕИТ…

Асы леиуеит шьыжьы аахыс еимаҵәан,
Улаԥш хнакуеит, ибыбкӡа иахькаҳауа.
Ԥшак ҭыҵны игьежьуа агаҿа иаван,
Аҵлақәа кьандо рымахә еимаҳауа.

Суҳәоит, аԥша, асы алеира ԥумкын,
Уаҵас ашьхарахь иумган иаҳхыган,
Иҳамбеижьҭеи иҵуазеи, амҩа иқәын,
Агәырӷьара иҳауҭаз аҵыхәа ԥумҵәан.


СЫМҨАХЬ СНАСКЬАГО

Ашҭа сҭыҵит хыма-ԥсыма,
Амахә схалоит ишьқьыруа,
Амҩа сықәуп, ԥсшьаха сымам,
Сышьҭа нагоуп илакьуа.

Аԥсаатә цәырҵын хыхь ихалоит,
Амра цеиуа икаԥхоит.
Ашьха дуқәа еидҽырбалоит,
Ашәаԥыџьаԥ еилаԥхоит.

Сқыҭа нсыжьит ашьха ҩыҵаҿ,
Ахәы схалан уахь сыԥшуеит.
Сԥацхаҿ ицәом сара сымца,
Сӡиас архахь еилашуеит.

Арахь инхеит сара сҩызцәа,
Сбаҳча, сгәара, сыҩнаҭа…
Сҽы снасны амҩа ааиҩысҵәан,
Схыла снеиуеит аҳәысҭа.

Сгәы ахьыбылуеит уи, аиашаз,
Сгәы рхьыбылуеит са сзааӡаз.
Урҭ роуми анҟәа исзишаз,
Аду зласҳәо, сгәы ҟазҵаз.

Сахьымҩахыҵуа сшданакыло,
Са исыздыарм ҵабыргны.
Аха издыруеит ишысԥыло,
Шарԥы-еҵәа шьежь игыло,
Ажәҩан иалԥхо иразны.


БАҬАЛИ АԤСЫНКӘЕИ

– Усҭеит, с-Баҭал хәыҷы. агәыгәым,
Баба аӡы изгатәуп.
Умҩахымҵын, нан, иахьакәым,
Арха дҭами, дузыԥшуп.

Аҷкәын дыҩуеит дыццакуеит,
Ишьҭа анхалоит аҳаскьын.
Амра иблақәа хнакуеит,
Игәыгәым дҩахан икын.

Амҩа ацәхыԥаҿ иҳаракны,
Илаԥш нақәшәеит ԥсынкәаҭрак,
Игәыгәым ргыла, ихы нарҟәны,
Дазԥшуа дааҭгылеит ԥыҭраамҭак.

Дышьҭас ишьҭихын анышәгәал,
Ишимчыз иршәит днаскьаны.
Днаҵҟьеит ашырҳәа Баҭал,
Игәыгәым убраҟа ишьҭԥааны.

Амхы дынҭалеит дыццакуа,
Аџьықәреи абӷьы ниҿаҳәазеит,
Зыҭра иҭыҵыз аԥсынкәа,
Баҭал иаразнак инаихьӡеит.

Илакыҵа иҭасын иарчит,
Иахьынҳалеит ихәдаџьал.
Игәыгәым каижьит, дыбзаҳәит,
Дыҩны дҭалеит уи аӷьал.

Баҭал ибжьы ныхҵа дыҳәҳәоит,
Инаҩуа џьушьап аԥсӡы.
Игәыгәм хышәҭын ишәаҳәоит,
Адгьыл иажәуеит уажә аӡы.


ГӘҬАС ИРАШӘАШЬА

Иҽага шьҭишьуан Гәаҭас,
Иан дахьлыдгылаз, дахьтәаз!
Аџьымшьы, аџыш рызҳан,
Иқашәшәо иҩеиуан араҳан.

Ан драшәо акыр днаскьеит,
Гәаҭас иҭыԥ дазынхеит.
Иҽага мҩаниҵоит иара,
Аха иҟам рашәара.

Аҳаскьын хыш ацымхәрас,
Џьымшьык хиҵәеит уаҟа днас.
Ихьыз џьеишьеит, дыԥхашьеит,
Иҽага импыҵшәан инкашәеит.

Ҩаԥхьа ишьҭихит дласны,
Имҩаниҵоит цқьа дазԥшны,
Аха иҳәатәы ханаҵом,
Иахьиҭаху ицаӡом.

Иан аҟырҟырҳәа дыччоит,
Ашәахәа аанда инахаԥсоит,
– Шьыри, исымазар сара,
Саб иҽага уажә абра…

– Иазууазеи уаб итәы?..
Иукыз иулнахит ацтәы.
Аҵла рымахә шәыршәыруеит,
Ашьашәырахь уи дыԥшуеит.

– Уара мыжда, сар схәҷы,
Шьышь наани, иузаазгап ахчы.
Ашьашәыр аҿы унаиап,
Сара ҷыгә-ҷыгә ҳәа срашәалап.


* * *
Ажәҵыс изҿу ашәа иаҟәыҵӡом,
Абасгьы аҳәауеит игәкны:
– Ԥыхьатәи сыԥшәма дынсыжьӡом,
Абраҟа сахылоит исҭахны.

– Гәыкала иузаасыртит ашәқәа,
Ҩбара улаӡам, нас унаха…
Дгәакы-ҵәыкуа дназԥшит, уи аԥшәма,
Дахьықәгылаз дԥашашо амӡырха.

1962.


АСЫ ԤАУА ДНЕИУЕИТ

Кьаӷәра дгылан амца еиқәиҵеит,
Крыфа-крыжә иҽырхианы.
Ишәҟәқәа шьҭыхны наҟ дындәылҵит,
Дыҩуа, дыԥо агәашә дынҭыҵит,
Ашкол ахь днеиуеит дыццакны.

Ажәҩан хыбуп, ас)\ҭәҳәа аҩуеит.
Абна, арха зегь еиԥшуп.
Асы леиуеит, асы еимаҩуеит,
Аҵла рымахә ҵаҟа илеиуеит,
Ашәыб рықәжьуп, илаҟәуп.

Рышьҭа нагоуп џьоук ахәала,
Мҩа мариала Кьаӷәра дцом!
Аграпара алдо ихала,
Асы ԥуа днеиуеит иара итәала,
Амҩа дықәуп, дааԥсаӡом!

1962.


АБГАХӘЫҶҚӘЕИ АБГАДУИ

Аҳәҳәара иауҿп абгахәыҷқәа,
Аҟарра иаҿуп абгахәыҷқәа,
Рыбжьы рықәҩҩуеит ахәқәа,
Рыбжьы алҩҩуеит ақәа.
Рҭыԥ ҭшәахазар аҳаԥаҿы,
Аҳаԥы иашьозар ихәаҽы?
Амла иакызар ҟамлари,
Ссирс ишьатәума нас ари?
Урҭ дырзыӡырҩуам аӡәгьы,
Избанзар ирхәынчеит абга ду,
Еиҳабыс иарҭеит рыхәҭа дук.
Фатәы ҳәа агым иара ҭәуп,
Аҭыԥ ԥха амоуп иахатәоу…
Баша иҳәҳәоит абгахәыҷқәа,
Баша иҟаауеит абгахәыҷқәа.

1957.






АПОЕМАҚӘА

СЫМЦАХӘ АХЬЫҞОУ

Адәыӷба сынҭыҵит,
Сеилаҳәара кны.
Ауа снарылсит,
Рыгәҭа еиҩырссаны.

Избом исыцыз,
Аԥшаҳәала сцон.
Амшын ицәырҵыз
Аԥша сыннадон.

Сеилаҳәара нықәҵа,
Аҟәараҿы сааԥшит.
Катер хәҷык хыгәӡа
Анаӡара снахьԥшит.

Дыԥ-дыԥҳәа ихымзи,
Ацәқәрԥ еиваԥса.
Асқьала иазҳамзи,
Уи ааиуан иааԥса…

Амшын сҽынҭшьны,
Сҭыҵит сласны.
Сымаҭәа шьҭыхны,
Сдәықәлеит сԥырны.

Сцәа-сжьы рыхьны,
Сыҟоуп сеилыхха.
Ахәы сынхыҵны,
Уа саҭелит хаха.

Ҳаҩны еихагыла,
Са сылаԥш азхоуп.
Сыԥшуеит сааҭгыло,
Уи ала сырԥхоуп.

Аанда сыҽнаҭа,
Ашьацра сырҽуеит.
Ажәҩан еишьылӡа,
Арахь иԥшуеит.

Амра ахцәы ҟаԥшь,
Амшын ахь аҽаӡоит.
Адаӷьқәа рышьҭыбжь
Симфониан еилаҭәоит.

Ашьха акалҭахь
Амцақәа акыуп.
Ақыҭа аҵкарахь
Шәаԥшьла ихыркыуп.

Аҟәынџьқәа хырҟьоит,
Асаба каҩҩы,
Сԥынҵа иҭасуеит
Аҟәынџь абылфҩы.

Сҭынчуп, сраҳаҭуп,
Санылеит мҩакы.
Сахьнеилак исыцуп
Сыжәҩан ҳаракы.

Са сыҩны, сгәара, 
Сышҭа, сымӡырха,
Иахьыҵсуаз сгара,
Абзиа сазырха.

Сылаԥш уххалеит,
Иахьеиԥш усымбац.
Мраны усынԥхалеит,
Уажәеиԥш сумырԥхац!

Сҟьалан сдәықәмызт,
Уск саҿын хара
Исҳәом: исыгмызт,
Уи сыԥнамкт сара.

Ус гәарԥык снавалт,
Қәыцла икәыршоуп.
Мӷыкгьы снахаԥалт,
Сшьапы иахьынԥашоуп.

Амҩа еиҩысҵәан,
Уахь сара снаскьон.
Исгәалашәт, сҩызцәа
Абраҟа инхон.

Махьали Сафери –
Сқәыԥшра змадоу,
Рхәыҷреи ржыцәреи
Уажә саӡәны сырҭоупҩ

Урҭ роуп са сҭызгаз,
Ашкол ахь сызгаз,
Ацҳа санызгаз,
Аӡсашьа сзырҵаз.

Рышьҭа санԥшылоит,
Рымҩақәа еиҿакуа,
Сыбла ихгылоит,
Еиҵаскт сшьаҿақәа.

Агәашә ҷыжьжьыҳәа
Абжьы геит, иныхҵа.
Сгәыла ашьшьыҳәа
Дааиуеит дышлаӡа.

Аԥсшәа наиасҳәан,
Са схырхәеит убра.
Инапы дҩахан,
Даҿыми аԥшра.

– Усзымдырит, узусҭда,
Сыблақәа мцеи…
Ҳажәит, ҳазҭахыда
Сҭакәажәи сареи.

Алықьса уоума?
Арахь умҩахыҵ.
Ухала уаауама, -
Дцәажәоит Ҷаӷьыц.

Сҩашьеит, аиашаз,
Исымоуп гәыбӷанс…
Иҟоузеи ажәабжьыс,
Иҟоузеи анс-арс?

Еибашьрак мҵысында,
Ирҳәозеишь уажәы?
Шаҟаҩы иршәыда
Иахьанӡагь ашәы.

Ҳаҷкәынцәа абаҟоу,
Иаабомеи рхабар.
Ишьуп, иҟәаҟәоуп,
Иҟалозма инхар.

Иԥсызар, иҭахазар,
Иаҳмаҳацт рҭыӡшәа.
Анакәзар, аракәзар,
Иахьԥырҵәаз рыхәламшәа.

Ма зымҩа иагазар,
Икҿахазар џьара?
Иақәиҭымкәа инхазар
Ртәылахь ахынҳәра…

Знапы ҳаныда, 
Ҳазҭахыда шьҭа.
Ма зылаԥш ҳхыда,
Изгым аԥхасҭа.

Ҳабна тоура иалхо,
Илами шьоук.
Иҳашьҭоу, иҳацрыхо,
Ирацәоуп, ухаҵкы.

Алҵла ҟьантазқәа –
Каҷыҷла ихыркыз,
Ажәакгьы мҳәаӡакәа,
Иҵҟаа ишеибакыз.

Икарыжьт иагәҭасын,
Рымахә еилаԥыҵәҵәа.
Рџьабаахәгьы адын,
Са иԥсыша, арцәа.

Уи ԥаҵа џадра
Ҳасҭаршын Наиб,
Дасырст абардра,
Иаб ихәгьы наиҭ.

Сзаҵәхеит, исылшои,
Сымчқәа каԥсаӡеит.
Сызшои, сеихызшои
Мыцхәы иааԥсаӡеит.

Дсыцхраарц сиҳәан,
Дысзааит Баӷыр.
Сымхы дынҭагылан,
Дцәаӷәеит акыр.

Аха дааны Биӡаӷә,
Ацәқәа ҵыртланы.
Еихашәы ицхахә,
Игеит иаԥцаны.

Акыр сархәыцит,
Иҟалаз закәу:
Иақәшәо дынхыҵуеит
Аанда ахьлаҟәу.

Аиҳабы иасҳәеит,
Дазырхәыц днартәаны,
Са сҵәылхны цасҳәа,
Дцәажәон иҽыршәы.

Уԥсуаз аҭахызар,
Инеиуам игәаҿы.
Иансааз еиԥш акәзар,
Еицаскуан ихаҿы.

Ибла ааирыцқьан,
	Дад, умҩа  нсырхеит,
Уца, унымхан,
Сажәа рацәахеит.

Уан жәац ауха,
Ҳара ҳҿы дтәаны,
Уа уӡбахә ҳалҳәон,
Уи мыцхәы дазгәыкны.

«Ԥаса даныҟаз
Уа игәы нсырхап,
Шаҟа игәнызгаз,
Иԥсыша сара нан…»

Ауаҩ ԥыҭк  неихыҵыр,
Игәы ҵаӷахоит.
Дад, унымҩахыҵыр,
Ҳа ҳгәы азҳауеит…

Ииҳәаз сархәыцит,
Даара саршит.
Какаҷи еимхәыци
Ашҭаҿ сназԥшит.

Иажәа ахызгоит,
Арӷыӷкра аҭахым.
Уи адагьы, игәнызгеоит,
Ихьанҭоуп ихы.

– Санаауагьы, шәбаха
Исаӡом сара.
Иҳамам аԥсцаха,
Акрура, кырҳәара.

Ирацәам ҳҭахыра,
Еимсырҟьон сымтәа…
Рынхара-рынҵыра,
Ишԥаҟоу сынтәа.

Аҩны еиқәшәоумашь,
Нас ктәыла, иҳәа,
Ҳамхы иалырдамашь,
Макьана ацәаҳәа?

– Сынтәа хар рымам
Руҭрақәа рҽахьеит.
Актәазгьы имаџьанам,
Кыргьы ҟарҵахьеит.

Шәыжә аԥшь хьеит, исхашҭыз,
Иарит уи аҵша,
Атамақәа шԥашәҭыз,
Икаԥсеит ихәаша. –

Абас ҳаицәажәон,
Ҳажәа еизакны.
«Бзиала ҳәа наиасҳәан,
Сыиԥырҵт сыццакы.

* * *
Ашҭа сынҭалоит,
Сыҟоуп сгәырӷьаҵәа.
Игәырӷьо исԥылоит,
Исԥылоит аҭаацәа.

Хәҷи-дуи ҳхала
Ҳаиқәшәеит уаха.
Ҳаицәажәоит ҳаидтәала,
Ҳагәқәа еизырха.

Дҩашьом акала
Сан, ҳагәҭа дахьтәоу,
Илымоуп агәала,
Дцәажәоит инароу.

– Аҵара  шәнаҳҭан,
Шәцеит хара-бӷьар.
Шәаб иҩны шәхашҭны,
Иаабаӡом шәхабар.

Ацәшьхәа ма шәадцал,
Шәсымамызт сара,
Уа сгәы нашәыдкыл
Ишәсырҵон аҵара.

Скәалкәало сшәыцын,
Сгылаз, сышьҭаз.
Ауаҩра шәылҵыр, -
Убри акән сзышьҭаз.

Шәҟалар ҳа ҳамԥан,
Иамуаз, анцәиныс!
Уаҳәшьа лакәзар – ҳқыҭан,
Нас уск лымԥшаарыз!

Уи лҩыза Арда
Дзаучуп ҳа ҳҿы.
Аԥара меигӡарахда,
Илоуеит еикәарҽы.

Иага ихҵәазаргь,
Иуоуран уаргьы ҭыԥк.
Сызлымҳак хҵәазаргь,
Избонда уи знык.

Машьынала унабжьҟьон,
Аха ануоуа зны.
Иҳаумҳәоз ажәабжькгьы,
Агәҿыӷь ҳахганы…

Ҽакала иҳазныҟәон,
Ҽакала ҳарбарын.
Ҳџьынџь-ԥашә ахьыҟоу
Еиҳа иԥхарын.

Шәаб даныҟаз ишьҭаз,
Икамыршә ихацкы,
Избом рхы ахьыргаз,
Ирымҳәои ҳацкы.

Дсымбацт шәа шәеиԥшҵәҟьа,
Заб иҩны зҭахым.
Исыман ԥеиԥшцәгьа,
Суҭра, нас сымхы…

Исгәырҩоу рацәами,
Ирацәами, нан.
Еснагь  ҳаиҵахами,
Ихашәҵом исҳәан.

Ҿылҭуам, дыԥхашьама,
Илымоузеи вбас…
Илҳәаз лцәымӷхама,
Иҟалҵама гәырҩас?

Лылаӷырӡ хыхәхәала,
Дқәԥсычҳаит дахьтәаз.
Хрыжь-хрыжь, варала
Дцәажәоит абас:

– Акаҿы шәышкылсуа,
Шәшашьҭоу ауаҩра,
Шәбаашәт, исымдыркәа,
Исыхьзеи сара!

Саргьы сеилышәкаа,
Хьаас исымоу жәдыр,
Ҳхышәкаа, ҳаиҿышәкаа,
Аҽы шәкәадыр…

Ҳреиԥшны иахыӡааз –
Исҭахым ҳҟалар,
Шәаб гәышьа дызхьымӡаз –
Ибзиами шәахьӡар.

 – Иарбан бгәы иалоу,
Нас ҳлаҵап, ҳаршәап.
Ҳашҭа иҭало
Ирбартә омашәа.

Ҳа аҳума изнымхо,
Анхара зҭахым,
Иҟам ҳамч зқәымхо, -
Адгьыл ааҳарҳәып.

– Ных, абаак улафуеит,
Ижәуам исгәаԥхо…
Аганқәа шәырзыӡырҩуеит,
Шьоукы анынхо.

Зынтәи уцәаӷәашьа,
Угәалашәоу, уеизгьы,
Аушьа, аҳәашьа
Аҭахыуп есқьынгьы.

Агәыла сизӡатәуа,
Уа сиҳәа-сича,
Ацәқәа ансиҭа,
Ашьыжь урҭ анча.

Амраш рықәԥхо,
Ихгылан аҳәсҭа.
Уара ашәҟәы уаԥхьо,
Утәан насҭха.

– Уи иаҳнаҭои,
Иҳаҩсит ҳара.
Ас ду шырхамышҭуа,
Ибхашҭуам иара…

Зны-зынла аџьџьаҳәа,
Ҳаизон ҳара,
Ажәабжьқәа еиҭаҳәо,
Ҳнатәон абра.

Ибла ҳхыԥшылон,
Ииҳәарызеишь ҳәа саб,
ҭынч-ҭынч уи дцәажәон,
Еснагь иман ҳасабк.

Ахәыҷқәа гәырӷьон,
Убас ами, ди?
Саҳәшьа даирԥхьон,
«Амшәи ақди».

Иара игәы иаахәон,
Икьатеиах ԥҵәон.
Ҳаччон, ҳахәмаруан,
Шәахәак наҳҿаҵәон.

Сшьапы неиҵысхын,
Снықәлан ҳамӡырха.
Ахәахьы снықәԥшып,
Ажәҩан хьӡыркха.

Ахышә сыҽнадҵа,
Сыԥшуеит адәахьы.
Илашоит икәаԥӡа,
Еҵәак са схахьы.

Ажәҩан иадызбалоит
Аҵлақәа ҳаракӡа.
Харантәи иааҩуеит
Адәыӷбабжь паӡа.

Сылаԥш нахьыӡсеит
Ашәҭыц апытра,
Ԥхыӡк еиԥш ицәырҵуеит
Сқәыԥшра, схәыҷра.

Архақәа срықәын,
 Сыҩуан аӡахьы,
Аԥаҩ ахьтә сыԥон,
Сыԥон агәахьы.

Цәыкьа схынҳәуамызт,
Иԥыжәжәап схарԥ.
Са сымш лашомызт,
Сызҭымҵыр агәарԥ.

Ҳдунеи – гәарабжьаран,
Гәарабжьаран ҳазныз,
Адәы ԥшӡа иаҵәаран,
Ҳаблақәа ирхыз.

Ашьац ҳахьтата,
Ҳасуан ԥилоу.
Ҳхәыҷра гәырҩада
Ԥштәы хкыла еилоуп.

Усҟан исыздыруамызт
Аԥсҭазаара закәыз,
Иахыз, иаҵыхәаз,
Иахьыҟаз, иахьаныз.

«Уаб иҵәҩаншьап,
Зынӡа иӡып, нан,
Иуҵаз ԥхаҳшьом,
Иазхоуп, умцан!» - 

Агәашә санҭыҵуаз,
Аҵарахьы санцоз,
Сан сызҿылҭуан,
«Ауаз» лымҳәоз.

Уижьҭеи иҵуазеи,
Ашықәсқәа ԥырӡеит,
Ицози иаауази
Рышәқәа еилахеит.

Саб ихәшҭаарамца
Са сылаԥш азхоуп,
Ихьшәашәам амҵа,
Уи гәыла ирԥхоуп.

Сгылап аӡәы ҳәа,
Срыхьӡап аҭаацәара.
– Сан, бара исаҳәа,
Еиҿызкаада ахәшҭаара?

– Аб уи еиҿикааит,
Еиҵихап аԥа…
Ирызҳәом ҿыки-бзыки,
Ицәгьуоп – ахапа.

Еиҳау, исзааигәоу, -
Иҟам даҽакы.
Имыӡт, ихьаагоуп,
Иӡуам бзанҵгьы.

Анапы агыуп,
Аанда еихыккоуп,
Аҩны уашәшәыроуп,
Абаҳча аӷоуп.

Ԥҳәыск лымацара
Лымч зықәхоз!
Аҩны агәара – 
Иҟалҵоз, дзыхьӡоз –

Ҳца хәҷы бжатоуп,
Избоит иҵыкка.
Издыруеит, иҟоуп,
Иагхом анапқәа.

Ԥыхьеиԥш аҽеиҵҳәа,
Игылам ҳамжәа.
Аҵаҟа аџьџьаҳәа
Еизом уажә ауаа.

Аха ацәа ҷылар,
Иасыр аԥшаҩа,
Иҟалап, сгәы сымҟьар,
Исоур агәырҩа…

Идгьыл хырҳагоуп
Алаӷьа инашьҭу,
Ҳашҭа ԥсыршьагоуп,
Аҳаскьын зқәшьшьу.

Абрантәи скылсит
Амҩаду ахь сара.
Ҽа дунеик снахьысит,
Икаҷҷеит иара.

Сыдгьыл гәзырҳага,
Сара сзааӡаз.
Ҳа ҳашьха, ҳага,
Згәыхәтәы иахьнагӡаз.

Уда сҭынхадоуп,
Скаламгьы зшәаҳәом,
Сыԥсыдоуп, сгәыдоуп,
Ҽынлагьы исызшом.

Сдаракәац ахьыҟоу,
Сышьаҭа ахьҳау,
Аӡы ахьамоу,
Зҳауа лас хаау.

Уара ухьаа схьаауп,
Усымоуп гәыблыс.
Сгәаҿы иҵаауп,
Ԥшахьк анухьыс.

Ара сахылоит,
Ароуп сахьынхо.
Аԥша снырдоит
Амахәқәа еилышәшәо.

О, сан, ахцәышла,
Сааигәа дҟалап.
Сымҩа ианыслап,
Сымҩа дырԥхалап.

Ишәаҳәоит аккаҳәа,
Аԥсуа иԥхьарца,
Уи ашәа шԥаҳәо,
Иааҩуеит игәкӡа.

Арантә исбарҭоуп
Амшын-гә ҭбааӡа.
Агаҿа ԥсшьарҭоуп,
Иҵәахым маӡа…

Ароуп иахьстәарҭоу,
Иахьыҟоу сҿара.
Арантәи исбарҭоуп
Уаҵәтәи амш сара.

1947-1956.


АԤСНЫ АЗХӘЫЦРА

Ашәаԥшь цәырҵуан адгьыл гәыдкыл,
Ашьха ӡышқәа рханы.
Аҟәа абааш Ду са снықәгылт,
Агаҿ сықәԥшуа сҩаскьаны.

Ацәқәрԥ шәахха арахь икҿалон,
Аҟәара иқәун еҩырхха,
Аԥра ҟәашқәа адызбалон,
Амшын ихымзи ихыхәхәа.

Глисерк ацәқәрԥ ахьыӡсо,
Инасывсит амҩа иеиҩҵәа,
Ашәахәа разнышқәа рықәԥсо,
Амра ицәиаалоуп аԥсшьаҩцәа.

Хәыцра-шәкы са инасыжәлеит,
Мцоушәа исгәылсуан сбылны.
Ашәышықәсақәа насыԥгылеит,
Рдаҟьа хлымӡаахқәа аартны.

Еихьыс-еиԥысуа ахҭысқәа,
Сылаԥш рхьымӡо ус ицоит.
Ажәытә аамҭа схы назқәыскуа,
Аихатә гәашәқәа уа еимҟьоит.

Ашықәсқәа анаҟә иагәылан,
Блаҵарыла срыхәаԥшуеит.
Лашьцарак иамоуп иҭархәлак,
Еиқәтәо иҟам, еилашуеит.

Араҟа сахьгылаз са сыҭрысит,
Шәарак нҭагьежьит сгәаҿы.
Аимҵәацәа сыжәлар ирысит,
Сназхьаԥшит амҩа гәаҿы.

Сара срықәшәиуеит апалачцәа,
Амшын ихыла иаҳзаауаз.
Аурымцәа, нас аџьмцәа,
Ҳмал еимызҵәоз, изгауаз.

Иахьнеиуаз саҩан ихтәалоз,
Арахә-ашәахә ԥхьац иргон.
Иццышәхон ршьапы ахьгылоз,
Уцха рԥаҵа иахьыкәкәон.

Залымдаран хьабалакгьы,
Шьоук адырбылуан ах-ца.
Уҿар иреиҩсуазма мамзаргьы,
Иргон аӡы иныхҵа.

Ҳашьха гәакьаҿ ииз ашәа, Игәыҭшьааган игон ара,
Изҳәодаз ҳӡырызгоз ажәа,
Ажәа – еидызкылоз жәлара?

Уҷан еимырҵәон ишәахәоз,
Уҷан еимырҵәон арҳәцәа.
Ихы хырсон зыбжьы ҭызгоз,
Мап рцәикма урҭ рынцәа?..

Рԥеиԥш иазхәыцуан усҟан ажәлар,
Рхьаақәа цәырҵуан еизыкәкәа,
Моу рымамызт урҭ рыжәлар,
Иахьыҟоу ргәаҟратә мычқәа.

Уи амал-уаа рқьышә иҭасуеит,
Ҭынч ашәшьыраҿ изтәаӡом.
Ишнеиуа аамҭа еиҭасуеит,
Ус наӡаӡа инхаӡом.

Ихылаԥшрадан иҟазҵада?
Атрышә уасып уҳәҳәаны.
Тәыс измада, измадада,
Изыртәада ицәырҳәны.

Аҭрықә ԥсымцқьа зтәыла иамкуа,
Аџьаама хыитит Аԥсынра,
Ауаа иршәымкәа, ирхамкәа,
Инеины инхықәгылт аԥсра.

Абираҟ иҩычан мзаҿала,
Агаҿ иӡхигеит иара,
Адамыӷ анырҵон ианӷӷала, -
Иҩашьон адгьыл ахаҿра.

Аҳәынҭқар ихаҭарнак аханқәа
Иргыларц дымҩахыҵит абра,
Днарыхеит аԥсҭа сазанқәа,
Даҿын иџьыба арҭәра.

Гагра, Бзыԥҭа ирҭынхада?
Принц дгылеит ҭынхаҵас.
Ртәы-рымаа ма идзырбада,
Адәы иқәын гагаҵас.

Атәыла аԥшәмара амхын,
Ахьӡ ахыхын ишьаҽны,
Ҳажәлар гәакьа рҿаҵа рҿыхын,
Идыргылеит насҭханы.

Уҵеицәа акгьы иаԥсамшәа,
Иԥхьаркуан имшәа-имырҳа.
Шьоукгьы  ааиуан иҭынхазшәа,
Ирыс еимыоҵәон еиҳа…

Ирзымшьыз аӡы ихырҵон,
Иарҭон амшын ацәқәырԥа.
Ирҿагылоз иҵыхәа ԥырҵәон,
Аб дицәдырӡуан уа иԥа.

Арахә рымҩа анбалон ашьха,
Аԥсҭҳәа ахылон илбааны,
Иҭацалан амагә ашьхәа,
Ҭӡык убомызт еибганы.

Ҵыруа ԥсадак уа иналдо,
Амхы иҭалон ацәмаҭәа,
Рыбӷа дырхәон, аԥхӡы карҭәон,
Хаԥсыра рхыргон анхацәа.

Ақәацә ҩныжәқәа алҩаҵә рылшәшәон,
Ирҩнасуа игылан аԥша,
Анхаҩ мчымха еснагь иҽишәон,
Ибӷа ирхәон есымша.

Афырхацәа рыбжьы шьҭырхуан,
Рыбжьы иақәмысзт еиқәтәара.
Ргәы каҳа иубомызт, игәыӷуан,
Цәаҩас ирыман ԥхьацара.

2
Аӡымшын гәааны игәрымуеит,
Аԥша аҵоуп, ицәқәырԥоит.
Ацәқәырԥ ԥыххаа хара иаршәуеит,
Аҵла рымахә еиқәшаҟьоит.

ҬАуади ҭоуџьари неидгылан,
Нхаҩы дзырбзазо рҳәаӡом.
Рышә аԥсцәаҳа дылагылан,
Аиба-кәеибара рыхгаӡом.

Актәы роур, адгьыл рымам,
Адгьыл роур, иҟам актәы.
Иақәиҭым, иалхәдоуп ртәы-рымаа,
Абас мацара шаҟантәы?

Ажәлар кылсит Лыхны ашҭа,
Инеицәажәарц урҭ еизеит.
Иалаз, игәазҭаз ирхамшҭуа,
Ргәы иҭымҵәо ирзынхеит.

Быргк илабашьа наирсын,
Даагылеит жәлар рыгәҭаны:
–Ҳаԥсы иҵаст ҳачҳара хыҵын,
Иамуӡеит ҭынч ҳанхоны…

Ачынуаа рыжәлан иԥхьарцон,
Абџьар шьҭызхыз анхацәа.
Ҩ-мчык еиҿаҳан, еиларҵон,
Иҭыҵит ар еиқәаҵәа.

Имацәысуан аԥсуа иаҳәа,
Ашьа кашуан адәаҿы.
Абааш ду иажәлон аӷьараҳәа,
Аинрал дахьнеиз иҽӡаны…

Аиааира рыма рбираҟ шьҭыхны,
Иҽыжәлан ишәаҳәауа,
Аҟәаҟа ицоз ҳаӷа дӷәыхны,
Рыхьӡ ахуп илашауа.

Абиԥара ирышьашәалан,
Ргәы архаҵон имхәашьӡо.
Ауаа рымҩа ианыԥхалон,
Ԥхьаҟа ирыԥхьон ирыхьӡо.

3
Ицәыршәагоуп, са сназхьаԥшын,
Ашьхарыуаа рахгара,
Мамиқәаран ҳа иаҳхажьын, -
Ишәихаз амыш-ҿҳәара.

Аԥсахыҩцәа усс имкӡакәа,
Мариала иаадыртит агәашә.
Жәлар шгәыӷуаз ирымбаӡакәа,
Ирзыҟалазаап уамажә.

Ухы зҩычо ухылԥа ыршәны,
Ауаа ирылоуҵар уара,
Дегьызмаха убраҟа иасны,
Еигәыдырҵап рызхара.

Аинрал ихиҵәеит уа удгьыл,
Аҭырқәа лрыхеит ауаа,
Аԥсра инеины инхықәгылт,
Илаӷырӡышо игәынқьуа.

Ашыӡ ахьызшәа ишьҭыԥон,
Убасҟан ҳара ҳ-Аԥсны.
Агәы иҭаԥсоушәа иӡыӡон,
Абомба ԥҽыха ԥсаҟьаны…

4
Сшәаӡыӡоит сахьрызхәыцуа,
Атәыла иалаз ахҵәацәа,
Аԥсҭазаара ахы ахьыҵҵуа,
Инаӷрагылеит ҳаӷацәа.

Ашьха қыҭақәа ахыӡааит,
Хлымӡаахрак иамоуп ишьаҽы.
 Ауаа рымцақәа ҿыцәааит,
Иҩашьарц иҟоуп рхы-рҿы.

О, амшын еисуеит, иҭынчӡам,
АҴәаабжь гоит агәахьы.
Асулҭан дзыргәырӷьо маҷӡам,
Амца акуеит шьоук ргәахы.

Инеиуит аӡы ихыхәхәала, -
Аканџьа амазгәҭ зазоит.
Ашәа ирҳәоз урҭ гәырҩала,
Рхьаа рхыга иканацоит.

Гәырҩа рыгмызт амшқәа, аҵхқәа,
Есымша иацлон ажәлар ргәаӷ.
Идырмазеиуан урҭ ршәақьқәа,
Раӷа ижәларц уа еиҭах.

Қыҭа-қыҭала Аԥсынтәыла,
Еибадыр игылон, еизакын.
Аҵеицәа ӷьеҩқәа рхагылан,
Изнылоз рымҩа ҽакын…

5
Ажәлар шгәаҟыц игәаҟуан,
(Қьафла ичон шьоук тәаны).
Рԥызаҩ изԥшын, аха дабаҟоу,
Макьа дырбом рыгәҭаны.

Ус иҟан, иԥшын рхы рыкәаҽ,
Аамҭақәа цон еиқәшьшьы.
Волга аӡиас ахықәаҿ,
Аусуцәа ргәанқьбжьы.

Далиааит аҵеи фырхаҵа
Ауаа дроуит гәыӷырҭас!
Ажәлар гылеит ашәшьы ԥхьаца,
Ихьӡи иуси иаԥсахарц.

Игәырӷьо еибырҳәон амшқәа,
Илакәха Денин ду ихьӡ,
Ишаҵәышаҵәуан амаҭаԥшьқәа,
Ирацәами урҭ рхьаа, рцәыӡ.

Аԥсҭҳәа еимҟьоит, имацәысуеит,
Ҭынчрам, еилаҩынтуеит аҵх.
Иҭадыдуа ажәҩан иагәылсуеит,
Аврора мазеиуп: «уаҵх…»

Агәы амҟьа анапы иҩахоит,
Аамҭа цәарӡга, амыцқьар.
Исаҳәишь, нас рхы абахоу,
Ауаа ирхажьыз аҭакар?!

6
Адгьыл иқәҩуеит бжьык ҿыхан,
Еиҳау ааскьа ирмаҳацт.
Ареволиуциа иамам ԥшыха,
Игьежьуеит шьоук рыблахаҵ.

Анапқәа абџьар ахь иҭрысит,
Ахақәиҭраз иқәԥаҩуп.
Урҭ амучацәа ирысит,
Амҩа ҭшәарақәа ркыуп.

Агәқәа аҟаҿыҳәа еибафон,
Аԥсеибакра уа ирыҭҟьон.
Ҳааҵра аменшеивк иавоу,
Абар, иаџьал ааигәон.

Анхаҩы имихит иажәа,
Амӡырха дықәуп дгиуа.
Дара ирыциҳәоит ашәа,
Капеик ҳәа зтәыла зҭиуа.

Аҭыԥқәа, ачынқәа ирышьҭаз,
Хьаас ирымам абызшәа.
Шаҟа иччархәузеи урҭ рышьҭа,
Са избоит уи омашәа.

7
Аҭоурых иануп ианымҵуа,
Игәзырҳагоу амш лаша.
Ашәшьы ихылаз наҟ ихыҵуан,
Аԥсҭҳәа хыҵуан знык анша.

Аҵеицәа аанҿасыр ҟалома,
Аԥсны ахақәиҭра иазгылт.
Абан, иахьнеиуа, ижәбома?!
Ҳаӷа ицацха инҭагылт.

Кьаразаа ар ираԥгыла,
Аменшевикцәа ргәашә цҟьаны,
Рхы-рҵыхәа иакәша, еидкыла,
Рҿаархеит ус рыҽшаны.

Аԥсныҟа иҭалеит амра,
Ааԥын ҭалеит ҳа ҳ-Аԥсны.
Дышзахәо дыҵҟьоит уи абрагь,
Шьҭа игарцоуп уа иԥсы.

«Шәнеибац, аҩызцәа аӷьеҩҳәа,
Ажәылараз шәнеи, хаха»! –
Абас ашәа гауеит акаҩҳәа,
Дыԥхадырсит урҭ раӷа.

Шәақьи бзарбзани ихысуа,
О, «аврора» иацырҟьоуп.
Мацәысны ашьха ианаҿысуа,
Ԥсҭеи-гәаҩеи зегь лашоуп.

Март мза – ҳа ҳноиабр,
Хақәиҭра мшны иҳазгылт.
Аиааира ныҳәа уа иамбар
Ажәлар зцәырҵуамызт инеидгыл.

Ақалақь ара игылоит,
Тҟәарчал ахәы лашоит.
Ушьхақәа еиҩыххаа ирҭалоит,
Амал иашьҭоуп, еимдоит.

Ахәы ҳарак иаҿыҩуеит аууҳәа,
Харантә аҭелқәа рыбжьы.
Авагонеткақәа агәгәаҳәа,
Ирықәԥраа инеиуеит шьыжьы.

Иҩычоуп Аалӡга акаршәра, -
Мхыла убраҟа иҭаҳәҳәа.
Уахьынаԥшлакгьы – адгьыл чашәра,
Илашоуп Бзыԥ аԥшаҳәа.

Игылоит, иӷьацоит атәыла,
Аҿыц мҩа ианылт ҩаԥхьа.
Угәырӷьа нас, с-Аԥсынтәыла,
Уара иумшныҳәоуп иахьа.

1955.



МҨАМШ
(Ацыԥҵәаха)

ИАҿын ажәҩан аҿыхара,
Илахҿыхын ахра, аԥсҭа,
Ашәаԥшь цәырҵуан мрагылара,
Ашьхақәа хҟәашаан ҩада.

Ауаа амҩақәа ирнылон,
Русқәа ирызнеирц шьыжьнаҵы.
Аҳабла агәырӷьара иагәылоуп,
Амра иаԥылоит иразны.

Агәгәаҳәа абарҭқәа ирылҩуа,
Игоит атрактор абжьы.
Уи иахылббуа ахылҩа,
Абна иахоуп иахашьшьы.

Иҭбаа-ҭыцәуп изҭоу арха,
Кыӡыӷран ахахьы уаҿаԥшуеит,
Ладахьы аӡиас шәахха,
Ахәхәаҳәа иавсны ицауеит.

Анышә ԥсыла аарҳәны икажьуа,
Иалдо илакьҭо ацәаҳәа,
Аныҩра нырцәа–аарцә иахыжьуа,
Ицоит аԥхӡы аҿаҳәҳәа.

Ацәқәрԥақәа игәдыҽҽала,
Днеиуашәа убоит Џьамал.
Икыуп адәаӡа кҿацала,
Ижәлар ироураз амал.

Дымҵарс дагоит уажә ихәыцра,
Ҟазахсҭан акаршәрахь хара.
Уи ианубаалоит иахьа ҿыцрак,
Иахыҵит иамаз агәырҩа.

Ирацәоуп аҿар уахь идәықәлаз,
Иаргьы игәҭыха уи иазкыуп.
Уахь идәықәло иуа-иқәла
Аӡәыс дрылазар иҭахыуп.

Атрактор дақәтәап даманшәала,
Ма амашьына ныҟәицап.
Мамзар екскаватор ала,
Ҽа уск идырҵо ҟаиҵап…

«Иахьхыртуа адгьыл ужәра,
Сабацәа рзы ихьанҭан;
Шәышықәсала иабаҟаз амра,
Имамиқәаран, илашьцан.

Аҳәынҭқар дзызгәаауаз дрыха,
Уахь идәықәиҵон ицәагоз.
Сабду иашьцәагьы рыцҳа,
Уброуми иахьынҵәоз.

Ажәытәан иахьыҟаз «ибахҭан»,
Ишәҭыкакаҷуеит иахьа.
Ихьҭоуп, игҿахоуп зҳәада,
Иаҳԥылоит иҭәы-иԥха».

Абас Џьамал дышхәыцуа,
Дааидгылоит арԥыс Кан,
Аԥсшәа иеиҳәеит аанда дхыҵуа,
Ихылԥа ихых иҟьауан.

Азеҭ зыхьшьу имаҭәа,
Иҭеиҭԥш ианаалоит цәгьаӡа.
Џьамал иусаҿ уаҩ димаҭәам,
Иусаҿ дыҟоуп дыӷәӷәаӡа.

Иубашт атрактор аагыланы,
Иқәгьежьаа аус ауеит абра.
Кан дахьцо аӷьара дхылан,
Иаҿуп агәалқәа аҳәҳәыҳәа рҿыпра.

Дыԥан атрактор днаҽхьынԥалан,
Џьамал днаиватәеит дласны.
Авараҿ аԥарда ҭарҽылан,
Аԥша иагоит ишьҭԥааны.

– Ишԥыкәу ас ушаҽхьынԥало,
Амашәыр ухьыр ҟалоит,
– Исыҭ сара исырныҟәалоит, -
Ҭыԥ ииҭом, дихьамԥашоит.

Аҷкәын ишҟа Џьамал дхьаԥшӡом,
Аԥсҟы икыуп ирӷәӷәа.
Аусаҿ дзыргәамҵуа маҷӡам,
Илеиуеит аԥхӡы иҿакәкәа.

Кан иахь дынхьаԥшын, игәеиҭеит,
Иқьышәқәа еиқәыжьны дышҭатәаз,
Ирԥшқашәа жәақәак иеиҳәеит,
Аҷкәын игәы нимырхарц:

– Иҟоузеи, ишәымоузеи бзиарас,
Уабаҟаз ас ухәҟьаны?
Ари смашьына сазыраз,
Уара иусҭоит уеизгьы.

– Нас уара ишуҳәаз акәзааит,
Усгьы изумгои сыгәра?
– Макьана иҵала, нас иқәзаап,
Ирмацәысуа «Хәжәра».

Узырццаки, аамҭа умоуп,
Нас саргьы сархәа ухы.
Аҵара иуҵазгьы бзиоуп,
Аха иумдыруеи, зегь рыцкы.

Атрактор агәы ндырхазшәа,
Рыбжьқәа  еиннариом убра,
Ахәда иакәым ак ҭахазшәа,
Аихәласра иналагоит џьара.

Уажә инеицоит Кан атрактор,
Џьамал ириашоит иблаҟьар,
Аԥсҟы иҽаҿаршәны дақәтәоуп,
Ных, иуама, ак уҳәар!

II
Дызусҭда Кан, дабатәида?
Азҵаара сышәҭашт абас:
Дыҷкәыноуп Бақәра Бида,
Аԥсуа хаҵа зарҳәауаз.

Уи аибашьраан фырхаҵала
Ҳашьхақәа рҿы дҭахеит.
Кан изҳауазаргьы џьабаала,
Ихыҵәҟьа далԥшуа дымтәеит.

Иан лцәа идлырӡлаз ихашҭуам,
Иҭахыуп уи даԥсахарц.
Бзиа иибоз аус дашьҭалт,
Данрылга иқыҭаҿ жәа-класск.

Атрактор рныҟәаҩцәа рышколаҿ
Акәын иахьиҵоз аҵара.
Акы даҵахомызт ихәҭоуаҿ
Идырра аҿын азҳара.

Аԥышәарақәа ибзианы дрылгеит,
Дхынҳәит иқыҭахь жәаха.
Аԥсшьара усуран ихигеит,
Џьара дтәашам шамаха.

Иахьа ҳашколақәа ирылгаз,
Изакә рдыруеит аҿара,
Шьоукы аус руеит махәҿала,
Шьоук аҿуп аҵара.


III
«Уаҵәы сыҷкәын дықәлоит амҩа,
Иабеигәаԥхеи уахь ацара.
Ишьҭыхтәыми араҟагьы ҳанхамҩа,
Иҟаиҵо сзеилкаауам сара.

Хәшықәса ихабар аабомызт,
Ишәҟә бӷьыц ҳазԥшын ҳала ҭраа.
Ахысыбжь ҳтәылаҿы еиқәтәомызт,
Иаҿын аҵааршә аӡыҭра.

Ҳаӷа хәымга диҿагылан,
Деибашьуазаарын иаргьы.
Ҳар идды-мацәысха еижәылан,
Ԥхьаҟа ианцоз рҽырӷьы.

Ҳара ҳгәы дуун, ҳалаҽхәон,
Дахьыҟаз ҳаҷкәын еибашьра.
Аха аҭакәажәи сареи ҳхырқәақәо,
Ҳхәаҽы ҳыман агәырҩа.

Арахь ауаа иахьырбо,
Иаҳҵәахуан ҳгәаҵа инҭаршә.
Ҳаргьы ҳидтәаломызт уи цәырго
Еснагь иаартгәышьан ҳаҩнашә.

Аизараҿ мышрак иақәшәаша,
Мап-чапгьы иара имҳәеит.
Уажәтәи ҳаҷкәынцәа аиаша,
Зынӡа рҽырԥсахт, даҽакхеит…» -

Аҷараҳәа агәашә дааҭалеит,
Абас дышхәыцуаз Махаз,
Амрагьы хышәҭны инҭалеит,
Шәахәоуп ажәҩан иазынхаз.

Ажәқәа агәарԥ ианҭала,
Рқьышәқәа шьҭацала иҳәуеит,
Аҳәыс рзыҟажом ахәыҷқәа рхала,
Иԥан анахь еихауеит.

Махаз ихылԥа еихарчаҟәо,
Иԥҳа  лахь ибжьы иргоит:
Ҳаи, тикәахеит, бабаҟоу?
Ихәлоит ажәқәа бымхьои?

Асаура дааҩныҵит Тикәа,
Еицарсоу касыла лхы ҵакы.
Аӡы ҭыршо илкыуп аныга,
Лаб инлышьҭеиҳәоит: быццакы.

Ажәқәа еибархәаауеит арзаақь,
Ажәгәарахь инеиуеит «Хаԥшь».
Аҳәыс иахалазшәа амзаатә
Ан инаҵалоит аҽкаршә…

Амшын ицәышӡа иашәуеит,
Ес иҿыцәо ашәахәа.
Аҭаҳмада ихала дцәажәоит:
«Џьамал дабацеи мшәан уаха?..»

Ан ачамадан иҭалҵоит,
Џьамал имаҭәа уанҭа.
Агәра лгаӡом ихалҵом,
Ицара лбаанӡа лхаҭа.

Аӡӷабцәа аҩны иҩнагьежьуеит,
Абысҭа лҩуеит аиҳабы.
Аҭуанаҿ иахагьежьуеит
Афақь иахылҵуа еилачы.

«Аԥшәма уҟоума, аԥшәма?»
Агәашәаҿ игоит абжьы,
Дамшәгьы иҩаҵҟьеит ахьышәҭҳәа,
Кан дырҭааит хәылԥазы.

Аԥсшәа еибырҳәан, еицәажәауа
Амжәа аҵаҟа инатәеит.
–Даарушь Џьамал? – дышԥамаауа.
Аусҳәарҭаҿ днеин дынхеит.

Амаҵурҭа иҩналашоит,
Ԥшакгьы насуеит ихааӡа,
Амжәа еилачы уа иналашәоит,
Угәыднакылоит иразӡа.

IV
Амҩаҿы ҩыџьа рыгага,
Ус иаацәырҵуеит харантәы.
Амза иашьҭуа ашәыгақәа,
Иаԥсахуеит зегь рыԥштәы.

Џьамал ихахәы ԥхьаҳәаны,
Икастиу хәаԥшшәыла цқьаӡа,
Иоура иҭбаара деинааланы
Данҭыҵ зегь иазҵаауеит иара,

Хьымкәараса абла гәыҭбаа,
Уа дицуп еицәажәоит ҭынч,
Амҩа ҭацәуп уаҩ дыҟам рымԥан,
Лажәақәа илҳәо хрыжь-хрыжь.

Ихьырҵәаҵәоуп, иԥсыҭкаагоуп,
Угәы инықәлоит ихәшаны,
Лқәыԥшра хазынахә дазԥагьоуп, - 
Лшьеи лыхши еиланы.

Амҩан илыхәаԥшуаз арԥыс,
Уа инлылахоит иԥсы.
Деилҟьоуп даҩызоуп уи амцабз,
Мыцхәы даумкәа, дааиқәаны…

Ахәыцрақәа ашьхаҵә иаҩызоуп,
Илхапапоит еразнакы.
Уи лцәалашәара лаԥызоит,
Аха илныруам адәахьы.

Лхы дазҵаауеит дааҭгыла,
Исԥеиԥшхаришь нас уаҵәы?
Илҳәоит уабсгьы гәаныла,
«Дысҭахым уда даҽаӡәы».

– Уцоит сара  сааныжьны,
Сгәы иаанагоит: – суҭахым, -
Дхыԥшылоит уи лыбла ӡмыжьны,
Агәкыра урҭ ирхын.

Ҭынч ҿааиҭит: – быбзиабара
Еснагь сгәаҵаҿ иҵәахыуп.
Уажә бынсыжьуеит бымацара,
Уи ачҳара аҭахыуп.

Ԥыҭрак ауп, кыр сынхома,
Аамҭа ниаҟьа ицашт.
–Ашәҟә сзыуҩло? – иҟалома!..
Сысалам кылхха ибзаалашт.

Угәхьаалго далагар арԥыс,
Ишԥалыури нас лара?
Ас дзырхәыцуазеи лхы лықәырԥс,
Даҿуп лқьышә аҟаҟара?

Ллакҭа дагәӡуеит дигәдыҳәҳәала,
Зынӡагьы драҳаҭым уаха.
Ицоит аԥҳәызба лымҩала,
Игәырҩоузеи урҭ заҟа.

– Бнеиуама нас, снаскьагараз?
Шәанбацои? – иаалакьҭоит лыхцәы…
– Асааҭ бжьба рзы, - ахәылԥаз. –
– Аиеи, урокгьы сымам уаҵәы.

Ашкол инадгылт ишнеиуаз,
Уи иалаҷҷоит аԥсара.
Дҵаркьакьо, иҽырҽеиуа
Уахь дыԥшуам уажә иара.

Амҩаҿ ҩыџьа рыгага,
Иубоит харантәы.
Амза иашьҭуа ашәыгақәа,
Иаԥсахуеит зегьы рԥштәы.

V
«Уа раида уараидара,
Еиӷьу иҟоузеи абри.
Иаатуп ашә зехьынџьара
Сымш бсыцзар ҟамлари?!

Уа раида уараидара,
Унсыжьуеит сқыҭа сзааӡаз.
Уа раида уараидара,
Сықәуп амҩа исгәаԥхаз.» - 

Абас иҳәон акаҩҳәа ашәа
Амҩа дахьықәыз Џьамал,
Хьчакгьы ирган аршәаа,
Нырцә акыӡӷыра днаҿалт.

– Уацгыланы ашарԥыеҵәа
Уабацои абас шьыжьы?
Аҭак ҟаиҵон иԥсы рылаҵәа;
– Сдәылҵит харак сцаразы.

– Умба ԥшӡазааит, умҩа бзиаз, -
Дызбо ирҳәоит зегьы.
– Умч уамеигӡан, убзиаз,
Аус удыруеит уеизгьы…

Ашәа ҳәахыи сыхаара,
Сгәы ихьшәашәаз арԥхаратә.
Сцом ибдыруаз аагылара
Лассы иҟалоит схабар!.

Ашьхақәа ирыбжьыҩуеит иашәа,
Мҩахәасҭала дцоит Џьамал.
О, иҭабуп анхашәа-чашәа
Даными адгьыл ҳалал.

* * *
Аусҳәарҭаҿ денит дышиашаз,
Уа иуа-идыр рацәаӡоуп.
Амаҭәа-аҩыҭәа аиашаз,
Зегь рыла деиқәшәаӡоуп.

Иҩызцәа днаскьазго еихаччоит,
Иҭаацәа зегьы ыҟоуп ара.
Амш ыҟам ихьаҳә-хьачо,
Амра иаҿуп аԥхара.

Иани иаби убра игылоуп,
Ахәырџьынқәа рыма еиҵаҭәы.
Џьамал даара игәы иалоуп,
Иахьааз ихамҵа иҳәатәы.

Агәашә аартны иааҭалеит,
Ҩ-победак еишьҭаны.
Асабагьы хыхь инхалеит,
Еилахәашь, еилачны.

Ус ишааиуаз инҭагә-ҭасын,
Иаагылт чараз ҟаҵаны.
Уаҟа дааҭыҵит асҭаршын,
Шәпа-жәпак ихы ларҟәны.

Иԥаҵа шла днаха-аахан,
Амашьынақәа днарзыԥшит.
Икәалаԥ аатын аҷараҳәа,
Иҭаҭын алҩа нахыббит.

Игылаз аԥсшәа нареиҳәан, -
– Шәааи шәырҭал шәласны, - 
Махаз иԥҳәыси иареи инеиган,
Инҭеиртәеит иара иҟны.

…Амашьына абарбалқәа рышьҭа,
Адгьыл ианхалоит иӷӷаӡа.
Ицәеиқәараны урҭ рышьҭахь,
Алҩа налҟьоит ихәхәаӡа.

VI
Ашәа рҳәоит аҿар еидгәыԥла,
Игоит амарзакан абжьы.
– Казахсҭанҟа аҿар идәықәлаз,
Амҩа иқәлеит, ицом игьежьы.

Џьамал даӡәым, аҩызцәа
Ӡәырҩ ыҟоуп иаԥсаны.
Адәыӷба арельсқәа еиҩыцәаа
Игылоуп ишнаҵҟьара иԥшны.

Иҭаацәа дрыдхалт, доурыжьуам,
Иаргьы изныжьуам макьана,
Иан лнапқәа ыргьежьуа,
Дылгәыдлыҳәҳәалоит убраҟа лԥа.

Ан лылаӷырӡқәа лзынкылом,
Ллакыҵа инахьыжжит,
Махаз лааигәара игылоу
Иԥҳәыс лыбла дынҭаԥшит;

– Иҟабҵои бхы еиламгааит,
Бҵәыуашоу? Иԥхашьароуп.
– Исзычҳауам ҷкәына мшхааит,
Уара узыҳәа зегь акоуп…

Аҷкәын иан дигәҵаиҳәҳәоит,
Инеимда-ааимдо дагәӡуеит лхы-лҿы.
Иҩызцәа еицҿакны иқәныҳәоит,
– Мҩамш уқәлааит! – рҳәоит изыԥшны…

Џьамал ибла гәаҟуа,
Илышьҭоуп аӡәы убра.
Дыԥшуеит, дыԥшуеит, дабаҟоу?
Иузырылакуам унацәа.

Ауаа еизаз еидҵәаҵәала,
Аха сишь, абан, абан…
Иҭыҵны ицо лыӡӷы аҵәаҵәара,
Дынлыхәаԥшит, кыргьы дааигәан.

Хьымкәараса аихамҩа давала,
Дрылсны дааиуан ауаа,
Лыбзиабара амца ала
Уи дыҟан игәы ҭбылаа.

Агәыԥшаареи аччареи деимаркуан,
Иҭахын ллакҭа днагәӡыр,
Мап дызцом аԥсшәа мҳәакәа,
Иԥсы дизлахуам  игәнигоит акыр.

Махаз идырызшәа амаӡа,
Иҷкәын иблақәа ирхыз,
Иааихеиҵан ихылԥа џаџаӡа,
Ибжьы нлықәиргеит иԥҳәыс:

– Баалеишь бара, ҳарзыԥшуеит ҳгылан,
Рхала еизынҳажьып аҿар…
Махаз иҭакәажә диман
Днарылҵит иуам ак лҳәар.

– Бзиала сыхаара, сыԥшӡа,
Аҳаҳаи, ибмоун гәырҩак.
Исҳәоит абарҟа ибцәымӡа,
Ишысцәыхьамҭоу ацара…

Днаҽхьынԥалоны адәыӷба,
Арҵәааҳәа абжьы арган,
Еиларшан алҩа ахылббуа,
Идәықәлеит ԥхьаҟа еихан.

Амардуан амаа иҽеиҭон,
Инапы иҟьон дахьынҳал,
Иангьы харантә иҿылҭуан:
–Мҩамш угәлааит, нан Џьамал.

Ашыкь бжьы аарлыҩуан,
Ашҭа ықәырҭәаа иҭаз,
Шьоукы еивасны еибарҩуан,
Иахьӡарызшәа изышьҭаз.

Ачаврақәа, ахылԥақәа
Аҳауаҿы иԥыруан.
Адәыӷба аццак амеигӡакәа
Ишьҭхысааны ицауан.

Еилахәашь афақь иоунажьуа,
Аҽаванаршәуан аҟәара.
Амра хыхьынтә ирҵәыҵԥшуан
Аԥҭақәа инарыха хара.

VII
Дыԥшуан Џьамал ахышә аҿынтәи,
Ихалон, иҭалон ацәқәрԥа.
Ӷбакгьы амшын агәаҿынтәи,
Иааиуан амшын еиҟәырԥа.

Аҿыв-сыв ҳәа ивҟьаны,
Ицон ашәаԥыџьаԥ иаҵәа.
Ауҭрақәеи абаҳчақәеи
Ибла иныҵԥраауан иласӡа.

Шьоукы идырхиоит аиарҭақәа,
Шьоукы рчамаданқәа дырххоит.
Шьоукых ирацәоуп реимакқәа,
Шьоукгьы акеҩҳәа ишәаҳәоит.

Уи араҟа игәалашәоит,
Уажәеиԥш аамҭала зны,
Дәыӷбала амцабз ихалашо.
Данцоз мраҭашәарахь дԥырны.

Аӡәы иеиԥирҟьеит ихәыцрақәа,
Дызусҭада зыбжьы иаҳаз?
Аҳәаха убра имҭакәа,
Ихәда иҽахаижьит ҭынхаҵас.

Ибоит уи аланарԥшыра,
Дгылоуп Џьамал дшанханы,
Иаԥсахуеит ихы-иҿы ашәыга,
Еибагәӡуеит еилаҵәаны.

–Васиа! Уабаҟаз уанаџьалбеит,
Риҵа ҳанеиқәшәаз аахыс,
Уаҳагьы ҳара ҳаибамбеит,
Ма исмоуит ушәҟә бӷьыц.

Уабацо нас, ихароума,
Узҭоузеи ара вагонс?
–Алтаиҟа сцоит, иуаҳауама,
Ача мшынха иахьцәқәырԥо.

–Са аҩбатәи аҿ сыҟоуп,
Аха ануоуа унеи…
Ахәҷы, аду зегь шәышԥаҟоу?
Ҽазнык саартә еиԥш са сҟамлеит.

–Рхы иахашшаауам амаҷаз,
Уӡбахә рҿакуп инатәар.
–Иугәалашәо шәҿы ҳаныҟаз,
Иаажәуаз зеиԥшраз амаҷар…

Васили ихахәы гәӡара,
Аԥшалас иҿанаҳәуеит.
Инрыжьит амшын иаҵәара,
Адәыӷба арҵәаа иҳәҳәоит.

Ҩынҩажәеи хԥа рзы раԥхьаҵәҟьа,
Аибашьра дуаҿ еиқәшәеит,
Ҭоуба руит уаҟа аиқәлацәа,
Аԥса ахьеилыршьуаз имшәеит.

Аурыси иареи еивагыла,
Иҭалеит Берлин агәашә,
Урҭ еибыҭан зегь рыла,
Иӷәӷәан рышьаҭа, рдац-ԥашә.

Афронт аҿы рхы иамеигӡа,
Икарҭәон аҩызцәа ршьа.
Иахьа аџьа афронт иахьымӡар,
Рџьабаа иамгозеи аԥша.

Урҭ аҭынчра иалахәуп,
Аҭынчра иаҭахыу ҟарҵоит.
Нас шьоукы иабарҭахыу,
Аибашьра аӡбахә рҳәоит.

Шәаҟәыҵыр еиӷьуп апатынцәа,
Шәыхшыҩ зкьаҿхеи абас?
Гитлер амца анимырцәа,
Ишәымбои ихьыз, уи дшахәхаз…

* * *
Мҩак змоу аҿар анеиқәшәа,
Иччон, ихәмаруан иахьтәоз,
Ирҿыҷҷон хьы разнушәа,
Амра ахышә ианҷҷауаз.

Адәыӷба неиуеит иқәҵәраа,
Арҵәааҳәа абжьы ргауа.
Ашәаԥыџьаԥ иргәылҵәраа,
Ахылҩ-ԥсылҩ аҿачуа.

1955-57.



Ҩ-ӠАХӘАК РЛАХЬЫНҴА
(Абаллада)
I
Убла аҵәыршы ҭакызар,
Убомызт уаха.
Уи ала угәы хәашьызар,
Гәамҵроуп иузынха.

Амҩа ианыда уажә зхала,
Ахәылԥ зҽахьыгӡа?
Ақәа илеиуа уахьынҳала,
Ухәна уҽанҵа.

Аӡқәа хышхыҵәан еицылоит,
Еицылоит ихәашьӡа.
Амҩақәа ҭыжаа ирнылоит,
Хаҳәии-мақьи рыбза.

Адгьыл аӡамҩа иаҿасуеит,
Иаҟәыҵуам арӷӷара.
Ақәылаҩ игәы ҭрысуеит,
«Алаҳ усыхә сара?

Днеиуеит еидарак даҵақь,
Днаҿалоит ахәада.
Жәҩанахь ихысуеит «аҵықь»
Иҭадыд ицоит ҩада.

Иҽыҵәах, ауеи иҽалак,
Ирҩашьа ихаҿра.
Абна авҵа иҽавахала,
Инижьит аԥсара.

Аанда еихаҟаа дынхыҵын,
Ауыҭра дынҭалт.
Дкәакәыԥшуа дгылоуп, деиԥхьхәыцын: –
Иӡрым ссамарҭал.

Амацәыс ажәҩан иагәылҷҷеит,
Иааигәа зегь лашоит.
Ҩ-ӡахәак илаԥш нраықәшәеит,
«Наныкьара» дкәашоит.

Рдац-ԥашә адгьыл иалацалан,
Еиҭаҳамзи урҭ ҵыԥх.
Анаатә рысуеит ишьҭацалан,
Гәаӷла иаԥҟоит акырцх.

Дтәарҿаҿо аԥхьа днагылан,
Имахәарқәа ауаӡа.
Акы дахоит ахәҵәы аанкылан,
Иҽишәоит оумаӡа.

Аԥшәма дабагеи, дабаӡи? –
Уи дыҟам иахьа.
На адкыла имааӡази,
Амшқәа еихырԥхьа.

Ухыс, уҳәҳәа уҭахызар,
Аӡәгьы иаҳаӡом.
Уи аԥшәма аҩны дахызар
Имбар ҟалаӡом.

Аӡахәа адгьыл иазгәакьоуп,
Аҽаларԥс иакуп.
Атәым иԥсықәроуп, дазгагоуп,
Ибла ашьаӡа хуп.

«Срыцҳара, сгәаҟра умбозар…
Иурашеит сразҟы.
Сҭыԥ схаумбаан, иҟалозар,
Сҭашәару уҟырҟы?..»

Аҩызагь шәаӡыӡо инагылеит,
Инҭыԥсааит ацәа.
Ахаҿ хьшәашәарак анылеит,
Иҵкаауп ахәдацәа.

Алаӷырӡ акәа иҭалоит,
Аҳаскьын иахьшуп.
Дакәшауа уи цқьа игәеиҭоит,
Амариа дазԥшуп.

Анышә иалыкәкәа иҟьанташӡа
Иҵихит длаҟәын.
Адацқәа цәырҵит иҟәашӡа,
Ианихит «ашәҟәы».

Ицәгьан иааӡаз аҟәыхра,
Изырчоз азхара.
Ожәшьҭ)а шаҟа инимыжьра,
Игарцоп наҟ хара.

Инап ԥсадақәа қыџь-қыџьуа
Икәа иҭарҳәны.
Иҟәаҟәа ылгәыгә, деиџьыҟәуа,
Ддәықәлоит деиханы.

Дхьаԥш-кәаԥшуа амҩа дықәуп
Дҵиҟә-ҵиҟәуа днаскьоит.
Ихы абахоу, иабыҟәку?
Иблақәа шаҟьоит.

II
Аҩыза гәакьа, уи звихыз,
Иаирблит ах-ца.
Иҳәҳәоит атәым-напы зхьысыз,
Абжьы роу, ихҵа.

Дцоит ажәырҭра еилаҟәаҟәа,
Аӡыԥсы иҿыкәкәа.
Исаркьажә ихырчаҟәа.
Иршәуа ишьапқәа.

Ус кәараҷҷак дныҽԥынгылеит,
Ишуеит ацәа иҭыҵ.
Дынӡаалон еиԥш дҭанагалеит,
Дзымцеит наҟ даԥырц.

Уи иеидара хыхь ихагал,
Кыр иаман ирххо…
Аарла дацәцазаап аӡ-хага,
Дҭыҵуеит дыбӷаӷо.

Зегьы зымчу диҳәоит даагыла,
«Алаҳ ду сеиқәырха!»
Дақәшәиуеит ари атәыла – 
«Уӡ, уца хагәха!

Икәа дҭаԥшуеит иԥсы анига,
Ишьышьуеит аӡахәа,
Аҳәаагьы дазнеип, иахигап
Ишьҭа еимахәа.

Абжьы еихсыӷьит акәара,
Инхеит уи хара.
Еимаҳаит абна еиқәара,
Иӡәӡәоуп аҟәара.

III
Ашхәа уа амшын ихыла,
Ашьҭа ҭӷәых ианҵа.
Ашьхақәа ԥшуеит харантәыла,
Рикақәа шлаӡа.

Аԥра иаҵаз аԥша хага,
Иагоит иԥхаҵа.
Аҷныш жәҩашқәа уи наскьага,
Инҭалоит икәкәаӡа.

Ацәқәырԥ рҽырақәа анаслак,
Аӡы-шла наҿаҵәоит.
Ауаа матанеиуеит ианҭаслак,
Ргәыӷрақәа ԥнаҵәҵәоит.

Ибӷаӷоит аҩы иашьызшәа,
Амшынцәқәарԥ ҳантоит.
Агәы еилас ихынҳәызшәа,
Аӡы арахь иатоит…

Ҳасанбеи акәакь иҽаҭан,
Дтәан дҟәыҟәӡа, дшәаҟьаны.
Аҽеимаа еиԥш иԥаҵа ырхәан
Иҿамзи илакьны.

Икәа анаӡара иҭаршәын,
Аӡахәа шьаҽны
Уарбаҵас ижәҩа ахажьын,
Иман иҵәахны.

–Мшыбзиа ефенди, уабаҟаз,
Узхынҳәи лассы? – 
Аԥсшәа иеиҳәеит ишиаҭәаз,
Иџьымшь еимассы.

Зкаҵкәыр гарӷанқәа зҩыҵарк – 
Хәҳахәҭра иааз Аԥсны.
Оҭыр, кардашь, - иҳәеит инцәыҵак
Иблақәа ҵырҟәыҿны.

Рҩыџьагь еицәажәон рхы еибыҭа,
Ихьыдышьшь рԥаҵақәа…
Аԥсны амал ргон еимшамыта,
Иҭацәуан ацақәа.

Шьоук қьафшақәа иҭан, илахҿыхын,
Рҭеисԥыҳәқәа еихаԥсон.
Шьоукгьы жьаны иргон, ихыхын,
Ашәшьы нархаԥон.

Ҳасанбеи ауаа днарылсын,
Акрахь дыԥшуеит.
Ихәыцрақәа нырцә имҩахыҵын,
Ишаҟьо иԥшаауеит.

Амазгәыҭ лакь иҽадкыла,
Икуеит уи намаз,
Аԥсҭҳәа лаҟәқәа еишьҭагыла,
Ицон наҟ имҩас.

Ихаббала ақыдқәа хыми,
Амшцәгьа иарҳәазаз.
Рыҵаҟа ашәах ҵәахыми,
Ацԥхьқәа злыԥхаз.



Уи адгьыл  хәылԥшша, иахысны,
Ицәҩажәӡа ишьҭоуп.
Амшын аҟәара ианысны,
Акәакьахь икҿоуп.

Агәы ҭасҳаԥӡа хыхь ҩхала,
Иубоит шьхакы.
Ладаҟа, акалҭахь ала,
Чықьроуп зымҩакы.

Уи акыӡӷра иадҟаҵалоуп,
Иааилышьу ҩнык.
Шамахамзар уаҩ дзаҿалом,
Мҩа бааԥсуп – иахык.

Ҳасанбеи уажә арахь дцәырҵуеит,
Днықәлоит аҟәара.
Дааҭгыл, деихала-еиҵыҵуеит,
Алаҳ диҳәоит иара.

Мшын нырцәҟа илаԥш иршәуеит,
Иԥсы алахт Аԥсны.
Ицқәа еихакшоит, дыцхлымуеит,
Уԥсыԥ угәы ҭҟьаны.

Ихашҭуам аӡы даныхлоз,
Дыбналан данцоз,
Ихьӡарҳәа дшәаны дышӡыӡоз,
Иҽкажьны дышҳәазоз.

Иԥсы қымқымуа, имаҵрсны
Иааигаз аӡахәа.
Ахәдацәа икуп инҭарсны
Иԥсы ахьныхәхәа.

Ихьааигоит уаҟа изымфаз,
Иԥсыжә иацәынхаз.
Амҩан ицәыӡыз, дызхьымӡаз
Анабеҭра дзыԥхаз.

Дазхәыцуан, аха ибашан,
Ибарым уи ҽазны.
Иршоз ацәгьара инԥашам,
Ихьӡашт мышк зны…

Ауҭраҿ инеиган, хыма-ԥсыма,
Еиҭеиҳарц даҿуп.
Аԥшәма дыӡма, дыԥсыма?
Уи мшын нырцә дахуп.

Ашьапы иадҳәҳәал днахысит,
Анышә еимаԥса.
Икьарахә ҭыга уа дхысит,
Жәынҭаҟыргә, аҿаԥса!..

Аамҭа ԥыруеит, мап, инкылам,
Уашьҭал, нас уахьӡа!
 Амши аҵхи неицылан,
Иузгәаҭом иахьца.

Аԥша ҵәыуа инахысуеит,
Аԥслымӡ аҿаԥсуеит.
Ақәеи аҷыхьи идыргәамҵуеит,
Ацәа иҭыԥсаауеит.

Ахьҭа алсны игылоуп,
Еисуеит адақәа.
Разҟык аԥылоу, иаԥымлоу,
Аздырам аӡахәа.

Иҭәы-иԥха иҟаз, згәы ҭыгаз,
Излаз ашьа-ԥха.
Зыхьӡ-зыԥша рдыруаз, инагаз,
Зҩы иаҿыхәоз иргәаԥхо.

Иахьа ишәытоуп алакыҵа,
Абӷьыцқәа еикәаҳәит.
Игәырҩоит ашьха аҩыҵа,
Гәхьаагара наҿаҳәит.

Иԥслымткуеит уажә адацқәа,
Аӡы зҵабаз – аԥсыӡ.
Уахыла ицәеит умҳәацкәа,
Иабалап аԥхыӡ.

Аԥсадгьыл хьӡырҳәагас иамаз,
Иахьиз, иахьазҳаз.
Амра шаша ахьанԥхалаз,
Аԥашә ахьаҳаз.

Уи зҟәырҭхаз аԥсаҭкаара,
Амшын аԥшаҳәаҿы.
Ишахыҵыз алашьцара,
Ишҿыхаз ахаҿы…

Рҽоужь идәықәлеит акьатрацәқәа,
Ишәҭуеит ес ааԥынра,
Амца рыгхауам ақәацәқәа,
Иҭбааҭыцәуп рҩнра.

Изхәыцуеит аԥшәма ҭынхада,
Хьаала изыԥхаз,
Ирыҵал рымчқәа ҵызшәада.
Дзусҭада еицәхзырҟьаз?

Ахьтәы цҳа иқәлан инеихуеит,
Инеихуеит иԥырны,
Ԥаҩ дук аԥшӡара ихнахуеит,
Зынӡа иааигәаны.

Ицәажәарц аҿы еихнахуеит,
Агәҭакы наӡаны!
Аха ашьапы неиҵнахуеит,
Иааҿыхоит изаҵәны.

Икаҳап уаҳәап аԥсы алшәшәа,
Игәаҟыз аӡахәа,
Амра халоит ахәы инавшәан,
Иарԥхом ашәахәа.

Хьааӷәӷәак иакит еидырӷәӷәала,
Иҵыкәкәоит есымша,
Анасыԥ цеит ихыхәхәала,
Ицеит агәы еиҩша.

Ҩаԥхьа алаӷырӡ аҿыкьас,
Иҵәыуеит, игәынқьуеит,
Ҭынч ахы ажьжьауеит уа зныказ
Гәыӷрак уахь инаскьоит.

Аха башоуп уи зегь мцурашоуп,
Игәҭшьаагоуп ауаз.
«Сыԥсҭазаара иахылҵуа – ашоуп,
Исхьымӡар ауаз?..»

Сцап нас, атәымуаа снарылаӡ,
О, сҩашьап, сыԥсып.
Сабаго сыӡ-мҩа сызнылаз,
Игәаҟуеит сыԥсы.

Аӡыша сынҵәоит, сгәы бажәхеит,
Сӡамҩақәа цәыԥԥы,
Сыԥштәы схаҳаит, сыфа иагхеит,
Сыҵахеит «аҳаԥы».

Аԥсаатәқәа аннеиуа исхагьежь,
Срыҵаԥшуеит сыгәкны.
Уаҩ дызхылаҳәоу дынхомашь,
Ишԥаҟоу Аԥсны?

Ашьха ӷьазӷьазқәа ирывҵаршә,
Аԥҭақәа анцо.
Сыбла ҭырхаха сыҩрыҵаԥшп,
Дабаҟоу ирыхьӡо?

Схы абазго, уахь ицода,
Исаҳәишь аӡәы?
Суази сыгәҭыхеи засҳәода,
Инҵәарцу сыхәҵәы?

Ҭынха дсымам, схылаԥшыдоуп,
Изгода зыгәра?
Алабазаҵә садҿаҳәалоуп,
Џьым сықәхеит агәра…

Сиздыршам сыуак дсыниаргьы,
Исчычоуп аԥшаҩа.
Егьараан ара субаргьы, - 
Ахьаа, агәырҩа.

Схы-сыԥсы уа уахь икыдуп,
Уара уоуп сзызшоу.
Зсахьахәра еснагь исыцу,
Сылаԥш зхьаршоу…

Стәыла хәыҷ иахьа саҟәыгоуп,
Суҿыгәкаан сыԥсуеит.
Сымҩақәа ушҟа инагоуп,
Сыла ҭраа сыԥшуеит.

Сыԥсадгьыл, улабарада
Саҳәом аҽакы.
Атәым дгьыл иқәхаз, аҭынхада
Цәашьушәа усзакы!..»

V
Аԥсны ага шәҭыла иҩычоуп.
Ихәмаруеит амшын,
Ауаҩытәыҩса илшароуп, имч ауп,
Сзыргәырӷьо иахьазын.

Аҩыза абаҳча иамкызт,
Иахыкәшоит аҩны.
Агәаҟрақәа иырцәхьакмызт,
Аха игылт иезҳаны.

Ашҭеи ашҭеи ирыбжьалоит,
Амҩақәа ирхыст.
Агәарақәа ирхьынҳалоит,
Ирымоуп еимактәыс.

Ажьамжәақәа рацәаххыроуп,
Ирҿаҳаз ашьаҟьар.
Акәша-мыкәша гәаӷуп, шьыцроуп,
Имаҷым аҟьамсар…

Аха мап, уи иазынкылом,
Иаҭахуп, иҿиар.
Анап бзиа уа иадкылоуп,
Иахьчоит есшар…

Ауалыраҿ  ачаҭаҳәа
Ишуеит, ишәаҳәо.
Аԥаҭхь и-ахәмарт аччаҳәа,
Ацыԥхьқәа ныхнаҵоит.

Аха иахьагьы иамоуп агәала,
Иахашҭуам бзанҵы.
Ицахуеит амшын ихыхәхәала,
Аҩыза абарцы.

«Ажьи анапхыци еиҟәырҭхеит.
Иҭаԥрҽит сгәы.
Иҵегь сылшон, схы сзамыхәеит,
Ирбарын сзакәу?!.

Уахи-ҽни сыбла ихгылоуп,
Гаәӷла са сеиҩшоуп.
Избоит иахьа изҭагылоу,
О, сылаԥш азхоуп!

Дгьылкаҿ ҳа ҳаицынхозар,
Абаҳчақәа ҳарҭәрын.
Уи аҩыза ҳлахьынҵахозар,
Геи-шьхеи ҳахьӡарын»,..

Иацәыӡит атәыла хазына,
Изхынҳәру ожәшьҭа?
Уи атәым жәҩан аҭахызма,
Иахьоуз аԥхасҭа?.. –

Абас иуазыруеит ӷәӷәала,
Ицәгьоуп ауахҭа.
Уи иареиқәазар хаҭала,
Ажьаргәыц алакҭа?

1958-1964.


АШЬХАУАҨ ИАЖӘА

Мшын нырцәтәи 
ҽхырцәажәаҩык иахь

1
Амци уареи шәеинышәеит.
Иамаӡам ҵыхәтәа.
Ҵыԥх акәын уҽхәужәеит,
Иурҿыцит сынтәа.

Уцәажәоит уазгәыкыушәа,
Са сыԥсуа бызшәа.
Ҳашә-гәашә акыушәа,
Ҳагазшәа аҭыӡшәа.

Ҳԥашә-дацқәа ҵыршәазшәа,
Иҩашьазшәа ҳаҩнар.
Тышак иҭашәазшәа,
Иахәхазшәа аԥсра.

Ҳгәараҭа, ҳанхара,
Ҳбаҳча, ҳамӡырха,
Ҳага блаҭыԥхара – 
Ишьҭоушәа ргәы ҩарха.

Ҳаиба-кәеиба ҳанхазшәа,
Иаҳгәыҵаԥса ҳнапқәа.
Ихәанчазшәа ҳашәа,
Иамамшәа неихыркәа.

Ибрызшәа ҳанхашәа,
Ицәгьоушәа ҳлахьынҵа.
Ҳаеҵәахә кашәазшәа,
Ҳаблызшәа ах-ца…

2
Иҳҩасхьоу уагәылоуп,
Ҳанбаҟаз ҳара ус?..
Убла ҳҩаны уамоуп
Агәаӷ ацәгьа-ус.

Уажәыгьы узанышәом
Ҳгәараҭа ахьлашаз.
Ҳшыҟазгьы уздырӡом,
Иугәалашәом зынӡас:

Аԥсны ахьӡ ахыхын,
Ахсаала ианӡамызт.
Анхаҩ иажәа иҿыхын,
Дхәыдан, дыгәрагамызт.

Ахара ӷәӷәа здыз, ҳәа,
Дрыман дыкҿацал.
Еимӷәыцә изымгарыз ҳәа
Дыҟазма имал.

Зыуаажәлар еиҭазҳәоз,
 Здаракәац зыԥшаауаз.
Мҩабжара иҭамхоз –
Амыткәма, ауаз…

Атәыла иагәылган.
Урҭ рымҩа нашьҭуп.
Рҟәыш-ажәа мҩақәҵаган,
Ҳцәа-ҳжьы иҭашуп.

3
Хьаа дус ҳумаҵәҟьазар.
Угылазар ҭынхас.
Нас иуҳәауа ҳәазар,
Умцәажәозар цас.

Ррыцҳара зыхҟьази,
Сашьцәа амшын иагаз?
Ҭынхада изынхази,
Иахьнеиз, иахьынхаз?

Рбызшәа еиқәхарыма?..
Ишәырҩашьеит рҭоурых.
Шәнагылеит шәтәы-шәымаа
Дара рыла инеиҵых.

Рыжәлақәа еиҭашәкит,
Рмилаҭ хьӡқәа рхым.
Рыԥсуара рыҟәнышәхит,
Иреиӷьышәшьан атәым.

Шәа шәаҳра иаҩычеит,
Ирымоузеи нархас?
Ргәы ҭаышәрҷаҷеит,
Исашәҳәеишь ирзынхаз?..

Уи аума шәызхыҽхәо,
Зин ҟаимаҭс ишьоу,
Еснагь шәхы иашәырхәо,
Ҳәынҳәахла ихьчоу?..

4
О, сыԥсшәа гәакьа,
Шарԥы-еҵәа иԥхаз.
Ашацкыра иалҟьа,
Са сымҩа сзырбаз!..

Уи иацу лашароуп, -
Ленин ибызшәа.
Хатәык еиԥш ҳазыҟоуп,
Иақәшәоит ҳныҟәашәа.

Ашьаҭа ҵаулоуп,
Исзааигәоуп, исхатәуп.
Уи ада лашьцароуп,
Са сымҩақәа кыуп.

Пушкин иажеинраала,
Ҳашьхараҿ иааӡон.
Жә-ҟәышла, жәа хаала
Хәыҷи дуи ирыхьӡон.

Ҳашҭақәа ирҭалон,
Агәашәқәа аарнты,
Рҿабызшәа ианаалон,
Ирҳәон иазгәкны.

Уи Гәлиа иажәа
Ашьаҭа аҳаит.
Иазылнахит амҩа,
Ауацәа азнарҳаит…

5
Урыстәыла хьӡырҳәага,
Лыԥхала иҳазԥшыз.
Аӡҟәыҵәа-ӷьы ҳнырган,
Ҳажәҩақәа аазыртыз!..

Ажәҩан ду мцаԥшьха,
Џьоуҳарла ихырҷоуп,
Ҳагаҿа, ҳашьха
Наӡаӡа ихьчоуп.

Аиашьа ибзоурала
Ҳаԥсҭазаара цәқәырԥоит.
Хшыҩла, махәҿала
Ҳразҟы-мҩа ҳчаԥоит.

Дгәакьоуп, дарӷьажәҩоуп,
Аурыс – ҳа ҳашьа,
Иаҳзылихыз амҩоуп
Насыԥны иҳазша.

Уи ауми ҳӡырызгаз
Жәлар рҳәашьҭыбжь зыргаз.
Ҳбаҩхатәра цәырзгаз
Ҳтәы-ҳамаа ҳзырбаз!

Еинраал изырцәажәаз
Ачамгәыр, аԥхьарца,
Уи ашәа ианылаз,
Иназгаз хараӡа.

6
Адунеи ду ашҟа
Ахышә аазыртыз.
Ҳа ҳашьха рҩашқәа,
Ргәы еибазыркыз.

Ҳҿахәы еиҭазҳәаз,
Гәблыс иҟазҵаз.
Ҳанхара еихазҳаз,
Алакә еиқәзырхаз.

Аԥсра-аӡра ҳацәԥхьазкыз,
Иаҳҟәызцаз иҳаӷаз.
Ҳҭоурых зырҿыцыз,
Ҳамҭа-ҳашьҭа зырӷәӷәаз.

Аԥсуа бырг изҭаз,
Ҩынҩықәра абра.
Ацыха-ӡы ҭызтаз,
Изыршәҭыз аҿара.

Адгьылқәа еимаздаз,
Иаҳзырхуаз аӡқәа.
Ацҳақәа рыбжьазҵаз
Еимарамз агәқәа –

Ҿыцла ҳанхашәоуп,
Иахьатәи аразҟоуп.
Аурыс игәы аԥхароуп,
Октиабр ашәахәоуп.

1981-1983.
