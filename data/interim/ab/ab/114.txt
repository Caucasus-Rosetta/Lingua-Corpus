Хаҭала сызхаанны исеҩсхьоу ажәашықәсқәа исдырбаз
ицәгьоума ибзиоума ахҭысқәа анеиҿсырԥшлак, ҳәарада
еиуеиԥшым ахаҿсахьақәа саԥхьа иаагылуеит. Иахьатәи
ҳазхаанхаз аҭагылазаашьагьы макьана абри-абри ауп ҳҳәартә
еиԥш иаргьы ҳаргьы ҳзеилибамкаацкәа ҳаибарххо, ҳаибаҟьо
ҳааибагоит. Ари ас шакәу зырҵабыргуа рацәахеит. Иаҳҳәап: ецы
ҳазхаанны зыгәра ганы ҳазхәаԥшуаз – иахьа иаабаӡом; Ецы
ииашоуп ҳәа иҳаҳауаз – иахьа аҽаҵәахит; Ецы ҳзықәгәыӷуаз –
иахьа дықша-ҳәшаны дааҳампыҵахеит; Ецы бзиарак ахы
цәырнагазар – иахьа аҽарԥсит; Ецы ак агәра урганы иуеиҳәазар
– иахьа ихаҭа мап ацәкны омашәа ибаны дахыччоит. Абас шаҟа
уҳәари.
Аха ус егьа иҟазаргьы урҭ зегь ириааиуа мчы ӷәӷәак ыҟоуп. –
Уи – агәыӷроуп.
Дара абарҭқәа зегь зырҿиуа ауаҩи аԥсҭазаареи ракәхеит.
Абарҭқәа зегьы ирҷыданы аамҭа иҳаднаҵақәо зегь раԥхьа
игылоуп: аҽеиқәырхара, ахыхьчара. Урҭ ирҭахуп хара ахәыцра,
аҟәышра дуӡӡа, уаҵәтәи амш азхьаԥшра. Абас ахаарԥшра
еиҳаракгьы изуалу амилаҭ маҷқәа раԥхьа ҳгылазар ҳахәҭоуп ҳәа
сгәы иаанагоит, ҳажәлар ирхаргахьоу аиҭеиҭашәарақәа
ҳрызхәыцны.
Зегь раԥхьагьы иҳалҳаршароуп ашәышықәсқәа еиҵарҟәаҟәахьаз аамҭа цәгьақәа рымшала иахьанӡагьы еихьымӡаеиԥымӡо еиԥхьырттаны егьизмаха ртәылақәа ирылаԥсахаз
ҳауаажәлар жәла-жәлала ракәыла-дацла, мҭашьҭала иԥшааны
реидкылара, рабдуцәа рыбаҩқәа зҵаԥсоу рыдгьыл ахь маҷ-маҷ
акәзаргьы рымҩахгара.
Ари аус иахьагьы уахагьы ҳхы иҭагьежьуазароуп. Ари аус
(Аԥсадгьыл ахь ахынҳәра) раԥхьаӡа нап азыркыз ауриацәа
ракәхеит. Уи ҿырԥш бзианы иҟалаз хҭысхеит.
Иаҳҳәап урҭ ахьынхоз изланхоз ауаа раасҭагьы мазарала
иӷәӷәан. Уаҟа аангыларагьы рылшартә иҟан, аха рмазара аԥхьа
идыргылаз – рыԥсадгьыл, – рыхьыӡ зху рыдгьыл-рнышә. Ажәлар,
ҳажәларуп рҳәо иҽхәартә ианыҟала ирдыруазар рыхәҭоуп
ижәларны ишьақәзыргылаз рҭоурых.
Аԥсуаа рҳәашьала «Аҵла агәаҩа иҭиааз аӡәгьы дыҟаӡам». Ҳара
– ауаатәыҩса, аԥҳәыс – ан ҳалхылҵит. Иҳамоуп, абиԥарақәа
ажәла, ахьыӡ. Иҳамоуп ҳахьиз ҳахьааӡаз адгьыл, аҭыԥ, аҩнаҭа,
ахәшҭаара.
Ус анакәха доусы дацәымҩашьакәа идыруазароуп дзеиуоу,
иабдуцәеи урҭ рабдуцәеи зхылҵыз рхәшҭаарақәа рҭоурых
цәгьамкәа.
Ус акәымкәа доус ҳазхаанны иаадыруеи иҳаҳахьоуи акгьы
мҳәакәа, мамзаргьы ақьаад иазнамгакәа ҳгәы иҭарԥсны ҳанарцә
мҩа ҳақәлар – рыцҳароуп ҳәа сахәаԥшуеит.
Усҟан иҳашьҭанеиуа абиԥарақәа ирҭахханы ирԥыхьамшәар
ӷәӷәала иҳақәыӡбышт ҳара – изылшоны изылзмыршаз
ҳахьынӡаҟоу, ҳаныҟамгьы «шәнеиҭаргааит» – рҳәозар акәхап.
1992-1993 шықәсқәа рзы ҳажәлар дырҩагьых ршьакаҭәара
ашьҭахь иааргаз рхақәиҭра аамҭа иалагӡаны иҟоуп
ажәлахьыӡқәеи ахәшҭаарақәеи ӡырганы ирхцәажәаны акьыԥхь
иазырбаз ауаа. Урҭ иреиоуп: Гь. Смыр «Ежәлану Смырааи СымСымааи рсоциалтә хаҿра»; Л. Саманба – «Ҳдаракәыц»; Л.
Сергьегьиа-ԥҳа – «Адацхьаа»; Е. Адлеиба – «Ҳаибаркыра».
Абарҭқәа санрыԥхьа сдырхәыцын изгәаӷьит уаанӡагьы сыгә
иҵхоз, хьаасгьы исымаз аубыхцәа рлахьынҵа амҩа ианылаз, аха
Анцәа ду ихылаԥшрала иаахынҳәны абзазара амҩа ду ианылт
ҳәа сызхәаԥшуа ҳабиԥара ахәшҭаареи, ҳажәлеи, иркьаҿны
акәзаргьы, рҭоурых аарԥшра.
Уи ала исҭаххеит кьыԥхьла ирызназгарц иахьа қәрала сзеиҳабу
ҳажәла зыжәлоу хәыҷгьы дугьы. Иҟалап зегь еизганы издыруа
рыласҳәар сылшаргьы, аха ақьаад ианымлаз ахашҭра мыжда
амами…
Ҳажәлантәқәа раамышьҭахьгьы ҳаибадыруазар сҭахуп ҿыц
ҳазланагалази иаҳаланагалази ҳауацәа ҿыцқәагьы.
Уи адагьы исҳәарц исҭаххаз – аамҭала зыӡбахә сымоу ҳабду
игәараҭа ҳаб Муса ида уаҳа лак инасуа аӡәгьы дықәымкәа
ишааиуаз амшьҭыбзиақәа, анхацәа дуқәа рҭыԥҳа, зыԥсаҭа
ҭынчхаша ҳан лықәнагалара иабзоураны иахьа иара дыҟам, аха
иашьҭахьҟа иҵәҩаншьап ӷәӷәахазар, ихәшҭаара ахәшҭаарақәа
ахылҵны итәырԥсазар, нас «Ауаҩы хар анимамгьы идыруазар
ауми?», деигәырӷьаны даԥылозар ауми?!
Уи Анцәагьы игәы иамыхәои!
Абри ауп саргьы абри ашәҟәы хәыҷы изласылшоз ала
еиқәыршәаны аҩра сгәазырԥхазгьы.
Иҟалап «Иҿымцәааз ахәшҭаара» ҳәа хыс изысҭаз ҳабду
ихәшҭаараҿы саанҿасыргьы, аха абри ахәшҭаара зҭагылаз
аҭагылазаашьа акәын ҳажәла-хьыӡгьы иамаз лахьынҵас. Уи
адагьы аамҭала еицырдыруаз, насгьы еиуеиԥшым аԥсуа жәлақәа,
ауаа бзиақәа зланхо қыҭа дуӡӡакгьы зыхьыӡ аххалаз
ҳажәлантәиқәа Аԥсны ахала-аҵыхәала 3-0 ӡа заҵәык рҿы иааины
иҟаз, дара урҭгьы иахьа-уаҵәы ҳәа ишааиуаз, уигьы ԥыхьеи иахьеи
еиҿурԥшуазар «Анцәа иџьшьоуп» уҳәартә еиԥш аизҳара амҩа
иқәлазар – ари еиҳау гәызырҳагас иҟоузеи? Дара еихылҵыз
анракәха рҭоурыхгьы акуп ҳәа сахәаԥшит.
Зны-зынла ажәлақәа рыхьыӡқәа анаҳҳәо – ари убых жәлоуп,
ари саӡ жәлоуп, анҭ ҩаҟтәи илбааит, егьырҭ анстәи иааит ҳәа
анаҳҳәало ыҟоуп. Асеиԥш ацәажәара зыхҟьаз ҳәа сыгә иаанаго –
«Аԥсны ҟьаҟьа дуӡӡа» – анаҳҳәа, усҟан ҳадгьыл убри аҟара иҭбаан,
еиужьын, ажәлақәа, мамзаргьы абиԥарақәа ҭыԥк аҟнытә даҽа ҭыԥк
ахь ииасзаргьы, исаӡқәазаргьы, иаԥсуаазаргьы, идыгқәазаргьы
иахьыҟазаалакгьы цәажәашьала аиԥшымра рымазаргьы (уи
зхароу аамҭақәа роуп), зегь ааидкыланы изхылҿиааз «Аҵла ду»
акауп.
Ари сзырҳәаз – ҳара Бармышьаа ҳажәлагьы убых жәлазар
ҟалап зҳәақәогьы сԥылахьеит, уи сара саргәааӡом, иаҳагьы
иааигәаны исыдыскылоит, аха ажәытәтәи ахсаалақәа
излаадырԥшуала аубыхцәа ахьынхоз ҳәа ирҳәо аҩадамраҭашәара аган ауп. Ҳара ҳажәла аҭоурых абызшәала иуҳәозар
ахаҭа ахьыӡ зыххалаз ақыҭа «БармышЬ» ада даҽаџьарантә иааит
ҳәа аӡәгьы имҳәацт. Ари ақыҭеи иареи аханатә еихылҵыз ракәны
иааиуеит иахьанӡагьы. Усоуп аҳәамҭақәагьы ишаарыцҳауа. Ари
азҵаара хаз темоуп, ираҳҭап аҵарауаа.
Ҳажәла аума, ҳабиԥара аума ажәлақәагьы абиԥарақәагьы
егьреицәам егьреиӷьым. Иҟалап ҳаҩнуҵҟа ҳагә иамыхәаша ак
аӡәы импыҵҟьаргьы иаразнакы ақәыӡбара аиуеит. Аха ауаа
зқәыӡбаша цәгьарак ҳабацәагьы, ҳара дара ирхылҵызгьы,
иаҳхылҵызгьы «аҩсҭаа илымҳа џьгәоуп», макьана ҳалахь аԥхӡы
аазгаша, хьымӡӷы ҳзыргаша хҭыс бааԥск ҳамамкәа ҳааиоит! Абри
ашәҟә хәыҷы хықәкыс иамоугьы – иахьатәи ҳажәла ныҟәызго ҳҿар
ирдыруазароуп – ииашоу, ицқьоу рҭоурых аԥхьаҟа изеиԥшрахаша,
амҩа ақәҵашьа. Ҳҿар ирдыруазар рыхәҭоуп рыжәла – рабиԥара
аҿаԥхьа аҭакԥхықәра рыхәда ишықәу. Ирдыруазароуп ԥсуаҵас
ахымҩаԥгашьа, рабдуцәа иахьанӡа имырблаҟьакәа ҳаҭыр ду
рзақәны иааргаз ааӡара ԥшӡа, ааӡара шьахә еилкаарыла
рызнеира, рышьақәырӷәӷәара.
Кавказ ажәларқәа зегь реиԥш аԥсуаагьы ирыман хадара злоу
акы. Уи ԥҟарак еиԥшны иахьанӡагьы рхы иархәо иааргоит.
Иарбану уи? – «Ииасхьоу рҭоурых ацәа ԥымҽкәа ишыцқьоу
аиқәырхара, изхылҵыз ауаа рҭоурых амырӡра, ахьчара, абиԥара
цыԥхьаӡа инеимда-ааимдо ԥхьаҟа иргаларц».
Иахьагьы имаҷӡам ажәытәтәи рабиԥарақәа рынхарҭақәа,
рыжәлахьыӡқаәа уҳәа иахьынтәааз еилкааны патугьы рызрықәны,
изгәаларшәаны ирхцәажәо ауаа.
Ааи, абас зхы аазырԥшуа ауаа иреиԥшзар сҭахуп ҳара ҳҿаргьы.
Иаҳҳәап, ҳжәытәқәа аԥхьареи аҩреи шырзымдыруазгьы
инеиҭаҳәо-ааиҭаҳәо иахьанӡа иааргазар, нас иахьа ҷышәшәрак
ззымдыруа ҳажәлаҿы дыҟамзар ари аҩыза хадара злоу аус
хрыҩаа зарымҭари. Ари ус баша хҭҳәааӡам, иахьа ҳазхаанхаз
аамҭа иҳаҵанаҳәо узыхцәажәаша ус хкуп, ус иаҭахуп иахьа, уаҵәы,
иҟалап ҳаԥхьаҟагьы ус акәхозар. Нас, ус анакәха ҳацныҟәап ари
аамҭа.
Уажәшьҭа – исылшаз исылымшаз ҳәа ахәшьара знапы ианысҵо
уара – аԥхьаҩ уоуп. Аамҭа уԥыхьашәозар унахәаԥш-аахәаԥш,
амала иуцәызӡом, уацәымаашьакәа уаԥхьаргьы саргәырӷьоит.
Усоуми нас, уанцәажәо иузыӡырҩуа ҳаҭыр иқәумҵои.
Усҟан хаҭала судыруазаргьы иҵагьы ҳаизааигәахашт.
Сузымдыруазаргьы ҳаибадырп. Аибадырра аизааигәахара
лымкаала ҳмилаҭ азын иаҵанакуа рацәами…
Абри аҟароуп иуасҳәо. Амала макьана «абзиараз» ҳәа
уасҳәаӡом, уанаԥхьалак ҳнеидтәалап, фырџьанқәакгьы
ҩышьҭаҳхып, ҳазхарагьы ажәытә-аҿатә неибаҳҳәап…
Аҵыхәтәан иуасҳәарц исҭахыз, аԥхьаҩ уххьа! Иудыруазааит
абра исҳәаз зызку – иҟаз-шыҟаз, исаҳахьаз-ишсаҳахьаз, насгьы
иахьа ишыҟоу, уаҵәы ишыҟалаша шракәу. Мамзар ҿырԥшӡагоуп
ҳәа иҟамыз крысҳәазар – усҟан иҟоуп иаҳзааигәаны ҳаздыруа,
ҳацәгьеи ҳабзиеи ҳацеиҩызшо, гәыкала иаҳзыҟоу ҳгәылацәа,
ҳазлиааз ҳқыҭауаа, иаҳзааигәаӡоу ҳҩызцәа, ҳақәлацәа.
Иҟалап схаҭа исылымшар ҳәа сацәшәаны, мамзаргьы
сацәаашьаны сҩызак – «уааԥсоит аха абас иҟоу шәҟәык сзуҩыр
сҭахын» – ҳәа сиҳәазҭгьы, усҟан уи даалаганы – игәы иахәап ҳәа
мыцхәы хыркыбызшәала ҳазлаҟазгьы ҳазлаҟамзгьы зегь џьара
илеидҳәаланы иахьа ҳазлаҟоугьы нрыцҵаны имхаҳәаргьы. Мап!
Аԥсуаа ианакәызаалак аҽԥныҳәа иацәшәон, сацәшәоит саргьы.
– Избан, исыҽԥнуҳәаша амц цәажәара иахьа иуасҳәап, аха нас
уаргьы саргьы ҳашбеиҿаԥшра уаҵәы?..
Ҳаҭыр зқәу аԥхьаҩ ухацкы! Ажәа уасыршьызар гәыбӷан
сымамзааит, абра иацысҵо убри ауп – абри аҟра алахьынҵа
бааԥсқәа зхазгахьаз ажәлеи аҭаацәареи сахьырхылҵшьҭрахаз
акәхап еиҳаракгьы ари аҭоурых азхьаԥшра агәаԥхара сызҭазгьы.
Уи адагьы – Аацы шәаазгазеи, шәыжәла ахьыӡ зху «Бармышь»
ақыҭаҿы шәыжәлантәқәа аӡәгьы дызнымхози, шәмаҷра зыхҟьзеи?
– уҳәа абарҭ азҵаарақәагьы рҭакқәа ҟаҵатәын ҳәа исԥхьаӡеит.
Урҭ азҵаарақәагьы иашоуп ҳәа сгәы иаанагеит, избанзар узусҭоу,
уракә-удац здыруа ауаҩы дуацәажәозар уацәажәашьа дақәшәоит,
иуеиҳәашагьы идыруеит усҟан.
Нас абарҭ реиԥш иҟоу аԥсҭазаара азҵаарақәа рҭакқәа ҟамҵакәа
иаанхар, усҟан аангылашьа змамкәа ииасны ицо аамҭақәа
имҵарсны ирыма наҟ хараӡа ицалашт. Уара уакәзаргьы ахаангьы
уеилкаамкәа угаганы уаанхашт. Уи иаанаго – зны уҟан, иахьа уҟам,
уаҵәгьы ҟалашьа умаӡам ауп.
Уи – «ҳаӷоу ихьша, иаҳаша!!!»
Уажәы хәыҷыкгьы уԥсы ааиҭоукып, насгьы аԥхьара
угәазырԥхаша лафкгьы науаҳәаны уаасырччап.
– Уара иудыруеит ҳара, аԥсуаа, шаҟа пату ақәаҳҵо еиԥш
мыцхәгьы ҳшазкылԥшуа ажәла.
Ҳара иааигәаӡаны иаҳгәалашәоит иаҳхысхьоу аамҭақәа
ақырҭқәа рнапқәа аларԥсны ианыркыз имаҷымкәа аԥсуа жәлақәа
еицакны агыруа жәлақәа рынҵәамҭақәа шырцрарҳәахьаз атәы.
Уи лассы иаҳхамышҭуа хҭыс бааԥсны иаҳзынхаз акауп. Иахьа
ахатәы жәлақәа рышьақәыргылара иалагаз ҟалеит. Уи ус бзиоуп.
Убырҭ среиоуп схаҭагьы. Аибашьра анцоз Гәдоуҭа ҳшыҟаз
апаспорт ансоуаз ишьақәсыргылеит сыжәла.
Амала аԥсышәала Бармышьаа ҳәа иҩуа урысшәала
Бармышаа ҳәа иҩуа акәымкәа арԥшқага ацрыхны урысшәалагьы
аԥсышәалагьы Бармышаа ҳәа иҟасҵеит. Абас иаҳа иарманшәалап
ҳәа сахәаԥшит. Иахьа аԥсуаа ҳхаҿы аазырԥшыз ҳаԥсуа паспорт
ҿыц аҿгьы Бармышаа ҳәа илзҩааит, анҵәамҭа «ва» ацрыхны наҟ
инкажьны.
Абри зыӡбахә сымоу аамҭа амшала џьоукгьы ус ргәы иаанаго
иалагеит «Ба» ала ихыркәшоу ажәла ауп «иаԥсуа жәлацқьоу» ҳәа.
Ус згәы иаанаго маҷӡоуп, аха иҟақәоуп уезгьы. Абри иахҳәааны
ицәырҵыз алаф ауп алада исҳәарц исҭаххаз алафгьы сзырҳәаз.
Еицаадыруа азиас «Хыԥсы» армарахьтәи аԥшаҳәа иаваршәны
дҩеиуан ҽуаҩык. Уи аамҭаз уааҳә зуз нхаҩык иуааҳәуцәеи иареи
еилагыланы «Рерашьа» ҳәо аҽага шыркыз «Уа бзиа жәуит» ҳәа
аԥсшәа нареиҳәеит. – «Бзиа убааит», – иҟалозар умҩахыҵ
амхаҭахәгьы ааины иҟоуп шьыбжьхьагьы неицаҳфап
ҳагьынеицәажәап рҳәан аҽыуаҩ дымҩахыргеит. – Сара сЏьырхәатәуп с-Мҷышьбоуп – иҳәан хәыҷыкгьы иҽааирԥагьаргьы
цәгьа имбо ихы аадирдырит. – Зҵаара ԥхашьарам шәара
шәызжәлақәада – ҳәагьы днаразҵааит.
– Ҳара… рҳәан «ӡе» «шьвили» ҳәа анҵәамҭақәа нарыцҵаны
рыжәлақәа неиқәырԥхьаӡеит.
Ари заҳаз аҽыуаҩ омашәагьы иааибашәа ааҟаиҵан – ҟоҳ
шәанаџьалбеит иҟалазеи «ӡе», «шьвили» ҳәа, уаҳа ԥсуак
дшәылаӡамкәа – иҳәан рыжәлақәа ирҳәаз иааџьашьаны
даацәажәеит. – Ишԥааури, аҩыза, зегь зымчу аамҭа ҳиааизар –
рҳәан ргәы ишнанамгазгьы иеилдыркааит, амала уаҳа акгьы
нацымҵакәа рҽааныркылт, дрысасымзи. Шьыбжьхьа анырфа –
«шәус аабзиахааит» – ҳәа нараҳәаны дыҩҽыжәланы имҩа
дықәлеит аҽыуаҩ. Ус аамҭагьы уамак мцацкәан «шәсыцхраа,
шәсыцхраа» – ҳәа Хыԥсы аганахь ала бжьык аараҳаит ауааҳәуцәа.
– Иҟалазеи ҳәа еиԥхныҩны ихыҵәаны илеиуаз Хыԥсы аԥаҩ
инықәгылазар – абар ассир, «рыԥсуацқьа» дбалыбаҭо аӡы даманы
илеиуан. Арҭ аниба – уара шәаԥсуааӡами аӡы сахьаго шәымбаӡои
ҳәа дырҩагьых дыҳәҳәахзаап. Абри аамҭазы ауааҳәуцәа руаӡәк
ибжьы неиҵыхны – ара ԥсуацқьа дҳалаӡам ус улеила уа лахьхьи
Лакәараа (Лакоба) нхоит урҭ уамырхоит – ҳәа ибжьы нарганы
даахынҳәит.
Ари лафуп, аха иҟамлац иахылҵхьоу ҳәа акгьы ҟамлацт, акгьы
рымҳәацт. Ҵаҵӷәык змам жәабыжьк цәырымҵыцт.
Кәасҭӷак амца азеиҿаком
Еҵәак ажәҩан азырлашом.
Гәдоуҭа араион иаҵанакуа 20 қыҭа ируакуп ақыҭа Аацы. Ари
ақыҭа шьҭоуп ӡиаски кәараки рыбжьара. Амраҭашәарахьала ҳәаас
иамоуп аӡиас «Ааԥсҭа». Егьи аганахь – акәара «Жьӡырҭа». Уи
амрагыларахьтәи аган иатәуп. Ақыҭа ладахьтәи аган ҳәаас
иазԥҵәоуп амшын Еиқәа аԥшаҳәа. Ҩадахьтәи аган акәзар – Кавказ
ашьха дуқәа ркалҭаҿы ишьҭоуп. Ақыҭа иамоуп аҳаблақәа:
«Хәырмагәарҭа», «Кәтыӡра», «Бандха», «Алра», Рҩаԥ»,
«Мылмыҵырҭа» уҳәа ирацәаны.
Ақыҭа иаланхо ажәлақәа: Аҩӡаа, Агәхаа, Абыхәаа, Арчелиаа,
Агәмаа, Апаа, Базаа, Хәарцкиаа, Шьершьелиаа, Мархәлиаа,
Ԥачлиаа, Қьецаа, Кьацәаа, Малиаа, Цгәаа, Оҭраа, Анқәабаа,
Аџьаа, Коӷониаа, Кәыҵниаа, Чамагәуаа, Џьыкраа, Смыраа,
Ԥандариаа, Ласариаа, Ламчаа, Габниаа, Ҭариаа, Аргәынаа,
Ҳагаа, Мқьалаа, Ҭраԥшьаа, Џьаӷьлиаа. Исцәыбжьахаз ыҟазар
гәыбӷан сымамзааит. Иҟалап ҭоурыхла ари ақыҭа ҿыц
иаланагалаз ыҟазаргьы, аха уи даҽа зҵаароуп.
Абарҭ еиқәысԥхьаӡаз ажәлақәа ируакуп ҳажәла
Бармышьаагьы. Иахьатәи аамҭазы Аԥсны иқәынхо ҳажәлантәқәа
зхылҵыз ҳәа адуқәа ирҳәоз – амшын иӡхыҵыз роуп. Дара урҭ
шьҭрала аишьцәа – Шьышьи Дашьышьи ирхылҵит ҳәоуп ҳажәла
аҭоурых ишазынхаз. Сара еилыскаауа саныҟала х-ҭӡак
ҳажәлантәқәа ыҟан: Аацы – 2-ҭӡак, Жәандәрыԥшь – ҭӡак.
Насгьы сызхаанны зықәра ԥыҭк инеихьаны избаз ҩыџьа роуп.
Урҭ: Камшьышь Хәашьыҭ-иԥеи (Жәандәрыԥшь) ҳаб – Муса Лаз-иԥеи роуп (Аацы).
Амшын иӡхыҵыз Иауанеи Лази аишьцәа ракәын. Изхылҵыз раб
Блаҭ ихьӡын. Жәандәрыԥшь инхо ҳашьцәа – «Шьышь-иԥацәа»
ҳәа ирыԥхьоит. Аац инхо Аацы иаанагаанӡа – «Дашьышь-иԥацәа»
ҳәа акәын абиԥарала ишрыԥхьоз, аха изыхҟьаз здырхуада (Ҳаб
излеиҳәоз ала уаҩшьроуп изыхҟьаз), Аацы ианааи иԥсахны
«Ҟарҷын» – иԥацәахеит.
Амшын еицыӡхыҵыз амҳаџьырқәа ирылаз иреиоуп ажәлақәа:
Анқәабаа, Ладариаа, Бармышьаа. Раԥхьа иаанҿасит ақыҭа
«Цәкара». Абра ианыӡхыҵ арҭ ажәлақәа, ашәарақәа рацәаны
ирхарымгахьази, иаалаган аилақәра рыбжьарҵеит ршьа
шеибауала, рыжәлантәқәа еибагар ҟамло аҟынӡа аиашьара
рыбжьарҵеит (иахьа аҿар еиларгагәышьеит умҳәозар).
Аамҭа иаршәаҟьахьаз арҭ ауаа Цәкәарагьы иаанымгылакәа (уи
амшын аԥшаҳәаҿы ишьҭамзи) аҳаракырақәа рахь ишьҭаз
ақыҭақәа ирызцеит. Ҳажәлантәқәа ракәзар изныҵыз, рыхьыӡ
зыххаланы иаанрыжьыз рқыҭа «Бармышьҟа» имҩахымҵкәа
ихалеит Аац ақыҭахь, издыруада ирдыруаз мамзаргьы ирзааигәаз
руак рҭынхак инеиԥхьазаргьы. Аха ус акә, егьыс акә иахьа ҳажәла
зыжәлоу рыхыьӡ зху аамҭа ирцәнарӡыз рқыҭа «Бармышь» аӡәгьы
дынхаӡом. Уи рыцҳара дуӡӡаны ҳажәла иазынхагәышьеит, аха
аамҭа умч ақәымхар ухы анураалар ами.
Иауанеи Лази Аацы ианымҩахыҵ хаз-хазы анхарҭа ҭыԥқәа
алхны анхара нап адыркит. Иҟалеит ҩ-ҭӡак.
Иауана ихылҵит ҩыџьа: Сиҭи, Маниеи. Лаз ихылҵит 5-ҩык:
Мусеи, Ааисеи – аишьцәа, Ҭинаҭи, Гәагәи, Кәати – аиҳәшьцәа.
Ус ишааиоз ҳабдуи ҳандуи рыԥсҭазаара иалҵит, аиҳәшьцәа
аҩнраҳәа имҩахыҵит: Ҭинаҭ – Гагәлиаа (Ӡыӷәаа) дыргеит, Гәагә
– Аҩӡаа дыргеит, КәатПасаниаа. Иаанхаз аишьцәа – ҳаб иашьа
Ааиса ҳаб иаҵкьыс деиҵбын, ахәаџьаҵара далгахьазаарын,
дшыҷкәыназ иԥсҭазаара далҵит. Ҳаб ималазаҵәык агәараҭа
дазынхеит. Абыржәшьҭоуп ахаҵареи, уаҵәтәи амш азхәыцреи
раамҭа данааҭагыла. Аԥсҭазаареи уареи шәымала
шәанеизынхалак шәеизымҵаар, шәеизымхәыцыр шәҭеибархоит.
Усоуп аԥышәара аамҭа иуанаҳәо.
Уажәшьҭа, аамҭа хьанҭаӡа икыднаҟьахьаз ҳабду Лаз
ихәшҭаараҿы иҿеиҳәахьаз амцажәла рҿыхатәын, ҳабшьҭра алҩа
ҩашьҭтәын, даҽак ала знеишьа амамзт.
Ус анакәха, аҭакԥхықәра зыхәда иқәлаз ҳаб иакәхеит. Ҳаи
анаџьалбеит абас аҭакԥхықәра хьанҭа аамҭа уанҭагылоу –
«Аҳаҳаи ара ҳаҟами акы уацәымшәан» – ҳәа иааувагылаз ауаа –
рыхә шьашьас иамоузеи. Ари аҭакԥхықәра аиааиразын ҳаб
диҭахын ҳамцажәла аҿымцәаара иазыразыз агәылараз, аҭынха
бзиа, аҩыза ааигәа.
Шаҟа ауаҩы дареиџьуазеи азаҵәра!.. Урыс шәҟәыҩҩык
иҳәахьан: «Ирыцҳара дууп алашәра, адагәара, амлакра, ахьҭакра,
аха зегьы иреицәоу – азаҵәра ауп» ҳәа.
Зҿы цәажәо иакәым зегь реиҳа ауаҩ изааигәоу аԥстәқәа иреиоу
алаҵәҟьагьы ахала агәара иазынхар угәы ҭнашьаартә еиԥш
агәашәахь ахы рханы ауура иалагоит. Нас ауаҩ ибжьы
зқәымыҩҩыз агәараҭа зеиԥшрахарызи?!.
«Ауаҩ ихә ӷба иҭаӡом» – рҳәо саҳахьан, исаҳахьан – «зыԥсы
ҭоу ракәым аԥсцәаҵәҟьагьы нырцәыҟа крыҟазар еихәап,
еицхыраап ҳәа еиварҵоит» ҳәа. Арҭ аҟәышажәақәа зҳәаз баша
ирымҳәаӡеит, уи аԥсҭазаара ауп идзырҳәаз.
Ажәытәангьы, сара схәыҷра ахаангьы аԥсуаа нхамҩас
хныҟәгагас ирымаз раԥхьа игылан арахә рааӡара. Усгьы рҳәо
саҳахьан – «рахәи уаҩԥси еибааӡароуп» ҳәа. Уи аз акәхап
саныхәыҷыз инаркны ԥсасеи, шьамаҟеи ҳагны сымбацызт. Ус
дыҟазаарын ҳабдугьы. Усҟангьы ахьча дыркратәы аԥсаса рацәаны
ирымазаарын. Усҟан хьшьцәас иааргоз ԥсыуаазаарын. Хьчас
иааргаз иҽҳәара ааины данцоз иааԥсара ирҭоз иаҷыдангьы ҷкәынс
ма иашьас дҟаҵаны, агәылацәа идгаланы ирбо ирҳауа ичара
ҟаҵаны днаскьаргон. Уи нахыс аиуара рыбжьалон. Абас дрыман
ҳабду иҩнаҭагьы ауаа бзиақәа ҳәа иԥхьаӡоу рыжәлантәык. Уи
саргьы сихаанны дыздыруан ихаҭа. Ҳауацәа аӡә еиԥш дырԥхьаӡон
ҳани ҳаби. Иаргьы ауаа рҿы ихԥша бзиан, ихьӡи ижәлеи
еидкыланы, унеи-уааи ззырҳәоз иакәны дызбеит.
Ҳаб, ҳара ҳиаанӡагьы иаб изынижьхьаз иӷьӷьар дуун, аԥсаса
маҷымкәа иман, иман ашьамаҟа рацәаны, «аҽыуаҩ дзакәымшо»
шырҳәо еиԥш ашьхагәара ҭбаан, 5-6 ҽы, ацәыбӷақәа. Нас,
лымкаала иара дзықәтәоз иҽы икәадыр еиқәшәан, ҳан лызгьы
злеишәа бзиаз алхны иман. Иуардын, ицәмаҭәа, урҭгьы
еиқәыршәаны иман. Исгәалашәоит, ачарахь ицома, ма даҽаџьара
ныҟәара ицома, аҳәсақәагьы ҽыжәҵаны ирываргыланы иргон.
Аԥҳәыс дзықәтәаз акәадыр хазын, уи махак акәын иамаз, иахьӡын
«аседла» (седло аҟынтә акәхап иахьааз) . Аԥҳәыс данҽыжәлоз,
лшьамхы аҩахыс лцәа-лжь мааԥшырц аиуԥка аиԥш, аха аԥхьа
акалҭ аҟынӡа иӡахымкәа амахәаҷ аҵхны лӡара лахыс
иаалыкәыршаны иҿалҳәон. Уигьы «Амизанка» ҳәа иашьҭан,
иахьынтәааз здырхода.
Ҳабду ихаан уажәеиԥш аҩнеихагылақәа ауҟахыз, ирҳәоит
ажәытәӡа зны аҭырас қәацәқәа ракәын хыбрас ирымаз, урҭ ҳара
ҳхаан иҳамбеит, ҳара иаабаз ахьатә кәасқьақәа роуп.
Ҳаб инхамҩа хыхь еиқәысԥхьаӡаз амазара адагьы иааӡаны
иман абаҳча бзиа, аҩы рацәаны иҭеиҭәон. Иҵашәаз адгьыл 60-ҟа
гьектар ыҟан, аха Асовет мчы анааи ихәҭоуп ҳәа гьектарк
изныжьны иаанахаз азеиԥш дгьыл ахьыӡҵаны инрыжьит. Ашәыр
иҭагылазгьы «зегьы иаҳзеиԥшуп» ҳәа иаалаган ихыршьааит (Ауаа
ирцәымӷу ҟазҵоз усҟангьы иҟамзи)...
Абас дынхон анхацәа бзиақәа реиԥш ҳабгьы, нхаҩык ихы
зланыҟәигашаз аказы дрыцҳамызт, аха иазуугәышьои, аԥҳәыс
дзыҩнам аҩнаҭа анхамҩа, анхамҩа агьама амаӡам, ихаарадоуп,
есааира ахәшҭаара ҿыцәауеит. Ҳәамҭа бзиак сгәалашәоит: –
«Уԥсҭазаара уаҵәтәи уԥеиԥш шықәсык ҳәа уахәаԥшуазар – илаҵа
ахәыӡ, ажәашықәсақәа ирызкызар – иҟаҵа абаҳча. Мамзар,
ашәышықәса ирхаанхар уҭахызар – иааӡа ахшара». Даҽакгьы –
«Аԥшәма ихарала ихыбгалаз анхамҩа аиҭашьақәыргылара
алшоит, аха аԥшәмаԥҳәыс лхарала еилаҳаз анхамҩа
шьақәыргылашьа амаӡам». Арҭ ажәа ҟәышқәа рҵакы аамҭақәа
зегьы ирнаало иҳәоуп.
Ажәытәан зны ус иҟазу сыздыруам, иҟазар акәхарын, аха сара
сыҷкәынразы сахаануп, ус иҟан, ақьаӷьариара аус ауан,
алҵшәагьы бзианы иаман. Ҳара аишьцәа ҳаԥҳәыс аагарагьы
ҳазҭахыз ирбзоурахеит.
Изусҭцәадаз дара урҭ «ақьаӷьариацәа?» – Згәы разыз, абзиа
узеиӷьазшьоз ауаа: ақәла ааигәа, аҩыза гәакьа, аҭынха бзиа уҳәа
уҩнаҭа аизҳара иазҿлымҳаз.
Ус, аамҭагьы кыр инаскьхьан, иахьа ицәырҵыз уаҵәы аҽаҵәхо
иқәҳа ицон. Ҳабгьы ихы зқәикра изымдыруа, анхара инапы иамкуа,
изаҵәра есааира иаҳа-иаҳа илсо ус днеиуан, аԥҳәысмусхәгьы
ахаҵамусхәгьы зегьы иара дырханны, арахәи иареи рышьҭыбжь
ада даҽаӡә ишьҭыбжь зқәымыҩуаз игәараҭа ихала дазынханы
дыҟан.
Сара, иахьатәи ауаа ҳаизыҟазаашьа санахәаԥшлак сгәы
иаанагоит сызлацәажәо аамҭазы ауаа еиҳа гәык ала еизыҟан,
ирыцҳаибашьон, еиҳа еицхыраауан ҳәа.
Зыԥҳәысаагара ихыԥазгьы – иҭахызар дааигааит – ҳәа
иԥшӡомызт, иацәажәаны, дазырхәыцны, дақәыршаҳаҭны,
идыргало дирбаны инхамҩаҿы аӷьараҳәа ивагылаша далԥшааны
дизааргон, уиала ихәшҭаара дырцәомызт. Ҳқыҭаҿы иҟалахьаз
Аџьынџьтәылатәи аибашьра ду ашьҭахь урҭ реиԥш ахҭысқәа
сызхаанугьы ыҟоуп.
Ҳаб изаҵәра хьаас икны игәцаразкыз ирбзоураны ҳқыҭа
ҩадахьтәи аганала ҳашьха дуқәа ркалҭ аҿы ишьҭоу
«Хәырмагәарҭа» аҳаблаҿы инхоз унеи-уааи зарҳәоз Шьершьелиа
(Гьыргьал-иԥа) Даҟә иԥҳеиҳабы дизааргеит. – Иқыҭа иатәыз
дааимгар акәын зҳәазгьы ҟалазаап, аха уи алахьынҵа
иабадыруаз. Ари ажәла азыҳәан ирҳәо саҳахьан: «Унхар уҭахызар
урҭ рҭыԥҳа даага» ҳәа.
Ҳан лан – ҳанду Асиа лыхьӡын Гәымбаа дырҭыԥҳан. Ҳаб иан –
Арсиаԥҳан. Ҳандуцәа рҩыџьагьы лыхнытәқәан. Ҳандуцәагьы
ҳабдуцәагьы рганахьала ҳанду Агәымԥҳа лоуп сызхаану. Уи 1968
шықәсазы лыԥсҭазаара далҵит 90 шықәса дшырҭагылаз.
Ҳаб аҭаацәара даналалаз Аԥсны Асовет мчы анышьақәгылаз
аламҭалаз ауп. Ажәакала, ҳабду Лаз амшын даныӡхыҵ еиҿеикыз
амцажәла алҩа ахылҵыртә еиԥш анарха азҭаз зыԥсаҭа ахьы
ахьыршо инеиша ҳан лоуп. Ҳан аҩнраҳа дымҩахыҵаанӡа лыӡӷаб
хьыӡ Мака акәын. Аҩнра данааи ҭаца хьӡыс Жениа ҳәа ларҳәо
иалагеит. (Ус аҭаца лыхьыӡ рԥсахуан) аха лабраа лыӡӷаб хьыӡ
ала акәын ишлыԥхьоз.
Баша ҳхы алаҳажьжьарц иаҳҳәалоит, мамзар егьа уҽуҟьаргьы,
егьарыла уҽԥушәаргьы аамҭа ануцымныҟәа акгьы улнаршаӡом.
Ауаҩы иԥсҭазаараҿы дзырманшәало, ацәгьеи абзиеи
реиҿкаараҿы анарха иаҭәазшьо аамҭа анакәха усҟан уи аамҭагьы
шьагәыҭс иамоу ауаҩ аниакәха уԥсҭазаарагьы знапы иану ауаҩ
иоуп. Ауаҩи-ауаҩи анеизааигәаха, ианеибаҭахха,
инарыцҳаибашьа, ианеицхыраа, ириааиуагьы мчык зыҟалаӡом.
Аамҭа адагьы, иҟоуп ҳанишоз иҳацишоз алахьынҵа. «Лахьынҵа
бзиа уоуааит» – рҳәоит аԥсуаа. «Зегь лахьынҵоуп» ҳәагьы анырҳәо
ыҟоуп, иаҳҳәап, аӡә цәгьарак ма бзиарак дақәшәазар.
Аха ус егьа иҟазаргьы иаамҭоума, илахьынҵоума – зегь
қәԥароуп.
Хыхь зыӡбахә сҳәахьоу аамҭагьы ажәлар рыԥсҭазаара
иашьклаҳәуаз аамҭан, аха иара ишаҭахыз акькьыҳәа ишәышәуа
иршьҭуамызт изԥырхагаз ауаа. Иара, сара сқәыԥшра аамҭазгьы,
Асовет мчгьы шьақәгылахьан, аха Аԥсны иҟамызт амҩа
маншәалақәа, афымца лашара, аҩнымаҭәа, ачысмаҭәа,
ашәҵатәы, ашьаҵатәы зҳәаз еиԥш, иахьеиԥш ауаҩы
дзырԥшӡашаз, деиҿызкаашаз ахныҟәгагақәа.
Абас аманшәалара шыҟамызгьы ишырҳәо еиԥш рхы иагыжь,
рыԥсы иагыжь ҳани ҳаби ирхылҵит 9-ҩык ауааԥсыра – 8-ҩык
аԥацәеи, ӡӷабки. Аха – «Ани ҷкәыни аибааӡара шәмуоааит» зҳәоз
аамҭамзи, 8-ҩык ахацәырԥар рахьынтә 5-ҩык шысабицәаз анышә
ирцәагеит.
20-тәи ашықәс еиқәаҵәақәа раамҭазы ан лгарашәа ҳәо лыԥшқа
длааӡартә еиԥш аҭагылазаашьа абаҟаз. Аколнхарақәа
реиҿкаареи, ауаа рырӡреи ираамҭан усҟан, гәаҟран. Сталини
Бериеи рнапаҿы иааргаз Асовет Еидгыла акгьы зхарамыз ауаа
алԥшааны изырӡуаз, икнаҳаны изшьуаз ҳәынҭқарраханы иааиуан.
Усҟан, уаӷоу имшхара, ҳамҭакы аусура уагхар папаҵҟәырран.
Анацәа рыцҳақәа ргарақәа аҵлақәа рыҵҟа иргыланы акәын аҭаҭын
змаз ишеиҭарҳауаз, ишыдрашәоз, ишҿырхуаз, ачаи змазгьы иара
убас. Арахь, ишԥарурыз, аԥсҭазаара иара атәы мҩаԥнагар ами,
ачара ыҟоума, аԥсра ыҟоума ԥсуаҵас еиҿыркаар акәын, урҭгьы
ирыхьӡаны рыҩн усгьы мҩаԥыргон.
Усҟатәи аамҭа иалиааз ахҭысқәа рыртытра даара иуадаҩуп,
ус ирмарианы узыхцәажәаша хҭысқәаӡам. Урҭ рықәӡбрақәа
рацәаӡаны иҟалахьеит, иахьанӡагьы ажәларқәа зегь реиԥш ҳара
ҳажәларгьы ӷәӷәала иақәыӡбхьеит, аха сара, сналаԥаланы
акәзаргьы, ажәа ахы умҳәакәа аҵыхәа узҳәом рҳәоит, маҷӡак
адамхаргьы исамхамҳәар амуит.
Изхысҳәааз, ҳзыхшаз ҳани ҳаби ирцәыԥсыз рцәыԥсгәышьеит,
аха ирзынхаз ҳара, рхы аџьыка ықәхны ҳрааӡеит. 3-ҩык аԥацәеи
ҳаҳәшьазаҵәи: Колиа, Џьота, Уасика, ҳаҳәшьа Ӡабулиа.
Абасала ҿыц ҳажәлаҿы ицәырҵыз ҳҭаацәара 6-ҩыуаа ҳала
ишьақәгылеит. Ҳани ҳаби, нас ирхылҵыз 4-ҩыуаа.
Ус, аамҭагьы ықәҳа ицон. Ицон, аха баша напымацара
иауцахоз, еиуеиԥшым ахҭысқәа цәырганы иннажьыз – ннажьуан,
иагозгьы аманы ҿааҳәыра амамкәа иныҵаҳа ицон. Амала урҭ
иннажьуаз ҳәа иҟаз бзиарақәакгьы рылашәон. Убырҭ абзиарақәа
роуп ажәларгьы иахьа уажәраанӡа иаазгогьы. Ус ами ауаҩтәыҩса
иԥсҭазаара шеибарку.
Уажәшьҭа сазааҭгыларц сҭахуп имиаӡаакәа ҿыц ишьақәгылаз,
зыхԥша еиқәханы иааиуа ҳҭаацәара – ҳахәшҭаара хаҿыс
иаанраԥшыз: уи аизҳара, аҵасқәа, ахымҩаԥгашьа, ачеиџьыка,
анхамҩа уҳәа ауаа ҳреицәамхартә еиԥш анарха ҳзынзыжьыз.
Ҳаб, Лаз-иԥа Муса, шәагала ԥсуа хаҵазааирак дыҟан, амала
ирҳәон – гыларыла иаб иҟынӡа дыҟамызт ҳәа. Иаб инырҳара
ҳаракызаарын. Ҳаб, уаҩы ҟәымшәышәуп «аҳацкьын игәаӷьны
даӷрагыломызт» ззырҳәоз иакәын.
Сара усазҵаауазар, ахәыҷы даныхәыҷу ахәыҷтә леишәа
имами, егьа дҳаргәамҵыргьы инапымҭа аӡәгьы иҳаздырӡомызт,
ус имырӷәӷәацәакәа ибжьы ҩышьҭыхны дҳаҵамҟьозар.
Аԥсҭазаараҿ иҟалақәо ацәгьеи абзиеи рҿы хеигӡара
имаӡамызт. Ҳаргьы ҳаныҩеидас убыс ахымҩаԥгашьа ҳалаиааӡеит.
Агәылара ак ыҟазар уа дрывагылан. Асас дыззааиз днеиԥхьар
исас ԥсуаҵас пату иқәҵаны, аԥшәма еишәа ҳаҭырла дазнеины
имҩаԥигон. «Муса ԥсуаҵас дҩыжәҩуп» рҳәо саҳахьан. Ауаҩы
дуаҩызтәуа ачеиџьыка бзиа ибон. Пату изақәын. Ажәра афарагьы
бзиа ибон. Шамахамзар ма гәылак мамзаргьы сасык ҭахык
дҳалатәамкәа ҟамлацызт. «Ачеиџьыка аӡә имала иааимрыхӡеит,
аԥсуаа ирзеиԥшуп» иҳәалон.
Сара дсымбацызт амцхә арыжәтә ыжәны иакәым иҳәо, иҭаацәа
дҳаӷьуа. Иқьаф ыҟазаргьы дыхәмаруа дыччо ихы мҩаԥигон.
Ҳаб мыцхәы аџьабаа ихы иаирбаӡомызт, адгьыл
иҽанишәаӡомызт. Аус анутәу иуан, ианаамҭоу иԥсы ишьауан,
ашьыбжьон ихы нықәҵаны хәыҷыкгьы ихицәааон. «Адгьыл
уҽанушәар иумырдырӡакәа уафоит» иҳәон. Ҳан илҳәо саҳахьан,
– дҽыжәлан дцон, мчыбжьык данымаауазгьы ыҟан, ҳауацәа
дынрылс-аарыслны ибон иаҳуан. – «Аибабара ауп, дад
агәбылрагьы ҟазҵо» ҳәа ҳаиҳәалон.
Дцәаӷәозаргьы драшәозаргьы, мамзаргьы иарбан усзаалакгьы
дақәгәамҵӡомызт, ашьшьыҳәа инапы злакыз иус наигӡон.
Аибашьра ду ашьҭахь акәын, 1946 шықәса.
– Аҵара сымам, исызныҟәгом шәысҟәаҵ ҳәа мап шикызгьы
ицқьара иахәаԥшны аколнхара ашьамаҟа аферма еиҳабыс
дахадыргылт. Усҟантәи аҭагылазаашьа зеиԥшраз ала, лапҟьак
аџьықәреи азын ауаа анҭаркоз иаамҭамзи, ажәлар рмазара
ахагылара имариаз усмызт. (Усҟан – «Ҳаԥхьа инеирыда» ҳәа
евиасны амаҵура иашьҭамызт) . Убыс аамҭа шшәарҭазгьы ҳаб
илиршеит хьаҳәа-ԥаҳәак имамкәа абри аус аныҟәгара 12 шықәса.
Сырхаануп ибзиангьы исгәалашәоит аус ицызуаз иҩызцәа: Баз
(Базба) Шьаадаҭ, Хьерсон. Џьгәдар-иԥа (Хварцкиа) Шьыҭ, Агәмаа
Володиа. Арҭ зегьы иахьа иҳалагылам рыԥсаҭа бзиахааит.
Абарҭқәа зегьы сгәалазыршәаз – ҳаб ари аферма данахагыла
ашықәсан  саргьы, Шьаадаҭ иԥа Барисгьы ашьха ҳаргеит.
Ари аамҭа алемсаа ҳашьхақәа рҟнытә ианықәырцаз
ашьҭахьтәи аамҭа ауп. Аацаа ҳашьха «Аӷәра» амҩа Ԥсҳәы иалсны
акәын ишцоз, иахьагьы усоуп мҩас иамоу.
Сажәа нагӡо исҳәарц исҭаху нахьхьинтә, ҳабдуцәа рыҟнытә
иаауазар акәхап, ҳҭаацәара ауаҩ изын агәыразра ду змоу
ҭаацәароуп, иахьа еизынхазгьы усоуп ҟазшьас иҳамоу хәыҷгьыдугьы. Аиаша ҳҳәозар шамахамзар аԥсуаа усоуп ҟазшьас иҳамоу.
Ус баша иҳаланамгалаӡеит ажәа «Аԥсуаа ҳхаз аҵкьыс ҽаӡә изын
ҳразуп» ҳәа. Ҳаҩнаҭа – ичеиџьыка ҩнаҭан, асас изын еснагь
иаартыз агәашә зҿаз гәараҭан. Арҭ аҵыхәтәантәи ажәақәа ииасхоу
аамҭахь изназгаз, иахьа абарҭқәа зегьы раԥхьа рышьаҭа
аххацыркхаз ҳгәараҭа аамҭала ахала иахьынхаз азоуп.
Ҳаб аҽыжәлара инаалон, ианаалозгьы ԥсуа маҭәала
иҽеилеиҳәон. Аԥсуара еснагь ҳаҭыр изақәын, бзиа ибон,
дацклаԥшны иныҟәигон. «Аԥсуара иара ацәа-ажьы шахоу
иныҟәугар, дад, уаргьы уныҟәнагап» – иҳәон. «Ҳаԥсуара анцәа
иныҳәааит» ҳәа аҵәцагьы шьҭырхуан. Аԥсуара иаҵанакоз
ицәымӷызгьы ыҟан. Иҭацацәа иара иҿы ицәажәаӡомызт. Абри
игәы ишалаз идунеи иԥсахит. «Шәыбжьы смаҳаӡакәа сыԥсыр
сыгәнаҳа цәгьоуп иҳәон». Ус егьыҟалеит. Аҭацацәагьы мцхәы
иамаԥхашьацәан игәаӷьны иацәажәара рылымшеит.
Иахьагьы уаҵәгьы схы сазгәаауеит, избанзар аҭаҳмадацәа зегь
реиԥш ҵҩазмамыз ажәабыжьқәеи, алакәқәеи уахынла
ҳанааилатәалак иаҳзеиҭеиҳәалон. Аха гәыбӷан зласумҭаша усҟан
иаҳдырҵоз аҵара – қырҭуа ҵаран. Уи урҭқәа ҳазҳәашаз,
ҳаззырхәыцшаз ҵарамызт. Уи уаҵәтәи ҳхатә хәыцра аззырҳауаз
ҵарамызт, иаарҳәны, ҳгәы ахзыршәоз ҵарадырран, мамзар абарҭ
Адуқәа рыҟнытә иаабоз, иҳаҳауаз акакала ақьаад иазнагазҭгьы
иҟалап зҿыгҳара дуу шәҟәқәак рылҵыргьы.
Дара иаҳзеиҭазҳәозгьы ирдыруаз шырдыруаз адамра
иазцагәышьеит.
Иахьагьы исгәалашәоит ҳаб ҳныҳәаҿа анышьҭихуаз – «Дад
ауаа шәрыҷкәынхааит» – иҳәон.
Сара схаан гәылаки иареи ргәы ааибаганы еицәгәыршо
сымбацызт. Аԥсҭазаараҿ аимак-аиҿак ҟамлакәа, аха ачҳара
хәамаӡам иҳәон. Уи ала уаҵәтәи амш дазхәыцуазар акәхарын.
«Агәылеи агәи» ҳҳәазар агәыла игәы урԥсыр Анцәагьы
иуџьишьауам, ауаагьы иуанаршьарым. Иаҳҳәап, иара
ихаразаргьы зны иааучҳар, усҟан, маҷк адамхаргьы ауаҩра илазар
ихаҭа иуеиҳәоит ахара шиду. «Акрыззеилоу акгьы еимаркроуп»
ус аԥсҭазаара иаҳәахьеит, ҳәа ҳазирхәыцуан.
Ишысҳәахьоу еиԥш «Аԥсуара» аныҟәгара дацәаашьаӡомызт,
амала амцхә ахарҟьара бзиа ибаӡомызт, аха зныҟәгара аҭахуп
ҳәа игәы иззаанагаз ныҟәигон. Ари зхысҳәааз, иҟоуп исгәалашәо
амоментқәагьы. Ианхәа анк леиԥш длыхәаԥшуан, «Нан» ҳәагьы
леиҳәон. (Иахьа Нан аҳәара ҳаҟәыҵхьеит) . Ҳанду ҳан лан аҩны
данааилак, ҳара ихшарагьы зынӡа ҳхәыҷқәаӡамызт, аха ҳанду
иахьлаҳауа ихы наҳақәкны дҳацәажәаӡомызт, ҳангьы
длацәажәаӡомызт. Ак иҳәар иҭахызаргьы еилаҳкаартә аҳәашьа
иҽақәиршәон. Ҳаҳәшьаду, иара иаҳәшьеиҳабы, ҳааигәа Аҩӡаа
дрыман (дызмаз Шьааиб ихьӡын) , аҩны дааир иахьлаҳауа
дҳацәажәаӡомызт.
– «Уаҳәшьа дыԥсааит, уажәыгьы уҷкәыноу џьушьоу, ухшара
уара иуаҟароуп ушԥармацәажәо» – лҳәалон.
Ҳан, ԥҳәыс ҳаракын. Уи, сызхаану лашьцәагьы, – Мақьҭаҭи,
Шамели, уаа ҳаракқәан. Рабгьы, сара сихааным аха ирҳәо
смаҳахьази, уаҩы ҳаракын ҳәа.
Аԥсҭазаара знапы иану аамҭа ицәгьа ибзиа зегьы еиԥшны
иауаднакылахо. Аӡә ус дыҟоуп – имч зқәымхо дақәгәамҵӡом, ус
ашьшьыҳәа амаршәа кны дацнеилоит, аҵыхәтәа анагӡара шамам
еиликаауазар акәхап. Усҟантәи аҭагылазаашьа бааԥс ҳаб
иҽанираалозҭгьы, ҳан дара даргәамҵуан. Акы, аколнхара ҳәа
ицәырҵыз азеиԥш нхара анааи аламҭалаз акәын, анхаҩ иааԥсара
гәаҭаны ахәшьара азымҭоз аамҭан. Ҩбагьы – илыхшаз 5-ҩык
ахацәырԥар рааӡара дахьымӡакәа, анышә илцәагахьан.
Иаанхазгьы нап рыдкыланы илааӡартә еиԥш усҟантәи
аҭагылазаашьа илнаҭомызт.
Ус акә, егьыс акә уахи-ҽни дзыргәамҵшаз, илеҩылххьаз реиԥш
дызхаанхаз аҭагәҭасрақәагьы рацәан.
Абри сызлацәажәо аамҭа аҟәыҵәак убыс ахы аанарԥшит,
еиҳаракгьы 1941-1945 шықәсқәа рызтәи Аџьынџьтәылатәи
аибашьра ду ашьҭахь. Афатә аазрыхшаз ахацәа аибашьра
иахәлабгеит, иаанхазгьы руашәшәыра рныԥшуан. Ауаа иркуаиршьҭуазы дара еиҵахан, амамзаара амчра ӷәӷәан, уи ауаа
аргәамҵуан. Сахаануп ҳан абымба лаҵаны, иаарыхны, ихаханы
уаха шаанӡа асырҭы дадтәаланы исны, нас акәара «Жьӡырҭа»
иганы ирышҳаны, уи иалхны иаҳзылӡахон: ҳаҵаҟатәи маҭәа,
ашьыршьафқәа, ахчхҟьақәа, ахызагәыбжьыҵҟьақәа. Асас
дааиргьы дыцқьаӡа длыриуан.
Аибашьра анцоз, ари аибашьра иалагылан раԥхьа аира ааӡара
злалҵаз лыҷкәын аиҳабы Колиеи, лашьцәа аиҵыбцәа Мақьҭаҭи
Шамели. Аласа иалхны, усҟан ауасақәа ҳаман, ақалԥадқәа
рацәаны иԥаны аусҳәарҭаҿ иганы ирылҭон, уантә иршьҭуан
аибашьцәа рахь. Уи цхыраарак аҳасабала акәын ус зыҟарҵоз.
Ҳан лыбжьы ларҟәны илҳәо узеилымкаауа дцәажәаӡомызт. –
«Адуқаҭра быҭазар егьеҩ быхьчарын» ҳәа алаф лылырхлон.
Дцәажәозаргьы аӷьеҩ-аӷьеҩҳәа дцәажәон, аус луазаргьы аӡәгьы
дылхьӡомызт, убыс лусурагьы ласын, иԥкаан.
«Анышә иафаша убаҩ уамеигӡан» лҳәон. Илымпыҵыҵуаз ачыс
агьама аман (аԥсуа чыс ишахәҭоу уақәшәаны ианыҟауҵо аиԥш
ихаау абаҟоу) Ҳан чеиџьыка ԥҳәысын. Аԥсуаа рҳәашьала
«ачеиџьыказ лыԥсы ҭылхон». Аҩныҟа илзаамгаз ҳара аҩны
ҳаныҟамгьы сыҷкәынцәа рҩызцәа шәоуп нан дшәыкәыхшоуп ҳәа
лхы-лҿы лхаччо араса, аџьынџьыӷәа, аҵәа, амандарина зҳәаз
еиԥш лԥыраҳәа илаҵаны лграфинка афырџьанқәа надкыланы
дыҩуа дырԥыланы ҳчеиџьыка агьама дмырбакәа
иоулыжьҭуамызт. Иахьа чыс хкык ҟалҵазар агәылаԥҳәыс
дылмыԥхьакәа илфаӡомызт. Усҟан иҟарҵоз ачысхкқәа аагозар
абысҭеи, аҟәыди, ашәи, ахырҵәи, акәаци, акәтыжьи рыдагьы,
акакан иалхны аҟәыдеилыршәшәа, ахәылбӷьы иалхны аҷырхал
чаԥаны, амгьал ашә агәылаҵаны, аилаџь, ачашә, арашых сызбал,
аԥҳәаса сызбал, аҭубар, алаҳарҩа, ақылмышьрҩа. Аԥсуа каҷыҷ
ақылмышь иӡаашьны ҳаҩны аҭуан иаҵакналҳауан аӡын ишәфап
ҳәа.
Ҳан ҭаацәашәала ҳаилатәаны кранаҳфоз (усҟан крызқәаҳфоз
аишәа ӷәы бзиак иалхын, ихәхәан, абысҭа уажәеиԥш ачанах
иауанырҵахоз, уи аӷәы – аишәа иқәҵаны акәын ишҳарҭоз) лара
дҳадтәаланы крылфаӡомызт. – Шәан шәаԥхьа дыԥсааит, сара
уашьҭан крысымфари сабаццакуеи, сышәхагыланы шәымаҵ
ахьызуа уи сара сзын иҳамҭа дууп лҳәон, рыцҳа…
Ҳаби лареи рымала ианыҟоугьы аишәа дицахатәаӡомызт. Уи
патуун, уи намысын, уи ԥсуаран. Шаҟа ибзиази! Шаҟагьы иԥшӡази!
Аха иахьа ус анаҳҳәо уамашәа ирбоит иахьатәи ҳҿар.
Ҳан мыцхәы дҳахӡыӡаауан, аԥсра мыжда дамырааԥсахьази.
Уаха хәланы лассы ҳлымбар ҿыҭуа дҳашьҭалон. Амлакра аныҟаз,
уи аибашьра ахаан акәын, ҳаб џьара џьықәреик иԥшаар лара ҳалу
ала илаганы зны абысҭа ҳзылуан, зны ахш қашь ҳзыҟалҵон.
Исгәалашәоит ашәи ахырҵәи еиҵаркәакәаны ианаҳфозгьы. Аха
уи амлакра аамҭа харак анарха аимуит. Аибашьра ашьҭахь ауаа
аус руит, ршьапы иқәгылеит, краазрыхуаз ҟалеит, инхеит, инҵит
зҳәаз еиԥш рыԥсы еивыргеит.
Абри ақьаад аҿы ҳаби ҳани рҟазшьақәеи, рхымҩаԥгашьақәеи,
рынамыси, рчеиџьыкеи, раԥсуареи ак аанмыжькәа зегь
еиларшәшәаны акакала аҳәара сцәуадаҩуп, избанзар издыруа
еиҳа ирацәоуп исызмдыруа аасҭа. Урҭ зегьы ргәаларшәара сара
сзын ихьанҭоуп, санҿаз салагазҭгьы иаасырԥшуаз рацәахон, аха
ақәра мыжда уҳәатәы ауханаҵахуа.
– Аӡәгьы гәыбӷан симҭааит ас сахьашшуа, аха сызхцәажәо
аамҭазы ауаа даҽа уаан уҳәартә иҟалеит иахьа. Насгьы ҳажәлар
ирԥшӡаны иахьанӡа иаазгоз рыуаҩра ирымаз иахьа иаҳцәыӡыз
еиҳахазшәа збоит иаҳзынхаз аасҭа.
Ажәак ала, исҳәарц исҭахыз, иааркьаҿӡаны акәзаргьы абас
иҟан ҳазхылҵыз ауаа. Урҭ егьа аамҭацәгьа иҭагылазаргьы, дара
рҳәашьала, «Анышә ҳаҵкәкәааны» ҳрааӡеит, ауаа ҳаҭырла
аԥсшәа ҳарҳәартә еиԥш аԥсуаа ҳрыладыргылеит, рыԥсаҭа ахьы
ахьыршо инеиааит, уи иаԥсоуп дара.
Уажәы сырзааҭгылап аџьабаа ду зыдбаланы ирааӡаз ҳара –
рыхшара, реиҳараҩык рԥхазаргьы, иаанхаз рзы, – баша иааԥсоу,
мамзаргьы – «Анцәа иџьшьоуп ҳџьабаа бзабааны иаҳԥылеит»
рҳәо рхы-рыԥсы иақәгәырӷьартә еиԥш ҳаԥсахоу.
Ҭаацәашәала аџьџьаҳәа ҳанааилатәалак ҳаб,
дҭаацәарахаанӡатәи иҭагылазаашьа дазхыәцуазар акәхарын,
ахәхәа даақәԥсычҳаны «–Ҳазшаз улԥха ҳауааит, уара умчала
иахьа избо хьхәра ақәымзааит» иҳәалон.
Ауаҩы, дуаҩыми, игәҭыха зеиҳәаша иааигәара аӡәгьы
дыҟамкәа ихала данаанхалак абри ами аеҭымрагьы захьӡу. Иара
иҳәалон еиԥш, иеҭымра амгьал былраны иҟазаарымызт. Харак
ҳазцарызеи ҳара ҳхаангьы имаҷума аԥсҭазаара аразҟыдара
иахҟьаны зынӡа ииаӡаахьоу, мамзаргьы аиаӡаара амҩа иқәгылоу
аԥсуа хәшҭаарақәа? Уи мыццакрыда азхәыцра аҭахуп.
Ҳҭаацәараҿы лара дҳаиҵбуп. Диит 1939 шықәсазы. Ҳаҩнаҭа
аӡӷаб лира ҳара аҭаацәа ҳаиԥш ҳазҭахыз зегьы аигәырӷьеит,
изаҳаз ҳгәылацәа ааит, – Анцәа иџьшьоуп – ҳәа ҳгәыдыркылеит,
аӡҟы илықәныҳәеит. Усҟан шамахамзар ахәыҷқәа ахьиуаз аҩны
акәын.
Амцхә ҳахьлеигәырӷьацәаз акәу здырхуада, уамашәа
дыԥшӡоушәагьы ҳлыхәаԥшуан. (Усоуп аԥсҭазаара шыҟоу, мыцхәы
уӷьаҵәыӷьаҵәуа уззыԥшу данубалак уимеигәырӷьацәар ҟалаӡом)
Амцхә агәырӷьацәара уанахьнархәуагьы ҟалалозаап, инамӡаша
агара дакуам ҳәа ирҳәогьы зны-зынла ианиашахогьы ыҟоуп
уҳәартә иҟалеит ҳаҳәшьа лчымазара.
Абри мыцхәы ҳзеигәырӷьаз аӡҟы наҟ-наҟ ԥықәсылак лымамкәа
азҳара лахьынҵас илоураны дыҟазаарымызт. Дыԥшқан агара
дгаран. Аҭаҭын мыжда аиҭаҳара иаамҭан. Аколнхара аусқәа
еилашуан. Аибашьра дугьы ааины ашә илагылазаарын. 37-тәи
ашықәсқәагьы рхықәкы нарыгӡон. Усҟан ауаа рҳәашьала «Адунеи
амца акын». Аашар ани дыргеит, ари дыргеит мацара акәын
иуаҳауаз. Арахь хазы абригада аиҳабы ашара даҵагыланы –
шәнеи-шәааи – ҳәа анхацәа рықәҿыҭра дналагон. Усҟан уԥсраубзара ӡәыр дашьҭазма, уан дыԥсны дыгҿазаргьы хьаас измадаз.
Ааи, ус иҟаҵәҟьан:
Ҳан лыԥшқа дызгараз агара дышгараз дҭахәхәа аџьанаҭ ԥхыӡ
дшалаз днаганы акаҷыҷ ӡахәа зқәыз алҵла амҵан днаргыланы
аҭаҭын аиҭаҳара далагеит. Усҟан ҭаацәала хәыҷгьы дугьы зегь
ҳаицхыраауан. Сара среиҵбымзи, аҭаҭынгьы хысԥсалон, ахәыҷы
дҵәуаргьы снеины агара сырҵысуан.
Ус, аамҭагьы кыр инаскьахьан, аԥшқа дышҵәуоз дырҳаны
дааԥшит. Саргьы лыбжьы ансаҳа сыҩны снеин агара арҵысра
салагеит, аха есааира иаҳагьы иацлеит лҵәуара еихымсыӷьит.
Абри амш инаркны ҳаԥшқа иаҳбаз лакәӡамкәа лҿыналхеит.
Лызҳацыԥхьаӡа мыцхәы аҵәуара хҭалкит, акрымфара далагеит.
Усҟан ҳақьымлагьы ҳӷарымзи, аха еразнакы даашьҭԥааны дганы
ҳақьымк дирбазҭгьы дызлымго ҳәа акгьы лымаӡамызт, аха уи
аҩыза анарха абаҳамаз. Ара даҽа рыцҳаракгьы ҟалеит.
Агәылаҳәсақәа «излиелыркааз» ала ҳаԥшқа мыцхәы илызгәаҟуаз
ҳан агәра лдыргеит ахәыҷы «алаԥш дакызар ҟалап» – ҳәа. Уи
агәра злалдыргазгьы, – ҳгәылара ԥҳәыск дыҟан, саргьы сылхаануп,
лҿаԥшылара асабицәа ацәырхьчон, лҿаԥшыларагьы – ҳаӷоу
дылҿыԥшааит уҳәартә еиԥш ицәгьан.
Ари аҩыза ҳан ианлаҳа даагыло дыҟахызма, аҳақыьмцәа
рышьҭалара ацынхәрас дрышьҭалеит ахәаџьацәа, аԥшыҩцәа.
Акы дамеигӡеит, лара дахахьымӡаз ҳаб диҳәаны дылшьҭуан,
ирацәаны аҳарџьгьы ҟарҵеит, рыхгьы дырааԥсеит, аха алҵшәа
аимуит.
Ҳахәыҷы анлызҳа, дцәажәартә даныҟала ицқьаны ацәажәара
лцәыуадаҩхо, ллымҳақәагьы зынӡа ирмаҳауа дааҟалан, аха
аҵыхәтәан дарак иманшәаламхазаргьы дцәажәо, илҭаху лҳәо
ллымҳақәагьы хәыҷык убжьы ҩышьҭыхны уцәажәар иуҳәо раҳауа
лҿыналхеит.
Разҟылагьы дманшәаламхеит. Лхала аҩра, аԥхьара лҵан
ашҟәыԥхьарагьы лылшартә аҟынӡагьы днеит.
Уигьы ҳан леиԥш аусура дацәаашьаӡомызт. Ҳан длывагыланы
длыцхраауан, аишьцәа иаҳхылҵыз ахәыҷқәа зегьы лааԥсара здым
аӡәгьы дыҟаӡам, мыцхәы лгәы рзыбылуеит, иахьагьы
дырхӡыӡаауеит, лассы илымбар игәхьаалгоит, аӡә ишьапы
нкыдиҟьар ихьаалгоит.
Ани аԥҳаи иаҳа еизааигәоуп рымҳәои, ҳан лыҟамзаара
иахьагьы илныԥшуеит, данылгәалшәалак лгәы ԥшааны аҵәуара
далагоит. Иахьа 67 шықәса дырҭагылоуп. Ҳабиԥараҿы,
«Шәаҳәшьа дшәыкәыхшоуп» – зҳәаша ԥыҭк зықәра неихьоу
лараӡәк лоуп, егьырҭ ҳаҳәшьцәа дуқәа рдунеи рԥсаххьеит рыԥсаҭа
бзиахааит.
Диит 1924 шықәсазы. Ҳани ҳаби раԥхьа ирхылҵыз дахьхаҵарԥысхаз дара рзын жәҩангәашәԥхьарак ирзаҩызахеит, дара рзын
ари еиҳаз гәырӷьара абаҟаз. Ҳабду ихәшҭаара амцажәла
змырцәашаз аԥашә цәырҵит ҳәа ирԥхьаӡеит изаҳазгьы. Хьӡыс
ирҭеит «Колиа». Усҟан аԥсуа хьыӡқәа ирызҿлымҳамзи, анизҳалак
«Никәала» ҳәа иарҳәо дҟалап ҳәа аанарго.
Ашкол иқәра аҵанакуа ианыҟала ашкол дҭарҵеит. Усҟан латын
нбанын иҟаз, уи ала аҵара рҵон. Акласс аҿы даарылукаартә еиԥш
аҵара бзиа ибозаарын. Дҩадасуа даналага аҵарагьы анхамҩагьы
еилеигӡон. Еибиҭаз абаҳча иахьагьы улаԥш ацәуӡартә еикәааӡа
иман.
Ус ишааиуаз, рашәан 22, 1941 шықәсазы Аџьынџьтәылатәи
аибашьра иалагеит. Ари аибашьра 1942 шықәсазы Ԥсҳәынӡагьы
иааӡеит. Исгәалашәоит Асовет ар ҳгәара иқәсны ианцоз. Ҳан
илымазала фатәқәак лыманы дрышьҭаланы ианырхьылгӡоз.
Усҟан аԥсуаа рҵеицәа ақыҭақәа ирылҟәшәаны ргара иаҿын. Ҳқыҭа
аҷкәынцәа иргаз 208 рҟнытә 101-ҩык хабарда ибжьаӡит.
Абри аамҭазы, цәыббын мзазы алемсаа рыр Нхыҵ Кавказ
ихыҵны Ԥсҳәы иалсны амшын аԥшаҳәахьы рхы рханы иааихьан
«Ахьыхәдаарынӡа» 40 км. ракәын аԥшаҳәа аҟынӡа рааира иагыз.
Абарҭ ирҿагыланы ирабашьуаз ҳар џьаԥҳанылеи, бџьарлеи,
маҭәалеи, фатәылеи рыцхырааразы зықәра неихьаз инадыркы
зшьап инанагоз уахь ашьхарахь идәықәҵан, уаҳагьы ԥсыхәа
ыҟамызт, ҳауала инаргоз азхомызт. Аидара наргон ҽыла, ҽадала,
гәыжьла зҳәаз еиԥш, мамзар даҽа транспортк уахь цашьа
амамызт. Абарҭ ирылан ҳаби, ҳашьа Колиеи.
Уахь дшыҟаз ауп аррагьы ишиԥхьаз, адырра иоуит ирласны
дылбаарц. Уи акәхеит, ашьхантә дышлыбааз аиԥшҵәҟьа
даамҵарсны дыргеит, – дахьыргаз ҳәа акгьы ҳзымдырӡо. Усҟан
18 шықәса ихыҵуан ашкол дҭан. Дыргеит ашкол ицҭақәаз Смыр
Заабеҭи, Харабуа Џьотеи, Хварцкиа Володиеи дрыцны. Абарҭ
еицыргаз аԥшьҩык рыҟнытә дзымхынҳәит Смыр З. Егьырҭ
ахәрақәа рымазаргьы рыԥсы ҭаны ихынҳәит рыԥсадгьылахь.
Колиа дхынҳәит аибашьра ашьҭахь 1946 шықәса нанҳәа азы. –
Усҟан, ҳаб сицны ҳашьха «Аӷәра» сыҟан. Аамҭагьы – шьхалбаара
ааигәахон. Ҳқыҭантә иҩеиз, ихьыӡ сгәалашәом, адырра ҳаиҭеит
Колиа аррантә дшааз. Аамҭагьы шьыбжьхьахьы иааигәахон.
Усҟан исхыҵуан 12-ҟа шықәса.
Ари аҩыза агәырӷьара жәабжь ансаҳа аагылашьа сымазма
амҩа ҳақәлап ҳәа ҳаб дыхҭаскит. – Уаагыл, дад уаҵә аашар амҩа
ҳақәлап, мамзар уажәшьҭа аамҭа цахьеит – ҳәа даара
сыгәшәымшә иҳәеит, аха сҽаԥсра асҭан исымуит. Иаргьы 4
шықәса иимбацыз иҷкәын ибара дазгәышьон, ддәықәларгьы цәгьа
ибомызт, аха сара срыцҳашьашәа иҭахымхеит ауха ҳдәықәлара,
аха илсмыршеит.
Уи акәхеит, ҳамҩаныфа аашьҭыхны ҳамҩа ҳақәлеит аҩныҟа.
Ари аамҭазы Ауадҳаранӡа иахьатәи амҩа ыҟаӡамызт шьапыламҩа
алакәын ашьхаҟа ҳашцалоз, ҳшаалоз. Ауха ԥсҳәы ҳалсны
«Рашырҩанӡа» ҳааӡеит. Уа ԥсак аҵҟа ҳаԥхьеит. Адрыҩаҽны ашара
ҳаҵагыланы амҩа ҳақәлеит. Ҳаԥхьа ишьҭаз амҩа ҩадара заҵәык
акәын, уи «Аҳәса рӡыхь» ҳәа иашьҭоуп. Уи ҳанхала нас ладаран,
ҟьаҟьаран, саб дысхьымӡо сышьҭкәрааны сныҟәон, ааԥсара
сханаршҭит мыцхә игәхьаазгоз (ахәыҷ игәхьаагара акала иҟами)
сашьа ибла аҭаԥшра.
Ахәылбыҽха «Хәырмагәарҭа» аҳаблаҿ ҳкылсит. Ара инхон
ҳаншьцәа Шьершьелиаа – Уаха ара ҳаанҿасп мыцхәы уааԥсеит
ҳәа сыҳәара далагеит, аха знык снаӡаны сашьа сниҿаԥшындаз
ҳәа амҩа иқәыз изуа сыҟахызма. Амзагьы срыцҳашьаны икаххаа
ҳамҩа арлашон. Ҳашьҭыбжь згәы иқәҩҩыз алақәагьы ана-ара
хрыжь-хрыжь рышбыжьқәа гон. Арахә ракәзар – ахпа ижаҳәо
ргәарақәа ирҭатәан. Нанҳәрҵуқәагьы «ҷыр-ҷыр» ҳәа еихсыӷьрак
рымамкәа рышьҭыбжь гон, ихааӡа. Абгахәыҷқәа ракәзаргьы
«шәарыцара» ианцаша еибырҳәозар акәхарын, урҭгьы дара
ртәала еиқәҿырҭуан.
Ус, ҳашҭа ҳазааигәахо ҳаналага ҳаԥба рхызар акәхап ҳлақәа
иҩуа иаҳԥылеит. Ихамырҟьакәа ас ҳла бааԥсқәа анҳԥыла ҳара
шҳакәыз дырны ҳани Колиеи амардуан илыбааны иҩуа иаҳԥылеит.
4 шықәса исымбацыз сашьа ибжьы хаҵа быжьны ианаасаҳа
инеимаҭәаны аҵәуара салагеит. Сашьеи сани еицхырааны
сыжьжьо сыгәшәамшә ҳәо ирузаалак саҟәырхит аҵәуара. Мыцхә
агәкра ус адыруазаап. Уи адагьы ҳашьа ари аҩыза амца далҵны
деибга-дызҩыда данызба мыцхәы сахьгәырӷьацәаз акәхап. Абри
аамҭазы ҳаб иҭагылазаашьа зеиԥшраз здырходаз, аха усҟан
абреи аҷкәынреи рыгәбылра сзеилкаауамызт уажәеиԥш. Ари
аепизод зхысҳәааз ухәыҷызаргьы удузаргьы аиашьара агәблар
ӷәӷәоуп, уи усҟан агәра снаргеит.
Колиа аррахьынтә даныхынҳәы ҳазхара даабаанӡа аҩны
дыҟан. Усҟан, џьабаамзар хашәала ыҟаӡамызт, ахныҟәгара
цәгьан. Аҩны дшыҟаз ҳаншьа Шамел даан Тҟәарчалҟа дигеит.
Уигьы, иашьа Мақьҭаҭгьы иаргьы аибашьра ахьынтә ихынҳәхьан
усҟан, ашахтаҿы маҵура бзиакгьы ирҭахьан.
Абра аус аниуаз ауп Колиа ԥҳәыс дшааигазгьы, 1954 шықәсазы.
Иааигаз аҭыԥҳа Аҷандара ақыҭан инхоз Аџь (Аџьба) Гәыџь диԥҳан.
Ус ишааиуаз егьи сашьа Џьотагьы арра дыргеит, сара Аҟәа
арҵаҩратә ҵараиурҭа сҭалахьан. Уи аамҭазы ҳани ҳаби ҳаҳәшьа
хәыҷи рхала еизынхеит. Ус, аамҭагьы кыр инаскьахьан. Ҽнак аҩны
санлеи иаасысны сыркит – есҽны ашахтаҿы ауаа ҭахоит ҳәа
ҳаҳауеит, аибашьра дацәынхеит ҳәа ҳгәырӷьаҵәа ҳшыҟоу
рыцҳарак ҳмыхьааит, иуулакгьы уцаны аҩныҟа дхынҳәратәы
иҟаҵа ҳәа. Аиашазы усҟан ашахтақәа рҿы ауаа рацәаҩны иҭахон,
ҳқыҭа иалҵны уаҟа аус зуаз иҭахахьазгьы ыҟан. Уи саргьы
исаҳауан избон ҳаншьа иҿы санҩеилоз. Ҳани ҳаби ирҳәаз саргьы
сархәыцын Тҟәарчалҟа сцеит. Колиа иԥшәмагьы иаргьы лартәаны
снапынҵа расҳәеит. Даҽа ҭацазар – иарбан иара ақалақь ҳалҵны
ҳахьцо ҳәа лҽаԥсра алҭаргьы ҟалон, аха ари аҩыза зҳәоз лакәымзт
ҳҭаца бзиахә. Ԥыҭрак ашьҭахь аҳәара иҟасҵаз ала сажәа
ҩбамтәкәа ҳаҩныҟа ихынҳәит сашьагьы сҭацагьы ҩыџьа рхәыҷқәа
рыманы.
Ара иахьааиз илеивагылан анхара иалагеит. Усҟан ҳани ҳаби
ӷәӷәан, ргәы бзиан, кырруратәы алшара рыман. Ԥыҭрак ашьҭахь
ҳҳабла иҟанаҵаз аҳәарала иаланхоз анхацәа еиҳабыс (бригадирс)
ҳәа дҟарҵеит. Усҟан ҳҳабла «Бандха» 30 рҟынӡа рхыԥхьаӡара
наӡон иаланхоз ауаа ҭӡала. Уи аамышьҭахь, Колиа иусура
ирманшәалазар акәхап, аколнхара «Аацы ҟаԥшь» (усҟан ус
иахьӡын) акомҿар еидгыла дамаӡаныҟәгаҩхеит.
Ус дшыҟаз, қәралагьы ԥышәаралагьы дҭышәынтәало дшааиуаз
ақыҭа апартиатә еиҿкаара (организациа) маӡаныҟәгаҩс дҟарҵеит.
Ҳәараҭахума, усҟантәи аамҭа аҭагылазаашьа зеиԥшраз ала арҭ
реиԥш иҟаз амаҵурақәа маҵура дуқәан ҳәа иԥхьаӡан,
аԥыхьашәарагьы цәгьан, избанзар Ленини Сталини рыхьыӡ зхыз
ахагылара ус имариазма…
– «Ажәлар рымаҵ иуеит» – ҳәа акәын хьӡыс иамаз, патугьы
ақәын, аха дара ажәлар зымаҵ руаз здырходаз усҟан. Усҟантәи
аамҭазы ауаа хашәала рымаӡамкәа аҳәынҭқарра амаҵгьы руа,
рыхгьы иахәо, раԥсуарагьы мырӡкәа иаарго, улатәаны улахәыцыр,
мышрак иақәшәааит абри ҳауаажәлар, ирылшахьоу ахаҿы аагара
уадаҩуп. Абас аилаҩлас аамҭа ишҭагылазгьы Колиа иԥшәмеи
иареи ирхшеит – ирааӡеит 4-ҩык ауаа: Рудик, Радик, Гәули,
Нанули (ӡӷаб хәыҷык дшыԥшқаз дырцәԥсгәышьеит) . Урҭ ршьапы
иқәдыргылт, аҵара ддырҵеит. Иахьа рызегьы ҭаацәарахахьеит.
Аҷкәынцәа аҭыԥҳацәа ааргеит, раҳәшьцәа аҩнра имҩахыҵит,
хшаралагьы ибзиоуп.
Аби аԥеи анеиԥшхо рацәоуп. Колиа ҟазшьалагьы ԥшралагьы
ҳаб диеиԥшын, амала дызлаеиԥшқәамз ыҟан – мыцхәы аус
иҽадицалон, ааԥсара издырӡомызт, анхара иԥсы азыцәгьан. Уи
иаанагоз аамҭа ацныҟәара акәын. Аусура аганахьала ҳан
длеиԥшын мыцхәы ихы иргәаҟуан.
Колиа иԥшәмеи иареи, ҳәараҭахума, аџьабаа ӷәӷәа рбон, аха
сара исымбеит, исмаҳаит еибаргәамҵуа, рыбз еишьцылан иакәым
еибырҳәо. Урҭ ҟазшьала цәгьа еиԥшын, иуаа гәыразқәан. Лара
дахьдәылҵыз аҩнра бзианы издыруеит, иуаа бзиақәан, ибзиақәоуп
иахьагьы. Аишьцәа бзиақәа лыман. Лыман зысҳәаз, лашьцәа
Володиеи Ражьдени рыԥсҭазаара иалҵхьеит, лаҳәшьцәагьы
ҩыџьа рдунеи рԥсаххьеит, рыԥсаҭа бзиахааит. Ирхылҵыз анцәа
ишиҳәара иҟоуп иахьа. Лашьа еиҳабы Алеша Гәдоуҭа дынхоит,
хылҵлагьы дманшәалоуп. Изхысҳәааз, дахьдәылҵыз аҩнаҭеи
дахьаанагаз аҩнаҭеи анеиԥшха иарманшәалеит. Аҟазшьа бзиа
хәызмаӡам акәзаап. Ирымҳәои – «Асыс гәыбзыӷ ианызгьы ацәеит,
ианымызгьы ацәеит» – ҳәа, аҿырԥшы рҳәарц анырҭаху? Ҳара
лабхәындацәагьы ҭацас ҳәа акәымкәа аиаҳәшьа леиԥш
ҳлыхәаԥшуан. Лыӡӷаб хьыӡ Наташа ҳәа ларҳәон, ҳара данааҳга
Зина лыхьӡаҳтәит. Ҳан данԥсы ашьҭахь, усҟан хаз-хазы ҳнымхози,
ҳзааӡаз ҳаҩнаҭа ҳанлеилак ҳан лыҟамзаара ҳлырдырӡомызт, Ҳан
леиԥш ларгьы лнапқәа ыргьежьуа ллакҭа хааӡа дҳаигәырӷьаны
даҳԥылон. Абра иацсҵарсц исҭаху. Ҳани ҳаби аразҟы рыман ҳәа
исԥхьаӡоит, избанзар иманшәалаз аҭацацәа рыднагалеит. Уи разҟ
дууп. Дара аҭацацәа: Зина, Зоиа, ирышьҭанеиуаз, шәара шәҿы
саҭамыз лыхьыӡ нҭкааны иахьысҳәо, ҳхәыҷқәа ран Милиа, абарҭ
«Бара сара» ҳәа еибырҳәо аӡәгьы иаҳмаҳаит. Уи аԥсҭазаараҿ
гәырӷьара дууп ҳәа исԥхьаӡоит. Исҭахуп ҳани ҳаби реиԥш
ҳдыргәырӷьарц ҳара аишьцәа иҳаднагалаз ҳҭацацәагьы убасҵәҟьа
ҳреигәырӷьо иҟаларц. Усҟан излыҵызгьы дырԥхашьарым, ҳаргьы
ҳреигәырӷьаны ауаа рҿы ҳарныҽхәалашт!
Абра ҳҭаца аиҳабы лыӡбахә алкааны изхысҳәааз аишьцәа
иҳеиҳабыз иԥшәма лакәын, насгьы аҭаца лаагара ҳгәазырԥхаз
лакәхеит ҳәа исԥхьаӡоит. Уи адагьы «Аҩн ду» аныҟәгара ус
имариаӡам, аҵакы рацәаӡоуп. Аха ус егьа иҟазаргьы лара
иаалырԥшит гәык-ԥсык ала ҳаҩнаҭа дшазыҟаз, шаҟа лгәы
ҳзыразыз. Лыԥсаҭа ахьы ахьыршо иақәшәааит. Насгьы ари
дҿырԥшыганы сызлыхцәажәаз, иҟами аҩн ду иахаанхаз
ҭацацәақәак – агәашә ааигәара уадырбалар зыблахаҵ аргьежьуа?
Аҵыхәтәан ҳаҩнаҭа арыцҳара ду ҟалагәышьеит. Колиа
иԥшәмеи иареи ҟазшьала ишеизааигәаз аиԥш аџьаллагьы
еизааигәахеит. Иԥшәма лыԥсҭазаара даналҵ ашьҭахь шықәсыки
17 мши рышьҭахь иаргьы ҩнуҵҟала игәырҩара ихьӡагәышьеит.
Ирымҳәои аԥҳәыс лаԥхьа ахаҵа дыԥсыр еиӷьуп ҳәа. Ҳәараҭахума,
аԥсра зҭаху аӡәгьы дыҟам, аха ари зырҳәо аԥҳәыс лымала
дынхаргьы лхы дшахәо ахаҵа илшаӡом. УИ иқәра аннеилак ԥҳәыс
напыда асаби диеиԥшхоит рҳәоит, ус иагьыҟоуп. 74 шықәса
дшырҭагылаз агәыхь бааԥс изҵысыз иахҟьаны Колиа иԥсҭазаара
далҵгәышьеит.
Абас ауп ҳани ҳаби раԥхьа ирхылҵыз ҳашьеиҳабы Колиа
иааркьаҿны иҭоурых шыҟоу.
Диит 1929 шықәсазы, уигьы Аац ақыҭан. Ишықәс анаҵанак
ашкол дҭарҵеит, аха ақырҭшәа анааи, акгьы ишимыхәоз идырзар
акәхап,  класск данрылга – сышәшьыргьы уаҳа сцом ҳәа аҵара
мап ацәикит. Ус аҩны дшыҟаз уигьы ҳаншьа Шамел Тҟәарчалҟа
диган амашьына ныҟәцашьа иирҵан, убра аус иуит 25 шықәса.
Ашьҭахь уигьы Колиа еиԥш аҩныҟа дхынҳәит, аҭаацәара
далалеит, хазы даҳҿыҵны анхара нап аиркит. Иԥшәма Қьец-ԥҳа
Зоиеи иареи 4-ҩык ахшара рааӡеит: ҩыџьа аԥацәеи, ҩыџьа
аԥҳацәеи: Беслан, руслан, Марина, Чарида. (Урҭгьы Колиеи Зинеи
реиԥш ӡӷаб хәыҷык дшыԥшқаз дырцәыԥсгәышьеит) .
Шықәсқәак рышьҭахь ҳқыҭа аколнхара ахантәаҩцәа аҳәара
анирҭа мап имкыкәа аколнхара амашьына аԥсҟы кны иқәра ааины
тәанчара дцаанӡа ажәлар рымаҵ иуит. Иахьа ҳқыҭа иаланхо
дарбанзаалак бзиарамзар ажәа хәахәак аӡәы изымҳәо ихы
ааирԥшит. Иҩызцәа зегь реиԥш 4-шықәса аррагьы ихеигахьан.
Џьота аҟазшьа бзиа иман,а уаҩы дизааигәан, дрыцҳашьаҩын,
илшо ала дицхраар иҭахын. Аишәа чара бзиа ибон, ачеиџьыка
иман, ҳаҭыргьы изақәын. Ԥсуаҵас аҽықәтәара, ԥсуаҵас
аҽеилаҳәара пату изрықәын. Анхамҩа бзиа еиҿикааит, аҭацацәа
ааигеит, ачарақәа рзиуит, иуацәа дрыԥхьеит, ишрыхәҭаз
дырԥылеит. Ажәакала, бзиа дбаны рааигәара длаганы дынзырхаз
Абазбақәа дзааҳгазеи рҳәо иахьхәыртә иҽыҟаимҵеит.
Ақырҭуа-аԥсуатә еибашьра ашьҭахь 12 шықәса ҵуан ԥхынгәы
18, 2005 шықәсазы ишьап иахьхьаз ачымзара бааԥс амшәааӡа
(гангрена) иахҟьаны иԥсҭазаара далҵит, 76 шықәса дшырҭагылаз.
Ҳәара аҭахыума, имԥсуа ҳәа зыԥсы ҭоу аӡәгьы дыҟам, аха
аԥсуа иқәра нызҵыз уи дҵәуатыәмзар ҟалап. Сашьцәа рықәрақәа
маҷӡамызт, аха макьана аԥсра рыхәҭамызт уҳәартә иҟан, сара
сзыҳәан рықәрақәа маҷушәа срыхәаԥшуан, ахаангьы даргьы
саргьы, аӡәи-аӡәи ажәа хәахәак еибаҳамҳәацызт, ҳазхарагьы
ҳзеибамбацкәа рҩыџьагьы сшырхагылаз рынарцәмҩа иқәлеит.
Сара стәала иԥхашьаны сыҽсырӷәӷәазшәа ҟасҵеит аха ӷәӷәала
исныԥшит. Ҳабиԥараҿ адагьы ҳажәлаҿгьы аиҳабыра сазаанхеит.
Урҭ ахьынӡаҟаз сангьы дыҟан, сабгьы дыҟан, ус исԥхьаӡон,
ҳахьымӷ иахылаԥшуан, срықәгәыӷуан, аха даргьы сара
исықәгәыӷуазаарын, ҳабиԥара аҿаԥхьа аҭакԥхықәра ду
сызныжьны ицеит. Амала сгәы зласҟычуа – зны-зынла ԥхыӡла
ҳаиқәшәалоит, ҳаицәажәалоит. Уигьы кыр иаԥсами…
Инеиҵыхӡаны акәымзаргьы абас ауп сара сзыҳәан «зегь
иреиӷьыз» зыхьӡи зыжәлеи еидкыланы ирҳәоз сашьцәа бзиахәқәа
Колиеи Џьотеи рыԥсҭазаара аҭоурых шынрыжьыз.
Уажәшьҭа ҳаиасп абарҭ ацәаҳәақәа реиқәыршәара агәаԥхара
зауз иахь.
Саниҵәҟьаз ашықәс абри ауп – ҳәа сызшәаҳәом, избанзар,
еиҭасҳәахоит, 30-тәи ашықәс еиқәаҵәақәа анеилашоз аамҭазын
акәын.
Усҟан асаби иира еигәырӷьоз аамҭаӡамызт, хықәкыс иҟаз
хазын, аха ус қьаадк, мамзаргьы ӷәык рацәла акәзаргьы акы
ианҵазаргьы ҟамлози, аха усгьы изыҟамлеит.
Сашьцәа рира ашықәсқәагьы ихьшәаноуп ишеилкаахаз.
Саргьы иахьа уаҵәы ҳәа сышнеиуаз «мышкы ихыԥаз шәымш
иахыԥоит» сыхьит, аибашьрагьы иналагеит. Аҵыхәтәан ашәҟәы
изларбахаз ала иахьа 70 шықәса сырҭысны «сажәра сеигәырӷьо»
амҩа сықәны снеиуеит.
Саниҵәҟьаз ашықәс лгәаламшәозаргьы ибзианы сан
илгәалашәоз убри ашықәсан аарыхра беиахазаап, ашәыр
акәзаргьы нагарҭа амамкәа икыдҳаны иизаап. Уи разҟ дууп!
Абрақьаҭра алиаара еиҳау иҟоузеи наҟ-наҟтәи ахәыҷы
иԥсҭазаараҿы. Мамзар иҳақәшәира ацәҳәыра дықәиааит, уи
ахаангьы дӷьацараны дыҟоума…
Сықәра ашкол аҭалара иаҵанакуа ианыҟала ашкол сҭарҵеит.
Ашколи ҳара ҳахьынхои 3-ҟа километр бжьоуп. Ари амҩа уажәы
ахаҳә ақәԥсоуп. Усҟан аӡын шьамхахьы аҳәынҵәы каҳауан, абри
аҳәынҵәы ҳахо ашьыжь ашара ҳаҵагыланы ҳцон ашкол ахь,
ҳаиқәыхьшәашәа. Усҟан аҵара сызлалагаз аԥсуа бызшәа алоуп,
аха 1946 шықәсазы 2-класск рҿы сыштәаз Аԥсны аԥсуа ибызшәа
зхәаҽыша ақырҭуа иаамҭа ааин аԥсуа школқәа рышәқәа ыҵарбаҟа
инаркны, аамҭала ҳадгьыл ҳахырҟьаны ӷас ҳашьҭыхны
иҳабашьраны згәы иҭаз ақырҭуа ибызшәа агыгцәақәа ргыланы
илеиҩеиуа, ҳабызшәа ахы ҩышьҭнахыцыԥхьаӡа «аҟыгә» ҳәа
инықәсуа ҳадгьыл иаақәлеит.
Уажәшьҭа ԥсыхәас иҟоузеи, зҿы иашшрыдаз ҳажәлар рыцҳа.
Ари азҵаара зҵаара хьанҭаӡаны ҳажәлар ирызцәырҵит.
Изхысҳәаауа, усҟан ухы уахашшаауа иҟамызт, ҳажәлар
«ацыркьы кәашашьа» ҳәа иааиуан,а мала иҳахьлак ҳахьааит ҳәа
итәамызт, рҿахә дара ирҳәаратәы иҟан.
Ҳара аҵаҩцәагьы доусы ҳахьҭақәаз ҳашколқәа рҿы
ҳаанхагәышьеит, мамзар аурыс школқәа рахь ҳнеиртә ҳабаҟахыз,
аха ицақәазгьы аӡәык-ҩыџьак ҟалеит.
Сара ҳқыҭаҿ саанхеит, тәым бызшәала (қырҭ бызшәала) аҵара
сҵон, аабагьы срылгеит, аха иазуугәышьои исҵаз ҳәа акгьы
сзалымгеит ҳқыҭа уи аамҭазы. Избанзар, 6-ҩшықәса рыла акласс
аҿы ада уаҳа исмаҳауаз абызшәа ала исҵараны иҟази. Сара
стәала, схәыҷын аха ҳабызшәа ҳҿыхра уамашәа сгәы иахьалсыз
акәхап, ақырҭшәа цәымӷас искын, исзымҵеит, исҵаргьы
сҭахымхеит, ҳаԥхьаҟа даргьы ҳаргьы ажәашықәсқәа рышьҭахь
иаҳзеибаураны иҟаз сцәа иалашәахьазшәа. Ажәакала, арҭ
афышықәса (1946-1953) исҵоз мчыбжьык ала акы-ҩба иҳарҭоз
аԥсшәеи аурысшәеи ракәын. Усҟан ҳаиҳараҩык ақырҭшәа ҵашьас
иҳамаз, – раԥхьа рынбанқәа ҵаны нас амаҭәарқәа зегьы
ацәаҳәақәа аҟаԥшь рыҵшьны ҿырҳәала иаҳҵон, иаҳәо
ҳзеилымкаауа, уи ала ахәшьара бзиақәа ҳарҭон. Абас даргьы
ҳаргьы напыла, шьапыла 6-ҩшықәса «аҵара ҳаибарҵон».
Дара, арҵаҩцәа рзыҳәан иаҳҵаз иаҳәаз еилаҳкаау еилаҳамкаау
ҳәа акгьы аҵанакӡомызт. Мамзар ирҭахызма аԥсуаа рҵеицәа
аҵара дуқәа ҵаны, ауаҩра рылҵны, рыԥсадгьылаз кыр иаԥсаны
иҟалар? Усҟан дара рзын ибӷаԥҵәагамхози. Арҵаҩцәа ируалыз
«аҵара шҳаҳдырҵоз» Қарҭаа ирдыруазар акәын, уаҳа акгьы.
Арҵаҩцәа ҳәа иаҳзаарышьҭуазгьы аҵара дуқәа ирылгахьаз
маҷын, егьырҭ: аӡә дмашьынаныҟәцаҩын, аӡә дыхҵырффаҩын,
даҽаӡә дыхәҳахәҭҩын Гыртәыла иқәырцаз амаҳагьацәагьы урҭ
ирылан.
1952 шықәса 8-кл. срылгеит, аха иуқәшәира дшалгара.
Уажәшьҭа ухы зқәукуеи – зҳәаз аамҭа сааҭагылеит. Абар
арыцҳара захьӡугьы – аҵара сҭахуп исҵо абаҟоу, иахьысҵо абаҟоу.
Ҳаи шьыри – акы умшәан уара аҵара уҵартә Анцәа уанҳаиҭа ҳәа
саамҵарсны сганы аҵара сзырҵашаз сааигәара дыҟазҭгьы! Аха...
Уахгьы ҽынгьы хәыцырҭас исымаз схы иҭагьежьуаз иара – аҵара
заҵәык акәын, аха иааг, бџьарда шәарыцара ҳәа иҭыҵыз сакәхеит.
Мшәан ахаан иумаҳацыз абызшәала ақыҭа школ 6-ҩшықәса
уаԥхьеит ҳәа краанагома?! Уиала иреиҳау аҵара узҵо мамзаргьы
узҭахны уздызкылода.
1952-1953-тәи аҵарашықәс азы 8-кл. сызларылгаз ашәҟәы
сыманы сцагәышьеит Гәдоуҭаҟа. Уа ахәылԥазтәи аурыс школ
сҭарҵеит 9 кл. рҿгьы сдыртәеит. Сышәҟәы излаҳәоз ала ус
иахәҭан, аха ақалақьтәи аурыс школи ақыҭатәи аԥсуа бызшәа
лбааздахьаз қырҭ бызшәала  шықәса иаҳәо ззымдырӡо иаԥхьази
ирыбжьоу уажәшьҭа шәазхәыц…
Сара стәала дара схы аџьыка ықәсхит, кыргьы иназгеит, аха
9-тәи аклас сара сзыҳәан цәгьашәа ихьанҭахеит. Сымч шақәымхоз
аузымбахуаз, сара сҩызцәагьы рацәаҩын. Зынӡа аҵара
аанзыжьызгьы ҟалеит. Ҳашкол адиректор лыҩны снеит. Уи доурыс
ԥҳәысын Екатерина Ивановна ҳәа лаҳҳәон. Уабаҟаз ҳәа лыҩны
санылба уамашәа сбаны дансазҵаа, а-9-тәи акласс сымч
шақәымхоз ҵ-класск рҿы слыртәар аҵара шсылшоз агәра
лсыргеит. Азнаказ мап сцәылкырц далагеит аха сҭоурых анласҳәа,
срыцҳалшьазар акәхап, – уцаны  класск урылгазшәа ашәҟәы
узаагар уиазгап нас ишԥазури, аха уи ашәҟәы узаагару ҳәагьы
дсазҵааит. Уи аамҭазы ақырҭуа школқәа Аԥсны рықәӡаара
аамҭагьы ааины ашә илагылан. – Уахаҵәҟьа иаазгоит ҳәа ажәа
лыҭаны сыҩдәылҟьаны Аацыҟа сдәықәлеит. Ааци Гәдоуҭеи 10-ҟа
километр рыбжьоуп, ақәа кыдхаҽа ишлеиуаз шьапыла Аацы
сааит. Ара сахьааиз ҳдиректор амҩаҿ дсықәшәан исҭахыз ашәҟәы
аниасҳәа мап сцәымкыкәа исиҭеит. Уи исиҭа исимҭа иара изын
акакәын, избанзар рықәӡӡаара аамҭа шааигәахаз рбон усҟан.
Ауха дырҩагьых шьапыла ақәа шсыхәҭыкәкәоз сышәҟәы
бааӡар ҳәа сшәаны сыкәа иҭаршәны исыманы сеиҭанеит
ҳдиректор Екатерина Иван-иԥҳа лыҩны. Аамҭагьы лашьцахьан.
Ари санылба уамашәа сбаны дсыхәаԥшуан, сырцҳалшьазар
акәхап, саалгәыдылҳәҳәалан «молодец» ҳәагьы нацылҵеит. Абра
шықәсык саԥхьеит  кл. срылгеит. Егьи аҵара ашықәс алагамҭаз
Сталин иԥсреи Бериа ишьреи, Никита Хрушьчов амчраҿ иааиреи
ирбзоураны аԥсуа школқәа рышәқәа ҟьаҟьаӡа иаатит.
Ари аҩыза ахақәиҭра ҳашколқәа ианроу сқыҭа гәакьаҿы саан
уаҩҵас  класск срылгеит. Усҟан Аҟәа иаатыз аԥсуа рҵаҩратә
ҵараиурҭа сҭалеит. Сҭалеит, аха убри ашықәсан аррамаҵурахь
исыԥхьеит. Уи аамҭазы сашьа Џьотагьы аррмаҵура ихигон. Колиа
Тҟәарчал аус иуан. Сара сакәхеит ҳани ҳаби зхьыԥшыз. Еиҳа
сызлааигәаз ала асабшеи амҽышеи аҩныҟа сцалон, аԥхынтәи
аԥсшьарақәа раангьы аҩны сыҟан, сцәаӷәон, слаҵон,
сыцхыраауан. Насгьы сҽынхаршәаланы ашәыр ганы иҭины
ԥарақәакгьы еиқәсыршәон џьабаас схы рысымҭап ҳәа.
Усҟан рус ируоз азы капеиқәак ракәын ирырҭоз уи зызходаз.
Аррамаҵурахь иансыԥхьа ҳаб ҳқыҭан инхоз ҳгәыла бзиа, аҵара
дугьы иалганы аус зуаз Базба Борис Шьаҳан-иԥа арзаҳал ирыҩны
Гәдоуҭа аваинкомат ириҭахьазаарын, сара исыздырӡомызт.
Иансыԥхьа аҽны сцеит Гәдоуҭаҟа акомиссиа ахысразы. Уа
сахьлеиз акомиссиа ҳахысит, – арра ахагара шәылшоит шәгәы
бзиоуп – ҳәа ҳаҳәаны ҳаныргашаз аҽҳәара ҳаилыркааны
ҳаурыжьит. Уи аламҭалаз ар рымаҭәа зшәыз аӡә даасыдгылан
иужәлоузеи? – ҳәа дсазҵааит. Зны иаасцәымыӷхеит,
иаанагарызеишь ҳәа сгәы иаанарго, сыжәла аниасҳәа – аваинком
дуԥхьоит иҳәан уахь снеирԥшит. Снеит аваинком иҿы. Иара
ижәлагьы сгәалашәоит – Михаилов ижәлан. – Џьаракыр аҵара
уҭоума ҳәа дсазҵааит. Сахьҭалаз аниасҳәа, – иахьаҵәҟьа уцаны
узлаҭалаз ала ашәҟәы анааумга арра уцароуп ҳәа исыдиҵеит.
Аҽныҵәҟьа Аҟәа аҵара аминистрраҿы сааны аҵараиурҭа
сызлаҭалаз ала аршаҳаҭга шәҟәы сыманы Гәдоуҭа сеиҭалеин –
«шәыԥсы иамоуп» сҳәозшәа сышәҟәы наганы ирыҭаны ауха
аҩныҟа схынҳәит. Аҵара аамҭа анааи Аҟәаҟа сааит. Абраҟа 4шықәса аҵара сҵон, насгьы ари аҵараиурҭаҿы еиҿаҳкааит
ансамбль бзиа. Уи дахагылан акомпозитор Баграт Багателиа,
акәашара ҳазыҟеиҵон Фазлыбеи Ачба.
Ари аҵараиурҭа саналгоз сашьцәа рҩыџьагьы ҳаҩныҟа
ихынҳәхьан. Саргьы схы сақәиҭхеит.
–Уара иузҵозар ҳара ҳауԥырхагам шьҭа аҩны ҳаҟоуп рҳәан схы
соурыжьит.
Абри ашықәсан ари аҵара саналга ашәҟәқәа асҭеит Аҟәатәи
арҵаҩратә институт. Усҟан ари аинститут ихьӡ ахын аурыс
шәҟәыҩҩ ду М.Горки. Аекзаменқәа рысҭеит ицәгьамкәа
срыдыркыларатәы, аха ишырҳәо еиԥш – исандаз исабдаз, сҭыԥ
даҽаӡәы ирҭеит, сара смида-гәидаха ааҵра саавахеит. Усҟан
адиректор заҵәык даԥсуан, мамзар реиҳараҩык гырқәан, қырҭқәан
аинститут аҿы аус зуаз. Асиа саԥхьаны сшанымыз анеиылскаа
адиректори алекторцәеи шеилагылаз аԥсхәраҿы ирҳәо «Азар»
ҳәаны 4 шықәса аҵара ахьысҵоз бзиа избоз Аҟәа ааныжьны
сымцар амузт, сцеит Гәдоуҭаҟа. Гәдоуҭа аҵара аҟәшаҿы сахьлеиз
Ҷандара аҳабла Ҳабҩы алагарҭатә школ директорс сыршьҭит.
Уаҟа зхаҭыԥан снарышьҭыз даԥсуа ԥҳәысын, илықәнагамкәан
дамхны дыҟан. Уи ддырхынҳәыртә иҟаҵаны сеиҭацеит Гәдоуҭа.
Уаҟа дырҩагьы Ҷандаратәи алагарҭатә школ ахь сыршьҭит,
ишысҭахымыз сырԥхашьаны. Уа шықәсык аус зуан, сыҟан сҭаца
лабраа Аџьаа рҿы. Иааиуаз аҵара ашықәс азы Аацыҟа сиаргеит.
Уаҟагьы зны алагарҭатә школ аҿы ахәыҷқәа асырԥхьон, усҟан
Аҟәатәи арҵаҩратә институт сҭалахьан заочно. А-2-тәи акурс аҿы
сыштәаз Аацытәи абжьаратәи ашкол ахь сиаргеит аиҳабыра
классқәа сыҭаны. Араҟа ирысҭон аԥсуа бызшәеи алитературеи.
1962 шықәсазы Аҟәаҟа сиасуеит нхара ҳәа.
Аҟәа сааит, аха рҵаҩрамзар даҽа занааҭк змамыз ауаҩы
сызҭахыдаз, арҵаҩ изыҳәан аҭыԥ абаҟаз, иҟазаргьы зшьамх
инанагаз иааныркылахьан. Арахь, ишырҳәо еиԥш, сыҩн ыҟам,
сгәара ыҟам. Аҟәа ашәҟәы сҭаҩым, – умшәан зҳәашазгьы аӡәгьы
сааигәара дҟамлеит, абас сыԥсадгьыл аҳҭнықалақь аҿы сшыҟаз
саанхеит сеҭымха. Аха ирымҳәои «Уара иушьуа анцәа дихьчоит»
ҳәа., «Аџьма имԥсыша амаҵә азылаҟәуеит» ҳәа сангәаҟ схы
сахәагәышьеит, Анцәа иҵаԥшызгьы ҟалан, амшын нырцәынтә
сыӡхыҵны саазшәа, изузаалак Аҟәа астудентцәа рынхарҭаҿы
ашәҟәы сҭарҩит. 4 шықәса абра сыҩнан арҵаҩратә ҵараиурҭа
санҭазгьы.
Уи ашьҭахь саалаган атуризм Аԥснытәи аобласт совет
(Абхазскиҟ областноҟ совет по туризму) аҿы раԥхьа аекскурсиақәа
рымҩаԥгара салагеит. Уаҟагьы анеира цәгьан, избанзар ҳҭоурых
иашаны асасцәа ирызнагатәымзи, уи ақырҭқәа ирԥырхагамзи.
Уаҟа шықәсык инеиҳаны аус зуит. Ашьҭахь Аԥсныҟа атуристцәа
аазгоз аӷбақәеи, адәыӷбақәеи, аекскурсиақәа рымҩаԥгаҩцәеи,
атранспорти рыла рымаҵ зушаз аҟәша сеиҳабны сҟарҵеит
изларгәаӷь здырхода. Абра  шықәса аус зуит. Абраҟа ауп иахьа
сзыҩноу ауадақәагьы ахьсоуз, аҭаацәарагьы салалеит. Сыԥшәма
Жәандәрыԥшь Қәҭели (Қәҭелиа) Шьаақын диԥҳауп.
Иҳааӡеит ҩыџьа ахшара: ҳаԥҳа Иулиа иреиҳау аҵара
далгахьеит аус луеит. Ҳԥа – Иурбеи ақыҭанхамҩатә институт 2-тәи акурсаҿы аҵара шиҵоз аррамҵурахь дыргеит. Уантәи данааи
аламҭалаз ақырҭқәеи ҳареи аибарххара ҳалагахьан, ус
аибашьрагьы иалагеит. Илшоз ала ари аибашьра далахәын.
Ҳаԥсадгьыл ахьчаҩцәа дрылан, ианашьоуп «Леон» иорден. Иахьа
аҩнуҵҟатәи аусқәа рминистрраҿы аус иуеит дфицаруп.
Сыԥшәмеи сареи иахьа иныҟәаагоит абдуреи андуреи,
иҳамоуп 3-ҩык амоҭацәа, руаӡәк Краснодар иреиҳаӡоу
аҵараиуҭраҿ аҵара лҵоит
1969 шықәса ԥхынҷкәын 25 рзы сиасуеит аҩнуҵҟатәи аусқәа
рминистрра ахь. Абра аус зуит аибашьра ҟалаанӡагьы ианалга
ашьҭахьгьы иеицҵаны 33 шықәса. Урҭ рахьынтә 23 шықәса
аминистрра иатәыз ашьауӷатә ҟәшаҿы. Уаҟа, раԥхьа инспекторс,
нас инспектор еиҳабыс, аҵыхәтәан ари аҟәшаҿы иҟаз аҟәшақәа
(отделение) руак сеиҳабын. Усҟан исыдыргалақәеит: зны
Гәдоуҭатәи амилициа аиҳабы ихаҭыԥуаҩыс, нас Афон ҿыцтәи
амилициа аиҳабыс. Аха сахьиз сахьаӡаз араион аҿы аусура
шысцәыцәгьахоз сазхәыцны мап скуан, избанзар аԥсуаа
ҟазшьақәак ҳамами, иааигәаӡаны иудыруеи, ууацәеи, уҭынхацәеи
ахьырацәоу аҭыԥ аҿы аусура цәгьоуп, еиҳаракгьы амилициа аҿы.
Абри аамҭа иаҵанакуан ақырҭқәеи аԥсуааи ҳ-Аԥсны адгьыл
еимакны ҳаибарххарақәа. Усҟан амчратә структурақәа рҿы аус
ууанаҵа уара ишуҭаху ужәлар рхақәиҭраз рықәԥарақәа рполитика
ацхыраара аҭара цәгьан, маӡала ак ҟоумҵозар. Аха маӡала
мацарагьы ианбанӡа, ақырҭуа изакәан уқәныҟәар акәын,
ашьклаԥшцәа рацәаҩын. Абас ианызба иаҳа еиӷьуп ҳәа
сахәаԥшны сусура ааныжьны сыжәлар ирыхьуа саргьы исыхьп,
иахьцо срыццап, рхақәиҭраз рықәԥарақәа рҿы исылшо ала
ҭшәарак ааныскылап ҳәа иӡбаны аминистр ихьӡала арапорт ҩны
ԥсшьара ҳәа ахьыӡҵаны сцеит. Усҟан министрс иҟаз ижәла Чулков
акәын (Қылԥад-иԥа ҳәа иаҳҳәон) иҵегь дҟәышындаз ззуҳәашаз
иакәын. Аус сыцызуаз агырқәеи ақырҭқәеи ибзиаҵәҟьаны
ирдыруан избар шысҭахымыз. Ас ацәымӷхара шьҭысхижьҭеи
шьарда крааҵуан, – уи ршкол санҭарҵаз инаркны.
Сара санца 2-мыз ааҵуаны, нанҳәа 14 ахәаша, 1992 шықәсазы
ауп Қарҭаа рбандитцәа Аԥсны ианақәлаз. Ари аибашьра иазкны
иааркьаҿны иануп 2003 ш. иҭыҵыз «Иаарту агәала» зыхьӡу
сышәҟәы.
Ҳҭаацәара аӡәаӡәала иркьаҿны сырхцәажәеит, сара стәы
хәыҷык исцәеиҵыҵыргьы гәыбӷан сымамзааит. Аԥсуаа рҳәашьала
«Агәаҟ дцәажәаҩуп» ҳәа 52 шықәса инеиқәкны мызкы адамхаргьы
сахьиз саб иҩны иаҵамԥхьац ус баша аԥшаҳәа сауавахыз. Насгьы
ҵ-тәи ажәашықәса нзырҵәаз, нас арҭ ашықәсқәа исдырбази,
исарҳәахьази, исеилдыркаахьази маҷума?.. Урҭ зегьы ԥыҭк
адамхаргьы иҳашьҭанеиуа идеилыркаатәызар ҟалап ҳәа сгәы
иаанагеит.
Аԥсуаа ҳаԥсҭазаара уазхәыцыр аӡыцәыкәбар еиԥшуп – ԥштәык
ауп иамоу. Гьамак ала ишьақәгылоуп, хаз-хазы ҳургыларгьы
ҳазлеиԥшым ҳәа акгьы ыҟам. Уи усоуп, аха хыхь сызлацәажәахьоу
аамҭақәа зегьыҵҟьа иаҳзеиԥшны ҳамаҵ рзымуит.
Абарҭ сзыхцәажәахьоугьы алада исҳәараны иҟоугьы ахҭысқәа
зегьы ибзианы сырхаануп, ицәгьамкәангьы исгәалашәоит азоуп
ирмаҷны акәзаргьы имҳәакәа сызрывсуам…
Иара ус ҳахәаԥшуазар, арҭ ахҭысқәа реиҳараӡак зыдҳәалоу
ақырҭқәа рхаантәи аамҭазы Аԥсни аԥсуааи рзын ирхәыцхьоуи
имҩаԥыргахьоу ацәгьарақәеи ртәы аҳәара аӡә имацара илшаӡом,
амала ҷышәшәырак зылшо доусы илшо ала ақьаад иазнеигар
усҟан иҟалап иҵегьы ирацәаны ицәырҵыргьы.
Ара сара сыхцәажәара хәыҷык еиҵыҵзаргьы уаҳа ԥсыхәа
амамшәа збеит, избанзар уи ҷыдала иаҳәо сара сымала сакәӡам
изызкыу, сықәра зықәроу ҳабиԥара ахцәажәара ауп иаанаго.
Зны-зынла усгьы ҳҳәалоит – ажәлар ирхарои ҳәа. Ара еснагь
ақәшаҳаҭра цәгьоуп. Избан? Иашоуп амилаҭ политика хацзыркуа
аӡәык-ҩыџьак роуп ахара зду, аха абарҭ аӡәык-ҩыџьак рымшала
жәларык рықәӡаара аԥаҩахь ишнеиуа збо ажәлар наскьаны
иқәӡаар рҭыԥахь ҳара ҳнеип ҳәа игәырӷьаҵәа ианԥшуа урҭ
ишԥарызҳәатәу? Егьа дполитик дузаргьы ажәлар рымч иаҳа
иӷәӷәоуп ҳамҳәаӡои?
Лымкаала иаҳҳәозар, аԥсуа жәлар рымч акәӡами иахьатәи
ҳахьԥшымрагьы уацхырс иаиуз? Ари зырҵабыргыша аҿырԥштәқәа
раԥхьа игылоуп нанҳәа 18, 1992 ш. Абри аҽны 4-мыш ахыҵуан
аибашьра алагара. Усҟан Аԥсны Аиҳабыра Гәдоуҭаҟа ииасхьан.
Ари аҽны ақырҭқәа ҳарҿагылоу ҳаҽраҳҭоу ҳәа аимак ӷәӷәа
аныҟала ажәлар аламырхәыкәа аҭак зыҟамлеит. Усҟан Владислав
Арӡынба «–Сыжәлар шәхаҵкы, сшәазҵаауеит иҳақәлаз ҳаӷа
ҳаиҿагылоу, мамзаргьы ихәура ҳашҭац ҳаанхару» – ҳәа азҵаара
анриҭа иҟарҵаз аҭак ҟарымҵазҭгьы, ҳазхәыцпи, иахьа
ҳабаҟазаарыз, мамзаргьы ҳашбаҟазаарыз?!
Ари зхысҳәааз, – ақырҭуа жәлар, еиҳаракгьы Аԥсны иҳаланхоз,
аӡәк еиԥш иҩагыланы – ҳзабашьуа иаҳшьуа зусҭцәада, 70 шықәса
зчеиџьыка ҳааӡахьоу роума! – ҳәа рхазы ишыҟарҵалоз еиԥш
арҵәаа иҳәҳәаны рполитикцәа ирҿагылазҭгьы аибашьра
ҟаларызушь? Аха мап, сара сызхаанны издыруеи, сқырҭуоуп ҳәа
зхы зԥхьаӡо – Аԥснахь ргәы иҭоу акызаҵәык – уи Аԥсны Қырҭтәыла
ахсаала иазынхарц. Абри ахықәкы заҵәык ауп хьаас ирымаз,
ирымоу, раԥхьаҟагьы измырҭынчуа иззыԥшу (уи рыла иамбароуп) .
Аԥсҭазаара уамашәақәа иаушахым. Аӡә убыс ианаҳәоит: –
«Уԥсы ахьынӡаҭоу бӷеиҵыхрак умамкәа џьабаала мацара
уԥсҭазаара ухоугалоааит» – ҳәа иқәшәиуеит.
Уи амцхә игәыразреи мамзаргьы мыцхәы иԥшӡоу идгьыли
данрыхҟьогьы ҟалалоит ҳара аԥсуаа ҳаиԥш.
Агәыразрагьы имамкәа, ауаҩрагь зааигәара иҟам даҽаӡәых –
«Уԥсы ахьынӡаҭоу ухы-уԥсы ишаҭаху убылдаҳәы-былдыҷуа ԥхӡык
улымхӡакәа, лаӷырӡык камҭәакәа уаамҭа ухоугалааит» – ҳәа
иқәныҳәоит. Аха рҩыџьагьы знапы иану аамҭа ауп.
Ҳаныхәыҷқәаз ҳабацәа ирҳәалон – «Аҭырқәа ихаан», «Аурыс
ихаан» мамзаргьы «Ақырҭуа ихаан» ҳәа. Урҭ аамҭақәа ҿааҳәыра
рымамкәа ииаӡаахьеит, ус аҭоурых иазынхеит умҳәозар. Аха
абарҭ ахаамҭак раасҭа ақырҭуа ихаантәи аамҭа ҳаԥхьаҟатәи
ҳҭоурых арҩашьараҿы ӷәӷәалаҵәҟьа ашьҭа аннаҵеит.
Еиҳараӡакгьы ҳажәлар ргәалашәараҿы ихамшҭхәны ирзынхаз –
1931 шықәса инаркны цәыббын 30, 1993 шықәсеи рыбжьара
иаҵанакуа аамҭа. Ус агәаанагара сызҭаз, иаҳҳәап «Ақырҭуа
ихаантәи» аамҭа ҳадгьыл иазымааизҭгьы иахьа ҳ-Аԥсны
ишәҭыкакаҷха Кавказ, ашьхақәа ирықәҷҷаауа иқәгылазаарын!..
Сара, раԥхьаӡа акьыԥхь сазнеит 1960 ш. Усҟан Аҷандара
алагарҭатә школ аҿы рҵаҩыс аус анызуаз акәын. Раԥхьаӡа амшын
аԥшаҳәахьы скылсуа саналага «Аацы», «Гәдоуҭа», «Аҷандара»,
«Хыԥсҭа», «Мҷышьҭа», «Афон ҿыц» ҳәа избахьаз ахьыӡқәа
еицакны ианызба ӷәӷәала сгәы иалсит, аха лшарас исымази
сгәамҵра ада. Ус сгәы шԥжәоз схынҳәит, аха сарцәомызт,
сарҭынчуамызт. Уи аамҭаз ақырҭуа иполитика иазкны ашшыԥхьыӡ
уҳәеит, иуҩит ҳәа аӡәгьы дахаӡгылаӡомызт, иаарҳәны уара
иухаратәны лахь урҭон.
Ус уахык схәыцуа сышиаз исыӡбеит сгәала статиак ианҵаны
агазеҭ «Аԥсны ҟаԥшь» ахь исшьҭып ҳәа. Астатиа ҩны
идәықәсҵеит, аха акьыԥхь ианылоит ҳәа сыгәгьы иҭашәомызт,
амала сгәы аласҟычп ҳәа иҟасҵеит ауп. Ԥыҭрак ашьҭахь исԥылаз
џьоукы исымадырҽхәо, даҽа џьоукы «уалгеит» рҳәо иалагеит. Егьи
сыстатиа агазеҭ ианылазаап. Сара ари ансаҳа шаҟа сеигәырӷьаз
аҟара «Воҟна и мир» зҩыз Лев Толстои ус дамеигәырӷьазар ҟалап.
Ҽнак жәантә ицәырганы инарҳәы-аарҳәуа, саԥхьо сеиҭаԥхьо
сахәаԥшуан.
Ари ашьҭахь, есааира аамҭа наскьацыԥхьаӡа ҳажәлар
рҭагылазаашьа наҟ-наҟ изеиԥшрахарызеишь ҳәа игәырҩазго
салагеит, аха сгәырҩеи сареи ҳаицынханы ус ҳнеиуан мамзар
исылшагәышьози. Уи агәырҩа мыждагьы иаҵанкуаз аумаҷхыз.
Зегь раԥхьаӡагьы: аԥсуа школқәа раркра урҭ рхаҭыԥан ақырҭуа
школқәа раартра, тәым бызшәала (қырҭбызшәала) мчыла аҵара
ҳарҵара, еиҵагылаз аԥсуаа рҵеицәа рҵарадырра аҿаҟәаҟәара.
Уи ашьҭахь рҵарадырра анагӡара ԥсыхәас иаиураны иҟаз.
Есжәашықәса ақырҭқәеи аԥсуааи аҵсуаа ҳ-Аԥсадгьыл еимакны
ҳаибарххарақәа, ҳажәлар реизарақәеи, рықәгыларақәеи,
рықәԥарақәеи рҵыхәтәа зеиԥшрахо, аԥсшәеи аԥсуааи
реиҟәыгара, аԥсуа жәлақәеи, аԥсуа хьыӡқәеи, насгьы рԥсадгьыл
ҭыԥхьыӡқәеи рырҩашьарақәеи, ақырҭуа хьыӡқәа рыхҵареи,
ҳауаажәлар рҵасқәеи, хәызмаӡам рхымҩаԥгашьақәеи реицакра
уҳәа шаҟа уҳәари. Арҭ зегьы иахьеи уахеи гәырҩас иҟаҵаны
уааҟәымҵӡакәа рызхәыцра шаҟа ицәгьоузеи! Абас «аԥсуа»
ззырҳәоз ихиҿы аазырԥшуаз зегьы реиҭакрақәа есааира ирыцлон.
Абри аамҭаз агәырҩақәа раԥхьа игылан ҳажәлар рԥсадгьыли
дареи еиқәзырхараны иҟаз аполитика, иашала акәымкәа
иркьаҳәны азнеира, иҟамыз ианымыз иҟоушәа аарԥшра.
Абарҭқәа зегьы ҳала иабон, ҳлымҳа иаҳауан, мыцхәы
ихьааҳгон, аха ҳамчымхара иаҳнаҭомызт. – «Шәымшәан»
зҳәозгьы ҳааигәара дыҟамкәа ус ҳааиуан. Ааи, зхатәы дгьыл
иақәиҭымкәа еснагь хыԥхьаӡарала иуеиҳау уихьԥшны аанхара
еиҳау трагедиас иҟоузеи!!!
Аҩнуҵҟатәи аусқәа рминистрра ахь саниас араҟагьы арҭқәа збо,
сдыргәамҵо салагеит. Қарҭынтә иаарышьҭуаз ауаа рнапаҿы
ҳаҟан. Дара ԥшәымацәаны, ҳара ҳаҩны ҳшыҟазгьы харантә иааз
сасцәаны иҳахәаԥушан. Ҳаи анаџьалбеит, уҩны уҟаны атәым
инапаҵаҟа аҟазаара шаҟа ицәгьоузеи! Ари аҩыза аҭагылазаашьа
ачҳара цәгьан, ицәгьаӡан. – «Уара шәарҭ Қырҭтәыла шәынхоит
шәыбызшәа (ақырҭшәа) шԥашәзымдыруеи» ҳәагьы «аҽԥныҳәа»
ҳарҭон.
Сара схаан 5-ҩык аминистрцәа рахьынтә 4-ҩык Қарҭаа
иаарышьҭыз ракәын. Сара раԥхьа саннеи ԥсуа министрс избаз
Валери Михаил-иԥа Хынҭәба иоуп. Уигьы харак днамгакәа
Шеварднаӡе апартиахь диеигеит.
Аԥсуаа мыцхәы игәамҵны џьара иааизар еразнакы иаауан
Қарҭынтә, идыршәарцгьы иалагахон, аха аԥсуа ус иаармарианы
дуршәо дыҟоума (еиҳаракгьы иԥсадгьылаҿ дыҟаны) . Ара
иахьааихуа дара ԥшәымацәоушәа рхы аадырԥшуан, ҳара усгьы
ҳларҟәны акәын ишҳахәаԥшуаз.
Изеицәааӡарызеи, ԥсуаақәакгьы ус иаауаз рыкәа илҭаланы
рмыӷрала иҭысуан, аха зегь ус иауҟахыз, доусы ишеилаҳкаауаз
ҳаанхеит иахьанӡагьы. Аиаша ҳҳәозар – аиха ршны сыкәа иҭасҵар
ашыра сычҳар сылшоит убырҭ амҵақьақьацәа збар аасҭа. Аха
ишԥоури «алаҳәа ахӡеиԥш згәы еиқәаҵәоу ауаа аамҭа
иалиаауазар».
Абра МВД аусура саналага инаркны саҟәыҵаанӡа изыҩхьаз
сыстатиақәа ааидкылазҭгьы зеиӷьаҟам шәҟәык рылҵыргьы ҟалон,
аха уи уажәшьҭа иуҳәеит ҳәа, «арахәнҵәара аныҟала
шьаԥхыцҩынтәыра згәара иқәмызгьы сырахә нҵәеит» – зҳәаз
уеиԥшыртәыр ҟалоит.
Усҟан ақәнамгарақәа избоз, исаҳауаз зныз астатиақәагьы
маҷымкәа реизгара саҿын урҭ маӡала сшәындыҟәра (асеиф)
иҭаҵаны иҵәахны исыман, усгьы сара сыда ԥсышәала аӡәгьы
дыҩуамызт. Сара ԥсышәала аԥхьара аҩра схашҭырҳәа сшәаны
сыҩуан, саԥхьон. Исгәалашәоит аҿар ирыхҟьақәоз ацәгьарақәа
ирызкны ҳтелехәаԥшрала ҳақәгылара Аԥсны адукатцәа реиҳабы
Шамба Мирон Михаил-иԥеи, Иреиҳаӡоу асуд аусзуҩ Едик Агрбеи,
МВД аганахьала сареи. Урҭ рҩыџьагьы, рдунеи рԥсаххьеит
рынарцә бзиахааит
Ақырҭуа аԥсуатә еибашьра алагамҭаз Қарҭынтә қырҭшәала
ашәҟәқәа аарышьҭуа иалагахьан. Уи иаанагоз усгьы еилкаан, ус
мацара ираӡазҭгьы Аԥсны аусҳәарҭақәа рыҟны иахьабалак
аусеилыргарақәа (делпроизводство) ақырҭшәахь аиагара акәын.
Абас зны сызхагылаз аҟәша ахьӡала қырҭшәала иҩны
Қырҭтәыла аҩнуҵҟатәи аусқәа рминистрра аҟнытә рминистр
инапы аҵаҩны иаарышьҭит. Ара иахьааиз ҳминистр ашьауӷатә
ҟәша аиҳаб ихьӡала ашәҟәы ҳаҟәша иаиуит. Усҟан еиҳабыс
дҳаман Андреи Михаил-иԥа Бобуа. Уи сара сыхьӡала инапы
ақәҵаны исоуртә иҟаиҵеит. Сара сҿы ианааи слахәаԥшын
қырҭшәала иҩызшәа анызба 50-тәи ашықәсқәа аасгәалашәан
хәыҷыкгьы саргәамҵит, нас ианыз еиҭаганы иансарҳәа саалаган
ԥсышәала изҩит – «Ашәҟәы иаашәышьҭыз иаҳәоз
ахьсзеилымкааз азын уахь – шәа шәахь исырхынәоит» ҳәа
ианҵаны исырхынҳәит. Даҽакгьы. Раԥхьаӡа амилициа ахь усура
саниас, раԥхьатәи азыҟаҵара ҳәа 4-мыз Қарҭ сыршьҭит.
Қырҭтәылантә (усҟан Аԥсынгьы Қырҭтәыла ҳәа иԥхьаӡамзи) иҟаз
рахьынтә 3-ҩык ҳакәын аԥсуаа иҟаз, егьырҭ иҟан: аерманцәа,
азербаџьанцәа, ауаԥсаа, агырцәа, ақырҭцәа. Сара исыцыз
Лакырба Анатолии, Цәеиба Костиеи ракәын, рҩыџьагьы
рыԥсҭазаара иалҵхьеит, рыԥсаҭа бзиахааит.
Ҳара афицарцәа ҳгәыԥ еиднакылон 35-ҩык. Урҭ рахьынтә иҟан
ақырҭшәа ззымдыруаз ԥыҭҩык. Анатоли ақырҭшәа бзианы
идыруан, аха уигьы изымдыруашәа ҟаиҵеит. Алекциақәа
ирылагеит, аха қырҭшәала ирыԥхьо рҿаархеит. Сара ишыздыруаз
зегь еилаҳкаауаз абызшәала (урысшәала) иаԥхьоит ҳәоуп. Ас
ианызба сҩызцәа ирасҳәеит урысшәала ирмыԥхьо иалагар
алекциақәа ааныжьны аҩныҟа сшаауа ҳәа. Аиаша ҳҳәап 50-тәи
ашықәсқәа рзы ҳашколқәа раркра аамҭа хьанҭа аасгәалашәан
уаҩы ишимбац сгәалаҟазаара лаҟәит, схәы-сжьы еиланаргылон
мегӡарыхда рыбызшәа ахьсаҳауаз. Усгьы сгәы иаанагеит – усс
исымази, аусура сзалагази ҳәа.
Уи акәхеит, арҭ қырҭшәала алекциақәа рыԥхьара ианаҟәымҵ
сгәала аартны раҳәара иақәскит. Ус, дааҩналеит амилициа ашкол
аиҳабы ихаҭыԥуаҩ аподполковник Чачаниӡе ҳәа ӡҭаск.
Ҳаргьы ишҳахәҭаз аиԥш аԥсшәақәа ааибаҳҳәан
ҳлеибартәақәеит. Иара дзыԥхьоз атема аполитика иадҳәалан,
даԥхьаны даналга – зҵаарак шәысҭар ҟалару – сҳәан снапы
сҩахеит. – Сузыӡырҩуеит – иҳәан, урысшәала сахьиазҵаазгьы
дшаргәамҵыз ихы-иҿы иаанызбаалт. – Алекциа шәалгазар
урысшәала ишәызҳаҳәару, мамзар ҳгәыԥ аҿы ақырҭшәа
ззымдыруа ҳаҟоуп, ишәҳәаз аинтерес зҵоу ак акәымкәа иҟам, аха
лымкаала сара исзеилымкааит, сҳәан слатәеит. – Уара
уабантәааи? – ҳәа дсазҵааит, сыхьынтәаазгьы бзиаҵәҟьаны
идыруан, аха азҵаара исҭаз ихы ихнахит. – Аԥснынтә сааит –
сҳәеит уаҳа акгьы ацымҵакәа. – Уара Аԥсны Қырҭтәыла ишатәу
уажәыгьы иузеилымкаацкәа уҟоума – иҳәан хәыҷыкгьы
дсықәцәҟьар цәгьа имбошәа иҽааҟаиҵеит. – Аԥсны зтәу ҳәа сара
издыруа Аԥсны ауп, сара сахьиз сахьааӡаз қырҭуа дыҟам, нас
ақырҭшәа зласҵарызи сҳәан, ани 6-шықәса аԥсуа школқәа аркны
қырҭшәала аҵара шаҳдырҵоз игәаламыршәакәа еиҭа инацысҵахт
– сахьнеиуа 4-мыз Қарҭ иудырҵази ҳәа исазҵаар ишԥарасҳәои
ҳәагьы сҽаасыргәамҵит. Амала хыхь ишысҳәаз еиԥш  шықәса
қырҭшәала аҵара шәҵозҭгьы избан ақырҭшәа зузымдыруа ҳәа
ажәа аимакра ҳалагон азын иара ицәыригаанӡа ҳәа
сҽааныскылеит. Амала ус ицәыригазҭгьы уа иаргьы саргьы ҳусқәа
цәгьахар ҟалон.
Абри аамҭазы итәаз зегь ҿымҭкәа иаҳзыӡырҩуан, иаҳиааиуаз
дырбозшәа. Дырҩегьых еиҭанацысҵахт – сара ақырҭшәа ҳәа
издыруа ҩажәак роуп. – Урҭ «Моди, ҵади» роуп. Урҭ рыла 4-мыз
ара стәаны аҵара сҵоит ҳәа сызҳәом сҳәахын сеитҭалатәеит.
Амалагьы 4-мыз Қарҭ аанхара саназхәыцлак цәгьа сылахь
еиқәнаҵон. Амшьҭыцәгьақәа рҿы сшыҟаз мҩашьо уа Қарҭ саннеи
аламҭалаз ауп ҳабгьы идунеи шиԥсахызгьы (27.01.71 ш.) .
Аиаша шәасҳәап даргьы саргьы ҳаинымаалакәа ҳаиԥырҵыргьы
цәгьа избаӡомызт. Иуҭахым иҿы аагылара цәгьами…
Абри ҳаицәажәара ҳаналга ашьҭахь уаҳа ҽеик ҳзеибымҳәакәа
ҳаидыҵит. – Уи акгьы алҵуам баша уара рылаԥш уҽыҵауршәит –
рҳәан алаф сылырхит сҩызцәагьы. Ари алектор иаамышьҭахь
иаҳзааиз агыруа сыҽқарҭыстәуеит ҳәа қарҭаа рцәажәашьала
ацәажәара далагеит. Далагеит аха алекциа акәымкәа ҳхы
шымҩаԥаҳгаша акәзаап дызлагаз. Ари сҩызцәа исарҳәаз аасҭа
саргьы ақырҭшәа ҟыжә-быжәқәак сымдыруази, алекциа ахь
аиасха имҭакәа сгәаара сиааин – ҳара ара ахымҩаԥгашьа ҳҵап
ҳәа акәӡам ҳаазышьҭыз ҳзаарышьҭыз, ҿыц аусура ҳазлалагаз ала
иаҳзымдыруа ҳусура иадҳәалоу амаҭәарқәа ҳҵозар ҳәа ауп
ҳзаарышьҭыз, мамзар ахымҩаԥгашьа ҳара ҳзааӡаз
иҳаларааӡахьеит, уи даҽаӡәы иҳарҵартәгьы ҳаҟоуп – сҳәан сгәы
ишалсыз ирдырны слатәеит. Аригьы уаанӡатәи алектор Чачаниӡе
иасҳәаз иасҳәеит – қырҭшәала узыԥхьараны иҟоу аурысшәахь
аиҭагара ҟалозар иаҳзеиҭага, мамзар ақырҭшәа ззеилымкаауа
ҳрацәаҩуп ҳәа наиаҳәаны. Ари аҩыза ажәақәа заҳаз ишырҳәо
еиԥш – ддаӷьхеит, дмаҭхеит – шәарҭ Қырҭтәыла шәыҟоуп ақырҭуа
милициа ашкол аҿы шәааит, арахь урысшәала шәрыԥхьа
алекциақәа ҳәа игәаӷьны ишԥоуҳәоз ҳәа даараӡа игәы иҽаиргеит,
аха уаҩҵас ҭакк изыҟамҵакәа ддәылҵны дцеит. Арҭ дареи сареи
ҳаимак ашкол аиҳабы иарҳәазаарын, аха макьана уигьы
дысмыԥхьацкәа ус сааиуан. Усҟан абри азы мацара ашкол
сҭырцаргьы ҟалон, аха усҵәҟьа рзыҟамҵеит, аԥсуаа ҳахԥшагьы
иацәымшәози, усҟан Асовет мчгьы ыҟамзи, абызшәа ззымдыруа
мчыла иудырцалар ауамызт.
Ус ҽнак аудиториаҿы ҳаштәаз алектор дааин аԥсшәақәа
еибыҳәаны ҳлатәақәеит. Уи дзербаџьанын, аха қырҭшәамзар
урысшәала ажәак иҿыҵшәауамызт. Усоума, зны иҷкәын
урысшәала дахьцәажәаз азын диԥҟахьазаарын, уи ашьҭахь
иҳаҳаит.
Алекциа дналагоны ашә аартны дааҩнашылт аиҳабы
ихаҭыԥуаҩ. Уи Бумбумриӡе ижәлан (Бумбуридизар ҟаларын
аамҭала) .
– Қьаад бӷьыцк сышәҭонда иҳәан аишәа длахатәан
иаацәыригеит аҩнуҵҟатәи аусқәа рминистрра аҟны дшыҟаз зҿы
дыҟазгьы аминистр ихаҭыԥуаҩ Ковальчук иҿы шакәыз. – Аҩыза
аминистр ихаҭыԥуаҩ – иарбан бызшәоу афицарцәа ргәыԥ
алекциақәа ҳазларыԥхьара, урысшәала акәу қырҭшәала акәу ҳәа
саниазҵаа – ақырҭшәа ззымдыруа ыҟазар урысшәала шәаԥхьа,
насгьы аурысшәа ззымдыруа рылазар урҭ рсиа сзаага, амилициа
далҳцоит иҳәан адҵа сиҭеит,, уажәы аурысшәа ззымдыруа
хьыӡҳәала шәсиа ганы исҭароуп – аурысшәа ззымдыруа шәнапы
шәҩаха – иҳәан дааҳалаԥшит. Аӡәгьы ишьҭихуа дыҟахызма,
еиқәшьшьы итәан зегьы. Сара амыргәырӷьа схы иҭалан
сынрылаԥш-аарылаԥшуа стәан. Аӡәык-ҩыџьак ирҭахы-ирцәымӷ
аурысшәа аадыруеит ишԥаҳзымдыруа – рҳәан рхы аацәырыргеит.
Ус анакәха зегьы аурысшәа жәдыруазар, алектор Гасанов иахь
ихы наирхан, – уажәы нахыс ари агәыԥ аҿы алекциақәа
урысшәала ирыԥхьалатәуп – иҳәан дҩагыланы дцеит. Абри амш
инаркны 4-мыз алекциақәа зегьы урысшәала ирыԥхьон, амала
сара «Иақәыԥ иҽыӷра» аиԥш зегьы слаԥшықәҵаны исыхәаԥшуан.
Ус шаҟа хҭыс сырхаанузи, аха аиҭаҳәара цәгьоуп.
Асовет Еидгыла анеилаҳа инаркны Қарҭаа ргәы иҭаркхьан
еибашьрала Аԥсны зынӡа рнап аҿы иааргарц.
Изларгараны иҟаз аибашьра аламҭалаз изҿыҵыргалакгьы
Аԥсны абџьар алхра иақәыркит. Ус ргәы иаанагон бџьарлеи
џьаԥҳанылеи ҳаиқәных ҳаҟоуп ҳәа. Усҟан шәарыцага бџьарымзар
иҳамази, аӷа дҳамаӡам ҳәа ҳгәы рҭынчны ҳаҟамзи, иабаадыруаз
70 шықәса ҳадгьыл иааӡаз иҳаӷацәоуп ҳәа.
Сара Гәдоуҭа араион сызладыз ала исыдырҵеит уахь ацара,
аха сымала сыгәра ргахозма, ҩыџьа-хҩык агырқәа сыцҵаны
сыршьҭит. Урҭ усгьы аԥсшәа рыздырӡомызт, ҳахьнеилак маӡала
ирасҳәон – ихысуа шәымазар ицәыржәымган, ус џьара ицәыҵажьу
кыр шәымазар убырҭ цәыржәга – ҳәа. Иаҳҳәа иааӡа,
егьаҟарҵаргьы, егьа рҳәаргьы ҳажәлар рхахьы ирзаагомызт ҳчыӷь
иааӡаз шәақь мцала иҳажәлоит ҳәа, аха ирымҳәои – «агыгшәыг
иахьугалак игыгшәыгуп егьа «краҿоуҵаргьы абнахь имԥшыр
ауӡом» ҳәа?
Хыхь ишысҳәаз еиԥш аҩнуҵҟатәи аусқәа рминистрра аппарат
аҟны инеиԥынкыланы 23 шықәса аус зуит аибашьра ҟалаанӡа.
Иҵегьы изуратәы сыҟан, аха акадр азҵаарақәа Қарҭаа
ишырыӡбуаз санахәаԥш исылымшеит уаҳа аагылара. Сара сеиԥш
зыҽҳәара ааиаанӡа ицаз рацәаҩуп.
Ҩажәак еиқәкны аҳәашьа иақәымшәоз гыртәылантәи
Қырҭтәылантәи иааргон, аҭыԥ ҳаракқәа рырҭон, ачын дуқәагьы
рырҭон. Ҳара ҳтәқәа аган иавахон. Сара схаан ачын ҳаракқәа –
аполковникцәеи, аподполковникцәеи унацәқәа рыла иуԥхьаӡон,
арахь урыхәаԥшыр рҵарагьы ыҟан, рдыррагьы ыҟан, аха
иаԥсыуаами… Хыхь исҳәаз ақәшаҳаҭра азызуша хҭыск (епизодк)
шәасҳәоит.
Цандрыԥшь инхоз ерманык ашшыԥхьыӡ ҩны Москваҟа
ишьҭызаарын ирхынҳәны Қарҭынтә Аԥсныҟа иаарышьҭит
шәахәаԥшны аҭыԥ иқәшәҵа ҳәа. Уи ианыз – аирманы дахьынхоз
иахылаԥшуаз (участковыҟ) амилиционер дизашшуан.
Дыззашшуаз дқырҭуан.
Ажәакала абри ашшыԥхьыӡ аилыргара сара исыдҵаны
командировка ҳәа сыршьҭит. Усҟан аҽҳәара иурҭаз хмырԥакәа
иноугӡар акәын, еиҳаракгьы аминистр ианудиҵа. Аха араҟа
исҳәарц исҭаху ишыназыгӡаз акәым, избаз ауп ишәасҳәарц исҭаху,
шәызхарагьы шәыччап.
Цандрыԥшь сахьлеиз раԥхьа дызбеит уа аус зуаз Заур
Багаҭелиа. Аначальник дызбар сҭахуп анысҳәа – уаала иҭыԥаҿ
дыҟоуп, амала суҳәоит ҳаннеи нахыс усҿамԥшын, насгьы иара
ҩтәык идҵаны цқьа уихәаԥшла иҳәан ҳаицны Цандрыԥшьтәи
амилициа аҟәша  аначальник икабинет ҳниҩналт. –
Ари Аҟәа МВД аҟнытә дааит – иҳәан сыжәлеи, сыхьӡи счыни
неицҵаны ианиеиҳәа – ашырҳәа дҩагыланы иҟәардә дҩахыҵны
дыкәматырны аԥсшәа карҵәаны исеиҳәан ҳлеибартәақәеит. Нас
иаацәырзган иҟаз шыҟаз, сыззааз еилырганы инаиаҳәаны, насгьы
аминистр ихьӡала ари ашшыԥхьыӡ зхаҟалаз, мзызыс иамоу ҳәа
ашәҟәы  уҩыроуп ҳәагьы наидысҵеит. Уаанӡа избон
ивараҿы игылаз асеиф ахы иқәгылаз аҵәца аханы абинт ықәҵаны
аха иабаздыруаз ари зызкыз. Абрыгьы аасҳәеит, аҳәаха сымҭакәа
дҩагыланы абинт аақәихын иарӷьа напы аҿаҳәара дналагеит.
Заургьы ашырҳәа дҩагыланы ддәылҵны дцеит, аччара
анизымычҳа. Уажәшьҭа ак шыҟалаз аузымдырхуаз, – унапы
ухьуазар акәхап – сҳәан сыниазҵааит. Абри аамҭаз урысшәак ҳәа
аацәыригеит. – иҳәан еилаҟәаҟәаны адырра сиҭеит иарӷьанапы
«шимыхәоз». Уаҳа иумыхәааит сҳәан, адҵа иусҭаз наугӡароуп ҳәа
адҵа иҭаны сара сус ахь сцеит. Дызусҭадаз абри? Ааигәа
Қарҭынтә дааргеит Пицундаҟа дыргылаҩуп ҳәа. Абра дшыҟахыз
(уа аус бзианы иузар акәхап) ииҭахыз аӡәы Қарҭ МВД аҿы дтәазар
акәхарын, диаргеит Цандрыԥшьтәи амилициахь начальникс.
Еразнакы амаиоррагьы иҭаны, арахь ирҭаз ачын ахьыӡҵәҟьа
еилырганы изыдрӡомызт. Усҟан ара аус зуаз, ашьауӷатә ԥшаара
аҟәша еиҳабыз, аҵарагьы аԥышәагьы иманы Заур Багаҭелиа иара
абри қарҭаа рмарҵеи инапаҿы дыҟан. Абарҭқәа збо саналага ауп
сусурагьы зынсыжьыз.
Ишышәҭаху шәазхәыц, аха абарҭ амрагыларахьтәи ҳгәылацәа
иаҳхаргахьаз зегь ааидкыланы ҭынч стәаны санрызхәыцлак –
аиаша шәасҳәап, адгьыл иқәу: иԥсаатәума, иԥстәума, иҵиааума
зегь бзиа избоит, еснагь срыхәаԥшуазаргьы сыгә рыхшәаӡом
абанҭ аҳәаза мыждақәа рыда, аха дара убырҭгьы бзиа ибаны
сыкәа иҭасҵар сылшар ҟалап, урҭ ҳгәылацәа раасҭа. Нас ишԥа,
дара рнапаҿы иркыз ажәашықәсақәа рхы иархәаны уахгьы-ҽынгьы
тәамҩахәк ҟамҵаӡо аамҭа-аамҭала ҳажәлар иреиӷьқәаз рҵеицәа
нырҵәо, зда ҳамам, ҳадагьы еиқәхашьа змам ҳ-Аԥсадгьыл мчыла
ҳшьа каҭәаны иҳамырхырц иашьҭоу ауаа бзиа излоубари. Иаҳҳәап
урҭ гәыбӷан рымҭакәа ирҟәымшәышәны ирыхцәажәо ԥсуа
дыҟазар игәы иалимырсааит, аха уи ижәлар рзы игәы былуеит
ҳәа сызшәаҳәом. Уи ус баша «аԥсуа» ҳәа ақьаад дануп, мамзар
ашьа илоу ԥсуа шьаӡам, уи ишьа хәашьуп.
Иҟалалоит аамҭақәак – аимак ашьҭахь аинышәарагьы анацу,
аха ахара зду ихы изымдырыр ишԥеизутәу. Арҭ ауаа иахьа
урнаалт ҳәа адырҩаҽныҵәҟьа уаанӡатәи рыгәҭакы
еиҭаналагахоит, еиҳагьы еицәаны. Абри ҳара ҳаӡәыкны
иаҳхамшҭуазароуп. Еиҭасҳәахоит – сара усазҵааозар арҭ ауаа
(зҭыӡшәа ҳамоу егрынырцәаа) егьа ишьамхышгыланы ҳкалҭ
иагәӡыргьы рыгәра сызгом. Урҭ рыҟнытә, ауаҩы дызлымгаша
ачымазара бааԥс зыхьыз сиеиԥшхеит, агәахшәара исырҭаз
салыргашьа амаӡам.
Иҟалап амцхә саӷьцәазаргьы, аха ҳажәлар ааидкыланы
рыдгьыл азын ирыҵашьыцны цәымӷас ишьҭызхыз рзын иумҳәара
иҟоузеи…
Аибашьра еилгеит цәыббра 30, 1993 ш. Шықәсыки ҩымзи ҳатә-ҳамаа ныжьны ихҵәаны иҟаз ҳхынҳәит ҳаҩныҟақәа рахь – Аҟәаҟа.
Ара ҳахьааиз иҳақәшәиша дызлаԥшышаз ҳалаԥшит, аха
ишԥоури, аибашьра еибашьроуп, ачҳара ҟаҵаны агәамҵра
аанукылароуп.
Ус ԥсымшьҭыгақәак ԥшаауа ҳхы ҳахәо ҳҿааҳхеит. Уи аамҭазы
сыхгьы сыгәгьы ирҭамызт 23 шықәса аус ахьызухьаз аҩнуҵҟатәи
аусқәа рминистррахь ҿыц ахынҳәра, избанзар, иҟалап макьана
қарҭаа рцәа ахызбаауазҭгьы, аха ус егьа иҟазаргьы алеи-алеи
еибарԥхашьоит, усҟан министрс иҟаз Гиви Агрбеи уи ихаҭыԥуаҩ
Витали Смыри аҳәара исырҭаз сақәшаҳаҭхан аминистрра иатәу
Арсепублика Аԥсны адрестә биуро (аҟәша) аиҳабыс сыршьҭит.
Абри аҟәша еиҳабыс 11 шықәса аус зуит гәык ала. Уаанӡа аус
зуаз имшәакәа иԥхамшьакәа иаанханы иҟаз агырқәа
адрҩаҽныҵәҟьа иқәцаны рхаҭыԥан аԥсуа ҭыԥҳацәа аазгеит, уи
азын аминистрра анапхгарагьы сԥырхагамхаӡеит,
исыцымхраазар.
Иҟалап МВД аиҳабыра ус исыдымгылазҭгьы сусура
аансыжьыргьы ҟалон. Хыхь ишысҳәахьоу еиԥш МВД ахь усура
сиасаанӡеи, нас ҳаибашьра ашьҭахьтәи сусурагьы аламҵакәа,
акы-ҩба ҳәа 23 шықәса (1969-1992) МВД ахыбра аҵаҟа ахԥатәи
аихагылаҿы иахьагьы уа иҟоу ашаьуӷатә ԥшаара аҟәшаҿы (иахьа
аусбарҭа) , сааԥсара ахәшьарақәа рыҭан. Урҭ арбоуп сџьабаа зну
ашәҟәы .
Арҭ аџьшьарақәеи ахәшьарақәеи аԥхьаҩ изидызгалаз исҳәарц
исҭахыз аҳәынҭқарра амаҵ азураҿы сыхгьы смырԥхашьеит,
сызҭахызгьы сыӡбахә ишакәым ираҳартә схы аасмырԥшит. Аха
ари акәым исҳәарц исҭаху, аусура усуроуп, уи аҳәынҭқарра иаусуп.
Уи ала мацара ада уаҳа ужәлар рҿаԥхьа акы уаԥсамкәа уаныҟала
уи рыцҳароуп. Аус усуп, аамҭала ауп ишыҟоу нас инужьоит, уи
ала мацара ужәлар рҟынӡа анеира цәгьахоит.
Сара, ақыҭа салиааит, иара сааӡеит. Сааӡеит ԥсуаҵас, иароуп
аԥсуара раԥхьаӡа агьама сзыркыз, афҩы хаа сзырҳаз, ԥсуаҵасгьы
ахымҩаԥгашьа сылазааӡаз. Ақыҭа ааныжьны ақалақь ахь
санаауазгьы саԥсуара уа иныжьны смааӡеит, уи иахьагьы уаҵәгьы,
сыԥсы ахьынӡаҭоугьы иареи сареи неидшәарак ҳамамкәа ҳаицуп,
пату еиқәҵаны ҳаицныҟәоит, ҳаибамбаргьы ҳаибачҳауа ҳаҟаӡам.
Ҳ-Аԥсуара убас иҟоуп, аныҟәгара цәгьоуп, аха знык
уҽанрааланы, амцхәқәа налҟәшәаны инаԥхьакуа иара ахаҭа
иалнаххьоу амҩа уананыла – иаргьы урԥшӡоит ухаҭагьы
уагьарԥшӡоит., уагьааӡоит. Абри ҳгәыӷырҭа – ҳахшара ирдыруазар
шаҟа сеилаҳуазеи, шаҟа сазхьааузи! Шаҟа исҭахузи!
Саргьы ақәыԥшцәа зегь реиԥш сласын, аԥара, аҩра, ахәмарра
бзиа избон. «Ахәыҷы даныхәыҷу дласызароуп, мамзар «хәыҷ пып
ду бзиа дҟалаӡом» – рҳәо саҳахьан. Исгәалашәоит ҳхәыҷра аамҭа
хәыҷҵас иаҳхаҳгартә еиԥш анарха абаҟаз. Усҟан, ҳаҽхаршәаланы
ҳахәмаруан мамзар еснагь ҳаилахан, еснагь аамҭа ҳазхаӡомызт.
Усҟантәи ҳусқәа: ҳарахә, ҳашәахә, ацәаӷәара, арашәара,
амыждараз иҳаланагалаз аҭаҭын, зда ҳмаҭәамыз ҳаџьқәреи,
акәты, акәҷышь зҳәаз еиԥш шаҟа еиқәԥхьаӡари. Иахьа
саназхәыцлак ус ҳџьабаџьафаны ҳааӡара ҳаԥсаҭазаараҿы иаҳа
алҵшәақәа ҳнаҭазшәа збо салагеит. Мамзар ақьынцыц ааӡара –
уи аҵла аҵаҟа ашьашәыр иҵиааз аҵиаа деиԥшхоит.
Ус акә, егьыс акә ақыҭа аамҭа иалсхыз аԥсуа нхаҩ инхашьа
аума, иуаҩра аума, схы ҽыԥныҳәак асҭартә сыҟам ҳәа сгәы
иаанагоит. Иарбақәан урҭ акәамаҵамақәа: ацәаӷәара,
ажәлаҟьашьа, арашәашьа, ашәыр аиҭаҳашьа, ауардын ацәқәа
раҵаҳәашьа, урҭ рныҟәцашьа, аҵәҩан аҿҟьашьа, арсшьа, абыца
ахаҵашьа, аԥҳә рхышьа, анымҩа аҿаҳәашьа, аԥҳәаҟәа
аиқәҵашьа, аҭәархышьа акапица аиқәҵашьа. Урҭ рыдагьы – пату
ақәҵаны аҩыжәшьа, аныҳәаҿа акышьа, аныҳәаҿақәа ралкаашьа,
урҭ ишрыхәҭоу рызнеишьа, рҳәашьа, еиҿкааны акрыфашьа, асас
пату иқәҵашьа, ԥсуаҵас ацәажәашьа, ашәаҳәашьа, акәашашьа,
ԥсуаҵас аҽеилаҳәашьа, ԥсуаҵас аҽықәтәашьа. (13 шықәса
ансхыҵоз аҽыҩ сақәтәахьан, уи Ҭырԥшьаа иртәын. Ҽыла аҩны
ҳарак амардуангьы схалахьан) .
Ааи, абарҭқәа зегьы ԥсуароуп, ааӡагоуп, уаҩроуп, насгьы –
иԥсҭазаароуп!
Абра иацысҵарц исҭаху – арҭ хыхь еиқәысԥхьаӡаз ахаҵамусқәа
раамышьҭахьгьы ҳан лызаҵәра иабзоураны (усҟан ҳаҳәшьа
дхәыҷын) иҳамҵар амуит аԥҳәысмусхәгьы. Иаҳҳәап: ажәхьашьа,
ахырҵәы рҵәышьа, ашәхыхшьа, уи аилаҵашьа, акәты аиҿыхшьа,
ачаԥашьа, абысҭа ушьа уҳәа имаҷымкәа.
Абарҭқәа зегьы уанрызхәыцлак аҩнԥҳәысра иаҳа иџьабаауп
ахаҵа иусқәа раасҭа, аха урҭ зегьы ара иузарбом. Аԥҳәыс лџьабаа
шәҟәыкгьы ианӡалом…
Ԥсуаҵас ааӡараҿы ҳара аишьцәа ҳахшарагьы ҳадмыр-ԥхашьартә иҟоуп. Уи иахьа сара сгәы ҟанаҵоит, ҽԥныҳәак аӡәы
иҳаиҭартә иҟамлеит. Урҭ реиҳарак ақалақьқәа Тҟәарчали Аҟәеи,
иит, иааӡеит, аха дара ҳахшарагьы, ҳмоҭацәагьы аҷҷаҳәа
ԥсышәала ицәажәоит. Аҵкьыс еиҳау иҟоузеи! Зыбызшәала
ицәажәаз, еиҳаракгьы аԥсуаа, иакәым ахь амҩахыҵра
даԥнарҟәҟәаауеит. Изеицәааӡарызеи, иахьа сызлаԥшои, сара
сааӡашьеи анеидыскылалак дара кыр рыбжьахоит. Аха ус
хәлалап, шалап ҳәа ҳгәы рҭынчны тәашьа ҳамаӡам. Ааӡара дуӡӡа
шьаҟас иаҵагылоу ҳҵас бзиахәқәа змырӡша амҩақәа ԥшааны
имҩақәаҳҵалароуп, мамзар уаҳа ԥсыхәак ҳаманы ҳаҟаӡам. Уажә
аԥхьа ҳ-Аԥсуара шыҟаҵәҟьаз иҳазмырхынҳәыргьы ҳаашьҭымҵӡакәа иара ҳашьҭазароуп, ҳаԥхьаҟа милаҭк аҳасабала
«Аԥсуаа» ҳәа ҳаиқәхар ҳҭахызар. Иашоуп – «жьындыр»ҵас акык-ҩбак алазаргьы ҳамч зқыәмхо акгьы ыҟам, иҭахны ҳашьҭалар.
Иныҟәзгахьаз ҳаԥсуара амахәҭақәа иреиуп: хаҵа ицоз аҭыԥҳацәа
ахаҵаҩызара рзура, аҭацацәа рыцныҟәара, аҩызцәа гәакьацәа
ацәгьеи абзиеи рҿы арӷьажәҩара рзура, ацәгьа зыбжьалаз
реинраалара аҽалархәра, аус арманшәалара. Раԥхьа
сышқәыԥшыз исыдыргалеит ачара хпыҿ амҩаԥгара, нас ачара
дуқәагьы рымҩаԥгара.
Уаанӡа аишәачара амҩаԥгара ҵак дук аманы сахәаԥшуамызт,
сқәыԥшымзи рацәак сашьклаԥушамызт, аха схаҭа санадхала
ҳаҭыр ақәсҵартә избеит, избанзар амҩаԥгара удызгалаз уи
дуқәгәыӷны ичеиџьыкеи исасцәеи пату рықәҵаны «ԥсуаҵас»
иныҟәугап ҳәоуп угәра ганы изудигалаз. Ҳара аԥсуаа ҳаҭыр ду
ҳзақәын асас имҩаԥгара, иаҳзақәуп иахьагьы.
Ацәгьеи абзиеи рышьхәа еивҵоуп рҳәоит, ацәгьараҿгьы аԥсы
ихцәажәара, уи ирҽеира, дзылԥсааз арыцҳара изықәшәаз
рыцеҩшара уҳәа уаҟагьы ԥсуак иаҳасабала исылшоз ала схы
самеигӡеит.
Ҳаԥсуараҿы убыс иҟан – зышьҭахьҟа хьӡырҳәага дызмамкәа
иԥсуаз – ииаӡаауаз деинырхон. Уи иаанагоз аҳәса-аџьабацәа
«аоу» рҳәон. Ахацәа ракәзар «Азар» рҳәон, «аҭарчеи мҩаԥыргон
аҽҟазацәа. Арҭқәа заҳауаз избоз мыцхәы ргәарԥшаауан, рхы-ргәы
далырхуан. Абас адунеи зԥсахыз дымҩаԥыргон.
Ҳқыҭаҿы Арчелиа Ҳаџьараҭ ҳәа дыҟан, аибашьра ду далахәын,
даныхынҳәы иоуз ихәрақәа харак днармышьҭит иԥсҭазаара
далырхит. Иԥс иахылҵыз ҳәа ишьҭахьҟа ҵәҩаншьап дизнымхеит.
Абри иԥсхәы аныруаз сқәыԥшын, аха ибзианы исгәалашәоит,
аҭарчеи мҩаԥыргеит, азар рҳәеит. Абра аҭаҳмадацәа исыдырҵан
азар ахы цәырзымгар амуит. Мап скит, аха усҟан ҳаиҳабацәа
иудырҵаз наумгӡар «Уааӡам» ҳәа иухәаԥшуан. Усҟан уаб
дарԥхашьон, уашьцәа аиҳабацәа арԥхашьон. Ус иҟан усҟан,
иахьеиԥш акымкәа.
Абарҭқәа сзырҳәаз – ԥсуак иҟаимҵацыз ҟасҵеит ҳәа ауакәху,
аха саԥсуоуп ҳәа ужәлар урылагылар уҭахызар аԥсуара зда
имаҭәам амахәҭақәа уаргьы умахәҭакны урылагылазароуп.
Гәыбӷан сымамзааит, аха иахьа аишәачара иахатәоу арԥыс акеҩ
ҳәа иаацәырганы аԥсуа ашәак ззымҳәо, иқәԥрааны ԥсуаҵас ԥсуа
ҭыԥҳак дызмыркәашаз – уи иарԥысреи иаԥсуареи дараӡа
иарыбжоит. Абас ачарақәарҿ акәын – «Ҳаи анаџьалбеит дабатәи
рԥыс ссиру, – дзыжәладашь» – ҳәагьы иазҵаауан, аҭыԥҳа лакәзаргьы иара убас. Зыжәлар рашәақәеи рыкәашарақәеи
ззымдыруа – уи дрыцҳауп ҳәа сахәаԥшуеит.
Санқәыԥшыз инаркны ажәытә аԥсуаа рыкәашарақәеи
рашәақәеи бзиа избон, сырзааигәан, срызҿлымҳан, хар
амамкәагьы инасыгӡон. Иара уажәгьы фырџьанқәак исдырҳәаргьы
ҟалоит.
Ҳаҩны ныҳәак анҳамаз ҭаацәала ашәа еицаҳҳәон, аишьцәа
ҳаҳәшьа дҳаваргыланы ҳаицыкәашон.
Ақырҭуа школқәа анықәӡаа шықәсык ала ашколтә хор
еиҿаҳкааит, исыманы Гәдоуҭа ицоз аицлабрақәа рахь изгахьан.
Аҟәа арҵаҩратә ҵараиурҭа санҭазгьы еиҿыскааит 35-ҩык аҵара
еицызҵоз ҳкурс аҟны ашәаҳәареи акәашареи.
Лабжьарак аҳасабала ҳҿар шәахь схы нарханы ишәасҳәоит:
уааи унеи сарҳәартә саныҩеидас инаркны ҳааигәа инхоз
ҳгәылацәа ҳаҭаҳмадацәа реицәажәара хшыҩзышьҭрала
сырзыӡрыҩуан. Ирҳәоз ҟәышран, ааӡаган. Урҭ аҵәца шьҭыхны
аныҳәаҿа анырҳәоз – макьана иаҟәымҵындаз уҳәартә ахшыҩҵак
аҭаны ирҳәон, ражәа еиҿкаан, ираӡан, ԥсуажәа цқьала иҩычан.
Изеицәааӡарызеи урҭ ирҳәоз раԥсшәа аԥсышәан, ҳабдуцәа
ирбызшәан, ҳадгьыл иабызшәан. Еиҳаракгьы ирыдызбалаз –
еизыӡырҩуан. Ицәажәо иажәа далгаанӡа иԥырхагамхакәа
изыӡырҩуан. Иҟалап аӡә џьара ажәак бжьеигалар иҭахызар –
«Уажәа хьыла иԥысҟааит» ҳәа аҭамзаара шьҭаҵаны иҳәон –
«Шаҟа иԥшӡоузи!» Уи адагьы ирыдызбалаз – егьа рҳәаргьы,
арыжәтә амцхә ажәра рҽацәыхарартәуан, амала арыжәтә дара
рзын ачеиџьыка аԥхьа идыргылон. Уаха сасык дааины арыжәтә
имамзар даара хьымӡӷны иахәаԥшуан, избанзар арыжәтә
намысын, еибардырган, иуарҳаган, иҩызарҳаган. – «Аишәачараҿ
ауп ауаҩы дахьудыруа» – рҳәон. Уи саргьы сақәшаҳаҭуп.,
избанзар, аӡә убыс дыҟоуп – ижәаанӡа уаҩҵас дышуацәажәо
ианижәлак иубаз иакәӡамкәа дықша-ҳәшаны дааумпыҵахоит.
Аиаша шәасҳәап сара иахьа хымҩаԥгашьа бзиак сааигәара
иҟазар изыбзоуроу абарҭ ҳаҭаҳмадацәа роуп. Урҭ, иахьа
ишыҟамгьы сырзыразуп, рыԥсаҭа бзиахааит. Абарҭқәа шәара
ҳҿаргьы шәхы иашәырхәар сҭахуп. Иԥсыз ԥсит, аха рҩызцәа
иаанхазгьы маҷӡам, издырҵазгьы ыҟоуп макьана.
Ажәытәан амал имоуп дбеианы дынхоит ззырҳәоз аԥсуа нхаҩы,
уи малс имаз еиҳарак арахәи, адгьыли, абаҳчеи ракәын, мамзар
уажәеиԥш ахаҳәтә ҩнеихагылақәа ргыланы шьапыргыларҭа
амамкәа аҩнымаҭәа ҩнажьны иҟамызт. Усҟан ақәацәқәа ирыҩнан
рҳәеит, аха уи азын рашҭақәа хшарала иҭырҭәаан, шамахамзар
асаби ишьҭыбжь зқәымыҩуаз агәараҭақәа маҷын.
Сара схәыҷра ахаангьы уиаҟара ашәҵатәы уажәеиԥш
иачычамызт, ирнаалашаз ашәҵеи, ашьаҵеи рыман. Сахаануп
аҳәса ԥсрак бзарак ҳәа ианцоз иахьнеиша инеиаанӡа изланыҟәоз
хазын, уа ианнеилак урҭ џьара инаҵәахны аҿыцқәа рышьаҵаны
инеиуан.
Ҳабдуцәа ақәацәқәа ракәын хыбрақәас ирымаз рҳәоит, аха урҭ
ҳара аҿар ҳархаанымхеит. Ҳара иаҳбаз ахьатә кәасқьа аҟаур
ақәҵаны, аџьтә шьаҟақәа ирықәгылан. Урҭ ашьаҟақәагьы
ахаҳәеҩсақәа ирықәгылан, ирласны имбаарцаз акәхап. Иара убас
ҟаурла ихыбыз амаҵурҭа дугьы. Уи амаҵурҭа агәҭаны еиқәын
аԥсуа мца. Уи иахакнаҳан ажәытә хнышьыр. Уи ахнышьыр
иавакнаҳан акәац рԥшшага амахәҭа рацәа змаз алҵла ақәцә, ашә
рԥшшагагьы хазы. Урҭ рывараҿы ирывакнаҳан ашәқәа зҭарҵоз
ахәырҭы. Ҳашҭа аганшәа игылан хәажәбыцала ишшыз аца. Ҳаҩн
ашьҭахьҟа игылан ҳаџьмабоурақәа ҩба, ҳшьамаҟа рҭакырҭа
аказарма, акәтыршәрақәа, урҭгьы ҩба (акәытқәеи ашәишәиқәеи
рзы хаз-хазы) . Схаан исымбеит ҩба-хԥа ҽы ҳгәара иҭамкәа.
Иҳаман, иахьагьы иҟоуп шәырхкыла еибыҭоу абаҳча ду. Усҟантәи
аҭәатәы иаҳәа иаҵаҳхоз аҩы ансгәалашәалак иахьа иаажәо аҩы
ԥхыӡушәоуп сшахәаԥшуа. Усҟантәи аҩы ахьыӡ иаԥсан, ажь акәын
излыҵуаз. Иахьазыҳәан инхаз ахьыӡзаҵәык ауп уаҳа акгьы.
Ҳара аишьцәа ҳаныҩеиҵагыла ҳаб инхамҩа иҳалшоз ала
иацаҳҵеит. Иҳаԥсахит ҳахьатә кәасқьа (уи ыҟазар еиӷьзар
ҟаларын) иҳаргылеит ахаҳәтә ҩнеихагыла. Уи иақәуп ацинк хыб,
иҿоуп 40 метра иҟоу аихатәы мардуан. ҿыц иҳаргылеит ашифер
хыб зқәу аказарма ду, аца ҿыц, акәтыршәра ҿыц. Ҳашҭа еиужь
узлаҭало амҿтәы гәашә аихатә ала иҳаԥсахит, иаакәыршаны
аихатә ҭелла иԥоу аанда куп.
Ҿыц иҳаргылаз ҳаҩны иҩнаҳҵеит иҿыцу аҩнымаҭәа.
Абри сызхцәажәо аамҭақәа рзы лассы-лассы иаҳҭаауан
асасцәа бзиақәа ҳауацәа. Фатәыла жәтәыла акы ҳазрыцҳаӡамызт,
амала зны-зынла асасцәа рхыԥхьаӡара анырацәахалак аиара
анҳзымхоз ҟалалон.
Урҭ асасцәа ашьтәа рзаҳшьыр акәын, иреиӷьу аиарҭа
иагәылаиазар акәын. Ашьыжь иангылалак рымаҭәа рыцқьаны,
иуанҭаны, реимаақәа рыцқьаны имазеины игылазар акәын.
Усҟан алашара ааиаанӡа ауанҭа зладыршуаз аџьтә ма амжәатә
кәицқәа рыла акәын.
Сқәыԥшра ахаан асас дара пату иқәын. «Асас быжь разҟык
иманы дааиуеит, данцо фба ааныжьны дцоиТ» рҳәоит. «Асас
дымшуп» ҳәагьы рҳәон. Урҭгьы зегь ауеиԥшхыз, арбаӷьк
иалаӡозгьы ыҟан, ашьтәа ззумшьыр ҟамлозгьы ыҟан.
Анхамҩа иаҵанакуа рацәоуп. Ицәума, ицәмаҭәоума,
иуардынума, иҽума, икәадырума зҳәаз еиԥш нхаҩык ихы
зланыҟәигашаз зегь ракака ҳаман. Сара схаан млаки хьҭаки
ҳадымркит ҳзааӡаз ҳани ҳаби. Аибашьра ду анцозгьы ахшхырҵә
ҳаман, арахә ахьыҟоу амлакра ҟалаӡом.
Ус агәаанагара ҟамлааит исҳәо ҽхәароуп ҳәа. Крызлаз зегь ус
акәын ишынхоз. Аха лымкаала сызхцәажәо ҳҭаацәара ахьакәу
азын сахцәажәоит ҳанхамҩа.
Аԥсҭазаара аамҭақәа еҳа-еҳа инаскьацыԥхьаӡа рхы-рҿы
шырԥсахуа аиԥш анхашәа-чашәагьы аҽаԥсахоит. Ҳаб иԥсымҭаз
убыс ҳаиҳәахьан: – «Дад ишыжәбо еиԥш хыбрала ԥсуак ҳеилаҳауа
ҳаҟам, амала сара схаан исыргылаз ахыбрақәа сара саамҭа
иашьашәалан, ианаалон. Уажәшьҭа даҽа аамҭахеит. Убри аҟнытә
исҭахуп шәара шәаамҭа ҿыц иақәнагахаша иҿыцу хыбрала
ишәԥсахырц» ҳәа.
Ҳәара аҭахума, ҳаб иҳаиҭаз аҳәара иҷкәынцәа инаҳагӡартә
еиԥш аӷьӷьар ҳзынижьхьан, егьҳалҳаршеит харак инамгакәа,
иаргьы иԥсымҭаз ила иабеит аҩын ҿыц ауацхыр шышьҭаҳҵаз.
Данԥсы дҳарҽеит иара иргылахьаз ахьатә кәасқьа аҟны. Амала
иҳалшаз – игәы рҭынчны инарцәмҩа дықәлеит. Ҳан даԥсуаз
дахаанны илбеит аҿыц ҩны, иара аҟны ауп дахьҳарҽеизгьы. Абас
ауп, аб иӷьӷьар аԥа иазирҳауазар ами, мамзар илиаӡаа ицоит.
Амала аиаша ҳҳәап амҿтәы ҩнқәа ҳанрыҩназ еиӷьзар ҟаларын.
Сара Кәрыжәаа срықәлам, аха сахаануп, усҟан ауаа интересс
ирымаз хшарала аизҳара акәын, ауаа рацәан. Ақыҭақәа,
аҳаблақәа, ашҭақәа аџьџьаҳәа уааԥсырала иҭырҭәаан. Иахьатәи
ҳҭагылазаашьа еиԥшымызт. Иахьа иҟоуп иҭацәыз аҳаблақәа,
аиаӡаара аԥаҩ иқәгылоу ажәлақәа, иҟоуп зынӡа ииаӡаахьоугьы.
Ажәакала уажәы-уашьҭан ҳәа абгара ду аԥаҩ иқәгылоу ҳеиԥшны
ҳааиуеит, еицәаҳамӡап…
Гәык ала иаҳҳәозар абри апроцесс иахьа аанкылашьак аҭамзар
уаҵәы ашәарҭа ӷәӷәа ҳҭанаргылоит, ҳнавс-аавсуа акәымкәа ус
иубаратәы иҟоуп. Усоуп ишаҳнарбо иахьатәи ҳаамҭагьы. Нас абри
аҩыза ашәарҭа иҭагылоу ажәлар хықәкыс ирымоу аҳәынҭқарра
аргылара рзымариахару? Изеицәааӡарызеи «здац-ԥашә
уашәшәырхаз ашәыр ҵла ашәыр аҿалара хьысҳауа иалагоит,
усҟан аԥшәма даалаганы амахә хҵәаны ҿыц еихеимҳар ус
илыҵҩаа ицагәышьоит». (Уи Анцәа ҳааигәара иааимгааит) . Уиала
ажәлагьы ииаӡаауеит.
Ауаҩы иқәра ишаҳәо дхәыцуазар бзиоуп. Иҵегьы санқәыԥшыз
схәыцшьеи иахьатәи аамҭа сазхәыцшьеи ирыбжьаӡоузеи. Иахьа
схы лкыдҟьаны сахьиз, ацәажәашьа ахьысҵаз, аӡәы ҳәа ауаа рҿы
снеиуа сҟазҵаз ҳҳабла «Бандха» саназхәыцлак аиаша шәасҳәап
сгәалаҟазаара аҽеиҭанакуеит. Иабаҟоу ааигәаӡа аџьџьаҳәа
иааҳакәыршаны иҳаваӷӷа ҳааигәа-сигәа еиланхоз ҳгәылацәа
бзиақәа. Аиаша сҳәап Анцәа ду дылбааны исеиҳәаргьы
исызхаҵозма хыԥхьаӡарала ас иаалырҟьаны иӷархоит ҳәа! Аԥсуаа
рҳәашьала – «аԥсра сақәгәыӷуан», мамзар.
Лымкаала сара схатәы сҳәозар – ԥсуа ҩнаҭак аҳасаб ала
аҭоурых змоу абри ҳабшьҭра раԥхьаӡа акәны ҳабдуцәа амца жәла
раԥхьа ахы ахеиҿаркыз иахьатәи аҭагылазаашьа иаанарԥшуа
ахаҿы санахәаԥшуа мыцхәы саргәамҵуеит.
Ҳәараҭахума, ԥыхьеи иахьеи анеиҿҳарԥшлак хыԥхьаӡарала
ҳхы ҟәнаҳшьаҵәҟьо ҳаҟам, Анцәа ду имчала, аха. Аха
гәынамӡарами, изхысҳәаауа сыгә иалоу: ҳацәгьа ҳабзиа
ахьҳарҽеиуаз, ҳан лассы ҳаҟамкәа ҳанааилак лнапқәа ыргьежьуа
дахьаҳԥылалоз, ҳасасцәа рҽышьҭақәа зныпҟҟала иахьанӡагьы
изынхалаз, «Бзиала шәаабеит» – ҳәа ҳауа-ҳҭынха ҳахьырԥылоз,
ԥсуаҵас ҳаикәазааӡаз, ҳаԥсуара раԥхьаӡа ҳҟырҟы ахьарԥсаҳәаз,
анамыси ачеиџьыкеи згымыз ҳашҭа ҭбааи ҳахәшҭаареи иахьа
рхала рҭыԥаҿы изаҵәны иаанханы иҟоуп.
Изыхҟьазгьы еицаадыруа хҭыс бааԥсуп, – уи 1992-1993
шықәсқәа рзы иаҳхаагаз аибашьра акәхеит. Изеицәааӡарызеи,
ирацәоуп иахьа ари аҩыза аҭагылазаашьа зауз ахәшҭаарақәа,
агәараҭақәа, аҳаблақәа, ақыҭақәа.
Иахьа ԥыхьақәа реиԥш ахыхәара анарха ыҟам. Анхаҩы
дынхаҩыми, дынхарами, ахшара иааӡарами, азеиԥш ԥсҭазаара
далахәны ижәлар дрылагыланы ԥхьҟа дцалар иҭахыми. Уи азын
имазароуп аманшәалара, аха уи аманшәалара иахьа ихьысҳаны
иаанханы иҟоуп макьаназын.
Ҳаи шьыри, абарҭ зегь шәеиԥш ишԥасҭаху ҳабду Лаз
ихәшҭаара дырҩагьых иааҳәны ашьҭа ихылар! Усгьы сҳәеит, аха
аамҭала ари ахәшҭаара ҿымцәаартә алахьынҵа бзиа аҭәазшьаз
издыруада ҳаԥхьаҟа ҿыц ихиҵаргьы! Агәыӷра сымоуп, аҩысҭаа
даԥырхагамхааит. Ҳәараҭахума, гәыӷра змамкәа ари Адгьыл ду
ақәԥшылара зԥсаххьада. Агәыӷреи аԥсҭазаареи анасыԥ
рыгәҭылакны еснагь еицуп, урҭ ныҟәибагоит, еицхыраауеит,
еибахьчоит, аамҭа рнапаҿы ианырзаага.
Ҳара ҳажәлар, – еснагь Анцәа ишьапы зку ҳажәлар, – усҵәҟьа
иахьирхәрым ҳәа сгәы иаанагоит. Избанзар ҳазқәтәоу, ҳаиҳарак
зқәыӡхьоу абри адгьыл, – «Анцәа иҭыԥ» ҳәа изашьҭоу – Иара
иҳаҭәеишьаз ауп. Уи рыгәҭылакуп зылԥха ҳауша ҳныхақәа:
«Дыдрыԥшь», «Лӡааныха», «Лыхныха», «Иналҟәыба», «Елыр
ныха» уҳәа аҟанҭыруаз еиԥш иакәыршоуп.
Акакала зегь неиламырцҳакәа рыхьыӡқәа сгәаламшәозар
гәыбӷан сымамзааит, амала исгәалашәоит ҳныҳәарақәа
рхыԥхьаӡара рацәан. Лассы-лассы ауаҩы ихы данақәныҳәо еиҳау
иҟоузеи! Ибзианы исгәалашәақәо:
– 4 шықәса рахьынтә знык иҟаҳҵон «хыхь иҟоу» ҳәа
ашьтәашьра. Ҭагалан «Ичара чысхааит» ҳәа уигьы шьтәашьрала.
Шьхацан «ԥшӡала шәлыбааит» ҳәа ҳрықәныҳәаны ҳарахә ашьха
амҩа иқәаҳҵон. Шьхалбаангьы шьтәашьрала ҳрықәныҳәаны
ҳарԥылон. Ашықәс ҿыц «Ажьырныҳәа» ҳара «ажьира» ҳамаӡам,
аха уигьы инеиҵыхны, ахацәа ҳацыԥхьаӡа арбаӷьқәа, нас
абшьтәагьы нрыцҵаны иаҳшьуан.
Усҟан ҳҭаацәара ҳахьыҟазаалак абри амш аҽны ҳаҩны
ҳаиқәшәар акәын. Ҳаб дӡышӡа аханы дгыланы арасамахә агәи
агәаҵәеи хаҵаны Анцәа ишьапы икуан. Ҳаргьы ҳиваӷӷа
ҳивагыланы ииҳәаз аныҳәара иацҳарӷызуан – «Анцәа иҳәааит»
ҳәаны.
Нас исгәалашәоит, ҳан «Ацқьашә» ахьыӡҵаны зҿыгҳара дууз
ашәха еилаҵаны иҳаракны ахәыблары иаҵакналҳауан. Акныхра
аамҭа лара илдыруан, ианааилак илбаалгон нас ҳара иақәшәаз
иԥҟаны илаҳҭон. Исгәалашәоит ҳгәылацәа рыхәгьы лҭиуан. Ус
даргьы иҟарҵон.
Ҳҭагаларақәа ҳанрылгалак аԥаҭылка ауатка ҭаҭәаны аҩны
акәакь иадкналҳалон ҽаантәи ҭагаланӡа ҳәа. Ари, сыԥсымзар,
«аамҭахә» ҳәа хьӡыс иаман ҳәа сыҟоуп.
Аиаша ҳҳәозар абарҭқәа ансгәаласыршәа сымҵарс срыма
сқәыԥшра аамҭақәа рахь амҩа иқәлеит, аха уа сахьнеиуа иубар
иааг, рҽырҵәаххьеит. Иахьазыҳәан даргьы саргьы шьардаӡа
ҳаицәыхарахахеит. Аха иара убас ҳшеицәыхарахазгьы мыцхәы
игәхьаазгоит, срызхәыцуеит, гәаныла срацәажәоит. Даргьы
саргьы ҳаицәыӡра даргьы ирхарам, иара саргьы
исхарагәышьоузеи ҳҩыџьарагьы ҳамч змырхаз аамҭа ҳиааизар.
Арҭ аныҳәарақәа сгәалазыршәазгьы шәасҳәоит. Урҭ
аныҳәарақәа ҵакык рымамкәа иауҟахыз. Иахьазы ҳарҟәаҵны
ҳахьыҟоу дара игәнаҳароуп ҳәа сахәаԥшоит. Ныҳәара бааԥс
ыҟаӡам. – Ухы уақәныҳәар Анцәагьы игәы иахәоит – рҳәон
ҳаиҳабацәа.
Ауаҩтәыҩса иԥсҭазара диегәырӷьартә еиԥш агәаҳәара изҭо –
ихшара роуп. Илшара зегь зызкугьы – ихшара. Иаџьал
наскьазгогьы – ихшара, иааскьазгогьы – ихшара.
Ибзианы исгәалашәоит – ԥҳәыс дааганы аҭаацәара
аԥызымҵацыз ахаҵа дхаҵоуп ҳәа пату иқәымзт, дыбжоуп ҳәа
дыԥхьаӡан. «Уи ихы мацаразын адәы дықәуп» ҳәа изырҳәон. Ари
саргьы сақәшаҳаҭуп, мамзар хәлалап, шалап ҳәа адәы ақәзаара
уи абысҭа хьаса аиԥш дгьамда-ҵәамдоуп. Уи уаҵәтәи амш ҳәа
хәыцра имаӡамкәа – иахьа мацаразын длеиҩеиуа иԥсҭазаара
ихеигоит уаҳа акгьы.
Хыхь ишысҳәахьоу еиԥш ҳаби ҳани 30-тәи ашықәс еиқәаҵәақәа
ирымкәкәааны ирааӡаз ҳара хҩык аишьцәа иаҳхылҵыз: 5-ҩык
ахацәарԥари 5-ык аҭыԥҳацәеи ыҟоуп. Рызагьы разҟыла
еиқәшәахьеит. Анхаҩы нхан ажәла анкеиԥсо дныҳәаныԥхьаны
икеиԥсоит. Аҵеи рааӡараҿы Анцәа диҳәоит иаҳхылҵызи ҳареи
аибааӡара ҳаҭ, ҳаихумбаан ҳәа. Дарбанзаалак зыхшара
дыбзиамхар зҭаху ҳәа аӡәгьы дыҟаӡам, аха дуааӡароуп. Мамзар
– Анцәа дишазар иара диааӡааит – ҳәаны уизхьамԥшыр
уахьирхәоит. Ҳара аишьцәа иаҳхылҵыз утәы-стәы ҳәа акәымкәа
иаӡәыкны ҳрыхәаԥшуан, еилых дҳамаӡамызт сашьцәа
ахьынӡаҟазгьы. Иаҳҭахын ԥсуаҵас иааӡазарц. Аԥсуа инамыси,
иуаҩреи, ичеиџьыкеи рыла ихьысҳамзарц. Аҭыԥҳацәа ракәзаргьы
– иаԥсуа ҭыԥҳацәацқьаны, ииасхьоу ҳаҳәшьцәа дуқәа реиԥш
рынамыс цқьаны, аҩнраҳәа иахьнанаго рыҳаҭырқәҵашьа
иақәшәаны имҩаԥыргаларц.
Ишырҳәо еиԥш «Анцәа ду имчала» абарҭ ҳҭахрақәа
маншәалахан иахьа ҳреигәырӷьартә, ҳархыҽхәартә иҟоуп
ҳахшара!
Иахьатәи аамҭазы аҭыԥҳацәа аҩнра иҟоуп. Изланагалаз
ажәлақәа: Барцыцаа, Ладариаа, Џьынџьалаа. Тәымжәлақәакгьы
ҳауацәахеит, аха иуаа бзиақәоуп. Ҳҭыԥҳацәа ахьнанагаз
хшаралагьы иманшәалахеит. Ҳаҷкәынцәа ракәзаргьы
аҭаацәарақәа аԥырҵеит, хшаралагьы ибзиақәоуп. Аха… Аха
зысҳәаз иҵегьы аизҳарақәа рымазар сҭахын азоуп. Агәыӷра
ҳамоуп аизҳарагьы ҟалап ҳәа.
Ҳазларгалаз ҳауацәа ҿыцқәа иреиоуп: Аҩӡаа, Анқәабаа,
Ҳашыгаа, Кәыҵниаа, Ҷантуриаа.
Аишьцәа иаҳхылҵыз 10-ҩыки (5-ҩык аԥацәеи, 5-ҩык аԥҳацәеи),
урҭ ирхылҵызи хәыҷгьы дугьы ааидкыланы ҳажәла иацлеит: 8-ҩык
ахацәарԥари 9-ҩык аԥҳацәеи. Ара ҳҭыԥҳацәа ахьнеиз
ирхылҵызгьы анрыцаҳҵа ҳани ҳаби ирхылҵыз ахҿарах азҳаит
30-ҩык ауаа рыла. Абри ахыԥхьаӡараҿы иҳаланагалаз ҳҭацацәа
анацаҳҵа ҳахәшҭаара азҳаит даҽа 9-ҩык рыла.
Абас акәзаап аизҳара захьӡугьы. Иацы ҳгәараҭа дахаанханы
дыҟазҭгьы ҳаб заҵәык, иахьа азҳаит 39-ҩык рыла.
Анцәа игәы нсырхар сҭахым, аха 54 шықәса (1923-2007) аамҭа
маҷӡам, абри аамҭа иаҵанакыз ала ари ахыԥхьаӡара иҵегьы
иаҳаракхаргьы ҟалон.
Егьа ус иҟазаргьы аҵәца шьҭыхны Анцәа ду сиҳәоит абарҭ
аҵеицәа, изхылҵыз ргәыӷрақәа иахьмырхәыкәа, ҳаҩнаҭа аҵасқәа
мырхәашькәа рыԥсадгьыли, руаажәлари дареи еигымкәа
еибааӡартә иҟаларц! Ҳазхылҵыз аҭыԥ мҩашьахарц!
Амала абра иацысҵарц исҭаху – аныҳәара зегьы иҳалшоит,
аха «Анцәа иҳәааит» «Анцәа иҟаиҵааит» ҳәа иҳәо еиҭаҳәо мацара
уаҳа акгьы ҟамҵо аԥсуаа уажә ҳашцо ҳаанымгылар ааӡара ҳәа
зыӡбахә еснагь иаҳҿаку ахьыӡ мацара ҳахаанхар ҳәа ацәшәа
сымоуп. Иахьа зызҳауа зҵеицәа иахьеи-уахеи ашьклаԥшра рмоур,
ааӡара цхыраара рыҭамхар, усҟан ӷәӷәала ҳахьдырхәыргьы
алшоит, избанзар иахьа даҽа аамҭоуп, ҿыц иҳазцәырҵыз
ԥсҭазаарахоит.
Ҳара, уаанӡа иихьазгьы омашәа ҳҟәышцәоушәа збақь иасуагьы
ҳгәы иаанамгааит ус ҳашҟәышыз ҳизшәа. Ҳазхылҵыз рнапы
ҳадкыламызҭгьы ҳшыҟаларыз здырходаз?.. Амала усҟантәи
аамҭеи иахьа ҳазҭагылоуи анеиҿсырԥшлак усҟан ааӡара иаҳа
имариан, избанзар аџьабаа бара, аџьабаџьафара ааӡара
иацхраауа методуп. Ус акәымкәа иқьынцыцны иааӡоу аӡәы,
сахьыжәбо сааихьеит, аҳәынҭқарраҿ аума, ажәлар рҿы аума,
мамзаргьы аҭаацәара аԥҵараҿы аума «дуаҩыҵәҟьоуп»
ззырҳәахьоу макьана дысԥымлацт, иҟазаргьы аӡәык-ҩыџьак аха
аӡәык-ҩыџьак рыла ҳзынхару?
Ишаабо ала ашықәсқәа наскьацыԥхьаӡа аҿыцқәа ааиуеит. Урҭ
ирыма иааиуеит еиуеиԥшым ацәырҵрақәа. Иахьа ҳазҭалаз
аамҭагьы ахаан иаҳамбацыз, ҳазмырхәыццыз хҭысны аҽҳнарбеит.
Иҳанаҳәоит: еилкааны, ишәаны-изаны ахархәара. Иахьаҭаху
ацныҟәара, аха ианаҭаххагьы бӷарҵахьы ақәԥара. Абас акәзаап
ауаҩытәыҩса иԥсҭазаара мҩасшьас, лахьынҵас иазԥҵәоу.
Ԥсызхоу зегьы дара ртәала ирааӡоит рыхшара.
Ақәыџьмаҵәҟьагьы аԥа ишыхәҷунатә асыс амҵарсшьа анарҵоит.
Уи ԥстәуп, ԥсабарала ус иҟоуп, узақәыӡбӡом.
Ауаҩы дануаҩха дышуаҩу даанхароуп. Ауаҩра еиҳау
ауаҩытәыҩса иԥсҭазаараҿ иҟоузеи. Аԥсуаа ирымҳәои –
«даамсҭашәоуп», мамзаргьы «Аамсҭашәала дааӡоуп» ҳәа. Ус
анакәха аԥсуаа иҳамоу ажәа «Аамсҭа» – ауаҩра аҟнытә иааз
ажәахеит.
«Ауаҩра аиарҭа илахом» рҳәоит. Амала иара «Ауаҩра»
алаҟазаара ус имарианы иуԥыхьашәо ҟазшьаӡам. Уиаҟнытә
иахьеи-уахеи улабашьа аакыдхны уашьҭазароуп – зыхә ҳараку
аԥшаарагьы цәгьами, аха уанацрымҵлак иуԥыхьашәоит.
Изеицәааӡарызеи иахьатәи ҳаамҭа ажәытә иҳамаз ҳауаҩра
шьарда ирблаҟьуа иамоуп, аха ҳҽацәаҳмыхьчар ада ԥсыхәа
ҳамаӡам. Ҳара, ҳауаҩра ауп ҳадгьыли ҳажәлари рыхьыӡ-рыԥша
хара иназгаз. Уаҩрала ҳхымҩаԥгашьа ауп иахьа аҳәынҭқарра
дуӡӡақәагьы аԥсуаа ҳус иалацәажәартә еиԥш анарха аазырԥшыз.
Аҿыц нхаҩ нхара ҳәа днеираны дахьыҟоу аҭыԥ егьа
ихазыназаргьы раԥхьа дзызҵаауа – изеиԥшроузеи агәылацәа?
Ацәгьа абзиаҿы агәыла ицназго дыҟаӡам. «Агәылеи агәи» – рҳәоит
аԥсуаа». Агәыла бааԥс ҳаӷоу иԥшәымҟәар дықәуп» ҳәагьы
анырҳәо ыҟоуп. Агәыла бааԥс егьа уманшәалазаргьы
уирблаҟьоит.
Амцажәла еимыздоз ҳгәылацәа – ибзиақәаз, агәыразра змаз
уаан. Иҟан сызхаанны избаз абыргцәа ҟәышцәа, аҭакәажәцәа
шьахәқәа, арԥарцәа хазынақәа, аҭыԥҳацәа ссирқәа.
Ҳгәылацәа нхацәан, ичеиџьыка уаан, инамысын,
исасдкылаҩцәан, ауаа ирзааигәан.
Ҳанхарҭа ҭыԥ ақыҭа Аацы аҳаблақәа ируакуп, иахьӡуп
«Бандха». Ари аҳаблагьы иамоуп иара иаҵашәоу аҳабла
хәыҷқәагьы: «Ашәиқәаҵа», «Базихәықә», «Хьыбаа рҭыԥ»,
«Ҟарҷынаа рыбна»,
Ари аҳабла иаланхоз ажәлақәа: Базаа, Аҩӡаа, Џьаӷьлиаа,
Шьершьелиаа, Шьынқәыраа, Мархәлиаа, Ҭариаа, Бармышьаа.
Ирҳәон инхон ҳәа – Ахаа, Хьыбаа, Черқьезиаа ҳәа, аха урҭ
ажәлақәа схаан изымбеит.
Иахьагьы ибзианы исгәалашәоит ҳгәылацәа рҭаацәарақәа
рыԥшәмацәа рыхьыӡқәа. Урҭ иреиуп: Барис, Шьаадаҭ, Џьгәанаҭ,
Џьгәаҭан, Аҳмеҭ, Қьаамын, Кьаӷәра, Едраҭ, Ҳаџьараҭ, Арзамеҭ,
Камшьышь, Ҳанашә, Хыгә – Базаа.
Камшьышь, Ҳақы, Шьаиб – Аҩӡаа.
Мархәли (Мархолиа) Ебырҳам. Џьуӷьелиа Џьгәаҭан, Еснаҭ,
Хәашьыҭ, Маҳҭы – Ҭариаа. Шьершьелиа Мақьҭаҭ, Шьынқәба
Маҳмуд.
Абарҭ рахьынтә сызханны избаз: Шьаадаҭ, Барис, Џьгәаҭан,
Арзамеҭ, Едраҭ, Ҳаџьараҭ, Хыгә, Қьаамын – Базаа. Аҩӡы Ҳақы.
Ҳаншьа Мақьҭаҭ, ҳаҳәшьаԥа Ҷыҷ (Маҳмуд) Шьынқәба. Хәашьыҭ,
Маҳҭы – Ҭариаа Џьуӷьелиа Џьгәаҭан.
Саханны исгәалашәоит абарҭ ауаа шаҟа пату еиқәырҵоз, шаҟа
еизааигәаз, ацәгьеи абзиеи рҿы рымаҵ шеибауаз, ишеибарԥшӡоз.
Иҟан ҽнак еибамбар ззыҟамлозгьы. Ҳаб данԥсы ашьҭахь лассылассы дшаауаз Џьгәаҭан Базба – аҩныҟа уааи анаҳҳәалак –
шәаагылшь хыхь Муса иҟынӡа сыҩхланаы сылбаауеит ҳәа аҩныҟа
дмааикәа ҳаԥсыжрахь дхалон, иԥсаҭа бзиахааит. Ари
иаанарԥшоит аизааигәара, аибаҭахра, агәеибабылра, аигәылацәа
реизыҟазаашьа.
Ацәгьа абзиа уҳәа иахьырзеиԥшу џьара ианцатәу унеи-снеи
ҳәа еиқәҿыҭны, еизыԥшны еицныҟәон. Ҳара рыҷкәынцәагьы
рыҽқәа аҽыҳәҳәаг рыхьшьны ирыцқьаны, акәадыр рықәҵаны, амш
цәгьазар – рҵыхәақәа ҿаҳәаны ирмазеины, амгәырххақәа
аархханы аҽыжәлара ада ус амамкәа иҳаргылон. Иандәықәлоз
рҽышькыл аанкыланы иҽыжәҵаны агәашә аартны иоуҳажьуан.
Аҳәса ракәзаргьы убас аицныҟәара рыман, еибаҭахын. Аӡә
џьара дыҟаны кыр аамҭа ашьҭахь даныхынҳәлак – даабоит ҳәа
иаауан дыгәхьааганы.
Уажәшьҭа иаҳхашҭуа ҳалагоит мамзар сара исымбацызт ҳан
лкасы ныҵырҟьа илхамкәа, лԥыраҳәа лԥыраҳәамкәа чыск
дахагыло. Насгьы абысҭа анылуаз аума, аҟәыд лыршьшьуама
шамахамзар дцәажәаӡомызт, избанзар ауаҩы данцәажәо иҿы
ацыԥхьқәа ҭымшәшәар ауӡом. Усҟан изхагылоу ачыс ахәынгоит
ҳәа ирԥхьаӡон. Иналыршәашәа аамҭак анроулак еиҭанеиааиуан,
еицәажәон (излацәажәара рмоур ҳәа ушәозу) излацәажәозгьы:
ауҭра-сыҭра, ашә-ахш, акәты-акәҷышь зҳәаз еиԥш
аԥҳәысмусхәқәа ракәын зыӡбахә рымаз. Уи сҳәеит ҳәа уҳәансҳәан мыждагьы ианхнахлозгьы ҟалалон, аха уи цхыраагӡак еиԥш
иахәаԥшуазар акәхарын.
Уажәы сырзааҭгылап зыхьыӡ сҳәаз арҭ ҳгәылацәа – ахацәа,
зегьыҵәҟьа ракәымзаргьы, рыҳәсақәа рыхьыӡқәеи рыжәлақәеи:
– Хьыма – д-Ӡиӡариа-ԥҳауп – Борис иԥшәма.
– Таразиа – д-Хасаиа-ԥҳан – Шьаадаҭ иԥшәма
– Ӡабулиа – д-базинԥҳан – Қьаамын иԥшәма
– Мина – д-Ҳашыг-ԥҳан – Џьгәанаҭ иԥшәма
– Ҷаҷу – д-Малиа-ԥҳан – Џьгәаҭан иԥшәма
– Мина – д-Оҭыр-ԥҳан – Маҳҭы иԥшәма
– Минаҭ – д-Лаз-ԥҳан – Хәашьыҭ иԥшәма
– Малед – д-Баз-ԥҳан – Ебырҳам иԥшәма
– Миназ – д-Ашә-ԥҳан – Ҳанашә иԥшәма
– Арзениа – д-Малиа-ԥҳан – Хыгә иԥшәма
– Цица д – Ҭар-ԥҳан – Ҳақы иԥшәма
– Хьамор – д-Оҭыр-ԥҳан – Камшьышь иԥшәма
– Лиза – д-Аргәын-ԥҳан – Маҳмуд иԥшәма
– Вера – д-Мхонџьиаԥҳан – Еснаҭ иԥшәма
–Хьыма – д-Таниа-ԥҳан – Мақьҭаҭ лыԥшәма
– Марусиа доурысҭыԥҳан – Џьуӷьелиа Џьгәаҭан иԥшәма
Егьырҭ абра зыхьыӡқәа асмырбаз тәым милаҭқәан уи азыҳәан
рыжәлақәа ахьсзымдыруаз иахҟьеит. Ажәакала абра зыӡбахә
сҳәазгьы исзымҳәазгьы зегьы рдунеи рыԥсаххьеит Базба Борис
иԥшәма лыда, уи ақәра ду лзеиӷьасшьоит.
Абарҭ рхацәагьы даргьы уаа бзиақәан, ҭаацәара еиҿкаақәан,
инрыжьит: агәыразра, алаԥш хаа, аҿабызшәа ԥшӡа, ауаҩра, зегьы
ирыцку – ачеиџьыка уҳәа иахьа рыӡбахә зларҳәашаз аҟазшьа
шьахәқәа. (Усгьы сҳәеит, аха абна гыгшәыг агу ҳа дысԥырзгалак
акы дысԥырнагандаз ззуҳәашазгьы аӡәык-ҩыџьак ҳалан, аха
ишԥоури аԥсҭазаара ус ишазар…) Хыхь зыӡбахә сҳәаз
ирыхшазгьы изхылҵыз ишырааӡаз мырҩашьакәа иааргоит.
Абри зыӡбахә сымоу аҳабла «Бандха» ԥхыӡны избаргьы зыгәра
сзымгашаз, ҳгәы ҳзырхьшаз хҭыск иақәшәагәышьеит. Аҳабла
аамҭала 30 ҭӡа иқәынхоз рхыԥхьаӡара иԥсуаз ԥсит иаанхаз 10
ҭӡак роуп. Дара урҭ иаанханы иҟоугьы, ишырҳәо еиԥш, реидарақәа
ҿаҳәаны иԥшуп, ҳанбацари, ҳабацари ҳәа. Иҟалаз уиоуп иаҳхаагаз
аибашьра (1992-1993) ашьҭахь хылаԥшра ҟамлеит,
изланеиааиуаз рымҩақәа бгеит, рнага-аага ҿахҵәеит, рыцҳақәа
аӡхыҵрақәа иршәеит, рылашара акәзар ианыҟоу аҵкьыс ианыҟам
еиҳахеит.
Иахьатәи аамҭа имҩаԥнаго адырраҭарақәа ирцәыхарахеит,
уаҵәтәи рлахьынҵа аԥеиԥш еилырганы иразҳәаша дырбом.
Анхаҩы данынхаҩха иаарыхра, ихныҟәгага еиҭарсшьа амамкәа
импыҵахар ихы зланыҟәигарызеи.
Ари азҵаара иахьатәи апроблемақәа ираԥхьагылоуп, аҭак
аҟаҵара ус иаармарианы иуӡбыша ак акәым, аха «Иҟоуп
Аҳәынҭқарра, иҟоуп уи иахагылоу. Ҳрызԥшып ҳахькылырго
аабалап» ҳәа уарҳәоит уразҵаар.
«Ахҵәара уқәшәааит» – ҳәа ишәиз – дшәииҵәҟьеит…
Ахҵәарақәа зегь ауеиԥшыху. Ажәашықәсқәа рацәаны Егры
ирны иааны зыҽҳалазыжьыз ауаагьы 1993 шықәсазы рхы ахҵәара
ақәдыршәан ихҵәаны ицеит, мамзаргьы ианырыму иқәаҳцеит,
ицеит иахьынтәааз рнышәнап ахь. Атәым дгьылаҿ аанхара усоуп
лахьынҵас иамоу. Аха ашәышықәсақәа ирхаану анхамҩа,
ирацәаны ааӡара зылзыршахьоу ахәшҭаара амчымхара иахҟьаны
ааныжьра шаҟа игәнаҳароузеи, уи Ҳазшазгьы игәаԥхару?
Иаанужьп, аха иззынужьуада – абнеи, абгақәеи роума?…
Ҳаԥсыжрақәа абна рхаԥап, ҳазлеиҭанеиааиуаз амҩахәасҭақәа
еималап, ҳаҩнқәагьы аҟарма рҟәнылап, уахынла алақәа
рцынхәрас абгақәа уулап. Еех анаџьалбеит… «Ус анцәа
имҳәааит, иауазар…»
«Аира зшаз аԥсрагьы ацишеит» – рҳәахьеит аԥсуаа. Сызхааным
сҳәахьеит, аха сызхаану ҳаҩнаҭа алахьеиқәҵарақәа маҷымкәа
ирықәшәахьеит.
Раԥхьа 83 шықәса дшырҭагылаз иԥсҭазаара далҵит ҳаб.Уи
иаамышьҭахь 10 шықәса рыбжьысхьан 78 шықәса анылхыҵуаз
лдунеи лԥсахит ҳангьы. Урҭ анҳарҽеи ашьҭахь кыр аамҭа цахьан,
раԥхьа ҭацас ҳаҩнаҭа иаанагаз ҳашьеиҳабы иԥшәма лыԥсҭазаара
далҵит. Лаамышьҭахь шықәсыки 17 мши ааҵуаны ҳашьагьы
(лыԥшәма) идунеи иԥсахит. Урҭ раамышьҭахь рацәак реҩымгакәа
ҳашьа ЏЬотагьы дыԥсгәышьеит.
Ажәала ишырҳәо еиԥш, ацәгьа мацарагьы аӡәы имазааит ҳәа
иауҟаху, абзиагьы иара убасҵәҟьа. Иааидкыланы ҳаҩнаҭа
иагәылиааз ҳахьӡала, ҳара аишьцәа ҳаума, иаҳхылҵыз роума 13 чара ҳаухьеит. Урҭ рахьынтә ҳани ҳаби зхаанхаз рыҷкәынцәа
ҳчарақәа роуп, еиҿызкаазгьы дара роуп. Дара роуп абхәараагьы
ирыԥхьаз.
Ус акәымзи ҳара ҳхаан ишыҟаз, рҭыԥҳа лчараҿы
иаарԥхьаӡомызт, уи иаԥсуарам ҳәа акәын ҳабацәа шахәаԥшуаз,
иахьа иҩашьахеит умҳәозар. Ачара ашьҭахь амаҳә иабхәараа
данынарышьҭлак ашьҭахь аҭаца лабраа ҳәа хазы ирыԥхьаны ауа
аҭынха еиқәыршәаны «бзиала шәаабеит» ҳәа ирԥылон. Ус иаҳа
иԥшӡан, инамысын, иаԥсуа ҵасын, иаԥсуа қьабзын.
Иахьа уи аҽаԥсахит. «Мацабаа ирахә анцәымзкы иаргьы
дрылагыланы дыҩуан» ҳәа иахьатәи аамҭеи ҳареи
ҳаиԥхныҩлагәышьоит, аха макьана иара ҳаԥхьа игыланы
иааиуеит.
Ишысҳәаз еиԥш аишьцәа ҳчарақәа ԥсуа чараны ҳахьиз ҳаҩнаҭа
ҳани ҳаби иаҳзыруит. Амала рмоҭацәа аӡәык ҩыџьак рыдамхаргьы
ргәырӷьарақәа иахаанхар бзиагәышьан, аха ус изыҟамлеит.
Ааигәа 2007 шықәса мшаԥымзазы Аҟәа ачара изаауит рмоҭа
Руслан иԥа Денис хәыҷгьы.
Ҳабиԥара иааухьеи ҳчарақәа 13 рахьынтә 4-чарак Аҟәа иаауит.
Ачара ззааухьоу ҳҭацацәагьы баша ҳааԥсеит ҳамҳәартә еиԥш
хшаралагьы ицәгьам, аха ицәгьам зысҳәазгьы агәынамӡара
сымоуп. Избанзар аҳәса ззааҳгаз ҳаҷкәынцәа рыҳәсақәа, мыцхәы
иреиҷаҳацәоу здырхода, иҵегьы рхылҵ рыхԥхьаӡара азҳара
амазар сҭахын азоуп изысҳәаз, аха иуазҵааода…
Ҳара ибзианы ҳахаануп ҳазхылҵыз ҳзааӡаз ирымаз ирхаргаз
рыԥсҭазаара иамаз анарха ҭагылазаашьас иамаз, аха имшәакәа
имаашьакәа ахшара рацәа рааӡазар, нас иахьа ҳазхаанхаз
абиԥара ԥырхагас ироузеи? Иашоуп иахьатәи ҳаамҭа
аҭагылазаашьа даҽакуп, уи иҳанаҳәои иаҳнарбои иаҳамбацыз
ракәхеит, аха ус егьа иҟазаргьы аиааира аҭахуп, уаҵәтәи амш
ҳәагьы ак ыҟами? Нас ишԥа, арсҟатәи арыцҳарақәеи
агәамҵрақәеи зхызгахьоу ҳажәлар раԥхьаҟа ԥеиԥш бзиак
рызԥшымкәа иҟаларыма?
Ҳара ҳабиԥараҿы уажәшьҭа ачарақәа ззааураны ҳаззыԥшугьы
ҳамоуп. Урҭ ашкол иҭоу Баграт Беслан-иԥеи, макьана иӡҟу Ансоу
Радик-иԥеи роуп. Иҟалап «цәгьа иубашам» зҳәо ҟаларгьы, изҭаху
ииҭаху иҳәааит, аха сара ус исҭахуп избанзар аамҭала саннеиуа
сани саби, сашьцәеи сареи ҳанеиқәшәалак ираҳәаны
исыргәырӷьарц.
Ҳашьа Колиа иԥшәма Зинеи иареи ачара рҽазыҟарҵон зықәра
ахыԥара иаҿыз рыҷкәын аиҵбы Радик изын. Аха уара угәы иҭоу
Анцәагьы иуциҳәозароуп. Иззыԥшыз ргәырӷьара рмеиӡакәа
рдунеи рԥсахгәышьеит.
Рыҷкәын разҟыла дшыманшәалахаз «Рыԥсы иадырааит» ҳәа
аҵәца шьҭырхит ачара иахатәаз, ари аҭоурых анраҳҳәа
Ишырҳәо еиԥш цәгьароума бзиароума ҳажәлар ирзааиуазаалакгьы ирылахәын ҳажәлагьы. Хаҭала сызхааным
ахҭысқәагьы иалагылан. (Кьаразаа дрылахәын ҳажәлантә Кьынта
Хәашьыҭ-иԥа Бармышьаа (Жәандәырԥшь) . Сызхаану
Аџьынџьтәылатәи аибашьра ду (1941-1945) аан абџьар зкышаз
ҳажәлаҿы ахацәа шмаҷызгьы хҩык ҳажәлантәқәа алахәын. Урҭ:
Камшьышь Хәашьыҭ-иԥеи, Маџьыҭ Сиҭ-иԥеи, ҳашьа Колиеи роуп.
Рыхҩыкгьы еибганы ихынҳәит.
Маџьыҭ аибашьра анҵәамҭаз аӷа иҭҟәаны иигаз ҳаруаа дрылан.
Аибашьра ашьҭахь идырхынҳәыз дыруаӡәкын, аха иахьааиз
иаанмыжькәа, Сталин иҟаиҵаз априказ ала иҭҟәаны ихынҳәыз
зегьы «аԥсахыҩцәа» рыхьыӡҵаны 25 шықәса рықәҵаны сибраҟа
идәықәҵан. Убырҭ дрылан Маџьыҭгьы. Дыҟан Красноиарсктәи
атәылаҿацә аҟны. Абра 10 шықәса ихеигахьан. Сталин дыԥсит
Бериа игәыдҵаны дыршьит убырҭ рышьҭахь дхынҳәит аҩныҟа.
Ааигәа 83 шықәса дшырҭагылаз иԥсҭазаара далҵит. Ҳаб
иакәзаргьы 60 шықәсазы шықәсқәак ракәын игыз, иқәра
шаҵанамкозгьы Ԥсҳәы иалсны агаҿаҟа амҩа иқәыз Гитлер ируаа
ирабашьуаз ҳаруаа бџьарлеи џьаԥҳанылеи, фатәылеи аҽқәа
рыла ирызхазгалоз ауаа дрылан аибашьра нҵәаанӡа.
Колиа иакәзаргьы уигьы деибганы дхынҳәит аибашьра ашьҭахь
шықәсык ҵхьан.
Ари аибашьра ашьҭахьтәи аамҭа ахашҭрахь ииасуама уҳәартә
инеихьан. Уи иахыҵхьан 47 шықәса. Иха-иԥсы иҟаз ауаагьы
ршьапы иқәгылахьан. Ҳҿаргьы угәы иахәартә аизҳара амҩа
иқәлахьан. Ҳаинтеллигенциагьы хар амамкәа еиҵагылахьан.
1992 шықәса, ахәаша, нанҳә 14 аҽны Гитлер Асовет Еидгыла
имырҳәа-мырӡа дшақәлаз еиԥш Шеварднаӡегьы Аԥсны дақәлеит.
Иҳабашьит 60-50 шықәсқәа ҳчеиџьыка иааӡахьаз ауаа. (Ауаа ҳәа
узрызҳәозар) . Аха ахаан ирхымҵшаз ахьымӡӷ рыманы – уаҳа арахь
ихынҳәуа иаб диԥам рҳәо иқәцаны иказцаз ҳҵеицәа ирылан
ҳабиԥара 6-ҩык ҳаҷкәынцәа. – Ҳабду иашьа имоҭа Ҳаџьараҭ
иԥацәа хҩыки (урҭ усҟан иеҭымцәан рани раби ԥсхьан) ҳара хҩык
аишьцәа иаҳхылҵыз хҩыки. Арҭ Бзыԥтәи афронти, Гәымсҭатәи
афронти ирылан. Урҭ: Радик Колиа-иԥа, Руслан Џьота-иԥа Иурбеи
Уасил-иԥа. Еибашьит хамеигӡарыда. Иранашьоуп аҳәынҭқарратә
ҳамҭақәагьы. Егьырҭ абџьар зкымызгьы аҭуан иқәтәаны
рҽырымҵәахӡеит, ирыдыз рыдҵақәа гәыкала инаргӡон афронтқәа
рыцхыраараҿы.
Ҳаџьараҭ иԥацәа: Хьымца, Хьырбеи, рашьа аиҵбы Ахра.
Арҭгьы ахәрақәа роуит, аха рыԥсы еиқәханы аибашьра
хдыркәшеит, аҳамҭақәа рыманы.
Ишыжәбо аԥхьаҩи сареи ҳаицәажәара аҵыхәтәахьы
иааигәахеит. Уажәшьҭа аишьцәеи аиҳәшьцәеи:Рудик, Беслан,
Радик, Руслан, Иурбеи, Гәыли, Марина, Нанули, Иулиа, Чарида –
шәахь схы нарханы ажәаҟәандақәак шәзынсыжьыр сҭахуп. Ари
адунеи хызфаахьоу ҳәа аӡәгьы дҟамлацт.
Убри аҟнытә шәаасзыӡырҩыр цәгьа избом. Зегь раԥхьагьы
ишәасҳәо:
«Ишәмырӡын уаҩ дзырхәыцша аҭоурых змоу шәызхылҵшьҭроу
рдоуҳа. Ишәмырӡын шәабацәеи урҭ рабацәеи ршьа-рда иҭагӡаны
инеимда-ааимдо ицқьаӡа иааргаз, ҳажәлар иаӡәыкны еидызкылаз,
рыхԥша ахара иназгахьоу ахымҩаԥгашьа шьахәқәа ирылазааӡаз
иҿырԥшыгоу «Аԥсуара». Егьа аамҭацәгьа ҟаларгьы (уи Анцәа
имҳәааит аха…) ишәмырӡын шәабиԥара ахәшҭаара. Ишәмырӡын
ҳажәла ахыбаҩцәа аамҭала зны еиҿаркхьаз аԥсуа имца ажәла.
Шәацәымаашьакәа иацшәҵала шәабацәа ҳазхьымӡаз. Хара
шәыҟоума ааигәа шәыҟоума аишьцәеи аиҳәшьцәеи
шәеибаԥшаала, шәрыцҳаибашьала, шәеицхыраала,
шәкеибамыжьын.
Лымкаала аишьцәа шәахь: – шәаҳәшьцәа еснагь
шәрызҿлымҳаз, шәрызхәыцла, шәырхылаԥшла. Шәара дара
рзыҳәан шәбаагәароуп, шәгәыӷырҭоуп, шәара шәоуп абысгьы,
анысгьы ешьасгьы ирымоу, абри шәхашәмыршҭын, бзиа
ижәбала. Аиаҳәшьа дызмам аиашьа дызмам еиԥшҵәҟьа
дрыцҳауп. Аиаҳәшьа аиашьа иахь илымоу агәбылра иацназго
гәбылра ыҟаӡам. Ирҳәоит: «-Аиашьа изыҳәан икалҭәаз алаӷырӡ
ахькаҭәаз уаҳа ҵиаа ахылҵӡом» ҳәа.
Ирҳәоит – аизааигәара – агәбылра ҟанаҵоит ҳәа. Уи
иашаҵәҟьоуп!
Ажәҩахыр анӷәӷәоу ахра аиԥш иӷәӷәахоит, арбгара цәгьахоит.
Ижәдыруаз, шәыжәҩахыр анӷәӷәоу шәыԥсҭазаарагьы ԥшӡахоит,
иӷәӷәахоит.
Издыруеит шәызхылҵыз реиԥшҵҟәьа агәыразра ду шшәымоу.
Уи гәахәара дууп. Амала ишәасҳәоит – амцхә агәыразра
шхәарҭам. Уи маҷк адамхаргьы уланарҟәоит, уланарҟәоит акәым
иуԥырхагахаргьы алшоит. Аԥсуаа иҳамоу амцхә агәыразра
шаҟантә иаҳԥышькласхьоузеи, шәара шәызхаанугьы ыҟами (19921993).
Ишәԥылаз раԥхьа аԥсшәа иашәҳәа. Избанзар «Мшабзиа» – ҳәа
зоуҳәаз хымԥада «Бзиа убааит» ҳәа аҭак уиҭоит. Уи шаҟа
ибзиоузи! Ныҳәарами! Зеиӷьашьарами!
Агәылеи аҩыза гәакьеи иахьынӡауа ргәы нышәмырхан шәара
шәгәы ндырхаргьы, ианахәҭоу иахьынӡахәҭоу ачҳара бзиоуп.
«Кыр зычҳаз акры ибеит» – ҳамҳәеи. Урҭ рырҳара мариаӡам,
иуцәыӡыр рыԥшаара иаҳагьы ицәгьоуп.
Арыцҳа дыжәбар шәигәҭамсын, шәицхраа, абеиа
шәимеилаҳан.
Аиҳабы дҽыжәлозар иҽышькыл акышьа шәҽақәшәыршә. Ауаа
рҿы агәрагара аашәырԥшла. Амаӡа зҳәо шәизааигәахар имаӡа
ҿахимҵәо шәхы ишәырба. Ижәдыруа аӡә иӡбахә дазҵаар аӡәы,
иҟалап дзызҵааз дманшәаламзаргьы дышәмырџьан, уи иара
ишәазҵааз ихала деиликаауеит шәара шәхы ацәгьара ашәмырган.
Шәанцәажәо шәажәа иалашәҵала шәабацәеи шәабдуцәеи
рыӡбахә. Шәара урҭ рзын шәыхьӡырҳәагақәоуп, ишәҳәаша,
шәызларыхцәажәаша шәзынрыжьхьеит. Урҭ шәара шәзын
иҭоурых ԥшӡоуп, инамысуп, ичеиџьыкоуп, иааӡагоуп, иҭоурых
баҟоуп.
Шәачычаз ачеиџьыка, уи ауаа зегьы ирзеиԥшуп, изцышәфо
деилышәкаа, изҿашәҵогьы дыжәдыруазароуп. Ачеиџьыка аҵакы
усоуп ишыҟоу. Изубалак ирыцуфо ачеиџьыка аҳаҭыр лаҟәуеит –
уи иаразын игәнаҳароуп. «Учеиџьыка сакәыхшоуп» ҳәа аԥсуаа
баша ирҳәаӡомызт.
Ачеиџьыка – уаҩроуп. Ауаҩра гәылак иҿы унеины – уаҵәы
иузаазгоит» – ҳәа ауаара узимхӡом, дәқьанк аҿы унеины ахә
шәаны иузаахәаӡом, излааухәои ирымҭиуазар. «Ауаҩра уара
ухаҭа ишьақәургылароуп».
Исҭахуп: «Ԥсуаҵас дааӡоуп», «Ԥсуаҵас деиҿкаауп», «Ԥсуаҵас
иажәа цқьоуп», «Ԥсуаҵас делффаҷа деилаҳәоуп», «Уи иахьа
дҩықәгыланы дахьцәажәаз ишьҭахь цәажәашьа ыҟаӡам», «Уи
иахьа ԥсуаҵас иҽеилаҳәаны иҽы ццышә дақәтәаны дуԥылар
зықьҩык дрылазаргьы дрылукаауеит», «Уи чеиџьыкала уаҩ
димаҭәам»!..» Абас зыхԥша ҳаракыз аԥсуаа ҳҿы ирацәан, хаҭала
сызхаанугьы ыҟан. Абас аԥсҭазаараҿ зхы аазырԥшыз ауаа роуп
аԥсуаа ҳаидкыланы иахьа ожәраанӡа ҳмырӡкәа ҳаазго адунеи
аиҳарак иадырхьоу «ҳ-Аԥсуара».
Иахьа абызшәақәа зырблаҟьо аамҭа ҳаиҭааҭагылахт аԥсуаа.
Исҭахуп абри аамҭа шәҽацәыхьчаны шәаныԥшқаз шәанацәа
ргәаҳәԥыхш шәҟырҟы шархәыхәыз еиԥш раԥхьа шәҟырҟы
зырԥсаҳәаз шәанацәа рыбызшәала шәцәажәаларц, шәыбызшәа
аҽԥхьанакыр, нас арҭ хыхь ишәабжьазгаз аԥсуа ихымҩаԥгашьақәа
зегьы рыҽԥхьаркоит.
Нас азыҳәан аиарҭа иагәылҵыз ачымазаҩ еиԥш инхышәҭаахышәҭо имчыдаха иаашәымпыҵахоит шәаԥсуарагьы. Арҭ хыхь
ишәзеиӷьасшьақәаз шәырзааигәоуп, аха шәацәымаашьакәа
ирыцшәҵала, ишәхылҵогьы убысҵәҟьа ирылашәааӡала.
Ҳара, шәара шәызхылҵыз шәзааӡаз шәабацәа ҳазнысхьуо
ҳаамҭақәа ҳаԥсуара ашьақәырӷәӷәара иашьклаҳәуаз аамҭақәан,
аха ҳамшала ҽԥныҳәак аӡәы ишәиҭартә, шәҳарԥхашьартә ҳхы
мҩаԥаҳымгеит, амала цәгьа исҭахуп, иара усгьы ҳаҵкьыс
шәеиӷьхарц! Аҳаҳаи, ус шәгәы иаанамгааит абра исҳәаз
инаҷыданы уаҳа даҽа хымҩаԥгашьак ҳ-Аԥсуара иамаӡам ҳәа. Мап!
Аԥсуара иамоу ахымҩаԥгашьатә кәамаҵамақәа ҵыхәаԥҵәарак
рымаӡам аԥсҭазаара ыҟанаҵ. Ара сара еиқәысԥхьаӡаз, урҭ
Аԥсуара иалагамҭоуп ҳәа ишәԥхьаӡа, мамзар Аԥсуара иаҵанакуа
ҳәа иааидкыланы макьана аҩра аӡәгьы илимыршацт.
Уажәшьҭа ҳара ахҩеишьцәа иааҳгаз ҳҭацацәа: Анқәаб-ԥҳа
Рита, Ҷантуриа-ԥҳа Нонна, Кәыҵниа-ԥҳа Гәында, Аҩыӡ-ԥҳа
Фатима, Ҳашыг-ԥҳа Гәында – шәахь схы нарханы зегь раԥхьа
ишәасҳәо: зашҭа шәҭалаз рашәа шыәмҳәар ада ԥсыхәа
шшәымам еилкааны ишәымаз. Убри аамышьҭахь –
ишәдыруазааит аԥсуаа ирҳәамҭаны иахьанӡа иаанхаз ажәа
ԥшаахқәа: «– Ахаҵа дынзырхо аԥҳәыс лоуп, дыхзырҵәогьы –
аԥҳәыс лоуп». Ари ус баша иҳәаӡам, уи – аԥсҭазаара ауп
идзырҳәаз. Аҳәара шәысҭоит шәара шәзыхшазгьы насгьы
зыхьӡала шәымҩахыҵыз шәхацәа зыхшазгьы шәмырԥхашьарц.
Уи шәылшартә шәыҟоуп. Ишәхашәмыршҭын – акрыззеилоу
акеимарымкыргьы ауам, аха егьа шәхацәа шәрызгәааргьы урҭ
зыхшаз рышьҭахь ишгылоу шәхашәмыршҭын. Урҭ шәыбзиа
заҵәык ауп шәара шәыҟнытә ирҭаху уаҳа акгьы.
Гәала ӷәӷәак (Анцәа имҳәааит) шәымамкәа шәылахь
еиқәышәымҵан. Асас дышәзааир ишәымоу ала шәхы-шәҿы
шәхаччо шәиԥыл. Анхара агәамҵрагьы ацуп, аха уи ԥсҭазаароуп,
уи аимак-аиҿак амамкәа ауӡом. Ус ианыҟамла аԥсҭазаарагьы
абысҭа хьаса еиԥшхоит гьама аиуӡом.
Акы еиԥшымкәа аҳәара шәысҭоит – аиҿцаара шәыгшәмыжьын.
Зыҩны шәыҩнагылоу шәхацәа шеишьцәоу шәхамыршҭыкәа
аицалацәа пату еиқәҵаны шәеибабала. Насгьы дырҩагьых
сызлашәыҳәо – шәызҭанагалаз агәараҭа арҭбаара, аизҳара
шаҭаху шәхашәмыршҭын, аха «ахамыршҭра мацара иамур
ҟалап…». Еиҭа шәасҳәоит – ҳара ҳазхылҵыз ҳаб заҵәык иакәын
ҳабду игәараҭа иаанханы иҟаз, аха ҳан даниднагала ҳгәараҭа
азҳаит. Иахьа шәаргьы ҳаргьы ҳаидызкылаз, ҳхыԥхьаӡара, аҩада
исҳәахьеит, изыбзоурахаз ҳан лоуп. Усҟан, иахьа шәара ишәымоу
анарха шәыџьара ишаны хәҭакгьы рымаӡамызт, аха рхы
иацәымаашьакәа ҳаздырҳаит. Иҟалап шәареи сареи иахьа
ҳаицәажәозҭгьы иҵегьы гәаартыла ҳаицәажәаргьы, аха уигьы
цәгьам, иаԥсуарами. Сара лымкаала уи амцәажәара дарак
сақәшаҳаҭым, аха макьана аҽҳәара мааицзар акәхап. Амала
«сызцәшәогьы» ак ыҟоуп. Шәсырцәажәап аха уашьҭан ацәшьра
сықәәар? Ари лафуп, аха алаф мыждагьы аиаша шьагәыҭс
ианамоу еиҳауп. Изхысҳәааз «ишәылшап» шәгәахәозар
ҳаицәажәароуп уаҳа ԥсыхәа ҳамам.
Аҵыхәтәан ишәасҳәо, сегьзлашәыҳәо – ацәгьеи абзиеи
маҷымкәа срылазырԥшхьоу иаансыжьхьоу сжәашықәсақәа
аахәаны, насгьы иаҳцәыԥсхьоу рыԥсаҭақәа рҳақ ахьӡала
сашьцәагьы, саҳәшьцәагьы, ҳҭацацәагьы абра ишәыдызгалаз
алабжьарақәеи азеиӷьашьарақәеи шәхашәмыршҭырц. Сара
саныҟамгьы еиҳагьы шәҽеидкыланы шәеицныҟәаларц, цқьа
шәрызхәыцны, шәҭахызаргьы «Уасиаҭк» аҳасабала
ишәыдкыланы ишәымазарц…
Ижәдыруазааит арҭ ишәасҳәақәаз шәабацәагьы ишәарҳәарц
шырҭахыз аха иахьымӡагәышьеит шәеидкылара.
Ишәыгымзааит – «Аихаӡгылара!»
Ишәыгымзааит – «Аизыӡырҩра!»
Аамҭеи алахьынҵеи неидшәарак рымамкәа еснагь еицуп. Урҭ
егьа урықәыӡбыргьы дара ртәы ҟаҵо ицалоит.
Шаҟа ирацәаӡоузеи урҭ рӡеибафара хлымӡаах иалаӡхьоу
аԥсуаа рымҭашьҭақәа, рыжәлахьыӡқәа, рабиԥарақәа.
Амала маҷк адамхаргьы гәынкылагас иаҳзынхаз – дара,
ажәлахьыӡқәа ҳәа ҳазҿу аамҭала иныҟәызгоз ауааԥсыра рхаҭақәа
шиаӡаахьоугьы иахьа уажәраанӡагьы рымҭашьҭақәа аазырԥшуа
рыжәлахьыӡқәа зыххаланы еиқәхақәаз аҭыԥхьыӡқәа рацәаӡаны
иаҳзынхеит иахьа.
Иаагозар, иаҳҳәап, ааигәанӡа иаадыруазма ижәлоуп ҳәа абарҭ
реиԥш иҟоу аҭыԥхьыӡқәа: ақ. Мгәыӡырхәа – Мгәыӡ – Мгәыӡаа; Лӡаа
– Лыӡаа; Арыҩҭа – Арыҩҭаа; Мамӡышьха – Мамӡаа; Мӡаа – Мыӡаа;
Мҷышь – Мҷышьаа; Маҳцырҭа – Маҳцаа уҳәа имаҷымкәа. Арҭ
ажәлахьыӡқәа рҿы иҟоуп: аԥсуаа, асаӡқәа, ашәуаа.
Абарҭ еиқәаҳԥхьаӡаз, иаҳзымҳәазгьы нрыцҵаны, ақьаад
иазнагамзҭгьы, мамзаргьы иҳәамҭақәаны инымхазҭгьы усҟан
ииаӡаахьоу ԥсуа шьҭамҭақәоуп ҳәа иаҳзымдырӡуа иаанхон. Уи
рыцҳара дуны иаҳзыҟалон. Амала уажәыгьы иҭҵаам шаҟа хьыӡ
аанханы иҟоузеи…
Уажәы, зегь раԥхьа, маҷк адамхаргьы, еилҳаргап ажәа –
«Ажәлахьыӡ» ахьынтәааз, ҵакыс иамоу. Иаҳҳәап, урысшәала
ажәла –  ҳәа иашьҭоуп, аха иара ажәа ахаҭа латин
бызшәоуп  иаанагоит – «Аҭаацәара», мамзаргьы
«Абиԥара». Урысшәала – «Семьӷ», «Род».
Ҭоурыхла ҳахәаԥшуазар ҳара аԥсуаа егьырҭ амилаҭқәа раасҭа
ари ажәа «Ажәла» – еиҳа игәцаракны ҳаҭырла ҳазнеиуеит уҳәартә
иҟоуп. Иаҳҳәап: арԥыск ԥҳәыс дааигазар, мамзаргьы ҭыԥҳак хаҵа
дцеит ҳәа ҳаҳар зегь раԥхьа – дзыжәлада? – ҳәа ҳҵаауеит. Уи
адагьы, аӡә цәгьарак имхаҟаҵазар – «ижәла ацәа ирыцәгьеит»,
«ижәла ирԥхашьеит», «ижәла даԥсамхеит» – рҳәоит.
Даҽакгьы. Ҳара иҳамоуп ашәира бааԥсқәа иаҳҳәап: «Ужәла
нҵәеит», «Ужәла ыӡааит», «Ударакәыц нҵәааит». Аҵарауаа
изларҳәуала ахьӡи абхьӡи рыла ааԥхьара аамҭа наскьо ианалага
ажәлахьыӡ цәырымҵыр ада ԥсыхәа аныҟамлаз ҳәа иԥхьаӡоуп. –
Урыстәыла иҟалеит етап-етапла:
Иара абри ашәҟәаҿы –  (Иара уа, адаҟьа, 142).
Аԥсуаа рыжәлақәагьы цәырҵижьҭеи шьарда крааҵуеит.
Ажәытәӡатәи аԥсуа жәлақәа аԥсуаа рҭоурых аҿы агәалашәара
ыҟоуп.
Ҳара иаадыруеит аԥсуаа ҳҿы ажәлақәа шьақәгылаанӡа
абхьӡыла ишнеибаԥхьоз. Исландиаа шахәаԥшуала рмилаҭ
аҩнуҵҟа ажәлахьыӡ аҟамзаара иаанаго – дара зегьы
иахьыҟазаалакгьы биԥаракны еиҟараны ишьақәгылаз жәларуп
ҳәоуп.
Аԥсуаа ҳҿы ажәлахьыӡқәа шыҟоугьы ирацәоуп, ажәытәан
аиԥш, абхьӡыла изыԥхьақәо. Ашҟәынҵара ааиаанӡагьы ианааигьы
абхьыӡқәа змаз рҿы иахьанӡагьы инханы иҟоуп ажәлахьыӡқәа.
Иаагозар иара хыхь зыӡбахә ҳамоу ашәҟәы автор ижәлахьӡы
«Инал-иԥа». Ари ажәлахьӡы аагоуп ахьыӡ «Инал» аҟнытә (уи иара
ихаҭагьы иҳәахьан).
Ахьыӡ – «Ӡаԥшь» аҟнытә иаагоуп ажәлахьыӡ «Ӡаԥшь-иԥа»,
«Шаҭ-иԥа» – Шаҭ аҟнытә.
Иаҳҳәап. ашәҟаҿы жәлала ианырҵо аха абхьӡыла инарԥхьо
иахьагьы ишыҟоу.
Шамахамзар Аԥсны ақыҭақәеи аҳаблақәеи, реиҳарак ҳҳәаргьы
ҳалшоит, аԥсуа жәлахьыӡқәа рыххаланы иҟоуп ҳәа ақәшаҳаҭра
ҟаҳҵазар, ари ус иаамарианы иҟалаз ак акәымзар ҟалап.
Еиуеиԥшым ажәлақәа зланхо қыҭак мамзаргьы ҳаблак
лымкаала жәлак ахьыӡ ахҵара зыхҟьо ҳәа ауаа ирҳәо: – Уи, ажәла
иахылҵыз хаҵа ӷәӷәак дыҟаны ари ақыҭа мамзаргьы аҳабла
иаланхоз егьырҭ ажәлақәа иҩрылҳәҳәартә еиԥш ижәла ахԥша
ҳаразкшаз хаҵарак ҟаиҵазар. Мамзаргьы иааигәа-сигәа иҟаз
егьырҭ ажәлақәа раасҭа иара ижәла зыжәлоу рымчра иаҳа
иӷәӷәазар.
Сара ибзианы сахаануп ԥыхьа уи аҟара иӡыргамыз ажәла аӡә
ила ауаа ишырдырыз. Уи маҵура дулеи, хаҭабзиаралеи ижәлеи
ихьӡи неидкыланы ауаа ргәаҿы даанхеит. Уи адагьы, ҳара ибзианы
иаадыруеит ажәлар рашәақәа: «Смыр Гәдисеи», «Аиба Хәиҭи»
ирызку ашәақәа. Урҭ – аԥхьатәи – дшәарыцаҩ ӷәӷәан, егьи – дхаҵа
ӷәӷәан.
Арҭ рашәақәа иахьагьы бзиа ибаны иаҳҳәалоит.
Иҟоуп ҳажәлар аԥсуаа ҳәа хаз милаҭны ишьақәгылеижьҭеи
рыжәла мацара акәымкәа аҳәынҭқарра аҩаӡара аҟынӡа иҩеингы
ажәлагьы аҳәынҭқарра ахьыӡгьы ҳаразкхьоу ауаа злиаахьоу
ажәлақәа. Иаагозар Леонаа инадыркны иахьанӡа Аԥсны аҭоурых
иагәҭылакны иаазго ажәлақәа: Чачаа, Лакәараа, Арӡынаа. Лакоба
Нестор Аполлон-иԥа (1893-1936), Арӡынба Владислав Григорииԥа . Арҭ аҩыџьа Асовет ҳәынҭқарра иахаану роуп.
Раԥхьатәи – 1921 шықәсазы иара инапхгарала ишьақәгылахьаз
Аԥсуа ҳәынҭқарра дахагылан 15 шықәса, аҵыхәтәан дахыршьааит
Сталини Бериеи. Аҩбатиә – Асовет ҳәынҭқарра аилаҳара
рхы иархәаны Ҳаԥсадгьыл иақәлаз Қырҭтәыла иаиааины Аԥсны
ахақәиҭра азаазгаз ҳажәлар раԥхьагылаҩ иакәны аԥсуаа рҭоурых
иазынхаз иоуп.
Амилаҭ ахԥша ашьҭыхра зыбзоуроу ахыԥхьаӡара мацара
акәӡам, иара амилаҭра ныҟәызго ауаагьы ацзароуп. Аха иҟахуп
аҳәынҭқарра акәым ажәла ахаҭа ыҵазырбго ауаагьы.
Ажәытәан аҳәынҭқарра аныҟамыз ахаҵареи, афырхаҵареи
аазырԥшуаз ауаа рыхьыӡқәа рхырҵон: ақыҭақәа, аҳаблақәа,
ашьхақәа, ахрақәа, аӡыхьқәа, аҿаԥарақәа. Урҭ рыхьыӡқәа рыхҵара
знапы ианыз ауаа ракәын.
Ауаҩытәыҩса иԥсҭазаараҿы иҟамлац ҟалахьоушәа ажәабжь
алхра зыҟалаӡом. «Ала хьҭам алаӷырӡ аауом» рҳәоит.
Алакәҵәҟьагьы ҵаҵӷәык амамкәа излакәхаӡом.
Уажәы сырзааҭгылап еиуеиԥшым, ауаа еицырдыруа ажәлақәа
зланхо ақыҭа «Бармышь» ахьыӡ хьӡыс ажәлахьыӡ ахны изынхаз
ҳәа исаҳахьаз ажәабжьқәа рыҟнытә, зегьыҵәҟьа ракәымзаргьы
акы-ҩба жәабыжь.
Ҳалагап «Џьали-иԥа Џьамарди Кәыџба Бзгьеуси» – ҳәа хыс
измоу аҳәамҭала.
«–Инықәырԥшшәа акәзаргьы ари ахҭыс ҟалеит 1783-тәи
ашықәсқәа раан. Уи аамҭазы иахьа «Кәыџба иашҭа» ҳәа
иахьашьҭоу аҭыԥ аҟны дынхон Кәыџба Бзгьеус ҳәа хаҵа ӷәӷәак.
Уи иман 100-ҩык ашьаҟауаа – ар. Изларҳәола Бзгьеус есышықәса
ааԥынраз, асы анцалак ир иманы даауан шьхала, дагьрықәлон
Блабырхәаа. Иҭҟәаны иигоз игон, иҟан иишьуазгьы, ауаа
еимиҵәон, ирҳәуан. Ари лассы-лассы дақәло даналага
Блабырхәаа хьаас иҟарҵеит, аӷа ҳаиҿагылароуп рҳәеит.
Ажәлар рҽеидыркылт, еиҳабысгьы далырхит Џьали-иԥа
Џьамарды.
Уи жәлала д-Барцыцын, аха абшьҭрала «Џьали-иԥа» ҳәа
иарҳәон. Иара ихала ашәақь хәшәы ҟаиҵон, абџьаргьы иман,
ажәлар изыӡырҩуан. Иаԥиҵеит 100-ҩык рҟынӡа ар. Урҭ зегьы иара
иабиԥара иалҵыз ракәын.
Ус ишнеиуаз аӡынра ииасит, иааит ааԥынра, ашьхараҿы асы
ӡыҭит, иаатит амҩақәа. Ари збаз Кәыџба Бзгьеус ир иманы
иҿааихеит. Џьали-иԥа Џьамардгьы ир иманы Блабырхәаа рышьха
«Аҳәацәа рӡыхь» днеит. Иалагеит аибашьра. Иҭахаз, ихәыз
рацәахеит. Иаиааиз – иаҵахаз ҳәа аӡәы ак иҳәо иҟамлеит, аха
Кәыџба Бзгьеус уажәраанӡа ишыҟаиҵалоз еиԥш, Блабырхәанӡа
дзымааит ауаа ҭҟәаны иго изыҟамлеит. Ажәакала, ир иманы
дхьамҵыр амуит. Бзгьеус даараӡа даргәааит ари ахҭыс, аха
иҟаиҵоз. – «Кәыџба Бзгьеус сакәым сара Џьали-иԥа Џьамарды
санизымаиааи» – иҳәан аибашьра ду аҽазыҟаҵара далаегит.
Даалаган ир рхыԥхьаӡара ҩынтә иазирҳаит, абџьар, аџьаԥҳаны
уҳәа иԥшааит, аха араҟагьы даанымгылакәа уи дрыԥхьеит
аҟарачқәеи ачерқьезцәеи. Абасала Бзгьеус иаԥиҵеит абџьарла
ибзианы еибыҭаз хыԥхьаӡаралагьы ирацәаз ар. Дазыԥшын
ааԥынра ааира, игәы иҭан аибашьра ду аҟаҵара. Ари збаз Џьалииԥа Џьамарды даара ицәымыӷхеит, аха иҟаиҵоз, иаргьы
аҽазыҟаҵара далагеит, иргьы рхыԥхьаӡара иациҵеит, аха иара
идыруан Кәыџба Бзгьеус дышбааԥсыз, убри азы иаҭахны
иԥхьаӡеит ир хыԥхьаӡаралагьы бџьарлагьы иҵегьы ирӷәӷәарц.
Иара иабиԥара Џьалиаа рыҩнуҵҟа схаҵоуп зҳәоз зегьы абџьар
диркит, аха урҭ рхыԥхьаӡара еиҵан Бзгеьус ир раасҭа. Абас
аҭагылазаашьа аныҟала, Џьали-иԥа Џьамарды днеит Ҭаскәач-иԥа
Ҳәынҷа иҟны. Уи блабырхәаа зегьы дреиҳабын, пату ду зқәыз
хаҵан, насгьы иман ар, аибашьразгьы деиқәшәан. Иҟалазгьы
еиҳәеит. Ҭаскәач-иԥа Ҳәынҷа ари аниаҳа ус иҳәеит: Уара
Џьамарды, Кәыџба Бзгьеус ҳара ҳаиааироуп, уи азы ҳамчқәагьы
дузароуп. УИ иҿагылараҿы сара аԥызара сыдыскылоит, аха
ҳҽеидаҳкылароуп ҳабџьар, ҳџьаԥҳаны, ҳар, зегь рыла
ҳаиқәшәазароуп. Убри аҟнытә уара уцароуп Бармышь ақыҭахь.
Уаҟа дынхоит Бармышь Дашьышь зыхьӡу хаҵа ӷәӷәак, уи имоуп
ар, ажәлар пату иқәырҵоит. Сара сыр сыманы ириашаны аӷа
сигәыдлар, Бармышь Дашьышь арӷьажәҩара сзиур, уара
Џьамарды ур уманы армажәҩара сзуур хымԥада Кәыџба Бзгьеус
даҵаҳархоит.
Уи акәхеит, Џьамарды дцеит Бармышь Дашьышь ишҟа.
Еиҳәеит зегьы. Дашьышьгьы ари аус дадгылеит. Усҟан Бармышь
ақыҭан аиҳарак инхоз Бармышьаа ракәын. Ари ақыҭа Бармышь
захьӡугьы Бармышьаа ахьынхоз азоуп. Изларҳәо ала, Бармышьаа
нхацәан, аха нхацәа бзиақәан, ачеиџьыка змаз уаан, аибашьрагьы
рылан. Ишнеиуаз аамҭа аҽаԥсахит. Бармышьаа рыжәла зыжәлоу
иахьа Бармышь ақыҭан инхаӡом, аха рыхьыӡ аанхеит. Ирҳәоит
Бармышьаа рыжәла нзырҵәаз ачымазара бааԥс ауп ҳәа.
Аҵыхәтәанӡа иаанханы иҟаз Бармышь Бабын иакәын. Убрыгьы
убри ачымазара дагеит, джуп иара дахьынхоз аҭыԥ аҟны, уи
иахьӡуп «Бабын ихәы».
– Еибырҳәаз аамҭа инақәыршәаны Бармышь Дашьышь ир
иманы днеит. Ҭаскәач-иԥа Ҳәынҷеи, Џьали-иԥа Џьамардеи рыр
рыманы уа инеихьан.
Ашьыжь алашьцара зҽалакны идәықәлаз шьыбжьон
агәылҳәҵәаразы «Аҳәацәа рӡыхь» инеит. Уа ир иманы дтәан
Кәыџба Бзгьеус. Уи акәхеит аибашьра иалагеит. Хаха-хымш
аанҿасрада еидшыланы аибашьра иаҿын. Иԥсызи ихәызи рацәан,
аха аиааира макьана ихаран. Абри аамҭазы Кәыџба Бзгьеус ир
рыҟнытә хаҵа быргк даалҵны убас иҳәеит: «Кәыџба Бзгьеус,
Ҭаскәач-иԥа Ҳәынҷа шәхацкы! Ҳара ҳнибарҵәеит. Шәара адҵа
ҟашәҵоит иҵегь ҳаибашьырц. Ҳара зегьы бызшәак ауп иаҳҳәо,
нас ҳазнибарҵәарызеи? Ҭаскәач-иԥа Ҳәынҷеи Кәыџба Бзгьеуси
хаҭала шәеиндаҭла, еиааиз иргьы аиааит, иаҵахаз иргьы
аҵахеит». Ари иазыразхеит зегьы.
Кәыџба Бзгьеуси Ҭаскәач-иԥа Ҳәынҷеи раҳәақәа ҭԥааны
иааиҿагылеит.
Ар наҟ-ааҟ иҟаларызеишь ҳәа игыланы иԥшуан. Даара акырӡа
еидшылеит, аха аиааира аӡәгьы изгомызт. Аҵыхәтәаны Ҭаскәачиԥа Ҳәынҷа имҩаниҵаз аҳәа Кәыџба Бзгьеус иарма жәҩахыр
инақәшәан имаҟа ахьҿаҳәаз аҟынӡа иԥнаҟеит, акаҳарагьы
далагеит, аха икаҳамҭаз иаадәықәиҵаз иаҳәа аԥышә аҵарра
Ҳәынҷа имгәацәа иҩалашьшьит. Уи акәхеит, рҩыџьагьы асакаса
ианҵаны рыр рыҵагыланы рыҩныҟақәа рахь иргеит. Кәыџба
Бзгьеус дыржит «Кәыџба иашҭа», Ҭаскәач-иԥа Ҳәынҷа дыржит
Блабырхәа ақыҭа, иахьа Барцыц Антипа игәараҿы игылоу аҳаҷҷа
аҵаҟа.
Ари аҳаҷҷа жәытәӡоуп, иахьагьы игылоуп. Ари ахҭыс
аҵыхәтәантәи акәхеит. Убри инаркны Кәыџаа рқәылара аҵыхәа
ԥҵәеит. Ари ажәабжь иҟалахьоу акакәны еиҭеиҳәеит Џьали-иԥа
Џьамарды имоҭа Џьали-иԥа (Барцыц) Ԥшькьаҿ.
инапҩыра аҟынтә. 1974 шықәсазы иҩуп.
Заур Абыџьба исзааигаз Бармышь ақыҭа иахҳәааз ари ажәабжь
аниасҳәа – «Бармышь ақыҭа ахьыӡ ахьынтәааз» ҳәа ахьыӡҵаны
даҽа ажәабжькгьы ақьаад ианҵаны исзааигеит Бармышь ақыҭа
«Мазихәа» аҳабла иатәу Котик Шардын-иԥа Ажьиба. Абар уи
ииҳәо:
«Сара сахьиз Бармышь ақыҭан ауп. Есқьынагьы хьаас исыман,
сазҿлымҳан еилыскаарц ҳқыҭа ахьыӡ ахьынтәааз, изхьыӡҭыԥхаз,
ҵакыс иамоу.
Иҵуазар ҟалап абас 20-ҟа шықәса. Ҳқыҭаҿы чарак ыҟан. Уаҟа
Бармышь ахьыӡ ахыҵхырҭа аҭоурых ишалацәажәоз саргьы
срызҿлымҳаны сырзааигәахеит.
Уи аҭоурых иалацәажәоз дараӡа зықәра неихьаз быргцәан, 8390 ш. ириеҵамызт.
Сара иахьа изласгәалашәо ала 6-ҩык ыҟан. Урҭ: Барцыц
Ладемыр, – Блабырхәатәын, Хышба Дарафеи – Лӡаатәын,
Кьахьыр-иԥа Кәакәын – Бармышьтәын, Еныкь Максим –
Бармышьтәын, Анқәаб Шьықәыр – Мазихәатәын, Ажьиба
Шардын – уигьы Мазихәатәын. Урҭ рнаҩсгьы дыҟан Нанба
Туџьбеи – Бармышь ақыҭантәын.
Абарҭ зыӡбахә сҳәаз иаҳзынрыжьыз рҭоурых жәабжьқәа
иреиоуп ақыҭа «БармышЬ» ахьыӡ аҭоырхгьы.
– Хышба Дарафеи: – «Ажәла Бармышь уи аамсҭажәлак
иаҩызан. Аҳратәра ахаан Бармышь Дашьышь дараӡа аҭоурых ду
змаз аӡә иакәын, иқыҭа адгьыл иара дақәиҭын, хатәыс иман,
аамсҭеи ҭауади иареи ражәа ак акәны имҩаԥысуан. Идгьыл аҿы
аҳак еиԥш дықәынхон. Ус дшыҟаз рыхьыӡ зхыз рқыҭа ныжьны
иқәымҵыр амуит, ачымазара бааԥс иагаз агеит, иаанхазгьы
ықәҵит. Аха дара анықәӡаа рыжәла ахьыӡны иазынхеит».
– Нанба Туџьбеи: – «Ҳқыҭа «Бармышь» Бармышьаа рыжәла
ахны иаҳзынхеит. Амала ари ажәла зыжәлоу иахьа ари ақыҭан
уаҩ дахӡагәышьам».
– Абыџьба Самсон: – «Бармышь» захьӡу шәқыҭа жәла хьыӡны
иазынхаз ауп. «Бармышь» қыҭа дуун. Иқәынхоз аиҳарак
Бармышьаа зыжәлаз ракәын. Аԥсны аҳратәреи иареи еизааигәаз
жәлан. Сара изласаҳахьоу ала аурыс ҭыԥ римҭо даналага
рхахьынахаз иқәҵны ицеит, аха рыжәла уи аҭыԥ иазынхеит иқыҭа
хьыӡны».
– Кьахьыр-иԥа Кәакәына: – «Аԥсны ҳабдуцәа рабацәа ари
«Бармышь» ақыҭа ианықәнагалаз «Бармышь» ахьыӡ акәны
инханы иҟан. Ак ирҳәоз Бармышь Дашьышь даара дуаҩ хатәран,
амалуаа дуқәеи иареи рҳәоу еибыҭан иҟан, аха уи ҳара
ҳаханымхеит. Ҳабдуцәа анааи ақыҭа ҭацәын, иқәынхоз маҷӡан».
– Анқәаб Шьықәыр 1910 шықәсаз ииз: «Сара Мазихәатәуп.
Ҳабдуцәа изларҳәоз ала Бармышь Дашьышь ҳаргьы ҳидкыланы
ҳиман. Иара аӡәк иакәын Мазихәеи Бармышь ақыҭеи иқәынхоз
зызҵаауаз, иаргьы ҳәынҭқарк иаҳасабала иҽыҟаҵаны дыҟан. Иара
имеида рымамкәа мазихәаа акгьы рзыӡбуамызт»,
– Ажьиба Шардын , диит 1910 шықәсазы. Уи излиеҳәоз ала
Бармышьаа зыжәлаз абра адгьыл (Бармышь ақыҭа) зегьы знапы
иакыз ракәын. Аамсҭарагьы дара иазааигәан. Ҳәынҭқарк
иаҳасабала дызқәынхоз адгьыл хатәыс иман, иқәынхозгьы
реиҳараҩык Бармышьаа рыжәла акәын. Аԥсныжәлар иаҳа
уадаҩрак рыманы ианыҟала, хымԥада Бармышь Дашьышь иакәын
идәықәырҵоз. Уи дахьнеиз ажәлар рҿаԥхьа ҳаҭыр иқәырҵон,
дзызнеизгьы егьа иус дузаргьы еиҿымкаакәа дхынҳәуамызт. Ус
аамҭа шнеиуаз иԥсҭазаара далҵит, аамҭақәагьы цәгьахо иалагеит,
ачымазара бааԥсқәа («аршра») уҳәа ицәырҵуеит. Аԥсны апапцәа
ахаԥаны иркит, аԥсуа жәлақәа еиҭакны анҵара иалагеит.
Бармышьаа рыжәлагьы Бармышава ҳәа ашәҟәы ианылеит. Ус
ишнеиуаз Бармышьаа рыжәла атәым қыҭақәа рахь иашеит.
Аиҳарак Аацы ақыҭа нхара ицеит, иаанхазгьы амҳаџьырра
иқәнагеит. Убас егьа рхасзаргьы Бармышьаа зқәыҵыз рыдгьыл
«Бармышь» ҳәа хьыӡҭыԥны иазынхеит.
Икьыԥхьуп Ажьиба Кәасҭа Шардын-иԥа инапҩыра
аҟнытә. Март 3, ахәаша 2000 шықәсазы.
Арҭ аҩыџьагьы даара иҭабуп ҳәа расҳәоит ааԥсара исзыҟарҵаз
азын.
– «Ашәышықәсақәа ирықәлоу ари анхарҭа ҭыԥ ақыҭа Бармышь
аҟны аамҭала инхон: Чықьаа, Аграа, Ас-иԥацәа (Махариаа),
Смыраа, Шьышь-иԥацәа, Бармышьаа, Ауанаба, Лабж-иԥацәа,
Инаԥҳаа, Қаџьаиаа. Ари ажәабжь аазгеит ари ақыҭан «Ажьхаҳара»
аҳаблаҿ инхо Гәагә Даҷ-иԥа Ҷанба иҟнытә».
Лиудмила Сергьегьиа-ԥҳа «Адацхьаа».
Ад. 166-167. Ашәҟәы ҭыҵит 2003 ш.
Ашәҟәҭыжьырҭа «Алашара».
– «Жәандәырԥшь ақыҭа Ажәанбақәеи Чаабалааи рнапаҿы иҟан
усҟан. Иахьа абра инхо Бармышьаа зхылҵыз уаҩшьрак аҵыхәала
Бармышь ақыҭа далымҵыр ада ԥсыхәа аныҟамла Ажәанбақәеи
Чаабалааи ижәла аҳаҭыр баны мап ицәымкыкәа дрыдыркылт».
«Иахьа ҳқыҭа Жәандәрыԥшь инхо Бармышьаа (Шьышь-иԥацәа)
жәлала иаамсҭацәан ҳәа саҳахьан».
Нанҳәа 22, 2006 шықәса. Ақыҭа Жәандәырԥшь.
В. Кварчия
(Араҟа Валери игхаз ҳажәла зыжәлоу иахьа ақыҭа Бармышь
аӡәгьы дынхаӡом) .
– Сабду Лагшә-иԥа Ҳанахә иҳәо саҳахьан:
«– Дашьышь-иԥацәа (Бармышьаа) сырхаанны рыхԥша саҳахьан, зыжәла
ҳаракыз уаан. Урҭ – аԥсуареи, ауаҩреи, ахаҵареи, ачеиџьыкеи
ишахәҭаз иныҟәызгоз ракәын.
Абри ақыҭа иаланхоз роума, мамзаргьы акәша-мыкәша ишьҭаз
ақыҭақәа роума зегьы – абарҭ ҳазларуазаалак акала
ҳрыуацәандаз мамзаргьы иҳауацәандаз ззуҳәашаз уаан – ижәлан.
Иахьа ари ақыҭаҿ жәлала изыԥхьаша рыжәла зыжәлоу аӡәгьы
дыҟамкәа иқәӡаахьеит».
Ари ажәабжь ансеиҳәоз сабду ихыҵуан 112 шықәса (1840-1952).
Анатоли (Лагшә-иԥа) Папцаа.
Аҟәа, Ԥхынҷкәын , 2007 ш.
Бармышьаа ҳажәла зыхԥша бзиаз жәламызҭгьы алада
иацысҵарц исҭаху аҳәамҭагьы цәырымҵыр ҟаларын.
50-ҟа шықәса уажәаԥхьа ҳҳабла аҭаҳмадацәа ирҳәахьан
аамҭала ҳабду иҩнаҭа аҭауад иԥҳәыс данига диманы дымҩахыҵит
ҳәа.
Усҟан хырҩаас иҟасымҵеит, сыҷкәынамзи, аха ааигәа
исгәалаиршеит ари аҭауад иԥа Кока Амаршьан иаб Ҳаиҭбеи
шиакәыз. Уи иҳәеит: «– Саб исеиҳәахьан: – сан Аилакырԥҳа данига
аҩныҟа дааигаанӡа ақ. Аацы шәыҩнаҭа дшымҩахыҵхьаз» ҳәа.
Аԥсуаа рҳәашьала «Ауаҩы дахьыҟоу ауп ауаҩы дахьымҩахыҵуа».
Адуқәа ирҳәо саҳахьан – ҳабду (ҳаб иаб) Лаз уаҩ хатәран, уаҩ
ҟәышын, цәажәаҩ ӷәӷәан. Аизара ыҟазар дааиаанӡа
ихдыртуамызт, убас даамысҭашәан – ҳәа.
Доусы ижәла ахԥша шьҭызхо, ахьыӡ ӡырызгараны иҟоу иара
ахаҭа ныҟәызго иоуп уаҳа аӡәгьы. Ҳажәлахьыӡгьы аамҭала ахԥша
шьҭызхшаз ауаа шыҟаз аҵыхәтәан урҭ ауаа рышьҭахь аӡәгьы
даныҟамла (аамҭацәгьа иабзоураны) азныказ ихьысҳахуа –
«шәабаанагеи» рҳәо аҟынӡа имаҷхахьан, икаҳахьан.
Аха ҳазшаз Анцәа ду ихылаԥшрала ажәытәра иагахьоу, аха
зынӡа иҩашьамхахьаз ашьҭа ихыланы аҿынанахазшәа
сахәаԥшоит иахьа!
Ааи, ҳажәлахьыӡгьы ҳаҩнаҭа ахәшҭаара аиԥш иҿымцәаауа
хәшҭаараны аҿынанахеит!
Ҳбаҳча иалҵыз аҩы ԥхеи-ԥхеиуа инҭаҭәаны аҵәца шьҭыхны
сақәныҳәоит азқьышықәсақәа ирхаанхарц!
2000 шықәсазы Гыцба Тачи сареи ҳаҟан Бармышь ақыҭан инхоз
иахьа зыԥсҭазаара иалҵхьоу Нанба Туџьбеи иҩнаҭа. Ҳазнеиз аус
хазын, уахь ҳаиасаанӡа ҳаргьы ҳазусҭцәаз цәырҳгаанӡа азҵаара
ииҭеит – «Шәқыҭа ахьыӡ абантәаауеи» ҳәа.
– «Уи ажәла Бармышьаа аҟынтә иаауеит. – Сара исгәалашәоит,
уи иажәа инациҵеит, – бжьыҭирақәак ҳаман, абри абжьыҭира азын
иалхыз акомиссиа далан Жәандәырԥшь инхоз Бармышьаа
Камшьышьгьы. Сара схаҭа сцаны даазгеит абжьыҭира анцоз» –
иҳәеит Туџьбеи.
Ҳажәла ааигәанӡа Бармышь ҳәа ирыҩуан. Уи зыхҟьазгьы
ашәҟәанҵара ҟалаанӡа ауаҩ ихьыӡ рҳәарц анырҭаху ижәла
ркьаҿны ирҳәон. Уажәыгьы ҳара иашьцылахьоу ус ауп ишаҳҳәо.
Иаҳҳәап: Аҩӡы (Аҩӡба) Ҳақы, Баз (Базба) Џьгәаҭан, Мархәли
(Мархолиа) Еснаҭ, Џькыр (Џьыкырба) Миха.
Ҳара ҳажәлаҿгьы: Бармышь (Бармышьаа) Муса, Бармышь Сиҭ.
Абра иасырбарц сҭахуп 40-ҟа шықәса раԥхьаҟа Бармышь ақыҭа
сызҿцәажәахьаз Кьахьыр-иԥа (Бениа) Кәакәына иҳәамҭагьы.
Усҟан Аҟәа апедагогикатә ҵараиурҭаҿы аҵара сҵон. Ҽнак аҵара
сыцызҵоз Ваниа Габлиа иҩныҟа Бармышьҟа сигеит. Ҳахьлеиз
ҳхәы аныҟарҵа ргәыла Кьахьыр-иԥа (Бениа) Кәакәына
даарԥхьеит, сара сқәыԥшын аха сасык иаҳасабала
дсыддыртәалеит. Ҳаицәажәо ҳшааиуаз сыжәла анеиликаа
исеиҳәаз ажәақәа агазеҭ ианысҵеит, аха уи астатиа ҳаицәажәара
ашьҭахь аамҭа рацәа цахьан агазеҭ иананысҵоз. Уи астатиа хыс
иамоуп: «Зыԥшрада инагӡатәуп». Алада шәаԥхьа.
Агазеҭ «Аԥсны».
Ари астатиа шҭсыжьуаз аниасҳәа Сергеи Габниа исзааигаз
ҳажәла адыргагьы ари астатиа иасырбеит.
Абар сыстатиа иаҳәо: «Аҵыхәтәантәи аамҭазы акьыԥхь аҟны,
еиҳарак агазеҭ «Аԥсны» адаҟьақәа рҿы иалацәажәоит еицакхаз
аԥсуа жәлақәа реиҭашьақәыргылара азҵаатәы. Урҭ реиҭакра
зыхҟьаз амзызқәа реиҭаҳәара ара уажәы иаԥсам ҳәа сгәы
иаанагоит, избанзар уи еилкаау хҭысуп, зегьы еицырдыруеит.
Аԥсуа жәлақәа рҭоурых аҿы иҟалаз ахынҭаҩынҭарақәа
иахьагьы рҭыԥ иқәҵамкәа, иӡбамкәа иааиуеит. Ари ауаҩы
имилаҭтә хаҿра инагӡаны ишзаанамырԥшуа дыруп. Аиҭакра аамҭа
аума, амилаҭтә хдырра ашьҭыҵра аума изыбзоуразаалакгьы
аԥсуа жәлақәа реиҭашьақәыргылара апроцесс хацыркуп,
раԥхьатәи ашьаҿақәагьы ҟаҵоуп. Ҳәарада, ари уаҩы
дзеигәырӷьаша акоуп.
Еицакхаз аԥсуа жәлақәа ируаку сара сыжәла Бармышьаа «ава»
ҷыдала сазааҭгыларц, салацәажәарц сҭахуп. Аҵыбра зцәымӷу
иԥынҵа иҭиаауан ҳәа, сыззыразым анҵәамҭа уи иацраԥшьхеит.
Абри даара сгәы иалан, знымзар зны ақәыӡбара аамҭа соурыма
ҳәагьы сазхәыцуан.
Ҳабацәа рабиԥара иаҵанакуаз ауаа рыҟнытә исҳахьан
Бармышь (Гәдоуҭа арион) ақыҭа Бармышьаа ҳажәла шаху. Уи
зырҵабыргуа ажәабжьқәагьы ыҟоуп, сара урҭ зегьы реиҭаҳәара
салагом, аха имҳәакәа сзавсуам абри ақыҭан инхоз иахьа
зыԥсҭазаара иалҵхьоу Кьахьыр-иԥа Кәакәына иҳәамҭаны
исаҳахьоу. Уи аахыс шьҭа 20 шықәса инареиҳаны иҵуеит.
Сқәыԥшын. Зны сҩызаки сареи ҳаицны Барымшь ақыҭаҿы ҳаҟан.
Ҳахьыҟаз аҩнаҭаҿы дыҟан зыӡбахә сымоу абырггьы. Дҳацәажәо,
ажәытә жәабжьқәа шиҳәоз, Бармышь ақыҭа ахьӡ зыдҳәалоугьы
ҳзеиҭеиҳәеит. «Аамҭала зны ақыҭа ҭырҭәааны Бармышьаа нхон.
Урҭ ахҵәара рықәшәеит мшыннырцәҟа, Ҭырқәтәылаҟа иагеит.
Ус шаҟа жәла ықәҵзеи, шаҟа қыҭа ҭацәызеи», – иҳәеит абырг.
Саргьы ишсаҳахьаз ала изеиҭасҳәеит. Нас, «Дад узжәлада,
уабатәиу» ҳәа дсазҵааит. Сара сыжәла шыҟаҵәҟьаз «ва»
нацраԥшьны иасҳәеит. – Бармышьавоуп анысҳәа ишигәамԥхаз
гәасҭеит. «Дад уара у-Бармышьавам аха у-Бармашьаауп. Угәы
иалумырсын, уара уҷкәыноуп, ужәла ажәытәан ишыҟаз иҩла. –
«Ҳаи, рыцҳа, шәыжәла еиоу аӡәгьы Аԥсны дануп ҳәа сыҟамызт»
– иҳәан еиҭа иажәа инациҵеит.
– Сара, дад, сагьыхәыҷым шьҭа, сызхаанугьы маҷӡам,
исаҳахьоугьы рацәоуп. Ирҳәоит абра ишгылаз аамҭала зны
шәаҳәшьадук лнапала еиҭалҳаз араҵла ашьапы. Ари ақыҭаҿы
шәыжәлантә аӡәгьы даныҟамла, Аԥсны шәануп ҳәа сгәы
иаанагомызт, анцәа иџьшьоуп, дад, уи сгәы иахәеит. Амҳаџьырра
мыжда, аамҭа цәгьаны ишԥаҳзыҟалеи иҳәан иажәа аахиркәшеит.
Сара схаҭа сызхаану Аацы ақыҭан Шьынқәба Маҳмуд ҳәа
шьарда крызхыҵуаз Бармышьаа ҳаҳәшьаԥак дыҟан. Абрыгьы
усеиԥш ажәабжь иҳәо саҳахьан. «Иахьа Аԥсны ӡәыр ҳаҟазар
изыџьшьоу Ҭырқәтәылантә ихынҳәыз хҩык Бармышьаа
инархылҵыз ҳауп.
Ихынҳәит ҩ-абиԥарак ирхаҭарнакцәаз хҩык. – Шьышь-иԥацәа
иреиуаз аӡәы даанҿасит Жәандәырԥшь ақыҭан. Ҟарҷынаа
рабиԥара еиуаз ҩыџьа аанҿасит Аацы ақыҭан. Ишакәым ала
ишәаҟьаны иҟазаарын, излыҵыз рқыҭа гәакьаҿы иаанымҿасит.
Ҳара иахьа инеиҿыҵыз-иааиҿыҵыз 13-ҭӡы иреиҳамкәа иҟоу
зегьы ишаадыруала ҳажәла зхыу «БармышЬ» ақыҭан заҵәык
аҿоуп ҳахьынхоз. Ҭырқәтәылантә 1972 шықәса, маи 28 рзы Аԥсны
иааз Иазеҭи Исани Аҩӡаа ирҳәамҭаны Гьаргь Гәыблиа ианиҵаз
ажәлақәа рхыԥхьаӡара аԥхьа игылоуп – Бармышьаа ҳажәла.
Иахьа зхыԥхьаӡара рацәоу ажәлақәа рхаҭарнакцәа – ҳажәла
рацәоуп ҳәа анырҳәо ҳарамрак аҵамҵакәа срыҵашьыцуеит. Ааи,
ҳаӷоуимшхара, ус ирацәоу ажәлақәа ыҟамызҭгьы аԥсуаа
рхыԥхьаӡара излазҳауази.
Иахьагьы-уахагьы ҳажәлар хьаас ирымоу ҳхыԥхьаӡара аизҳара
шԥаҟаларыз?..
Бармышьаа дырҩагьых иҳабыргузеи, иабаҟоу Арыҩҭа ақыҭа
зыхьыӡ ахыз Арыҩҭаа. Кәланырхәа ианыҵыз Ҟәланаа? Ус шаҟа!
Иахьа излаабауала аԥсуа жәлақәа рыхьыӡ зыххалаз ақыҭақәа
маҷӡам ҳ-Аԥсны. Иаҳҳәап: Блабырхәа – Блабаа, Чаабалырхәа –
Чаабалаа, Жәандәырԥшь – Жәанаа уҳәа егьырҭгьы.
Абарҭқәа зегьы цқьа инҭырҳәцааны изыхәҭоу аԥсуа ҵарауаа
рыла иҭҵааны акьыԥхь иарбазар цәгьамызт, уи ҳажәлр рҭоурых
ханарҭәаауан.
Зегьы зхысҳәаауа аԥсуа жәлақәа шеицаркыз ауп. Аиаша
аҳәара, уи ашьақәыргылара ауа аамҭа аныҟала хымԥада ҳаԥсуа
жәлақәагьы шьақәыргылатәуп. Урҭ иашаны иҳаҩуа ҳаныҟала
ҳаԥсуара инагӡаны ҳақәныҟәоит, имҩаԥаагоит, уи аԥсуара
ныҟәаагоит ауп иаанаго, мамзар даҽакала ҟалашьа амам.
Аԥсуа ижәла ахаҭаҵәҟьа ихымкәа инагӡаны дзаԥсуахаӡом,
гәыла иаԥсуара мацара шазымхо дыруп.
Бармышьаа ҳажәла шьақәзырӷәӷәо аҭоурыхтә фактқәа
уԥылоит, абыргцәагьы ибзианы иргәалашәоит. Иаагозар, Аҟәатәи
аокруг Гәдоуҭатәи аучастка Жәандәырԥшьтәи ауаԥшьынаҿы
инхоз ауааԥсыра 1903 шықәсазтәи ҭыӡ-ҭыԥла рсиа ахьану
(Аԥснытәи АССР Аҳәынҭқарратә архив аф.57, аус.2) ажәлақәа
ахьеиқәыԥхьаӡоу Бармышьаа ҳәа ауп, ишану. Ашьҭахь ԥсахшьас
иаиузгьы архив аҟны лабҿаба ишааԥшуа агәра ганы сыҟоуп».
Уасил Бармышьаа
Аг. «Аԥсны». Асахьаҿы Бармышьаа рсимвол. Инықәырԥшшәа акәзаргьы астатиа ҭыҵит 83-тәи ашықәсқәа рзы, ари астатиа аибашьра (1992-1993) иацәынхеит, аха ианҭыҵыз ашықәс анымԥшит.
Хыхь ишысҳәаз еиԥш Аԥсны ирацәоуп (еиҳаракгьы Гәдоуҭа
араион) ажәлахьыӡқәа зху аҭыԥхьыӡқәа.
XIX-тәи ашәышықәса аҩбатәи азбжазы ицәырҵыз аҭырқәеи
аурыси Кавказ еимакны реибашьреи, насгьы уи аламҭалаз Аԥсны
иааиз ачымазара бааԥси ирыхҟьаны ҳажәла иамаз ахԥша
шьақәырӷәӷәаны иаанызкылашаз ҳажәлантәқәа инҵәаз усгьы
инҵәеит, аха иаанхазгьы ру ршәаџьҳәаҩ аӡә даанымхакәа амшын
нырцәҟа иагеит.
Ари зхысҳәааз, егьырҭ ииаӡаахьоу аԥсуа жәлақәа реиԥш ҳара
ҳажәлагьы аамҭақәа рӡеибафара аԥеҩ иқәгылан, аха «Уара
иушьуа анцәа дишьуам» шырҳәо еиԥш 73-83 шықәсқәа раԥхьаҟа
ҳажәла зыжәлаз ҩыџьа-хҩы рыда Аԥсны ианымызҭгьы,
аҵыхәтәантәи аиҭакрақәа ирыбзоураны, Анцәа ду имчала иахьа
ҭӡылагьы, хыԥхьаӡаралагьы, насгьы зегь зырԥшӡо –
хаҭабзиаралагьы ҳаҵкьыс еиӷьу ҳаҟәнишьо ҳаҟам.
Абри ашәҟәаҿы иасырбарц сҭахуп ҳажәла – жәлала
изланагалахьоуи иҳаланагалахьоуи Аԥсны еицырдырхьоу
ажәытәқәеи аҿатәқәеи ҳауацәеи ҳҭынхацәеи рыжәлахьыӡқәагьы.
Ҳабацәа рхаан иҟан аиҭанеиааира, аиҿцаара. Урҭ ирыбзоураны
ицәырҵуан ауеи аҭынхеи ргәеибабылра. Аха иахьа даҽа
аамҭахеит, хи-ԥси ракәха иааиуеит, амала агәыӷра ҿымцәаацт наҟ
ҳаԥхаьҟа ари аамҭа аҽеиҭакны ҳаибабарақәеи ҳаиҭанеиааирақәеи
ҿыц еиҭашьақәгылап ҳәа. Ҳаԥшлап, нас.
Абас ауп иааркьаҿӡаны акәзаргьы ҳажәла аҭоурых ахы
шаанарԥшыз.
Ажәытәқәа:
1. Шьершьелиаа (Гьыргьал-иԥацәа) – Аацы
2. Арсиаа – Лыхны
3. Џьниаа – Аԥшьдәаны
4. Џьаӷьлиаа – Жәандәырԥшь
5. Гәлиаа – Ҟәланырхәа
6. Кьетиаа – Калдахәара
7. Занҭариаа – Хәаԥ
8. Дасаниаа – Жәандәырԥшь
9. Каԥанаӡе – Лӡаа
Аҿатәқәа:
Аџьаа – Аҷандара
Қьецаа – Аҷандара
Қәҭелиаа – Жәандәырԥшь
Чамагәуаа – Аҷандара
Гәнаа – Абӷархықә
Қаҩаа – Абӷархықә
Аҩӡаа – Абӷархықә
Анқәабаа ҩыџьа – Џьырхәа
Ҳашыгаа – Аҟәа – Хәаԥ
Кәыҵниаа – Аҭара – Аҟәа
Гәымбаа – Дәрыԥшь
Возаа – Лыхны
Кьетиаа – Бзыԥҭа (Гагра)
Ажьиаа – Мгәыӡырхәа
Ақырҭаа – Аҟәа – Абӷархықә
Черқьзиаа – Аҟәа
Соломониаа – Џьырхәа
Шармаҭаа – Бзыԥҭа
Ажәытәқәа:
Сангәлиаа (Алҭач-иԥацәа) – Абӷархықә
Гагәлиаа (Ӡыӷәаа) – Лыхны
Аҩӡаа – Аацы, Арыҩҭа
Пасаниаа – Аҷандара
Шьынқәыраа – Ҷлоу
Гәлариаа – Аҷандара
Кәарҷалиаа – Аҷандара
Ӡиӡариаа – Лыхны
Матуаа – Цәкәара
Быҭәаа – Афон-ҿыц
Џьуӷьелиаа – Жәандәырԥшь
Аҿатәқәа:
Аҩӡаа – Бзыԥҭа
Аделбақәа – Тҟәарчал – Аҟәа
Барцыцаа – Гәдоуҭа
Ладариаа – Абӷархықә
Џьыкраа – Хәаԥ
Џьынџьалаа – Тҟәарчал – Аҟәа
Еныкьаа – Гәдоуҭа
Габлиаа – Оҭҳара
Ҟалӷьаа – Лыхны
Кәыҵниаа – Аҭара-Аҟәа
Гадлиаа – Тамшь
Аҩӡаа – Жәандәырԥшь
Малиаа – ААцы
Ашәҟәы ахьынҵәо ашьҭахь иарбоуп Бармышьаа ҳабиԥарақәа
аазырԥшуа асхьемақәа.
Ашәҟәы аԥхьа иарбоуп ҳажәла адырга. (Урысшәала –
Ш.Д. Инал-ипа
«Антрополгиа абхазов» стр. 352.
Уасил Муса-иԥа Бармышьаа раԥхьатәи ишәҟәы «Иаарту
агәала» (Аҟәа, 2003) аиԥш, аригьы мотив хадас иамоу иахьа
иԥсадгьыл Аԥсни, иԥсуа жәлари жәытәнатәӡа аахыс рмилаҭ
бызшәеи, рҵасқәеи рџьанаҭ тәылеи рыбла аҷыц аиҳа, рхы-рыԥсы
аҵкьыс еиӷьашьаны ианаҭаххозгьы хьаҳәа-ԥаҳәа ҟамҵакәа рхы-рыԥсы шрықәырҵоз ауп.
Абиԥарақәа инеимда-ааимдо наџьнатәӡа аахыс урҭ рқьабзқәа
рҵасқәа шааргоз уажәшьҭарнахыс ахьыӡгьы ахьымӡӷгьы еиҵагыло
абиԥара ҿа ҭакԥыхқәра дуны ишрыду, дара уи ишаҵамхаша, иара
убас ирыҵагылогьы рмилаҭтә ҟазшьа шьахәқәа рылааӡаны
иҟаларц, насгьы раԥхьа иргыланы, аизҳа-зыӷьара рыманы,
рыхшаареи дареи, наҟ-наҟгьы аԥсуара еихаҳауа рабацәа
рыхәшҭаарақәа хәыжжаӡа еиқәырҵарц. Уи еиҳау аԥсуа изы
адунеиаҿ малгьы-шьалгьы шыҟам автор дӷьаҵәы-ӷьаҵәуа иҳәоит.
Ашәҟәы автор дазааҭгылоит Бармышьаа аԥсуа жәлар зегьы
реиԥш, даргьы рабдуцәа, урҭ рабдуцәа бзазашьас ирымаз аԥсуара
шакәу, аҵасқәеи ақьабзқәеи еиламырцҳакәа ишаарго, рмилаҭ
зегьы ирлахьынҵаз злахьынҵаз жәытә жәланы ишыҟоу. Иара убас
ишәҟәы аҿы ибзиаӡаны иаарԥшуп аԥсуаа рҭоурых, рмилаҭтә
хдырра, урҭ аԥсҭазаараҿы ирԥылоз амаҟәмабарақәа ириааины
жәларык раҳасабала рхеиқәырхара ишазықәԥоз атәы. Ашәҟәы
аҟны аҭыԥ ду ааннакылоит, ҭоурыхла иҵабыргу, сахьаркырала
иҳараку Бармышьаа рҟәыш-хыбаҩцәа рхаҿсахьақәа, иара убас
ақырҭуа-аԥсуа еибашьраҿы урҭ рыҷкәынцәа аӷа хәымга
иҿагыланы хацәнамырха, зыԥсҭазаара қәыԥш иамеигӡакәа иқәԥоз,
зыԥсадгьыл Аиааира абираҟ ахазыршәыршәырыз иреиуыз.
Уасил Бармышьаа ишәҟәы уанаԥхьалак, уи иуаҩшьеи, илжжо
иԥсуареи уаназхәыцлак, аҳаҷаҳәа иугәаламшәарц залшом апоет,
ашәҟәыҩҩ шьахә Енвер Ажьиба ицәаҳәа ссирӡақәа: «Иаауеит
ауаа. Амҩа иқәуп: аӡәы жәларык рхьаа еидараны даҵоуп, даҽаӡәы
жәларык рыламыс ацха қырбыҷ еиԥш далачоит».
Ашәҟәы ирахәыц ҟаԥшьны иагәылсуеит автор ижәлар рхьаа
шихьаау, илшо ала, ихы идыруа дҩагылеижьҭеи ламыс цқьала
дкәалкәало рымаҵ аура дшаҿу, хыхь иааҳгаз апоет иажәа
хьыршәыгәқәа иара изукыр ҟалоит, аԥсуаа рыламыс ацха қырбыҷ
еиԥш иагьа ус дахагылазаргьы даламчацызт, уи иалачоз иара
драӷацәан, дырҿагылангьы дықәԥон.
Бармышьаа рыжәла ахьынтәаауа шьақәырӷәӷәо, уи аҭоурыхтә
фактқәа иааиго аԥхьаҩ дазҿлымҳамхарц залшом.
Ашәҟәы аҿы иазааҭгылоуп ажәлахьыӡқәа зху аҭыԥ хьыӡқәа
шыҟоу. Убри инадҳәаланы автор иааигоит аԥсуа ҵарауаҩ ду Ш.Д.
Инал-иԥа иусумҭа «Аԥсуаа рантропонимиа» аҟнытә ажәақәа:
Ари ацитата хьаҳәа-ԥаҳәада агәра унаргоит аԥсуа
қыҭа «Бармышь» Бармышьаа рыхьӡ шаху, уаҟа рыжәлантәык уа
иахьа дшахымгьы.
Ашәҟәы аԥхьаҩ амҳаџьырра ихнарҵәаз рҭоурых игәы
инамырхьыр залшом, еихьымӡа-еиԥымӡо еиԥхьыттаны
аҳәаанырцә атәылақәа ишрылаԥсахаз, ҳауаажәлар, урҭ рыдгьыл
гәакьахь рырхынҳәра Аԥсны иҟоу ихымԥадатәны иҟаҵатәу аусқәа
ишреиуоугьы уазнырхәыцуеит.
Ашәҟәы автор ибызшәа ашьха ӡыхьеиԥш ицқьоуп, аԥхьара
уаналагалак қәыԥсычҳарак иалагӡаны саԥхьандаз уҳәо
уагәыланахалоит.
Уасил Бармышьаа ишәҟәы «Иҿымцәаз ахәшҭаара»
аглобализациа аамҭа мыжда аӡеибафара ҳаналагылоу, ҳаԥхьаҟа
еиҵагыло абиԥара ҿа рзы мҩақәҵагоуп, ихшыҩрҵагоуп, иааӡагоуп.
