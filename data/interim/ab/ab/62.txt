Аԥсны Ахада Сергеи Багаԥшь хшыҩзышьҭра ду аиҭоит Аԥсны амрагыларахьтәи аган аҿы жәларбжьаратәи аиҿкаарақәа инарыгӡо агәыҳалалратә проекҭқәа.
Ахада Иофициалтә саит аредакциа иаиҭаз аинтервиу аҿы иазгәеиҭеит ИАР аилазаареи, Европатәи Аилазаареи, ахҵәацәа рзы Даниатәи, Норвегиатәи аилазаарақәеи, егьырҭ иҳәынҭқарратә аиҿкаарақәеи иеиҭашьақәдыргылоит ашколқәа. ахәышәтәырҭақәа, ауааԥсыра абизнес маҷ ашьақәыргылараҿы ирыцхраауеит. Ас еиԥш иҟоу апроектқәа нагӡан 2004 шықәса раԥхьа, аблокада аҭагылазаашьаҿы Аԥсны абиуџьет алшарақәа анмаҷыз. Ҳазҭагылоу аамҭазы амрагыларахьтәи аган аҿы агәыҳалалратә проектқәа аус руеит аҳәынҭқарратә биуџьет ахарџьала. Убри аангьы Аԥсны жәларбжьаратәи ауаажәларра аганахьала адгылара иақәгәыӷуеит, еиҳаракгьы 1992—1993 шықәсқәа раантәи Аџьынџьтәылатә еибашьраан аԥхасҭа ӷәӷәаны изауз араионқәа рҿы. Аҳәынҭқарра анапхгаҩы игәаанагарала, ҳазҭагылоу аамҭазы жәларбжьаратәи аиҿкаарақәа имҩаԥырго агәыҳалалратә проектқәа егьырҭ аҳәынҭқарратә мчхарақәа раԥшьгарала инагӡахо астратегиатә проектқәа ирывагыланы иҿиалароуп.
Уажәы Аԥсны анапхгара стратегиатә хықәкыс иамоуп атәыла амрагыларатәи аган ҭышәынтәаланы аҿиара алзыршо аинвестициа дуқәа ралагалара. Убри аан аҭыԥ аиҭашьақәыргылара аус жәларбжьаратәи ауаажәларра агәыҳалалратә цхыраара мап ацәнакӡом. Аԥсны амчхарақәа жәларбжьаратәи аиҿкаарақәа имҩаԥырго аусура адгылара иазхиоуп, ҳәа азгәеиҭеит С. Багаԥшь.
Ҳазҭагылоу аамҭазы Очамчыра, Тҟәарчал, Гал араионқәа рыҟны жәларбжьаратәи аиҿкаарақәа ақыҭанхамҩа аҟәшаҿы амикропроектқәа адгылара арҭоит, Гал ӡыла аиқәыршәараҿы ацхыраара ҟарҵоит, еиҭашьақәдыргылоит, идырԥхоит ашколқәа, агәабзиарахьчаратә система ацхыраара арҭоит Очамчыра, Тҟәарчал, Гал ахәышәтәырҭаҿы 80-ҩык аусзуҩцәа руалафахәы рызшәо.
Аԥсны агәыҳалалратә проектқәа назыгӡо аиҿкаарақәа иреиуоуп Амлакра иаҿагылоу аиҿкаара (АСН), Аиныршәаразы ацхыраара, ХАЛО ТРАСТ, Аџьар Ҟаԥшь Жәларбжьаратәи Ахеилак, Жәларбжьаратәи ашәарҭара, Ҳәаа змам аҳақьымцәа, Раԥхьатәи ацхыраара, Иеиқәҳархап ахәыҷқәа, ИАР ауааԥсыра рфонд, ахҵәацәа русҚәа рзы ИАР Иреиҳаӡоу акомисса Иусбарҭа  ИАР иатәу Ахәыҷқәа рфонд (UNICEF), ИАР иатәу Аҿиаразы аҳәса рфонд (UNIFEM), Траст Фонд, Ауаҩы изинқәа рзы ИАР аофис  Европатәи Аилазаара Ашәарҭадаразы Аиҿкаара, Адунеизегьтәи афатә программа, иар убас    
Аԥсны Жәлар Реизара ахашаҽны аҩбатәи, ахԥатәи, аҵыхәтәантәи аԥхьараан иаднакылеит Аԥсны Аҳәынҭқарра Ахада Сергеи Багаԥшь иалаигалаз “Ауаажәларратә палатазы азакәан” апроект.
Ахада Иофициалтә саит акорреспондент излааицҳаз ала, азакәан рыдыркылеит Жәлар Реизара азакәанԥҵаразы ахеилак иҟанаҵаз арҽеирақәеи ажәалагалақәеи азгәаҭаны. Азакәан амч аиууеит Ахада инапы анаҵаиҩҩы ашьҭахь.
Азакәан инақәыршәаны, Апалата Ахада иҟны уаажәларратә институтны иҟалоит. Аԥсны Аҳәынҭқарра Ауаажәларратә палата аилазаара иалахәхоит 35 ҩык. Аҳәынҭқарра анапхгаҩы Апалата алахәразы иқәиргылоит 13-ҩык ркандидатура, аҭыԥантәи ахаланапхгаратә усбарҭақәа — 11 кандидат, ауаажәларратә-политикатә еиҿкаарақәагьы, иара убас — 11 кандидат.
Ауаажәларратә палата иалахәхо рықәыргылашьазы ажәалагала ҟанаҵеит Аԥсны Жәлар Реизара. “Ауаажәларратә палата аилазаара ашьақәыргылашьа ианыԥшит аинститут адемократиатә ҵакы”, — иҳәеит Жәлар Реизараҿы Ахада ихаҭарнак Алеқсандр Адлеиба.
Уи аԥхьа адырраҭара ыҟан, Аԥсны Ахада дшықәгылаз Ауаажәларратә Палата аусура ҳәаақәызҵо азакәан лассы адкыларазы. Аҳәынҭқарра анапхгаҩы игәаанагарала, ас еиԥш аусбарҭа аԥҵара Аԥсны адемократиатә уаажәларра аиҿкаара аус аҿы крызҵазкуа проектуп. “Ауаажәларреи ҳареи ҳаимадара алҵшәа аиуроуп. Амчхарақәа ирдыруазароуп ауаажәлар ргәы иҵхо. Убасҟан ауп аҳәынҭқарра аргылараҿы аихьӡарақәа аныҟало”, — ҳәа иԥхьаӡоит С. Багаԥшь
Аԥснытәи аҳәынҭқарратә компаниа “Черноморенерго” ажьырныҳәа мза инаркны цәыббра мза иалагӡаны афымцамч аалыҵ 2005 шықәса иаҿырԥшны 3,6% рҟынӡа иазҳаит, ҳәа адырраҭара иоуит аҳәынҭкомпаниаҿы Ахада Иофициалтә саит акорреспондент.
Иара убас Егрытәи АС ҳазҭоу ашықәс азы жәымыз рыла иарҳаз афымцамчы 562,167 млн. кВт сааҭ рҟынӡа инаӡоит. Уи ҵыԥхтәи арбагақәа раасҭа 27% рыла иеиҵоуп. Убри инақәыршәаны аҳәаанырцәынтәи Аԥсны иазаауа афымцамчы 2005 шықәса рзы иалагалаз аасҭа жәынтә иеиҳауп — 267,411 млн. кВт. сааҭ рҟынӡа инаӡоит.
“Егры АС иарҳауаз афымцамчы алаҟәра аԥхынҭәи аиҭашьақәыргыларатә усурақәа ирыхҟьеит. Нанҳәа мза 18 инаркны АС шьақәыргылан, аусурагьы иалагеит ҳәа”, — азгәарҭеит “Чреноморенерго” аҿы.
Аԥсны афымцамчы алагалаҩ дуны иҟоуп АЕ “Ҟәбаненерго” (УА). “Ҟәбаненерго” 2006 шықәсазы жәымз рыла Аԥсны ианаҭаз афымцамчы 185,837 млн. кВт сааҭ рҟынӡа инаӡоит, 2005 шықәсазы жәымз рыла иаиуз 28,976 млн. Квт. сааҭ иаҿырԥшны уахәаԥшуазар. Аԥсны аҳәаанырцәынтәи афымцамчы аиууеит еиҳарак аӡын мзақәа раан, Егры аӡы ианагхо аамҭа инақәыршәаны.
“Черноморенерго” 2006 шықәсазы хықәкыс иамоуп 1млрдки 72 млн кВт сааҭ афымцамчы арҳара, уи 2005 шықәса раасҭа (1 млрдки 133,458 млн. кВт. сааҭ) 5,5% рыла иеиҵоуп. 2007 шықәсатәи аплан инақәыршәаны “Черноморенерго” иалшоит 1млрдки 74,529 млн. кВт. сааҭ афымцамчы арҳара. 2004 шықәсазы афымцамчкомпаниа иарҳаз афымцамчы 1 млрдки 74,529 млн. кВт сааҭ рҟынӡа инаӡоит.
Аԥсны хықәкыс иамоуп аҳәаанырцәтәи аинвесторцәа алархәны абнаусадулара иадҳәалоу апроектқәа рынагӡара, иҳәеит абнанхамҩа аҳәынҭхеилак ахантәаҩы Адольф Шамба Ахада Иофициалтә саит аредакциа аинтервиу аҿы.
А. Шамба иазгәеиҭеит, аԥсуабна аусадуларатә ааглыхра акапиталтә лагала ду шаҭаху. Аԥсны 51,5 нызқь кубометр абна азырхиара шықәсыктәи аплан аҟнытә 2006 шықәса ажьырныҳәа инаркны жьҭааразынӡа, амыругақәа рзымхареи ааԥынра аҳауа аҭагылазаашьеи ирыхҟьаны 43% ауп иахьынагӡоу.
Ҳазҭагылоу аамҭазы Аԥсны аус руеит абнаусадуларатә наплакқәа ҩба, даҽакы аусура иазырхиоуп. Гагра араион аус ауеит аԥсны-ҭырқәтәылатә наплакы. Гәыдоуҭа араион аҿы абнаусадуларатә наплакы аусура иалагоит $800 нызқь зҵазкуа урыстәылати аинвесторцәа рыпроект.
Аҟәа араионаҟны аԥсу-урыстәыла Акционертә Еилазаара “Аԥсны” абнаусадуларатә наплакы аԥҵаразы иҟанаҵаз аинвестициа лагала иартәоит $1,) млн. Апроект анагӡаразы иаҭахуп еиҭа $300 нызқь, уи ашьҭахь. 2006 шықәсазы анаплакы аусура иалагоит.
А. Шамба ишазгәеиҭаз ала, ах-наплакык аусура иалагар, Аԥсны иаԥҵахо амҿлых знгьы атәыла аҩныҵҟа хархәара аиууеит, аӡа аҳәаа иахыганы агара аҭахны иҟалаӡом.
Аԥсны Аҳәынҭқарратә екологиатә маҵзура анапхгаҩы Роман Дбар Ахада Иофициалтә саит аредакциа аинтервиу аҿы иазгәеиҭеит, ҳазҭагылоу аамҭазы Аԥсны иҟоу абнаусадуларатә наплакқәа абна аус адулара иахьӡаӡом ҳәа.
Аԥсны аиҳабыра иҟанаҵо адырраҭарақәы рыла, ҳазҭагылоу аамҭазы Аҳәынҭқарраҿы иҟоуп абнаусадулара иазхиоуи (7 млн. кубометр) иахыԥахьоуи (4 млн. кубометр) абна.
Аԥсны иаҵанакуа адгьыл 55% бнала ихҟьоуп. Аԥсны Аҳәынҭқарра иааизакны 8, 7 нызқь ԥшь. км. адгьыл аҵанакуеит. 200 км аура змоу амшынҿықәтәи ацәаҳәаҿы ирызҳауеит асубтропикатә, атехникатә, ашәыртә, адекоративтә культурақәа, аԥсҭақәа рҿы ирацәоуп зыбӷьы ҭбаау абнақәа — ахьаца, аџь, ахьа — ал ҵла. Ашьхақәа рҿы еиҳа ирацәоуп ашә ҵлақәа, ҭыԥқәак рҿы иуԥылоит ашыц рыцны, анаарақәа рҿы — аԥсаҵлақәеи амзаҵлақәеи.
Аԥсны Ахада Сергеи Багаԥшь “Аҳәынҭқарраҿы иаку адәныҟатәи аполитика амҩаԥгараан Аԥсны ААР акоординациатә роль азы” адҵақәҵа инапы аҵаиҩит. Адҵақәҵа амч анаиу нахыс амчхарақәа русбарҭақәа зегьы ирыдуп аҳәынҭқарранҭыҵтәи аимадарақәа зегьы ААР ақәыршаҳаҭны амҩаԥгара.
“Адәныҟатәи Аусқәа Рминистрра Аԥсни аҳәаанырцәтәи аҳәынҭқаррақәеи, жәларбжьаратәи аиҿкаарақәеи реимадара иадҳәалоу азҵаарақәа рҿы ихадоу координациатә усбарҭоуп, иара убас уи Аԥсны аҳәынҭқарра иаду жәларбжьаратәи ахыдҵақәа рынагӡара иахылаԥшуеит,” — аҳәоит адокумент.
ААР Сергеи Шамба Ахада Иофициалтә саит аредакциа аинтервиу анаиҭоз иҳәеит, адәныҟатәи аимадарақәа реидкылара хымԥада ишаҭаху, еиҳаракгьы, Аҳәынҭқарраҿы имҩаԥысуа адәныҟаекономикатә усура иахьацлаз, аҳәаанырцәтәи аинвестициақәа адԥхьаланы апроект дуқәа рынагӡара
ахьалыршахаз азы.
“Аԥсны жәларбжьаратәи аимадарақәа ирызҳаит, рыҩаӡарагьы шьҭыҵит, аполитикатәи аекономикатәи еимадарақәа рымацара ракәымкәа аекономикатәқәагьы. Абри аҭагылазаашьаҿы акраҵанакуеит атәыла аинтересқәа адәныҟа ишцәыргахо, ишыхьчахо. Ари инамаданы адәныҟаполитикатә усура џьарак иеидкылазароуп”, — иҳәеит аминистр.
Иахьа уажәраанӡа Аԥсны иеиуеиԥшым амчхарақәа жәларбжьаратәи аҵакы змоу аусура амҩаԥгараан изықныҟәаша ԥҟарак официалла ишьақәырӷәӷәаны ирымаӡамызт. Ақалақьқәеи араионқәеи аҳәаанырцәтәи аинвесторцәеи аиқәшаҳаҭра рыбжьарҵон, уи еснагь атәыла аинтересқәа ирықәшәомызт. “Аҳәаанырцәтәи аинвестициатә проектқәа рынагӡараан атәыла аекономикатә интересқәа рықәныҟәара хықәкы хаданы иҟазароуп”, — ҳәа иаҵшьны иазгәеиҭеит С. Шамба.
Алада уаԥстәыла адгылара иазкны амитинг мҩаԥысит ашәахьаҽны Аԥснытәи аҳәынҭқарратә университет аҟны, абас адырраҭара ҟаиҵоит Ахада Иофициалтә саит акорреспондент.
Амитинг еиҿкаан Ахада иҟны иҟоу аҿар рполитиказы ахеилак ацхыраарала. Ахеилак ахантәаҩы Шамиль Аӡынба адныҳәалара ҟаиҵеит Алада Уаԥстәыла имҩаԥысыз ареферендум ахьӡала, дагьидныҳәалеит Едуард Кокоиты Алада Уаԥстәыла ахадас аҩбатәи аҿҳәаразы иалхразы.
“Аԥсны аҿар Алада Уаԥстәыла зхы иақәиҭу атәылаҿы аҟазааразы ирымоу агәазыҳәара иадгылоит. Ҳара гәык-ԥсык ала ҳаигәырӷьоит Е. Кокоиты ахада иалхрақәа раан иигаз аиааира. Ақәҿиарақәагьы изеиӷьаҳшьоит уи иреспублика азхаҵаразы ақәԥараҿы”, — иҳәеит Ш. Аӡынба.
Аԥснытәи ауниверситет аректор, академик Алеко Гәарамиа иҳәеит, азеиӷьашьара шимоу Аԥсни, Алада Уаԥстәылеи, Приднестровтәи Молдавиатәи ареспубликеи излауала лассы адунеитә уаажәларра иахәҭакны рыҟаларазы. Адныҳәаларақәа ирыцырҵеит ауниверситет арҵаҩцәеи астудентцәеи.
Аԥсны Ахада Сергеи Багаԥшь уажәаԥхьа аҳәамҭа ҟаиҵахьан аҿар аполитикатә процессқәа ралархәра аҵак ду шамоу азы. Абри аганахьала акрызҵазкуа шьаҿаны иҟалеит 2005 шықәса лаҵарамзазы Ахада иҟны аҿар рполитика иазку ахеилак аԥҵара.
Алада Уаԥстәыла ахьыԥшымра азҵааразы ареферендуми атәыла ахада иалхреи мҩаԥысит абҵара 12, 2006 шықәса рзы. Алада Уаԥстәыла Ацентртә алхратә комиссиа заатәи адырраҭарақәа рыла, ареспублика ахьыԥшымразы рыбжьы рҭиит алхыҩцәа рахьтә 99%. Уажәы аус зуа ахада Е. Кокоиты иоуит 96% инареиҳаны абжьқәа. Абжьыҭира алҵшәақәа рылкаа ҟаҵахоит ҩымш рыҩныҵҟала. Ареферендуми алхрақәеи рҿы анаԥшыҩцәас иқәгылеит 13 тәыла рхаҭарнакцәа, убарҭ рхыԥхьаӡараҿы иҟан Урыстәыла, Аԥсны, Приднестровиа, Германиа, Испаниа, Польша, Украина, Иорданиа, Венесуела.
Аԥсны Ахада Сергеи Багаԥшь иазгәеиҭеит Алада Уаԥстәыла имҩаԥысуаз алхрақәа рахь алхыҩцәа рааира аҳаракыреи, ахада иалхреи ареферендуми рдемократиатә ҟазшьеи. Уи жәларбжьаратәи ауаажәларрахь ааԥхьара ҟаиҵеит Алада Уаԥстәыла алхрақәеи ареферендуми рылҵшәақәа хшыҩзышьҭра арҭарц.
“Ажәлар ргәазыҳәара аимак аҭышәныртәалараан (Алада Уаԥстәылеи Қырҭтәылеи — аред. азгә.) ихадароу факторуп. Сара жәларбжьаратәи ауаажәларра ааԥхьара асҭоит аиҿагылара иҵегьы амҽхак ҭбаамхарц азы, аладауаԥстәылатәи ауаажәларра ргәаанагара хырҩа анаҭарц”, — абас иҳәеит Ахада Иофициалтә саит аредакциа аинтервиу анаиҭоз.
С. Багаԥшь иазгәеиҭеит, Алада Уаԥстәыла ажәлар ргәазыҳәара ари ареспублика ԥхьаҟатәи аԥеиԥш аҳәаақәҵараҿы аҵак ду шамоу. “Алада Уаԥстәыла ажәлар даҽазныкгьы ишьақәдырӷәӷәеит ҭоурыхла иалырххьаз, уи Уаԥстәыла ахьыԥшымроуп”, — иҳәеит Аԥсны Ахада.
“Алада Уаԥстәыла амчхарақәа ирылшеит иахьатәи аамҭа иақәшәо алхрақәа рымҩаԥгара, ареспубликаҿы аҭынчра аиқәырхара. Уи ус шакәу шьақәдырӷәӷәоит жәларбжьаратәи анаԥшыҩцәагьы”, — иҳәеит С. Багаԥшь.
Ахада излаиԥхьаӡо ала, Қырҭтәыла Алада Уаԥстәыла альтернативтә алхрақәеи ареферендуми рымҩаԥгаразы иҟанаҵо аҽазышәарақәа шәарҭоуп, иагьԥырхага дууп. “Ас еиԥш ахымҩаԥгашьа аимак политикала аҭышәныртәалара иаԥырхагоуп, аимак ахьыҟоу аҭыԥаҿы аибашьра ахацыркрахь икылнагар алшоит. Аимак политикала иҭышәныртәалатәуп. Алада Уаԥстәыла ауааԥсыра ахәҭак агьи аҿаргылара иазку аспектакльқәа аибашьра ахацыркрахь изго ҭагылазаашьоуп”, ҳәа иԥхьаӡоит С. Багаԥшь.
Алада Уаԥстәыла ацентртә алхратә комиссиа заатәи адырраҭарала, ареферендуми ахада иалхреи рҿы зхы алазырхәыз рхыԥхьаӡара 94, 6% рҟынӡа инаӡоит. Ареспубликаҿы аус зуа Ахада Едуард Кокоиты изы рыбжьы рҭиит 98% алхыҩцәа. Алада Уаԥстәыла ахьыԥшымреи жәларбжьаратәи азхаҵареи рзы ргәаанагара рҳәеит ареферендум аҟны зыбжьы зҭииз рахьтә 99%. Абжьыҭира алҵшәақәа хыркәшахоит ҩымш рыҩныҵҟала. Ареферендуми алхрақәеи рҿы анаԥшыҩцәас иқәгылеит 13 тәыла рхаҭарнакцәа, убарҭ рхыԥхьаӡараҿы иҟан Урыстәыла, Аԥсны, Приднестровиа, Германиа, Испаниа, Польша, Украина, Иорданиа, Венесуела.
Алада Уаԥстәыла ахада иалхрақәа рҿы рхы аладырхәит ԥшьҩык акандидатцәа: Едуард Кокоиты, зкандидатура ахада аҩбатәи иҿҳәаразы иқәзыргылаз, Цхьынвлтәи араион аусбарҭа ахада Инал Пухаев, ақырҭуа-ауԥстә еимакы аҭышәныртәаларазыИеилаԥсоу акомиссиа аҭакзыԥхықәу аусзуҩы Леонид Тибилов, иара убас, 1995—2006 шықәсқәа рзы алада уаԥстәыла аиҳабыра ахантәаҩы ицхырааҩ Олег Габоӡе.
Едуард Кокоиты диит жьҭаара 31, 1964 шықәсазы. 1988 шықәсазы алада уаԥстәылатәи арҵаҩратә институт далгеит. Аԥхьатәи ақырҭуа-ауаԥс еимакы ашықәсқәа раан атәылахьчара аотриад напхгара аиҭон. 1990—1993 шықәсқәа раан Е. Кокоиты Алада Уаԥстәыла апарламент адепутатс дыҟан, 1997 шықәсазы — УА ахәаахәҭратә хаҭарнакс. 2001 шықәсазы Е. Кокоиты Алада Уаԥстәыла ахадас далхуп. Дҭаацәароуп, ҩыџьа аԥацәа имоуп.
Аԥсны Ахада Сергеи Багаԥшьи Краснодартәи Атәылаҿацә агубернатор Алеқсандр Ткачиови ашәахьаҽны Краснодар аиҩызареи аусеицзуреи рзы ҩ-ганктәи аиқәшаҳаҭра рнапы аҵарҩит, абас Аԥсны Ахада Иофициалтә саит адырраҭара аиуит Краснодартәи Атәылаҿацә аусбарҭа апресс-маҵзураҿы.
Аиқәшаҳаҭра иаҵаҩын С. Багаԥшь Ҟәбан аҳҭнықалақь иаҭаара инақәыршәаны. Краснодар аҳаирбаӷәазаҿы Аԥсны Ахада иԥылеит агубернатор А. Ткачиови агубернатор ихаҭыԥуаҩ Мурат Ахеджаки.
Аԥхынтәи адәҳәыԥш аҿы имҩаԥысит урыстәылатәи ажурналистцәа злахәыз иаазыркьаҿу апресс-конференциа. Апресс-конференциаҿы Аԥсны Ахада Аҳәынҭқарра азхаҵара иадҳәалоу азҵаарақәа рҭак ҟаиҵеит. Краснодар аҭаараан асацәа идырбан зҽеиҭазкыз ҟәбантәи аҳҭнықалақь, иеиҭашьақәыргылаз Екатерина II лбаҟеи, Александр Невтәи иныхабааи.
Ашьҭахь агубернатор иусбарҭаҿы имҩаԥган Аԥсны аиҳабыра амаҵзуҩцәа злахәыз “астол гьежьқәа”.
Аԥсны аделегациа Краснодартәи Атәылаҿацә иаҭааит аҳәынҭқарра анапхгараҭара еиуеиԥшым аҟәшақәа рҿы аԥышәа еимдаразы. Аделегациа иалахәын аԥыза-министрцәа рхаҭыԥуаҩцәа, Аԥсны аиҳабыра аминистрцәа.
Аԥсны аделегациа Краснодартәи атәылаҿацә ахь ацара хықәкыс иаман аекономика, азинхьчаратә система, асоциалтә, агәабзиарахьчаратә ҟәшақәа рыҟны анапхгаратә усура аԥышәа абара.
Краснодартәи Атәылаҿацә УА Аладатәи афедералтә округ иаҵанакуеит, Аԥсны аҳәааҿы ишьҭоуп. Атәылаҿацә иаланхоит 5 млн. инареиҳаны ауааԥсыра. Краснодартәи Атәылаҿацә аекономика шьаҭас иамоуп агроааглыхратә, акурорттә-рекреациатә еилакы, амашьынаргылара, абнатә нхамҩа, амҿы аус адулареи аҩнымаҭәа аҟаҵареи, аргыларатә материалқәа рааглыхреи.
Ари аԥхьа Аԥсни Краснодартәи атәылаҿацәи рыбжьара аиқәшаҳаҭра рнапы аҵарҩит лаҵарамза 5, 1997 шықәсазы.
2007 шықәса хәажәкыра мзазы Аԥсны имҩаԥысраны иҟоу Жәлар Реизареи аҭыԥантәи амчрақәа русбарҭақәеи рахь алхрақәа адемократиатә принципқәа ирықәныҟәароуп, иҳәеит аҳәынҭқарра анапхгаҩы Сергеи Багаԥшь Иофициалтә саит аинтервиу анаиҭоз.
Ахада игәаанагарала, адемократиа акрызҵазкуа аихьӡарақәа иреиуоуп Аԥсны аҭынчреи аҭышәынтәалареи реиқәырхареи, атәыла ҭынч мҩала аҿиаразы аҭагылазаашьа аԥҵареи ахьалшаз. “Ҳара ҳаиҳабыра коалициатәуп, уи аилазаараҿы иҟоуп атәыла аполитикатә мчқәа зегьы. Ари иагьҳалнаршеит аполитикатә катаклизмқәа рыцәцара”, — иҳәеит С. Багаԥшь.
Ахада излаиҳәо ала, Жәлар Реизара хадара аҭара зылшо амчра апартиа аԥҵара иашаӡам. С. Багаԥшь хықәкыс имоуп аҳәынҭқарра напхгараҭаразы иеиуеиԥшым аполитикатә партиақәа радԥхьалара. “Ҳара ҳазҿу зеиԥш усуп, уи аҿы ҳаӡәыкуп. Убри аҟнытә сара сзы акгьы аанагаӡом иарбан политикатә мчроу дарбанзаалак дзыдгыло. Анапхгаҩы дызусҭазаалак атәыла иазеиӷьу ала аус иуазароуп, уи ауп зегь реиҳа ихадароу”, — абас аҳәамҭа ҟаиҵеит аҳәынҭқарра анапхгаҩы.
Ахада игәаанагарала, апарламенттә алхрақәа рымҩаԥгаразы “аԥҟарақәа” шьақәыргылатәуп. “Алхрақәа зыҽрылазырхәырц згәы иҭоу аполитикатә мчрақәа рнапхгаҩцәа еизаны” изықәныҟәаша аԥҟарақәа” аԥырҵароуп, алхрақәа раан аилагарақәа ҟамларц азы, урҭ еилазго ӷәӷәала дахьырхәызароуп”, — иҳәеит С. Багаԥшь.
Аконституциа инақәыршәаны, Аҳәынҭқарра апарламент шьақәгылоуп 5 шықәса ҳәа иалххо 35-ҩык адепутатцәа рыла. Алхрақәа мҩаԥысуеит изеиԥштәу, иеиҟароу, ишиашоу иеиҿкаау алхратә зин шьаҭас иҟаҵаны, имҩаԥгахоит мандатк змоу (округк — депутатк) алхратә округк аҿы маӡала абжьыҭирала.
Аԥснытәи амчрақәа аҭыԥантәи русбарҭақәа шьақәгылоуп ақалақьтә совети ақыҭсовети рыла. Аԥсны иахьаҵанакуа иҟоуп ақалақьқәа быжьба: Гагра, Гәыдоуҭа, Аҟәа, Афон ҿыц, Очамчыра, Тҟәарчал, Гал.
Аԥсны иҟоуп абарҭ аполитикатә партиақәеи аиҿкаарақәеи: “Иаку Аԥсны”, “Аиҭаира”, “Амцахара”, “Аидгылара”, “Аиааира”, Аԥсны Асоциалтә-демократиатә партиа, Аԥсны акомпартиа, Аԥсны Жәлар рпартиа, Аҭынчреи асоциалтә еиҟарареи рзы Аԥсны анацәа реидгыла.
Аԥсны Ахада Сергеи Багаԥшь игәаанагарала, ҭырқәтәылатәи акомпаниа “Тамсаш”  аусура иацнаҵар алшоит, аекологиа азакәанԥҵара аԥҟарақәа еиланамгар.
“Ҳазҭало ашықәс инаркны “Тамсаш” аусура аекологиа азакәанԥцара инақәыршәаны имҩаԥнагалароуп. Ари адҵқәҵа анынагӡамха акомпаниа алицензиа амхразы азҵаара ықәыргылатәхоит”, – абас иҳәеит Ахада Иофициалтә саит аинтервиу аҿы.
Уаанӡа Аԥсны аԥыза-аминистр А. Анқәаб аҳәамҭа ҟаиҵахьан, Аҳәынҭқарра амчрақәа шалацәажәахьаз Тҟәарчал араион аҟны арацәаҵыхразы аинвестор ҿыц иадԥхьаларазы алшара шыҟоу атәы. Ҭырқәтәылатәи акомпаниа аҭыԥантәи аиҳабыреи ауааԥсыреи иқәдыргыло рекологиатә ҭахрақәа нанагӡом ҳәа азгәаиҭахьан А. Анқәаб.
Аха С. Багаԥшь иҳәеит, Тҟәарчал араион абиуџьет зегьы аҟнытә 75%. ҭырқәтәылатәи акомпаниа ашәахтә хыԥхьаӡалақәа шракәу. Уи иазгәеиҭеит, ҳазҭоу ашықәс азы ари акомпаниа Аԥсны аусура ианалагаз аахыс раԥхьаӡа акәны ахыдҵатә рбагақәа ишырзааигәахаз. “Тамсаш” 2006 шықәса аҩныҵҟа жәамз рыла 75 нызқь тонн арацәа ыҵнахит, шықәсыктәи ахыдҵа ала 80 нызқь тонн ахьақәыз. Ари рбага бзиақәоуп, избанзар уаанӡа аԥсабара акатаклизмқәеи атехникатә зҵаарақәеи ирыхҟьаны акомпаниа ацәыӡқәа аман.
Ахада Иофициалтә саит аредакциахь ишааицҳаз ала, Аҳәынҭқарратә екологиатә маҵзура аиҳабы Роман Дбар, “Тамсаш” проблема хаданы иамоу арыцқьагатә хархәагақәа рхаҭабзиара ахьҽеим ауп. “Урҭ ирыхҟьаны аӡиасқәа ирылало аӡқәа арацәа рацәаны иааргоит. Арацәа аныссаха аӡи иареи еилалоит, уи арбеигатә фабрикаҿы иааиуеит, уа аӡи иареи еилыҵуеит, уи аӡиас иалалоит” ҳәа азгәеиҭеит Р. Дбар.
Аҳәынҭқарратә екологиатә маҵзура анапхгаҩы иҟаиҵаз адырраҭарала, ҭырқәтәылатәи акомпаниа аӡиас Аалӡга иалало аӡы арыцқьаразы аҽазышәарақәа ҟанаҵоит.
Ҳазҭагылоу аамҭазы Аԥсны арацәаҵыхра аус адуларазы егьырҭ аҳәаанырцәтәи аинвесторцәа радԥхьалара азҵаара иахәаԥшуеит.
Ҭырқәтәылатәи “Тамсаш” Аԥсны аус ауеит 2002 шықәса раахыс, макьана Аԥсны арацәаҵызхуа наплакыс иҟоу иароуп. Акомпаниа “Тамсаш” аҟны аус зуа реиҳараҩык XIX ашәышықәса анҵәамҭазы Ҭырқәтәылаҟа ихҵәаны ацара зықәшәаз аԥсуаа рхылҵшьҭрақәа руп. Ари акомпаниа Аԥсны аусура азҵаара аҵак ҷыда амоуп арепатриациа апроцесс ацхыраара аҭара аганахьала
ИАА аконгресс раԥхьаӡакәны Аԥсны ауаҩы изинқәа рҭагылазаашьа инарҭбааны аҭҵаара мҩаԥнагоит. Абри хықәкыс илыман Аԥсныҟа иааз Қырҭтәыла иҟоу Иеиду Америкатәи Аштатқәа рыцҳаражәҳәарҭа аполитикатә ҟәша ахада Бриџьит Бринк. Уи ажурналистцәа изларалҳәаз ала, имҩаԥгахо аҭҵаара ауаҩы изинқәа рганқәа зегьы аҵанакуеит.
Аԥсны ауаҩы изинтә ҭагылазаашьазы аинформациа аиура алыршахоит амониторингтә гәыԥи Аԥсны амчхарақәеи, иҳәынҭқарратәым аиҿкаарақәеи реиԥылараан. Иазгәаҭоуп иара убас, атәыла апенеитерциартә (абахҭатә) система аҭҵаарагьы. ИАА рконгресс ҷыдала гәцаракра анаҭоит Гал араион аҟны ауаҩы изинқәа рҭагылазаашьа. Амониторинг алҵшәақәа рыла Аԥсны ауаҩы изинқәа рҭагылазаашьа иазкны аҳасабырба акьыԥхь арбахоит.
“Ҳара есышықәса ас еиԥш иҟоу аҭҵаарақәа мҩаԥаҳгоит адунеи атәылақәа зегьы рыҟны. Сынтәа раԥхьаӡа акәны ари аҩыза аҭҵаарақәа мҩаԥаагарц ҳаӡбеит Аԥсынгьы. Уажәраанӡа Аԥсны ауаҩы изинқәа рҭагылазаашьазы аинформациа ҳаууан апресса аҟнытә. Шҭарнахыс еиҳа обиективла аинформациа аиуразы амониторинг ҳара ҳхала имҩаԥаагалоит”, — лҳәеит Б. Бринк.
Аԥсны ауаҩы изинқәа рымҩаԥгара иахылаԥшуеит Ахада иҟны иҟоу ауаҩы изинқәа рзы Акомиссиа, иара убасгьы Жәлар Реизараҿы иҟоу абри аҩыза апарламенттә комиссиа. Жәларбжьаратәи аиҿкаарақәа реиԥш, иара убас аԥснытәи аусбарҭақәа, Гал араион аҟны ауаҩы изинқәа рҭагылазаашьа хьаас ирымоуп. Аԥсны амчхарақәеи азинхьчаратә усбарҭақәеи русура еиҳарак ақырҭуа-аԥсуа еимакы ахьыҟоу аҭыԥ аҿы инхо ауааԥсыра ршәарҭадара алыршара иазкуп.
Ҳазҭагылоу аамҭазы Гал араион аҟны уи иаԥну аҳәынҭқарра аганахьала иалало ацәгьауцәа ирҿагыланы ақәԥаразы инарҭбааны аоперациа амҩаԥысра иаҿуп. Аԥсны Аҩныҵҟатәи Аусқәа Рминистрра иазгәанаҭоит қырҭтәылатәи ацгьаурақәа ирыхҟьаны иҭахо еиҳарак Гал араион ауааԥсыра шракәу.
Аԥсны амчхарақәа хықәкыс ирымоуп ауаҩы изинқәа рыхьчаразы активла аусура аиҿкаара. Убасала, Ахада иҟны иҟоу Аконституциа аиҭакразы акомиссиа ажәалагала азнархиеит Аԥсны ауаҩы изинқәа рзы азиннаӡа змоу аинститут алагаларазы.
Аԥсны ашьра ақәҵара аԥыхра азҵаара аимак ду ахылҵит. 1993 шықәса инаркны Аԥсны ашьра ақәҵара азин мап ацәкуп. 2006 шықәса, абҵара 16 рзы Жәлар Реизара иаднакылаз Ашьауӷатә закәанеидкыла апроект ҿыц аҿы, адепутатцәа реилазаараҟнытә аиҳараҩык уи ишаҿагылазгьы, ашьра ақәҵара аԥыхӡам, аха аамҭада ашьра ақәҵара азин ыҟаӡам.
Аԥсны Ахада Сергеи Багаԥшь аусуратә визитла Москва дыҟоуп, ҳәа адырраҭара аанацҳаит аҳәынҭқарра ахада Иофициалтә саит аредакциахь аиҳабыратә информациа Аусбарҭа.
Москва иҟазаара иалыршаны Ахада дырԥылараны дыҟоуп аполитикцәеи абизнесменцәеи. Убри адагьы ара имҩаԥысраны иҟоуп “Адемократиеи ажәларқәа рзинқәеи рзы” аилазаара иалахәу атәылақәа рхадацәа реиԥылара. Ари аилазаара иалахәуп Аԥсны, Алада Уаԥстәыла, Приднестровиатәи Молдавиатәи ареспублика. Аидгылаҩцәа алацәажәараны иҟоуп жәларбжьаратәи азхаҵара алыршара азҵаара.
“Ахада Урыстәыла аҳҭнықалақь аҿы дызлахәхо аиԥыларақәа раан иара убас ирылацәажәараны иҟоуп Аԥсни Урыстәылеи русеицзура иадҳәалоу азҵаарақәа жәпакы. Аиҿцәажәарақәа рҿы хадара злоу аҭыԥ ааннакылоит Аԥсны апарламенти ауаажәларратә еиҿкаарақәеи Аԥсны ахьыԥшымра азхаҵареи ассоциативтә еизыҟазаашьақәа рышьақәыргылареи рзы УА анапхгарахь иҟарҵаз ааԥхьара”, — ҳәа азгәарҭеит аиҳабыратә информациа Аусбарҭаҿы.
Аԥсны Жәлар Реизара 2006 шықәса жьҭаара 18 рзы иаднакылеит УА анапхгара ашҟа иҟанаҵаз ааԥхьара. Уа ианын Урыстәылеи Апсни рыбжьара ассоциативтә еизыҟазаашьақәа рышьақәыргыларазы иҟаҵаз ажәалагала. Уи аԥхьа УА ашҟа ааԥхьара ҟарҵахьан Аԥсны ауаажәларратә еиҿкаарақәа. Аԥсны Ахада, иара убас, хықәкыс иман Аԥсны Аҳәынҭқарра азхаҵаразы Владимир Путин ишҟа ааԥхьара адәықәҵара.
Аԥсны Жәлар Реизара ахашаҽны иеицҿакны ишьақәнарӷәӷәеит “Адемократиеи ажәларқәа рзинқәеи рзы” Апарламенттә Ассамблеиа Аидгылара аԥҵаразы аиқәшаҳаҭра.
Ашықәс аҩныҵҟа жәларреизарабжьаратә ассамблеиа анаԥҵаха инаркны хантәаҩра ауеит Алада Уаԥстәыла. Ассамблеиа амаӡаныҟәгаҩ хадас дықәыргылоуп Приднестровиатәи ареспублика Иреиҳаӡоу асовет анапхгаҩы Григории Маракуца. Аганқәа шеиқәшаҳаҭхаз ала, Апарламентбжьаратә ассамблеиа аштаб-уада Москва иҟалоит.
“Адемократиеи ажәларқәа рзинқәеи рзы” аҳәынҭқаррақәа реидгылара иеиднакылоит Аԥсны, Алада Уаԥстәыла, Приднестровие. Арҭ атәылақәа аԥхын 2006 шықәсазы ирыӡбеит ах-ҳәынҭқаррак разхаҵаразы рылшарақәа еидыркыларц. “Адемократиеи ажәларқәа рзинқәеи рзы” атәылақәа реидгыла аԥҵан 2006 шықәса, рашәарамзазы Аҟәа, асаммит аҿы.
Венесуела Аԥсны ахьыԥшымразы иамоу ахықәкы иадгылоит, ҳәа аацҳара ҟаиҵеит Ахада Иофициалтә саит аредакциахь, Аԥсны визитла иаҭааз Венесуела Амилаҭтә ассамблеиа адепутат Луис Гутиерес.
“Адунеи аҿы даара ирацәоуп ахьыԥшымра ашьақәыргыларазы акыр аџьа збаз атәыла маҷқәа. Урҭ шәара шәхақәиҭра ишахәҭоу ахә ршьоит. Ахақәиҭра — хәы змаӡам малуп. Аӡәгьы азин имаӡам шәара шәхақәиҭра азҵаара аӡбара — ишәыҭатәу ишәымхтәу”, — иҳәеит Л. Гутиерес.
Адепутатцәа хықәкыс ирымоуп Венесуела ахада Уго Чавес Аԥсны иҟоу аҭагылазаашьазы адырра ирҭарц. “Ҳара Москва иҟоу ҳацҳаражәҳәаҩ ҳиҳәоит Аԥсныҟа аофициалтә визитла дааразы”, — иҳәеит Л. Гутиерес.
“Арс акәу анс акәу, ижәдыруаз Венесуела аҩызцәа шшәымоу”, — ҳәа азгәеиҭеит Амилаҭтә ассамблеиа адепутат.
Л. Гутиерес Аԥсны даҭааит Жәлар Реизара ааԥхьарала. Уи дицны дааит Венесуела Амилаҭтә ассамблеиа аппарат абжьагаҩ Абуду Родригес. Аԥсныҟа раара аԥхьа Венесуела ахаҭарнакцәа анаԥшыҩцәак раҳасабала Алада Уаԥстәыла имҩаԥысуаз алхрақәеи ареферендуми ирылахәын.
Венесуела Амилаҭтә ассамблеиа аус ауеит палатак змоу, 167 депутат злахәу апарламентҵас. Урҭ алххоит иеиҟароу-сиатә системала хәы-шықәса рахьтә знык. Венесуела апарламенттә алхрақәа раан 2005 шықәсазы аиааира ргеит ахада У. Чавес идгылаҩцәа. У. Чавес Иеиду Америкатәи Аштатқәа рышҟа имоу агәынамӡара зыдҳәалоу урҭ адунеи аҿы хадара аура, ажәларқәа рыҿиаразы рхатәы мҩа алхразы алшарақәа рымхра иахьашьҭоу ауп.
Аԥсны ацитрустә культурақәа — амандарин, апатырқал, алимон аизгара иаамҭоуп, ҳәа ахада Иофициалтә саит аредакциахь адырраҭара ҟаиҵеит ақыҭанхамҩеи аалыҵи рминистр Виталии Смыр.
Уи иажәақәа рыла, ҳазҭоу ашықәсазы Аԥсны ацитрусқәа рҽаҩра ҵыԥх аасҭа иеиҳа иагхоит. Ари ацитрустә культурақәа рҿалара аҷыдаҟазшьақәа иахҟьоит. “Ацитрусқәа ҩышықәса рахьтә знык ибзианы ииуеит. Ҵыԥх аҽаҩра беиан. Зынӡа 35, 93 нызқь тонна еизган”, — иҳәеит аминистр.
2006 шықәсазы аҳәынҭнаплакқәа иеизыргараны иҟоуп 3, 335 нызқь тонна ацитрусқәа, хазхаҭалатәи анхамҩақәа — 20 нызқь тонна.
Аԥсны ацитрусқәа рҽаҩра аиҳарак аекспорт ахь идәықәнаҵоит. 2006 шықәсазы аԥснытәи ақыҭанхамҩатә наплакқәеи урыстәылатәи афирмақәеи аиқәшаҳаҭра рыбжьарҵеит. Урҭ ралгара маҷк иаҵахоит аҳауа аҭагылазаашьа иахҟьаны.
Аҳәынҭқарраҿы иаартуп ацитрусқәа ауааԥсыра 1кг азы 10мааҭк ҳәа ирымзыхәҳауа адкыларҭақәа. Аха хазхаҭалатәи аҟәша ахаҭарнакцәа рхатә транспорттә хархәагақәа рыла аалыҵ Аԥсны иалганы иргар, ахәқәагьы дара иақәырҵар еиҳа иеиӷьаршьоит.
Аԥсны-урыстәылатәи “Ашәыртә еилакы” (Пицунда) аганахьала аминистр иҳәеит, уи аԥҵаҩцәа хықәкыс ишрымоу аплантациақәа қьырала ргара, иара убас аҿыц аԥҵара, ԥхьаҟа ахатә аалыҵ аҭира.
Ақыҭанхамҩа анапхгаҩы иазгәеиҭеит, атәылаҿы ашәыр аиҭаусадулара алзыршо аҟәшаҿы ауадаҩра дуқәа шыҟоу — истандартәым ацитрустә шәырқәа аус рыдуларазы издызкылаша анаплакқәа шыҟам. Иаҳҳәап, 2004 шықәсазы” Очамчыратәи аконсервтә зауад” амандарин аӡы алхразы ацәаҳәа аусура иаланаргеит. Аха иахьатәи аамҭа иақәшәо аалыҵ зҭарҭәоз атара ахьыҟамыз иахҟьаны уи аҭира азалмыршахазт, аҭыжьрагьы аанкылан. Уи адагьы, атехнологиатә цәаҳәа ахьажәыз иахҟьаны аалыҵ ахаҭабзиарагьы лаҟәын.
Аԥсны Аҳазалхратә хеилак арбагақәа рыла, ҳазҭагылоу аамҭазы атәыла иалганы идәықәҵоуп ацитрусқәа рҽаҩра ҿыц аҟнытә 600 тонна.
2004 шықәса анҵәамҭазы алхрақәа раан иахьатәи Ахада идгылаз ауаажәларратә-политикатә еиҿкааара “Аԥсны акзаара” ахәашаҽны, Аҟәа имҩаԥнагеит IV аҳасабырбатә-алхратә еизара.
Ахада Иофициалтә саит акорреспондент излааицҳаз ала, аизараҿы ажәахә ҟаиҵеит “Аԥсны акзаара” ахантәаҩы Заур Амқәаб. Уи иазгәеиҭеит аизара хәажәкыра мза 2007 шықәсазы имҩаԥысраны иҟоу Жәлар Реизарахь алхрақәа ишрызку, убри аҟнытә иахьа шьҭа аполитикатә-уаажәларратә еиҿкааразы ихадароу шьақәнаргылароуп, алхрақәарыламҭалазтәи астратегиа алнахроуп ҳәа
“Ҳара аполитикатә мчқәа зегьы иаартны аицәажәаразы ааԥхьара раҳҭоит. Апарламентахь алхрақәа ииашаны имаҩаԥысроуп, зегь иеицырдыруа аморалтә ԥҟарақәа рҳәаа иҭагӡаны, аусбарҭатә хархәагақәеи «атехнологиа мцқьақәеи» рыцхыраарада”, — иҳәеит З. Амқәаб.
Аԥсны Ахада заа иҳәахьан имҩаԥысоаны иҟоу апарламенттә алхрақәеи аҭыԥантәи алхрақәеи адемократиатә принципқәа ишрықәныҟәо атәы. Аҳәынҭқарра анапхгаҩы игәаанагарала, Аԥсны адемократиа аихьӡарақәа рахьтә зегь реиҳа ихадараны ишыҟоу аҭынчреи аҭышәынтәалареи реиқәырхара ахьалыршахаз. Ҳара ҳаиҳабыра коалициатәуп. Уи аилазаараҿы иҟоуп ихадоу атәыла аполитикатә мчқәа зегьы. Уи иабзоураны Украинеи Киргизиеи рыҟнеиԥш аполитикатә катаклизмқәа ҳрыцәцеит.
Аконституциа инақәыршәаны, Аԥсны Жәлар Реизара шьақәгылоуп 35-ҩык адепутатцәа рыла. Алхрақәа мҩаԥысуеит зегьиеицырзеиԥшу, иеиҟароу, ииашоу алхратә зин шьаҭас иҟаҵаны, иагьымҩаԥгахоит мандатк змоу алхратә округқәа рҿы маӡала абжьыҭирала.
ИАА рҳәынҭмаӡаныҟәгаҩ ихаҭыԥуаҩ Метиу Браиза    асабшаҽны Аҟәа ажурналистцәа излараиҳәаз ала, ахьыԥшымра азықәԥареи атерроризми ахаангьы иеидикыломызт. Абасала, М. Браиза ИАА Қырҭтәыла аганахьала атәыла акзааразы иҟанаҵо адгылара шьаҭас иамоуп атерроризм иаҿагыланы ақәԥара ҳәа иҳәазшәа қырҭтәылатәи АИХ иҟарҵаз аҳәамҭақәа мап рцәикит.
М. Браиза иажәақәа рыла, ақырҭуа журналистцәа зны-зынла иара ихьӡала иимҳәаз аҳәамҭақәа ркьыԥхьлоит. “Сара исымҳәаӡеит асепаратизми атерроризми акоуп ҳәа. Саргьы Великобританиа адҵразы иқәгылаз асепаратистцәа иаԥырҵаз атәыла сахаҭарнакуп”, — иҳәеит ИАА рҳәынҭмаӡаныҟәгаҩ ихаҭыԥуҩ.
М. Браиза иазгәеиҭеит, жәларбжьаратәи ауаажәларра ИАР Ашәарҭадаратә Еилазаара Қырҭтәыла ар Кәыдрытәи аҩхаа ралгаразы иҟанаҵаз арезолиуциа анагӡаразы иқәгылазаауеит ҳәа. “Ҳара ҳзы ихадароу аҭынчра ауп, убри аҟнытә иҳалшо зегьы ҟаҳҵоит аимак ҭынч мҩала аӡбаразы”, — иҳәеит иара.
Абри инамаданы, ИАА ииашоуп ҳәа азгәарҭоит, Қырҭтәыла атәылахьчара аминистр Ираклии Окруашьвили имаҵура иамхра. М. Браиза игәаанагарала, Қырҭтәыла аиҳабыраҟны акадрқәа реиҭакра аиҿцәажәаратә процесс ахацыркра иацхраар алшоит.
Аԥсны Адәныҟатәи Аусқәа Рминистр Сергеи Шамба М. Браиза иԥылараан иазгәеиҭеит, Аԥсни Қырҭтәылеи реизыҟазаашьаҿы “иҟаз алшарақәа хархәара шырмоуз” атәы. С. Шамба иҳәеит 1992-1993 шықәсазтәи аибашьра ҟалаанӡа Қырҭтәыла Аԥсны алархәны афедеративтә шьақәгылазаашьа змоу ҳәынҭқарраны аԥҵаразы аҭагылазаашьа шыҟаз. Аха ақырҭуа напхгара уи шрыдрымкылаз.
Уажәшьҭа аҳәынҭқаррабжьаратә еизыҟазаашьақәа ҳрылацәажәар ҳалшоит. Избанзар Аԥсны ҳәынҭқаррак аҳасабала ишьақәгылеит, ауаажәларрагьы Қырҭтәылеи Аԥсни рыбжьара ассоциациатә еизыҟазаашьақәа ридеиа аднакылаӡом.
М. Браиза агәыӷра имоуп, ақырҭуа-аԥсуа еимакы аҭышәныртәалара апроцесс аан аидеиа ҿыцқәа цәырҵып ҳәа. “Ҳара ҭыԥк аҿы ҳгылоуп, урҭ хадаразаргьы иажәыз идеиақәоуп. Аидеиа ҿыҵкәа ирызхәыцлатәуп”, — ҳәа игәы иаанагоит иара.
ИАА рҳәынҭмаӡаныҟәгаҩ ихаҭыԥуаҩ адәынҟатәи аусқәа рминистр С. Шамбеи Аԥсны Ашәарҭадаратә Еилазаара амаӡаныҟәгаҩ С. Лакобеи рԥылараан деиҭалацәажеит Гал араион аҿы ИАР иеилаԥсоу аконтингент алагалареи ауаҩы изинқәа рзы аофис аартреи рзы аидеиа. Убри аан уи ақырҭуа-аԥсуа еимакы ахьыҟоу аҭыԥ аҿы УА абжьаҟазаратә контингент аусура лҵшәа шамоу атәы иҳәеит.
ИАА рҳәынҭмаӡаныҟәгаҩ Аԥсныҟа данаауаз ицын Қырҭтәыла иҟоу ИАА рыцҳаражәҳәаҩ Џьон Теффт, ИАР аҟны ИАА ԥасатәи рхаҭарнак Ричард Холбрук.
Аԥсны Ахада Сергеи Багаԥшь ахашаҽны Алада Уаԥстәыла ахада аҳәынҭқарра ахадас иеиҭа иалхразы адныҳәаларатә телеграмма изишьҭит.
“Аԥсны Аҳәынҭқарра анапхгареи ажәлари рыхьӡала гәык-ԥсыкала ишәыдаҳныҳәалоит Алада Уаԥстәыла аҳәынҭқарра ахадаразы амаҵзура ду ахь шәалхра. Алхраҿы ижәгаз аиааира Шәара шәзыԥсоуи напхгара зышәҭо аус ахырхарҭа атәылауаа агәра шыргои атәоуп иаҳәо”, — абас ануп ателеграмма.
Ахада иаҵшьны иазгәеиҭеит, Алада Уаԥстәыла ҳәынҭқарраҵас ишышьақәгылаз, ахьыԥшымра иазкны имҩаԥысыз ареферендумгьы аҳәынҭқарра аҟазаара шьақәзырӷәӷәо акәны ишыҟалаз.
“Ҳара ажәларқәа, еснагь аиҩызареи аицхыраареи шьаҭас измаз аизыҟазаашьа бзиақәа ҳабжьан. Агәра ганы сыҟоуп, ҭоурыхла ҳабжьара ишьақәгылаз аизыҟазаашьақәа ҳаԥхьаҟатәи ҳусеицура ҵаҵӷәыс иаиууеит ҳәа”, — азгәеиҭеит С. Багаԥшь.
Аԥсны Жәлар Реизара ахашаҽны иаднакылеит Алада Уаԥстәыла имҩаԥысыз алхрақәеи ареферендуми ирызку аҳәамҭа ҷыда, абас адырраҭара ҟаиҵоит Аԥсны Ахада Иофициалтә саит акорреспондент. Аҳәамҭаҿы иазгәаҭоуп, ареферендум ишышьақәнарӷәӷәаз Алада Уаԥстәыла ахьыԥшымреи ауаԥс жәлар реидгылареи рзы илнахыз ахырхарҭа ишацәхьамҵуа.
“Раԥхьаӡа инаргыланы, Алада Уаԥстәыла ажәлар ирыдаҳныҳәалоит ргәазыҳәара ахы иақәиҭны аарԥшра ахьрылшаз. Ҳара ҳадгылоит Алада Уаԥстәыла ахьыԥшымразы рықәԥара”, — иҳәеит, Жәлар Реизара ахантәаҩы Нугзар Ашәба.
Алада Уаԥстәыла Ахада иалхреи ареферендуми анаԥшҩык иаҳасабала дрылахәын Жәлар Реизара ахантәаҩы ихаҭыԥуаҩ Константин Озган. Уи иазгәеиҭеит, алхрақәа ирымаз адемократиатә ҟазшьа, иара убас, урҭ, ишрылахәыз 18 тәыла рыҟнытә анаԥшыҩцәа, убарҭ рыҩныҵҟа ишыҟаз Приднестровиеи Косовои. К. Озган ирабжьигеит “ақырҭуа политикцәа рыспектакльқәа хырҩа арымҭарц”. Уи зыӡбахә имаз Алада Уаԥстәыла ақырҭуа қыҭақәа рҿы имҩаԥгаз альтернативтә алхрақәа ракәын.
К. Озган иазгәеиҭеит, Алада Уаԥстәыла ауааԥсыра рыҩныҵҟа Е. Кокоиты имоу аҳаҭыр, уи шакәу алхрақәа рҿы аиааира агара илзыршазгьы.
Ҳазҭагылоу аамҭазы, Алада Уаԥстәыла Ацентртә Алхратә Комиссиа 78 алхратә ҭыԥқәа рыҟнытә абиуллетенқәа рахьтә 100% аус рыдырулахьеит. Алхратә Комиссиа аофициалтә дырраҭарақәа рыла Алада Уаԥстәыла уажәы аус зуа Ахада алхрақәа реихшьалақәа инарықәыршәаны 98, 1% алхыҩцәа абжьы ирҭеит. Ақырҭуа-аԥсуа еимакы аҭышәныртәаларазы Иеилаԥсоу акомиссиа аҭакзыԥхықәу аусзуҩы Леонид Тибилов иҭан 0, 9% абыжьқәа, Алада Уаԥстәыла Цхьынвалтәи араион аусбарҭа анапхгаҩы Инал Пухаев — 0, 37%, Олег Габоӡе изы рыбжьы рҭиит 0, 33%. Акандидатцәа зегьы мап рцәыркит 0, 3% алхыҩцәа. Алада Уаԥстәыла ахьыԥшымразы абжьыҭира иалахәыз рахьтә 99, 88% ареспублика атәылауаа рыбжьы рҭиит.
Қырҭтәылазы Урыстәылатәи агаз ахә шьҭыххар Аԥсны аенергоеилазаара иаԥырхагахаӡом ҳәа адырра ҟаиҵеит Ахада Иофициалтә саит аредакциахь “Черноморенерго” аҳәынҭеилазаара ахада Резо Занҭариа.
“Аԥсны аенергоеилазаара иԥсабаратәу агаз иахьыԥшӡам. Аԥсны ус традицианы ишьақәгылахьеит, Аԥсны афымцамчы гидромчуп изхылҵуа. Уи 100% инарзынаԥшуа афымцамчы арҳауеит”, — иҳәеит иара.
Аԥсны Урыстәыла иаанахәо агазӡҩоуп. Уи ааглыхраҿы ахархәара амоуп.
“Аԥсныбылтәы” аҳәынҭеилазаара адиректор хада Мераб Ӡаԥшь-иԥа Ахада иофициалтә саит аредакциазы ишазгәеиҭаз ала, агазӡҩа Урыстәылантәи Аҳәынҭқаррахь ацистернақәа ирҭаҭәаны еихамҩала иаауеит. Абылтәы ахәԥса шьақәыргылоуп, 1тоннак $600 артәоит. Аԥсны Урыстәылатәи Афедерациаҟнытә мызкы иаланагалоит 120-150 тонна агазӡҩа. “Проблемаки еиԥҟьараки ҟамлаӡац, иҟалоит ҳәагьы ҳгәы иаанагом”, — иҳәеит М. Ӡаԥшь-иԥа.
Қырҭтәыла 2005 шықәсазы ахархәара змаз афымцамчы 8, 3 млрд. кВт. сааҭ артәеит. ЕгрыАС аҟнытә Қырҭтәыла ахархәара змоу афымцамчы 20% артәоит. Аиқәшаҳаҭра инақәыршәаны, ЕгрыАС иарҳауа афымцамчы аҟнытә Қырҭтәыла иалалоит 50%. ЕгрыАС афымцамчы Қырҭтәыла иалалоит афымцеимадаратә цәаҳәа” Имереҭи” ала, уи ахәҭак Қырҭтәыла аҳҭнықалақь — Қарҭ ицоит.
Аԥсны аиҿцәажәара ацҵара иазхиоуп аибашьрала акәымкәа, аҭынчра апозициала, иҳәеит Аҳәынҭқарра Ахада Сергеи Багаԥшь амҽышаҽны “Владимир Соловиов амҽышатәи ихәылԥаз” захьӡу адырраҭара аефир аҿы урыстәылатәи ателеканал НТВ аҟны.
“Ҳара ахаангьы ҳхы иаҭәаҳшьом, аӡәы, Урыстәылагьы уахь иналаҵаны, аимак иалагалара. Ҳара адиалоги аимак змоу азҵаарақәа зегьы ҭынч мҩала рыӡбареи ҳадгылаҩцәоуп. Ари адиалог амч акәымкәа аҭынчра апозициоуп изықәгыло”, — иҳәеит Ахада.
Уи иажәақәа рыла, адиалог алагара зыуадаҩхаз ақырҭуа ган аҩганк ирымоу апроблемақәа мчыла аӡбаразы аҽазыҟаҵара иаҿуп азоуп. “Иахьа Қырҭтәыла — арегион аҿы зегь реиҳа имилитаристтәу ҳәынҭқарроуп. Иеилкаауп арҭ аҽазыҟаҵарақәа зегьы ззынархоу”, ҳәа иаҵшьны иазгәеиҭеит аҳәынҭқарра ахада.
С. Багаԥшь иазгәеиҭеит, зхьыԥшымра азхаҵара иашьҭоу атәылақәа рганахьала адунеи аҿы ишыҟоу иҩбоу астандартқәа. “Ажәларқәа зегьы ахьыԥшымразы азин рымоуп. Ҳара иахьа акгьы ҳаҳәаӡом. Аусеицурагьы ҳазхиоуп. Иахьа Аԥсны иҟоуп аинвесторцәа гәцаракра ззыҟарҵаша”, — иҳәеит Ахада.
Аҳәынҭқарра анапхгаҩы иҳәеит Москваҟа дыззааз Алада Уаԥстәылеи Приднестровиеи рхадацәа Едуард Кокоитыи Игор Смирнови дырԥыларазы шакәу. Аидгылара “Адемократиеи ажәларқәа рзинқәеи” иалоу ах-тәылак рхадацәа реиԥылара аҭыԥ машәырны иалхӡам. Аԥсни, Алада Уаԥстәылеи, Приднестровиеи Урыстәылеи дареи рыбжьара аизыҟазаашьа бзиақәа рышьақәыргылара иақәгәыӷуеит.
“Ҳара еснагь Урыстәылеи урыстәыла ажәлари ҳарзааигәан. Ҳара ҳацәажәара иазхиоу иацәажәара ҳазхиоуп. Иахьа ҳацәажәара иазхиоу Урыстәыла амацароуп”, — ихиркәшеит С. Багаԥшь.
Уи аԥхьа адырраҭара ыҟан, 2006 шықәса жьҭаара мзазы Аԥсны Урыстәыла ашҟа ажәалагала шыҟанаҵаз ассоциативтә еизыҟазаашьақәа рыбжьаҵаразы. Ааԥхьара ҟарҵеит Жәлар Реизареи ауаажәларратә еиҿкаарақәеи. Аԥсны Ахада иара убас, аҳәамҭа ҟаиҵахьан, хықәкыс ишимоу Аԥсны ахьыԥшымра азхаҵаразы Владимир Путин ишҟа аҳәара адәықәҵара.
Аԥсны Ахада Сергеи Багаԥшьи Урыстәыла аргылаҩцәа рассоциациа (УАР) ахада Николаи Кошмани ашәахьаҽны Москва иалацәажәеит аҳәынҭқарра аргыларатә ҟәшахьы аинвестициа алагаларазы аусеицзура азҵаарақәа. Аганқәа хара имгакәа хықәкыс ирымоуп аусеицзуразы аиқәшаҳаҭра анапаҵаҩра.
Урыстәлатәи аргылаҩцәа рассоциациа апрессмаҵзура адырраҭара злаҟанаҵо ала, аиԥылара иалахәыз еиқәшаҳаҭхеит ақалақьргыларатә концепциеи анормативтә актқәеи рышьақәыргылара иадҳәаланы аусеицзура амҩаԥгаразы.
Аиԥылараҿы иқәыргылан Аҳәынҭқарра аргыларатә индустриа аҿиареи акурорттә ҟәша аобиектқәа рыргылара аинвестициа алагалара апреспективақәеи рызҵаарақәа.
Аԥсны аҳәаанырцәтәи аинвесторцәа гәцаракра шарҭо азгәаҭаны, С. Багаԥшь иҳәеит, Аԥсны урыстәылатәи аинвесторцәа аус рыцуразы аҭагылазаашьа бзиақәа шаԥҵоу.
Уи иҳәеит агәыӷра шимоу, дагьшазыхиоу асасааирҭатә бизнес, аҳаиртә баӷәаза, амҩақәа рышьақәыргылара, аргыларатә материалқәа рҭыжьразы азауадқәа раԥҵара аҳәаа иҭагӡаны Ассоциациа иалахәу аус рыцура.
Н. Кошман, иганахьала, гәахәарыла иазгәеиҭеит, Аԥсны аргыларатә ҟәша ашьапы ақәгылара иахьаҿу, уи ус шакәу дырҵабыргуеит зыргылара иаҿу агәабзиарачаԥарҭа ҿыцқәа, аҳәаанырцәтәи аинвесторцәа радԥхьалара ахьхацыркхаз, Аҳәынҭқарра аргыларатә индустриа акадртә лшара арӷәӷәара иахьаҿу.
Урыстәылатәи аргылаҩцәа рассоциациа апрессмаҵзура излаанацҳауала, аусеицзуратә еизыҟазаашьақәа ирыбзоурнаы иалыршахоит иара убас, аргыларатә технологиа ҿыцқәа ралагалара, Ассоциациа иалахәу анаплакқәа рыҟнытә иазгәаҭоу обиектқәак аинвестициақәа рыдҵара.
Аԥсны Ахада Сергеи Багаԥшь далахәхоит изаамҭанытәим  Адунеизегьтәи аԥсу-абаза жәлар рконгресс. Уи мҩаԥысуеит 2006 шықәса, ԥхынҷкәын 14 —17рзы Аҟәа” Ихьыԥшым иазхаҵоу аҳәынҭқарра аԥсуа етнос аиқәырхара алнаршоит” захьӡу алозунг аҵакы инақәыршәаны, абас ааицҳаит Ахада Иофициалтә саит аредакциахь аконгресс аиҿкааратә хеилак анапхгаҩы, ахада иусбарҭа анапхгаҩы ихаҭыԥуаҩ Алеқсандр Адлеиба.
“Ахада аконгресс аҿы дықәгылараны дыҟоуп «Аԥсуа-абаза жәлар ракзаара ихьыԥшым иазхаҵоу аҳәынҭқарра аҟазаара алнаршоит» захьӡу ажәахә ала”, — иҳәеит А. Адлеиба.
Жәларбжьаратәи аԥсуа-абаза жәлар рассоциациа (МААН) амаӡаныҟәгаҩ хада Геннадии Аламиа Ахада иофициалтә саит акорреспондент излаиаиҳәаз ала, МААН аԥҟаԥҵа инақәыршәаны аконгресс хәышықәса рахьтә знык имҩаԥысраны иҟоуп. Ари аԥхьа аконгресс мҩаԥысит 2003 шықәсазы. Аха Аԥсны акәша-мыкәша иҟоу адәныҟатәи аполитикатә ҭагылазаашьа инадҳәаланы иӡбан 2006 шықәсазгьы уи амҩаԥгара.
“Аҳәаанырцә иҟоу ҳџьынџьуааи ҳареи аимадара ҳабжьоуп, рпозициагьы еилкааны иҳамоуп. Урҭ Аԥсны жәлари Аԥсны анапхгареи ахьыԥшымразы рықәгылара иадгылоит. Аԥсны анҭыҵ инхо аԥсуаа еснагь аҳәынҭқарра аҭоурых аҿы аҭыԥ ду ааныркылон, ртәылақәа рнапхгаҩцәа рыдгыларц азы урҭ рышҟа ааԥхьара аҟаҵарагьы азин рымоуп, уи Аԥсны инхо рџьынџьуаа рзы иахьа акраҵанакуеит”, — иҳәеит Г. Аламиа.
Аконгресс аҿы аус адулахоит, ажәлар иагьрылаҳәахоит Аԥсны ахьыԥшымра азхаҵаразы ҳџьынџьуаа ахьынхо атәылақәа реиҳабыреи, апарламентқәеи, адунеи ажәларқәеи рышҟа ааԥхьара.
“МААН ахәбатәи аконгресс шаҳаҭра ауроуп Аҳәынҭқарразы ихадароу, алахьынҵаӡбаратә зҵаарақәа рҿы уи аҩныҵҟа аидгылара шыҟоу. Ҳарҭ зегьы ҳаӡәыкуп адемократиатә суверентә ҳәынҭқарра аргылараҿы”, — иҳәеит Г. Аламиа.
Аԥсны Ахада уи аԥхьа иҳәахьан,  Адунеизегьтәи аԥсуа-абаза жәлар рконгресс аҩаӡара ҳаракны имҩаԥгатәуп ҳәа. “Адунеи атәылақәа ирылаԥсоу ажәлар рҿала Аԥсны хьыԥшымны ахы иақәиҭны аҟазааразы агәаҳәара анцәыргаха, адунеижәларбжьаратә нырра алыршахоит”, — С. Багаԥшь.
 Адунеизегьтәи аконгресс аиҿкааратә хеилак иалалеит МААН анагӡком иалахәу реиԥш, аҳәынҭқарратә мычхарақәа русбарҭақәа рхаҭарнакцәа. Аусмҩаԥгатә рҽаладырхәуеит 30 ҳәынҭқарра, уахь иаҵанкуеит Ҭырқәтәыла, Сириа, Нидерландиа, Канада, Германиа, ИАА, Болгариа, Египет, Марокко, Франциа, иара убас, Алада Уаԥстәылантәи Приднестровиантәи асасцәа, Нхыҵ Кавказ ареспубликақәа, Урыстәыла егьырҭ арегионқәа рыҟнытә аԥсуа диаспора ахаҭарнкцәа.
Жәларбжьаратәи аԥсуа-абаза жәлар рассоциациа аԥҵан 1992 шықәсазы, Гәудоуҭа, ақырҭуа-аԥсуа еибашьра ахаан. Аиҿкаара иеиднакылоит адунеи зегьы аҿы иҟоу аԥсуааи адыга жәлари. Аиҿкаара аофисқәа аус руеит Ҭырқәтәыла, Сириа, Германиа, Урыстәыла, Иорданиа. Аофис хада Аҟәа иҟоуп.
Аԥсны ЕАА рышҟа ааԥхьара ҟанаҵоит ақырҭуа позициа иацәхьаҵны, аҩ-ганкгьы рыҽрыдымкылакәа, ақырҭуа-аԥсуа еимакы аҭышәныртәалараҿы бжьаҟазаҩцәаны иқәгыларц, иҳәеит Аԥсны Ашәарҭадаратә Еилазаара амаӡаныҟәгаҩ С. Лакоба Ахада Иофициалтә саит аредакциа аинтервиу анаиҭоз.
Уи иазгәеиҭеит, Аԥсны Аҳәынҭқарра жәларбжьаратәи абжьаҟазацәа аимак аҭышәныртәаларазы иҟарҵо ишазыразу, аха агәҭынчымра шазцәырнаго бжьаҟазаҩцәак, лымкаала ЕАА, ганкы еиҳа, иаҳҳәап, ақырҭуа ган аҽадкыланы ақырҭуа позициа ахьааннакыло. “ЕАА Қырҭтәыла аганахьала иҟанаҵо адгылара хра алаӡам, иҟоу аполитикатә ҭагылазаашьа иақәшәаӡом”, — иҳәеит иара, иҳаҩсыз амчыбжь азы ЕАА аконгресс амаӡаныҟәгаҩ ихаҭыԥуаҩ Метиу Браиза напхгара зиҭоз америкатәи аделегациа Аԥсны аҳҭнақалақь иаара дахцәажәо.
С Лакоба излаиԥхьаӡо ала, ЕАА лымкаала гәцаракра арҭоит Аԥсны анапхгара Кәыдрытәи аҩхаа инадҳәаланы хықәкыс иамоу. “Урҭ хьаас ирымоуп ари аҭыԥаҿы ҳара амч ҳхы иаҳархәо иаҳмырхәо. Аха убри аан, даргьы ирымоу анырра рхы иархәаны Кәыдрытәи аҩхаа ар алыргаразы ақырҭуа ган адҵа рыҭара иазхиаӡам”, — иҳәеит Ашәарҭадаратә Еилазаара анапхгаҩы.
Аԥсны Адәныҟатәи Аусқәа Рмининистр С. Шамба игәы излаанаго ала, америкатәи адипломат Аҟәаҟа иаара хәарҭара аламкәа иҟаӡам. “ЕАА Қырҭтәыла анырра ду анаҭоит, убри инадҳәаланы акраҵанакуеит ҳгәаанагара ахьраҳауа”, — иҳәеит адәныҟаполитикатә усбарҭа ахада.
“Аԥсны апозициақәа игәауҭаратәы иӷәӷәахеит. Уажәы еиҳа ирацәахеит ақырҭуа-аԥсуа еимакы анырра злаҳҭаша амеханизмқәа”, — иазгәеиҭеит с. Шамба. “ЕАА Ршәарҭадаратә Еилазаара Қырҭтәыла аганахьала арезолиуциа анаднакыла инаркны ҳхатәы интересқәа рынагӡаразы алшарақәа еиҳахеит”, — иҳәеит аминистр.
Уи аԥхьа адырраҭара ыҟан, М. Браиза Аҟәа данаҭааз аҳәамҭа шыҟаиҵаз жәларбжьаратәи ауаажәларра ЕАР Ашәарҭадаратә Еилазаара Қарҭаа рыр Кәыдрытәи аҩхаа иалыргаразы иаднакылаз арезолиуциа анагӡара ишахылаԥшуа атәы.
“Априватизациаҟнытә ахарџьқәа анаплакра аҿиара ашҟа идәықәызҵо Аԥсны априватизациатә Фонд 2005 шықәсазы аасҭа 2006 шықәсазы акырӡа ишьҭнахит ақыҭанхамҩа аарыхҩцәа ирырҭоз акредит”, — иҳәеит афонд амаӡаныҟәгаҩ Адгәыр Арӡынба Аԥсны Аҳәынҭқарра Ахада Иофициалтә саит акорреспондент аинтервиу анииҭоз.
Уи иажәақәа рыла, 2005 шықәсазы априватизациа Афонд иаунажьыз 43 кредит азеиԥш еицҵалыҵ 21 млн. мааҭ артәоит. Убри аан иазоужьыз ахарџьԥсақәа рахьтә 70% хазхаҭалатәи ақыҭанхамҩатә ҟәша акредит аҭаразы иазоужьын. Адгьылқәа зтәу ирзоужьу ахархәагақәа арԥхаратә нхамҩа аҿиарахьы, ашьхааӡара, амандарин аарыхра, акиви, акәыкәбааи ашәҭқәеи рааӡарахьы идәықәырҵоит.
“Ари ашықәсазтәи арбагақәа аихшьала рзуӡам, аха уажәнатә, раԥхьаӡа инаргыланы, ақыҭанхамҩа аарыхҩцәа ирзоужьу акредит аҩаӡара акырӡа иазҳахьеит”, — иҳәеит А. Арӡынба. Афонд акредитқәа рзоунажьит еиҳарак Очамчыра араион ақыҭанхамҩа аарыхҩцәа, уажәы ҳазҭагылоу аамҭазы уа 13 аграртә проект анагӡара иаҿуп.
Априватизациа Афонд излаҳәо ала, ақыҭанхамҩа аарыхҩцәа ирзоужьу аԥара еффективла рхы иадырхәоит. Афонд араионқәа рҿы ирзоужьу аԥара хықәкыхаҭала ахархәара шрымоу агәаҭаразы амониторинг мҩаԥгахоит. “Иааидкыланы, ирзоужьу акредитқәа ишахәҭоу рхархәара мҩаԥысуеит, иаҳҳәозар, апроектқәа рахьтә 95% хықәкыхаҭала изызку инақәыршәаны анагӡара иаҿуп”, — иҳәеит А. Арӡынба.
Аԥсны априватизациа Афонд раԥхьаӡа иаԥҵан хазхаҭалатәи анаплакра аҿиара ацхыраара аҭаразы. Афонд аҳәынҭқарратә мазара априватизациа азурала аҳәынҭқаррахь иааиуа ахарџьқәа еизнакуеит, иагьдәықәнаҵоит атәыла анаплакра ацхыраара аҭаразы. Атәыла анапхгаҩы Сергеи Багаԥшь 2004 шықәсазы апривтизациа Афонд аусуразы иадигалахьан астратегиа ҿыц. Уи инақәыршәаны априватизациа ахарџьқәа, раԥхьаӡа инаргыланы, хазхаҭалатәи ақыҭанхамҩатә ҟәша аҿиарахьы идәықәҵахоит. Хықәкыхаданы иҟоуп иара убас, Аԥсны амрагыларатәи арегионқәа рҿы хазхаҭалатәи аграртә хаԥшьгара ацхыраара аҭара.
Абри инадкыланы, аҳәынҭқарра ацхыраарала Аԥсны имаԥысуеит аграртә ҟәша техникала аиқәыршәаразы апрограмма анагӡара. Ари апрограммаҿы ихадараны иарбоуп адгьыл аус адуларазы атехника аахәара. Аҳәынҭқарра ахарџьала иаахәоу атехникатә хархәагақәа қьырала анхацәа рынхамҩақәа ирыҭахоит, ҷыдала иаԥҵоу қьыралатәи аилазаара аҟнытә.
Аԥсны Ахада уажәаԥхьа дазхьаԥшхьан ақыҭанхамҩа аҟәша техникала аиқәыршәара азҵаара, раԥхьаӡа инаргыланы, атуристтә индустриа аалыҵла аиқәыршәара. Уи иажәақәа рыла, Аԥсны 2007 шықәсазы хықәкыс иамоуп Белоруссиа атракторқәа 100 раахәара.
Аԥсны Ахада Сергеи Багаԥшь ашәахьаҽны, Москва Урыстәыла Адәныҟатәи Аусқәа Рминистр ихаҭыԥуаҩ Григории Карасин иԥылараан иҳәеи, т Аԥсны анапхгара аимак аҭышәныртәаларазы аиҿцәажәара ацҵара ишазыхиоу.
Г. Карасин ишьақәирӷәӷәеит Урыстәыла аԥсуа-ақырҭуа еимакы аҭышәныртәалара ахы шаланархәуа. Абри хықәкыс иҟаҵаны, иазгәаҭоуп хара имгакәа Урыстәыла ААР ахаҭарнакцәа Қарҭи Аҟәеи имҩаԥыргараны иҟоу изыхәҭоу абжьагарақәа рымҩаԥгара.
“Ақырҭуа ган Кәыдрытәи аҩхааҟнытә ар ралгара, иара убас аибашьратә жәахыркреи ацәгьаԥышәарақәеи раанкылара ашьҭахь аԥсуа ган аиҿцәажәара ацҵара ишазыхиоу атәы шьақәнарӷәӷәоит”, — абас аҳәоит Урыстәыла ААР аинформациа адепортамент иҟанаҵо адыррыҭараҿы.
Аԥсны Ахада иара убас, уажәаԥхьа аҳәамҭа ҟаиҵахьан, Аԥсны аиҿцәажәара ацҵара ишазыхиоу ақырҭуа ган уаанӡа иалыршаз аиқәшаҳаҭра анынанагӡа.
Аԥсны адәныҟатәи Аусқәа рминистр Сергеи Шамба хшыҩдароуп ҳәа азиԥхьаӡоит Аԥсни Урыстәылеи рҳәааҿы аҳазалхратә постқәа рықәыргыларазы Қырҭтәыла иҟанаҵо ажәалагала. Абри атәы иҳәеит уи Ахада Иофициалтә саит аредакциа аинтервиу анаиҭоз.
“Хшыҩдароуп — атәым ҳәынҭқарра адгьыл иахьаҵанакуа аҳазалхратә постқәа рықәыргылара алыршара иахьашьҭоу. Ари Урыстәыла иахьаҵанакуа адгьыл аҿгьы ҳара ҳадгьыл аҿгьыы иқәҳаргылоит рҳәаргьы иаанаго акоуп”, — ҳәа иԥхьаӡоит С, Шамба.
Уи аԥхьа адырраҭара ыҟан, Қырҭтәыла Урыстәылеи Аԥсни рҳәааҿы апостқәа рыргылара хықәкыс ишамоу. Убри аан ақырҭуа ган ари азҵаара ақәыргылара Урыстәыла Адунеизегьтәи ахәҳахәҭратә еиҿкаара алалара иахьақәшаҳаҭхо иаднаҳәалоит.
“Ҳара ахаангьы иалҳаршом Ԥсоу ақырҭуа ҳазалхыҩцәа рықәыргылара, сгәы иаанагом уи Урыстәылагьы ақәшаҳаҭхоит ҳәа”, — иҳәеит С. Шамба.
Аԥсны 2007 шықәсазы хықәкыс иамоуп қьырала анхацәа рынхамҩа аиқәыршәара апрограмма анагӡара, абас адырраҭара ҟаиҵеитАхада Иофициалтә саит аредакциахь “Аԥснылизинг” аҳәынҭеилакы аиҳабы Иурии Џьопуа.
“«Аԥснылизинг» 2007 шықәсазы ақыҭанхамҩатә усурақәа рылагамҭазы иаанахәараны иҟоуп 100 тракторк, иара убас қьырала анхацәа ирырҭараны иҟоу егьырҭ ақыҭанхамҩатә техникақәа”, — ҳәа азгәеиҭеит Иу. Џьопуа.
“Аҳәынҭеилакы «Аԥснылизинг» аԥҵоуп сынтәатәи аԥхынразы, ари ашықәсазы Очамчыра араион аҿы атехника қьырала рыҭаразы аԥышәара мҩаԥган. Хара имгакәа араион аҿы атракторқәа жәаба қьырала рыҭира аԥышәара хыркәшахоит”, — иҳәеит Иу. Џьопуа. Очамчыра араион аҟны ализингтә схема аларҵәара аԥышәа азгәаҭаны иҭҵаахоит ԥхьаҟа Аҳәынҭқарра иахьаҵанакуа зехьынџьара уи аусура анагӡара алшара.
Ализингтә еиқәшаҳаҭра инақәыршәаны, аахәаҩ раԥхьатәи лагалаҵас ишәоит атехника ахәыԥса аҟнытә 25%. Уи ашьҭахь хышықәса рыҩныҵҟа аахәаҩ ализаингаҭаҩы инхаз аицҵалыҵ изишәалоит. Атрактор амодификациа инақәыршәаны 213 нызқь мааҭ инаркны 270 нызқь мааҭ рҟынӡа иаԥсоуп. “Ари Аԥсны азы еиҳа шаҭара злоу схемоуп”, ҳәа иԥхьаӡоит Иу. Џьопуа. Уи иажәақәа рыла, ԥхьаҟа анхаҩы изы еиҳа иманшәалоу акредиттә схемақәа ахархәара роур алшоит.
Аԥсны Жәлар Реизара ааигәа имҩаԥнагараны иҟоу аилатәараҿы иахәаԥшраны иҟоуп атәанчаҩцәа иалкаау ркатегориақәак рпенсиақәа 50% реизырҳаразы аџьеи асоциалтә хьчареи рминистрра ишьақәнаргылаз азакәанапроект.
Аԥсны аџьеи асоциалтә хьчареи рминистр Ольга Колтукова Ахада Иофициалтә саит аредакциахь излаалыцҳаз ала, азакәан адкылара ашьҭахь 2007 шықәса ажьырныҳәа мза инаркны 16 нызқьҩык ауааԥсыра рпенсиақәа ирыцлоит — ахәыҷра ахымхәацәа, ҩ-еибашьрак рыҟнытә ахымхәацәа, аҩнаҭа аныҟәгаҩ дызцәыӡыз аҭаацәарақәа, ашахтиорцәа, ахьӡқәа зыҽрыԥсазтәыз, жәлар рыхьӡ зҽаԥсазтәыз, иҭахаз рҭаацәарақәа, аԥснытәи аҳәынҭқарратә ҳамҭақәа занашьоу атәанчаҩцәа.
Абри ахықәкы иазкны 2007 шықәсазтәи Аԥсны аҳәынҭқарратә биуџьет апроект аҟны иарбоуп 52 млн. мааҭ. Хықәкыхаҭалатәи ахарџьқәа абиуџьет иалалараны иҟоуп ауалафахәы афонд аҟнытә ахыхтәқәа реизырҳара иабзоурны. Аԥсны аиҳабыра хықкыс ирымоуп 2007 шықәса ажьырныҳәа 1 инаркны абиуџьет ҟәша иаҵанакуа аусзуҩцәа руалафахәы хԥаны ишаны хәҭак иаҟараны ашьҭыхра.
Азакәанапроект ахәаԥшраан адепутатцәа ицәырыргаз агәаанагарақәа рыла, атәанчаҩцәа зегьы еилымхрада рпенсиақәа шьҭыхзар ииашахон. Аха О. Колтукова адепутатцәа идеиллыркааит, усҟан альготатә категориқәа рахь иаҵанакуа атәанчаҩцәа рпенсиақәа рышьҭыхра шзалмыршахо. “Азеиԥш пенсиа зауа атәанчаҩцәа рпенсиқәа рыбжа рыцаҳҵар, уахь иҳацәцоит 42 млн мааҭ”, — лҳәеит аминистр. Альготатә категориа иаҵанакуа атәанчаҩцәа рҭагылазаашьа аиӷьтәразы абиуџьеттә лшарақәа азхаӡом.
О. Колтукова иазгәалҭеит, ҳазҭагылоу аамҭазы Аԥсны асоциалтә хьчара аусбарҭақәа апенсиақәа рахыԥхьаӡалараан, атәылауаа пенсиала реиқәыршәаразы асоветтә закәан ишықәныҟәо. Аха уажәтәи апенсиақәа шылаҟәу ала, Аԥсны апенсиақәа рзаужьразы ишахәҭоу асоветтә схемагьы изықәныҟәаӡом.
“Аҳәынҭқарраҿы апенсиатә еиҭакрақәа макьана иазгәаҭаӡам. Иара убас, изаацәоуп апенсиатә ԥгаԥса алагалара атәы аҳәарагьы. Ҳара иахьа абырг апенсиа изоужьраан асоветтә схема ахархәарагьы ҳалшаӡом, иаҳҳәап, аџьашықәс, акатегориақәа уҳәа разгәаҭара”, — лҳәеит аминистр.
Атәылаҿы аус зуа асоциалтә хылаԥшра асистема атәы дахцәажәо, О. Колтукова илҳәеит атәылауҩра иаҵанакуа категориқәак льготақәак шрыҭоу. Аҳәынҭқарраҿы аус ауеит “Аԥсны жәлар Рџьынџьтәылатә еибашьра ахымхәацәеи иҭахаз рҭаацәеи рсоциалтә хылаԥшразы” азакәан, “Хаҭалатәи атәанчаҩцәа рзы” азакәан, “Аџьынџьтәылатә еибашьра Дуӡӡа иалахәыз ахымхәацәа — иҭахази, хабарда ибжьаӡызи рҭаацәа рзы альготақәа” азгәазҭо азакәан.
“Азакәан апунктқәа зегьы аԥсҭазаараҿы рынагӡара залшаӡом. Хыхь зыӡбахә ҳәаз атәанчаҩцәа ркатегориақәа рхы иадырхәоит — анхамҩатә-бзазаратә льготақәа, ауаажәларратә транспорт хәыда-ԥсада, ахымхәацәа азин рымоуп хәыда-ԥсада апротезҟаҵара. Азакәанԥҵарала ишарбоу еиԥш, аҳәынҭқарра ахарџьала асанатортә-курорттә ҽыхәышәтәразы, хәшәыла аиқәыршәаразы, анхарҭа ҭыԥ аиҭашьақәыргыларазы макьана алшара ыҟаӡам”, — лҳәеит аминистр.
Аԥсны азинмчхаратә усбарҭақәа Гал араион аҟны ацәгьаурақәа ирҿагыланы ақәԥара иаҿуп, урҭ акырӡа реиҵатәрагьы алыршахеит, ҳәа ааицҳаит Ахада Иофициалтә саит аредакциахь Гал араион аҟны аҳәынҭқарра ахада изиннаӡа змоу ахаҭарнак Руслан Қышьмариа.
Убас, ахашаҽны Гал араион аҟны имҩаԥгаз аоперациа иабзоураны аԥснытәи азинхьчаратә усбарҭақәа иааныркылеит апаспорттә ԥҟарақәа еилазгаз хҩык ауааԥсыра. Қырҭтәыла ауааԥсыра хҩык закәанда Аԥсны иахьаҵанакуа иҟан. Қырҭтәыла ауааԥсыра ирыдҵан атәылаҿы рыҟазаара официалла ашьақәырӷәӷәара.
“Гал араион аҟны апаспорттә ԥҟарақәа рықәныҟәашьа агәаҭаразы имҩаԥгаз аусхкы Аԥсны азинхьчаратә усбарҭақәа ацәгьаурақәа рҿагыларазы имҩаԥырго аоперациақәа рахь иаҵанакуеит. Аоперациа хықәкыс иамоуп ақырҭуа-аԥсуа еимакы ахьыҟоу аҭыԥаҿы инхо Аԥсны атәылауаа ршәарҭадара алыршаразы ақырҭуа криминал атәыла ралцара. Макьана мчыла ари азҵаарааӡбара аҭахны иҟамлаӡац”, — иҳәеит Р. Қьышьмариа.
“Иахьа аԥснытәи азинхьчаратә усбарҭақәа русура иабзоураны Гал араион аладатәи аган азинтә ԥсҭазаарахь ихынҳәит ҳҳәар ҳалшоит. Ара атәыла азакәанқәа аус руеит. Ҳықәкысгьы иҳамоуп ари апроцесс есааира арӷәӷәара, избанзар ари аҭыԥ атәыла аекономикатә ԥсҭазаара иалагалатәуп”, — иҳәеит арегин аҿы Ахада изиннаӡа змоу ахаҭарнак.
Гал араион аҿтәи амчхарақәа иазгәарҭоит, ақырҭуа массатә информациа хархәагақәа ари аҭыԥаҿы азинтә ԥсҭазаара ашьақәыргыларазы имҩаԥысуа аусхкқәа аполитикатә еибарххара аицҵаразы рхы ишадырхәо. Иаҳҳәап, ақырҭуа АИХ идәықәырҵо аинформациа ари арегион арратә техника алагалоушәа аҳәоит. “Аԥсны азинхьчаратә усбарҭақәа Гал араион аҟны имҩаԥырго аусхкқәа ара инхо ауааԥсыра рзинқәа рыхьчара иазкуп”, — абас арҭ аҳәамҭақәа мап рцәикуеит Р. Қьышьмариа.
Аԥсны Ахада Сергеи Багаԥшь уаанӡа аҳәамҭа ҟаиҵахьан, Гал араион аҟны имҩаԥгахо антикриминалтә операциақәа азакәан ахәаақәа ирҭымгакәа ишымҩаԥгахо. “Ҳара мшаҭарада Гал араион ақырҭуа ацәгәауцәа ралцаразы аусура ҳазхиоуп, аха амч ҳхы иаҳмырхәроуп уи азы”, — иҳәеит Ахада.
Урыстәыла ахаангьы иақәшаҳаҭхом Аԥсны аҳәааҿы аҳазалхратә пункт Қырҭтәыла аҭара. Урыстәыла ахаангьы иалнаршом иара атәылауаа аблокада рҭакра. Урыстәылатәи аган аимак аҭышәныртәаларазы ахахьы иагаз ахыдҵақәа ирыцәхьаҵуам. Абас агәаанагра шимаз иҳәеит УА Аҳәынҭқарратә дума адепутат Константин Затулин Ахада Иофициалтә саит аредакциа акорреспондент даниҿцәажәоз.
Уи аԥхьа адырраҭара ыҟан, Урыстәыла Адунеизегьтәи Ахәаахәҭратә Еиҿкаара ианалалоз Қырҭтәыла Урыстәыла иаднаҵеит ҳәа аԥсуа-аурыси аурыс-аладауаԥстәылатәи аҳәаақәа рҿы аҳазалхратә аужьратә пунктқәа Қырҭтәыла иарҭаразы. “Қырҭтәыла адгылоит Урыстәыла Адунеизегьтәи ахәаахәҭратә еиҿкаара алалара ари аҭахра анынагӡаха” — аҳәоит аҩашаҽны Қырҭтәыла Адәныҟатәи Аусқәа Рминистрреи аекономика аҿиара аминистрреи иҟарҵаз аҳәамҭаҿы.
Урыстәылатәи адепутат игәаанагарала, Қырҭтәыла Урыстәыла аганахьала иаԥшьнаго ажәалагала иаанаго ихазхазу ҩ-зҵаарак реидҳәаларазы аҽазышәара аҟаҵароуп, уи мақарраҵас иеилукааргьы алшоит.
“Қырҭтәыла иара убасҵәҟьа Урыстәыла иаднаҵар алшон Аҟәеи Цхьынвали реиҳабыра рахыхрагьы. Ари иҟоу аҭагылазаашьа, аиаша акырӡа иацәыхароуп. Уи адагьы, Қырҭтәыла аҭахрақәа иаартны аибашьра ахацыркроуп хықәкыс ирымоу, избанзар ақырҭқәа рнапаҵаҟа иҟам адгьыл аҿы рықәыргылара аибашьра ахылымҵыр залшом”, — иҳәеит К. Затулин.
“Қырҭтәыла ахаҵа ииҳәаз иҳәеит ҳәоуп ахы шымҩаԥнаго: исҭахызар — иусҭоит, исҭахызар — исырхынҳәуеит”, — иҳәеит адепутат Қырҭтәыла Урыстәыла Адунеизегьтәи ахәаахәҭратә еиҿкаара алаларазы анапаҵаҩра ахьхәра иадҳәалоу ацҭәы дахцәажәо. К. Затулин игәаанагарала, ишьақәгылаз аҭагылазаашьа Аԥсны иаԥырхагамхакәа аӡбара алшоит, насгьы уи Адунеизегьтәи ахәаахәҭратә еиҿкаара аҩныҵҟа иалацәажәароуп. ААЕ ауп хра злам Қырҭтәыла апозициа ахә ашьара зылшо.
Аԥсны аиҳабыра Жәлар Реизарахь идәықәнаҵеит 2007 шықәсазтәи аҳәынҭқарратә биуџьет апроект. Апроект инақәыршәаны аҳәынҭқарратә биуџьет ахашәалагьы аныхтәгьы хаз-хазы 1, 236 млрд. мааҭ дыртәоит. Уи 2006 шықәса аасҭа 37% рыла иеиҳауп.
Аԥсны Ахада Сергеи Багаԥшь Иофициалтә саит аредакциахь излааицҳаз ала, афинанстә документ аус адулара апроцесс аамҭа иаԥысны иаауеит.
Аҳәынҭқарра анапхгаҩы иазгәеиҭеит, абиуџьет апроект аус адулара аԥхьатәи амшқәа инадыркны адепутатцәа шалахәыз, убри аҟнытә, уи арбагақәа шьаҭанкыла арҽеирақәа рықәшәарым ҳәа. Аҳәынҭбиуџьет ахашәалақәа акырӡа иахьеизҳаз атәыла аекономика ашьҭыҵра шаҳаҭра азнауеит, иара убас уи иаҳәоит иҵәахыз аекономика аҟәша ацәыргара, ахтра атәы, иҳәеит с. Багаԥшь
“Ҳара иаадыруеит абиуџьет аизырҳаразы алшарақәа шыҟоу. Ҳаргьы уи ахарҭәааразы  инеишьҭаргыланы алшарақәа рырҭбаара ҳаҿуп”, — ҳәа азгәеиҭеит Ахада. С. Багаԥшь иациҵаны иҳәеит абиуџьет арбагақәа ашәахтәқәа рышьҭыхрала акәымкәа, ашәахтә леишәа арӷәӷәаралоуп, ашәахтқәа рылхреи ари аҟәшаҿы аԥҟарақәа еилырганы, еилыкка рышьақәыргыларалоуп.
“Иеилкаау аԥҟарақәа, азакәанԥҵара аилыккареи, аҭышәынтәалареи — абарҭ роуп ҳекономикатә политика апринцип хадақәа. Аԥсуа економика иреалтәу аҟәша иаартны аусура амҩаԥгара иашьҭзароуп”, — иҳәеит ахада.
Уажә аԥхьа адырраҭара ыҟан, 2007 шықәсазы аԥсны абиуџьеттә политика ахырхарҭа халаны ишыҟало агәабзиарахьчара, аҵараиура, атәылахьчара, азинхьчараьә усура.
Афинансқәа рминистрра арбагақәа рыла абиуџьет-2007 ахашәала аилазаараҿы иазгәаҭоуп аҳазалхраҟнытә лагалақәа 219, 021 млн. мааҭ рҟынӡа, ахәԥсацҵатә шәахтә аҟнытә — 186, 086 млн. мааҭ,   ауааԥсыра рыҟнытә ахашәалахәтә шәахтә — 103, 278 млн. мааҭ, анаплакқәа, аусҳәарҭақәа, абанкқәа рхашәалахәы ахьтә ашәахтә аҟнытә — 87, 735 млн. мааҭ, егьырҭ ашәахтәқәеи аизгатәқәеи рахьтә — 449, 239 млн. мааҭ.
2007 шықәсазы Аԥсны аҳәынҭбиуџьет аныхтәқәа реилазаараҟнытә ахыԥхьаӡаларақәа азԥхьаӷәаҭоуп  азинхьчаратә усбарҭақәа, апрокуратура, аӡбарҭақәа рахь — 290, 758 млн. мааҭ, атәылахьчарахь – 187, 516 млн. мааҭ, аҵараиурахь — 84, 315 млн. мааҭ, агәабзиарахьчарахь — 42, 992 млн. мааҭ, аиҭашьақәыргыларатә усурақәа рахь — 51, 65 млн. мааҭ, аҵарадыррахь — 30, 853 млн. мааҭ, АИХ адгылараз  — 18, 671 млн. мааҭ, ақыҭанхамҩахь — 6, 335 млн. мааҭ, жәлар рынхамҩахь аинвестициақәа идыртәоит 3 млн. мааҭ.
2006 шықәсазтәи Аԥсны аҳәынҭбиуџьет азакәан инақәыршәаны абиуџьет ахашәалеи аныхтәи 901 млн. мааҭ инаӡоит.
Аԥсны Ахада Сергеи Багаԥшь Аҩныҵҟатәи аусқәа рминистрра иҷыдоу аилатәараҿы ахәашаҽны, аԥсуа милициаа аусзуцәа рзаанаҭтә ныҳәа — Амилициа Амш рыдиныҳәалеит.
Аҳәынҭқарра анапхгаҩы иазгәеиҭеит Аԥсны ацәгьаура еиҿкаақәа еиҳа ишмаҷхаз, ацәгьаура бааԥсқәа рхыԥхьаӡара еиҳа ишагхаз, ишеиҳахаз ацәгьаурақәа раартра.
Ахада иазгәеиҭеит иара убас, аиҳабыра азинхьчаратә усбарҭақәа русзуҩцәа рџьа аҭагылазаашьа аиӷьтәра хықәкыс ишамоу. “Убри аганахьала иҟаҵоу рацәоуп. Атранспорттә хархәагақәа рпарк рҿыцуп, иалагалоуп аамҭа ҿыц иақәшәо аимадаратә хархәагақәа”, — иҳәеит С. Багаԥшь.
Иара убас С. Багаԥшь иазгәеиҭеит аҳәынҭқарра амилициа аусзуҩцәа рматериалтә ҭагылазаашьа аиӷьтәра ишазхәыцуа.
“Ҳазҭало ашықәс жьҭаара мза инаркны, аҩныҵҟатәи аусқәа русзуҩцәа руалафахәы 50% ишьҭыҵраны иҟоуп. Уи аҿы ишаангылатәым еилаҳкаауеит. Ҳара есааира амилициа руалафахәы ацҵара ҳазхәыцлоит”, — абас иҳәеит Ахада.
Убри анаҩс аҳәынҭқарра анапхгаҩы дазааҭгылеит азинхьчаратә усбарҭақәа ишрыдԥхьалатәу азыҟаҵара змоу аусзуҩцәа қәыԥшцәа.
“Ҳара иаҳҭахыуп аҩныҵҟатәи аусқәа рминистррахь акадр қәыԥшқәа адҳаԥхьалар. Уи азы амилициаҿы аусура аҳаҭыр шьҭыхзароуп. Ауалафахәы бзиа ара иаӡбогьы рацәоуп”, — иҳәеит Ахада.
Ахада иазгәеиҭеит акурорттә сезон аан амилициа аусура бзиа атәы. “Иҳаҩсыз акурорттә сезон ашәарҭадара ахылаԥшразы иҟаҵаз маҷӡам. Аха иҟоуп ацәгьоура хкқәак зцәыргареи зазԥхьагәаҭареи макьана иҵегьы аус рыдулатәу. Убри аҟнытә иааиуа асезон уажәнатә аҽазыҟаҵара иалагатәуп”, — иҳәеит С. Багаԥшь.
С. Багаԥшь ҷыдала иҭабуп ҳәа реиҳәеит аԥсуа милициа аԥҵара иахаану, ахыҵхырҭаҿы игылаз аветеранцәа, азинхьчаратә усбарҭақәа русзуҩцәа зегьы рзанаанаҭтә уалԥшьа анагӡараҿы ирзеиӷьеишьеит аҽынкылара, ачҳара, агәамч.
Амилициа аусзуҩцәа аӡәырҩы иранашьан ахьӡқәеи аҳаҭыртә ҳамҭақәеи.
Аԥсны Ахада Сергеи Багаԥшь аԥшьашаҽны аизараҿы афымцамчы аусзуҩцәа ирыдиҵеит 2006―2007 шықәсқәа рзы иааиԥмырҟьаӡакәа аӡын атәыла фымцамычла аиқәыршәаразы ирылшо зегьы ҟарҵарц.
Афымцамчынхамҩа аӡын азыҟаҵара азҵаарақәа ирызкыз аизара иалахәыз Ахада иофициалтә саит акорреспондент излаиҳәаз ала, аҳәынҭқарра анапхгаҩы дазааҭгылан иазгәеиҭеит ахьшәашәарақәа шааҟалаз афымцамчы арцәарақәа шарбоу. Убри аан Аҳәынҭқарраҿы афымцамчы ахархәара есышықәса бжьаратәла 18% ишазҳауа.
“Ҳара изныкымкәа ашықәс аҩныҵҟа ҳаиқәшәахьеит, аҳәарагьы ҟасҵахьан афымцамчынхамҩа ахылаԥшра аҭаразы. Шәазхәыцла, анаплакқәа хазынхамҩахь ииажәгала, ауал зқәу аус рыдыжәулала, аинвесторцәа шәыԥшаа”, ― иҳәеит ахада.
Аҳәынҭкомпаниа “Черноморенерго” анапхгаҩы Резо Занҭариа аизараҿы иҳәеит абҵара 25 рзы Егры АФС агрегатқәак реиҭашьақәыргыларазы аусурақәа хыркәшахараны ишыҟоу. Амыругақәа мзызқәак ирыхҟьаны арцәара анрықәшәа афымцамчы уаанӡеиԥш УА аҟнытә иаагахоит.
Аизараҿы иқәгылоз араионтә фымцамч еимадарақәа рнапхгаҩцәа иазгәарҭеит, анхамҩақәа зегьы рзы зеиԥш проблеманы ишыҟоу аиҭашьақәыргыларатә усуразы атехника ҷыда аҟамзаареи, иара убас афымцамч зхы иазырхәо ауааԥсыреи анаплакқәеи ирымшәацкәа ирықәу ауал ахьырацәоуи.
Ахада иаҵшьны иазгәеиҭеит афымцамчы ахархәаразы еиҳарак ауал шырацәроу аҳҭнықалақь аҿы. “Аҟәа иҟоу аҭагылазаашьа аҩыза џьаргьы иҟаӡам”, ― иҳәеит С. Багаԥшь. Уи иҳәеит ауалмшәацәа рганахьала асанкциақәа иҵегьы ишырӷәӷәатәу.
Аизара иалахәыз иазгәарҭеит “Черноморенерго” аҟны атехника ҷыдазы азеиԥш ҭыԥк аԥҵара шаҭаху. Ааԥхьара зауз атехника уантә оперативла араионқәа рышҟа ицалоит.
Аизара иалахәын Жәлар Реизара ахантәаҩы Н. Ашәба, аԥыза-аминистр А. Анқәаб, аиҳабыра амаҵзуҩцәа, Аҟәа ақалақьи араионқәеи рхадацәа.
Уажәаԥхьа иҟан адырраҭара, Аԥсны 2006 шықәсазы жьҭаарамза инаркны цәыбрранӡа афымцамчы ахархәаразы иазгәаҭоу ауал аицҵалыҵ 34 млн. мааҭ ишеиҳахаз ала. “Черноморенерго” аҿаԥхьа ахархәаҩцәа ирықәу ауал зегьы ааидкыланы 1 млрд. мааҭк иеиҳауп. “Черноморенерго” ауалылхра ахьалмыршахо иахҟьаны акры зхыҵуа ашәҟәы ианыххоит. Аиҳабыреи “Черноморенерго” анапхгареи ауааԥсыреи анаплакқәеи рганахьала рхы иадырхәо афымца ахарџьԥса ианаамҭоу алагалара алзыршаша аусхк ҿыцқәа раԥҵара аус адырулоит.
Аԥсны 8, 7 нызқь ԥшь. км иахьаҵанакуа фымцамчла иеиқәзыршәо Егрытәи афымцастанциа ауп. АЕС шьақәгылоуп 1450МВт амч змоу афымцаблокқәа хәба рыла. Ахархәара змоу астанциа амч 1200 МВт артәоит. Сааҭктәи 1кВт ахарџьԥса анаплакқәа рзы 0, 4 мааҭ артәоит, ауааԥсыра рзы ― 0, 18 мааҭ, алархәразы ахарџьԥса шьақәыргылаӡам. Аԥсны ахатә фымцамчқәа 5―6 шықәса рыҩныҵҟа иазхартә иҟоуп.
Аҳәынҭқарра афымцамч ҿыцқәа рыдкылара иазхиоуп, имыцхәу афымцамчы Краснодартәи атәылаҿацә аархәара алыршахоит.
2006 шықәсазы Аԥсны аекономикахь иааиуа аҳәаанырцәтәи аинвестициақәа 2005 шықәса аасҭа ($85 млн.) акырӡа иеиҳахоит, урҭ аҳәынҭқарратә биуџьет хынтә иеиҳахеит, ҳәа азгәеиҭеит Аҳәынҭқарра Ахада Иофициалтә саит аинтервиу аҿы.
“Макьана иалкау цифрақәак ҳамаӡам, аха агәра ганы ҳаҟоуп урҭ ҵыԥхтәи арбагақәа акырӡа ишреиҳау”, ― иҳәеит С. Багаԥшь.
Аҳәынҭқарра анапхгаҩы иажәақәа рыла, 2007 шықәсазы аԥсуа економика аҟәшақәа рҿы аинвестициақәа радԥхьаларазы аԥыжәара аиууеит аиҭаусадуларатә ааглыхра. Убри аан анаплакқәа рыргылара мҩаԥгахоит еиҳарак Аԥсны амрагыларатә регионқәа рҿы. Аинвестициатә лагала дуқәа азгәаҭоуп, Очамчыра араион Скурча ахаҳәыҵхырҭаҿы. Ара аргыларатә маҭәахәқәа рлыхга ахаҳә ыҵыххоит. Ааглыхратә наплакқәак рыргылара арбоуп Тҟәарчали Очамыреи.
Убри аангьы Аԥсны аекономика хымԥада аинвестициа дуқәа ралагалара аҭахуп. Аԥснытәи аекспертцәа имҩаԥыргаз ахәшьарақәа рыла, 1992―1993 шықәсқәа раан Аџьынџьтәылатә еибашьразы атәыла аекономика иаиуз ацәыӡ $11 млрд. артәеит. 1993 шықәсазы Қырҭтәыла аԥшьгарала Иазхаҵам Аҳәынҭқаррақәа Реидгыла иалоу атәылақәа ишьҭырхыз аӡбарала Аԥсны иалагалаз аекономикатә санкциақәа иахьагьы аекономика аҿиара иаԥырхагоуп. Иеиҳаракгьы урҭ аныԥшуеит абанктә система аҿиареи атранспорттә еимадареи. Аԥсны ахада изныкымкәа ИАР иахь ааԥхьара ҟаиҵахьеит Аԥсны аекономикатә блокада аԥыхразы. ИАР иалоу атәылақәа Аԥсны разыҟазаашьа иахьа иактуалтәуп, избанзар асанкциақәа раԥшьгаҩы ― Қырҭтәыла ― ИАР аилазаара алҵра алыршара иазхәыцуеит. Қырҭтәыла апарламент 2006 шықәса абҵара 10 рзы иахәаԥшраны иҟоуп ИАР алҵразы ақәҵара апроект.
Аԥсны Ахада Сергеи Багаԥшь аҳәынҭқарра ахьыԥшымразы ареферендуми ахада иалхрақәеи рыламҭалаз Алада Уаԥстәыла ажәлар ирзеиӷьеишьеит аҭынчреи ачҳареи. Алада Уаԥстәыла ареферендуми аҳәынҭқарра ахада иалхреи мҩаԥысраны иҟоуп абҵара 12, 2006 шықәсазы.
С. Багаԥшь Иофициалтә саит аинтервиу анаиҭоз иҳәеит, Қырҭтәыла Алада Уаԥстәыла араионқәак рыҟны ахада иалхразы альтернативтә алхрақәа рымҩаԥгаразы аҽазышәарақәа шыҟанаҵо.
“Ари хыдароуп. Уажәы ауаԥсаа ацәгьаԥышәарақәа рыҽрыларымгалароуп, ачҳареи аҭынчреи аарԥшны алхрақәеи ареферендуми мҩаԥыргароуп”, ― иҳәеит Ахада.
Жәларбжьаратәи ауаажәларра Алада Уаԥстәылатәи алхрақәеи ареферендуми шазхарымҵо атәы шрыларҳәазгьы, арҭ ахҭысқәа адунеитә пресса даара гәцаракра рырҭеит. Ареспублика аҳҭнықалақь ахь иаашьҭуп адунеитә информациатә маҵзура дуқәа ркорреспондентцәа, иаҳҳәап, ВВС,     
Аԥсны Ахада Сергеи Багаԥшь ахашаҽны дидикылеит Қырҭтәыла иҟоу Нидерландаа рыцҳаражәҳәаҩ Онно Ельдеренбох   Аиԥылара аартуа, ацҳаражәҳәаҩ иазгәеиҭеит аицәажәараҿы тема хаданы ишыҟало Аԥсны иахьаҵанакуа апроектқәа рынагӡара, иҳәеит Ахада иофициалтә саит акорреспондент.
Ари О. Ельдеренбох Аԥсныҟа раԥхьаӡакәны иаароуп. “Сара арахь сзааз ҳаибадырразоуп. Ара Қырҭтәыла ахылаԥашразы иҟоу ИАР Амиссиеи ҳареи ҳаидгыланы афинанстә цхыраара раҳҭоит апроектқәа. Уаҵәы игәаҳҭарны ҳаҟоуп урҭ Аԥсны ишынарыгӡо. Абарҭ азҵаарақәа ҳрылацәажәон Сергеи Уасил-иԥеи сареи, уи игәаанагара ҳара ҳзы акраҵанакуан”, ― иҳәеит ацҳаражәҳәаҩ.
Адәныҟатәи аусқәа рминистр С. Шамба излаиҳәаз ала, Нидерландаа рыцҳаражәҳәарҭаҟнытә Аԥсны иахьаҵанакуа агәыҳалалратә проектқәа жәпакы анагӡара иаҿуп, ашколқәа реиҭашьақәыргыларатә усурақәагьы уахь иналаҵаны.
“Нидерландаа рыцҳаражәҳәаҩ ивизит аибадырратә ҟазшьан иамаз. Ацҳаражәҳәаҩ Аԥсныҟа раԥхьаӡакәны дааит азы Аԥсны Аҳәынҭқарра аԥсҭазаара абара хықәкыс иман. Аԥшьашаҽны Онно Ельдеренбох Гал араион ахь ацара игәы иҭоуп”, ― иҳәеит С. Шамба.
Аԥсны Ахада Сергеи Багаԥшь аҳәынҭқарра анапхгараҭараҿы хымԥада аҿар адԥхьалалатәуп ҳәа иԥхьаӡоит. Абас иҳәеит уи, ахада иҟны аус зуа аҿартә политика азы Аилазаара имҩаԥнагаз аилатәараҿы данықәгылоз. Аилазаара аилатәара далахәын Ахада иофициалтә саит акорреспондент.
“Аҿар аламырхәыкәа аҳәынҭқарра аҿиараҿы аихьӡарақәа зыҟалом”, ― иҳәеит С. Багаԥшь. Аԥсны амчрақәа еснагь астудентцәеи аҿар реиҿкаарақәеи аус рыцура хықәкыс ирымоуп, убри азоуп изеиҿкаазгьы Ахада иҟны аҿартә политиказы Аилазаара. Ҳазҭагылоу аамҭазы аҿартә уаажәларратә палата аусура ахацыркразы азыҟаҵаратә усхққәа рхыркәшарахьы инеит. Уи адагьы Аԥсны Жәлар Реизара ахәаԥшраны иҟоуп “Аҿар рзы” азакәан апроект.
Ахада иҟны иҟоу аҿартә политиказы Аилазаара иалоуп аҳәынҭқарратә еиҿкаарақәа “Иҿоу Аԥсны” ахадацәа, Аԥснытәи аҳәынҭқарратә университет астудентцәа Реидгыла, асоциалтә-демократиатә ҿар Реидгыла, жәларбжьаратәи аиҿкаара “Прорыв” аԥсуа ҟәша ахаҭарнакцәа.
Аԥсны Ахада иҟны иҟоу аҿар рполитиказы Аилазаара ажәалагала ҟанаҵеит 2007 шықәса, ааԥынра анҵәамҭазы Аԥсны жәларбжьаратәи аҿар рфорум амҩаԥгаразы, абас ааицҳаит аҩашаҽны аилатәара иалахәыз Ахада иофициалтә саит акорреспондент.
Афорум аиҿкаара иадгылоит Омсктәи (Урыстәыла) аҿар реиҿкаарақәа, урҭ рхаҭарнакцәа имҩаԥысыз аилатәара иалахәын.
Аԥсны Ахада Сергеи Багаԥшь иҳәеит Аԥсны жәларбжьаратәи аҿар рфорум амҩаԥгара аидеиа дшадгыло. Аҳәынҭқарра Ахада хықәкыс имоуп апроект қәҿиарала имҩаԥысразы иақәнагоу зегьы шыҟаиҵо. “Ари афорум аполитикатә ҵак ду амоуп. Ҳаргьы уи адгылара аҳҭоит”, ― иҳәеит С. Багаԥшь. Ахада иҟны иҟоу аҿар рполитиказы Аилазаара Ахантәаҩы Шамиль Аӡынба Ахада иҭабуп ҳәа иаиҳәеит ацхыраара аҟаҵара дахьазыхиоу азы.
“Ҳара ҳақәгәыӷуан Ахада ицхыраара, избанзар афорум жәларбжьаратәуп, уи астатус ишахәҭоу азыҟаҵаразы аҭакԥхықәра ҳаднаҵоит”, ― иҳәеит Ш. Аӡынба Ахада иофициалтә саит аредакциа аинтервиу анаиҭоз.
Аҳәаанырцә иҟоу Аԥсны адиаспора хықәкыс иамоуп Европатәи Аидгылеи, ИАР, егьырҭ жәларбжьаратәи аиҿкаарақәеи рышҟа ааԥхьара аҟаҵара, иҳәеит Аԥсны Ахада Сергеи Багаԥшь аҩашаҽны, Аҟәа аҿар данырԥылоз. Аиԥылара далахәын аҳәынҭқарра ахада Иофициалтә саит акорреспондент.
“Азхаҵара акрызҵазкуа политикатә хықәкуп, аха ари аус мзызс, шьаҭас иамоу аҭынчра аиқәырхароуп. Абри азҵаараҿы аҭынчра аиқәырхара иашьҭоу егьырҭ атәыла дуқәа ҳрыдгылаҩцәоуп”, ― иҳәеит Ахада.
Аԥсны арепатриациазы ахеилак анапхгаҩы Анзор Мықәба излаиҳәаз ала, аҳәаанырцә иҟоу аԥсуа диаспора ахыԥхьаӡара 700 нызқьҩык рҟынӡа инаӡоит. Аԥсуа диаспорақәа ыҟоуп 52 тәыла рыҟны. Адиаспора агәыԥ дуқәа ыҟоуп Урыстәылеи Ҭырқәтәылеи, иеиҳа имаҷуп, аха иуԥылоит иара убас Европа, Иеиду Америкатәи Аштатқәа рҿы, Канада, Сириа, Иорданиа.
Уажә аԥхьа адырраҭара ыҟан, жьҭаара 18, 2006 шықәсазы Аԥсны Жәлар Реизара ишаднакылаз УА ашҟа Аԥсны ахьыԥшымра азхаҵарази ассоциативтә еизыҟазаашьақәа рышьақәыргыларази ааԥхьара. Уи аԥхьа УА ашҟа абри аҩыза ааԥхьара ҟарҵахьан Аԥсны ауаажәларратә еиҿкаарақәагьы. Иара убас, Аԥсны Ахада Сергеи Багаԥшь иҳәахьан Владимир Путин ишҟа Аԥсны Аҳәынҭқарра ахьыԥшымра азхаҵаразы аҳәара адәықәҵара хықәкыс ишимаз.
Аԥсны арратә зыҟаҵарақәа раан ауааԥсыратә авиациа атәыла иахьаҵанакуа аиҭаҵра алнаршоит ҳәа ааицҳауеит, Ахада иофициалтә саит аредакциахь атәылахьчара аминистр ихаҭыԥуаҩ, Аԥсны Арбџьартә мчқәа рыштаб хада аиҳабы Анатолии Заицев.
Уажә аԥхьа иҟан адырраҭара, абҵара 6―30, 2006 шықәса рзы аҳауахьчареи арратә-ҳауатә мчқәа рыри ишымҩаԥырго инарҭбааны планла иазгәаҭоу азыҟаҵарақәа. Азыҟаҵарақәа мҩаԥысуеит амшынҿықә ахьчареи, амшыни аҳауеи рганахьала ианшәарҭаха ахыхьчаразы ашьцыларақәа аус рыдуларазы.
А. Заицев Қырҭтәыла ахылаԥшразы ИАР Амиссиа Аԥсны азыҟаҵарақәа раанкыларазы аҽԥынкыларақәа идимкылеит. ИАР Амиссиа агәаанагарала, азыҟаҵарақәа атәылауаа ҳауала реиҭаҵра ашәарҭара иҭанаргылар алшоит.
Аштаб хада аиҳабы агәра диргеит азыҟаҵарақәа атәылауаа рзы шәарҭара шрылам. “Ҳара ахысрақәа раан ашәарҭадара аԥҟарақәа реилагара алҳаршом”, ― иҳәеит А. Заицев. “Уадаҩрак цәырҵраны иҟаӡам аԥыррақәа рмаршрутқәа ҳара иаадыруазар. Усҟан ҳауала абжьысырҭа раҳҭоит”, ― азгәеиҭеит иара.
А. Заицев иажәақәа рыла, аганқәа зегьы заа Аԥсны арратә зыҟаҵарақәа мҩаԥысраны ишыҟаз ала адырра рыҭан. Уа иазгәаҭан иарбан зыҟаҵара хкқәоу, ҟазшьас ирымоу, иара убасгьы аҳауатә зыҟаҵарақәа ртәгьы.
Аԥсны хықәкыс иамоуп 2007 шықәсазы, ааԥынразы ЕгрыАФС инаркны Очамчыранӡа афымцеимадара ацәаҳәақәа рыргылара ҳәа ааицҳауеит Аԥсны Ахада С. Багаԥшь Иофициалтә саит аредакциахь.
“Ари апроект Аҳәынҭқарра амрагыларатәи арегион фымцала аиқәыршәаразы акырӡа аҵанакуеит. Уи анагӡара иалнаршоит, атранспорттә еимадара алзыршо ҭыԥны излаҟоу ала, Очамчыра афымцамчы ааиԥмырҟьаӡакәа анагара”, ― иҳәеит Ахада.
Ахада иофициалтә саит акорреспондент ишааицҳауала, аҳәынҭкомпаниа адиректор хада Резо Занҭариа ҳазҭагылоу аамҭазы 110 кВ амчра змоу Афымцеимадаратә цәаҳәа Егры АФС-Очамчыра аргыларазы апроект азырхиоуп. Афымцамч акомпаниа амыругақәа раахәареи, аргыларҭа ҭыԥ азырхиареи иалагоуп.
“Иааидкыланы, зынӡа иазгәаҭоуп 54 км инаӡо афымцеимадаратә цәаҳәа аргылара. Километрак ашьҭыхра 2, 3 млн. мааҭ артәоит. Ари ала апроект ашәагаазы алкаа аҟаҵара алшоит”, иҳәеит Р. Занҭариа. Аофициалтә саит аредакциа имҩаԥнагаз аԥхьаӡарала, афымцеимадара цәаҳәа аргылара 124 млн. мааҭ рҟынӡа инеиуеит.
Аԥсны 8, 7 нызқь ԥшь. км ахьаҵанакуа аҭыԥ фымцамычла еиқәзыршәо ЕгрыАФС ауп. АЕС шьақәгылоуп 1450МВт амч змоу афымцаблокқәа хәба рыла. Ахархәара змоу астанциа амч 1200 МВт артәоит. Сааҭктәи 1кВт ахарџьԥса анаплакқәа рзы 0, 4 мааҭ артәоит, ауааԥсыра рзы ― 0, 18 мааҭ, алархәразы ахарџьԥса шьақәыргылаӡам. Аԥсны ахатә фымцамчқәа 5-6 шықәса рыҩныҵҟа иазхартә иҟоуп. Аҳәынҭқарра афымцамч ҿыцқәа рыдкылара иазхиоуп, имыцхәу афымцамчы Краснодартәи атәылаҿацә аархәара алыршахоит.
Аԥсны Ахада Сергеи Багаԥшь Актәи Жәларбжьаратәи археологиатә конференциа “Кавказ Амшынеиқәаҿықәтәи ажәытәӡатәи акультурақәеи ааигәа иҟоу арегионқәа ркультурақәеи реинырра. Акультуратә ҭынха аиқәырхара” иалахәу рыхьӡала адныҳәалара дәықәиҵеит. Аконференциа аатит аҩашаҽны, Аҟәа. Уи аԥсуа ҵарауаҩ Иу. Воронов 65 шықәса ихыҵра иазкуп, абас адырраҭара ҟаиҵоит Ахада Иофициалтә саит акорреспондент.
“Аԥсны аиҳабыра аҵарауаа ражәалагала иадгылеит, избанзар жәларбжьаратәи археологиатә конференциа ааиԥмырҟьаӡакәа амҩаԥгара ахәҭоуп ҳәа иаԥхьаӡоит. Ҳара ҳгәаанагарала, уи иалнарашоит аҵарауаа реимадара, реиҿцаара, археологиатә ҭҵаарақәа рырҭбаара, аҵаруаа ҿарацәа ижәытәӡатәу аҭоурыхи археологиеи рыҭҵаара иаднаԥхьалоит”, ― аҳәоит Ахада идныҳәалараҿы.
Аконференциа мҩаԥысуеит 2006 шықәса, абҵара 7 инаркны 10 нӡа. Уи аиҿкааҩцәас иқәгылеит Аԥсуа ҳәынҭқарратә университет, Аԥсны Аҳәынҭқарра аҭоурыхтә-культуратә ҭынха ахьчаразы Аусбарҭа, Аԥсуа ҭҵааратә институт, Аԥсны аҳәынҭқарратә музеи. Аконференциа иалахәуп 100-ҩык инареиҳаны Урыстәыла, Польша, Украина, Германиа аҵарауаа.
Иу. Воронов ― аԥсуа ҭоурыхҭҵааҩуп, археологуп, иеицырдыруа аҳәынҭқарратә, ауаажәларратә усзуҩуп. Иу. Воронов дҭахеит, 1995 шықәса цәыббра мзазы.
Аҩашаҽны Аҟәа имҩаԥысит Иу. Воронов ибаҟа аартра. Ацеремониа иалахәын Аԥсны Ахада С. Багаԥшь, аԥыза-аминистр А. Анқәаб, Жәлар Реизара ахантәаҩы Н. Ашәба, Аԥснытәи, аҳәаанырцәтәи аҵарауааи ауаажәларратә усзуҩцәеи.
Аԥсны афымца система аӡын иазхиоуп, абас ааицҳаит Аҳәынҭқарра Ахада Сергеи Багаԥшь Иофициалтә саит аредакциа аинтервиу анаиҭоз.
“Аԥсны афымца система аԥсахра аҭахуижьҭеи акыр ҵуеит. Иахьа, иазоужьтәу ахарџьԥса азымхара шыҟоугьы, уи аиҭашьақәыргыларазы инарҭбааны аусура амҩаԥгара алыршахеит”, ― иҳәеит Ахада.
Уи иазгәеиҭеит аҳәынҭқарратә компаниа” Черноморенерго” анапхгаҩы иусура ахаҭабзиара шыҳараку.
Убри аангьы ари аусхк аҿы апроблемақәа шыҟоу иаанхоит. Афымца система ишақәнагоу аусура иаԥырхагоуп уи зхы иазырхәо аԥара ианааамҭоу иахьахырымшәаауа, иҳәеит аҳәынҭқарра ахада.
“Черноморенерго” аҳәынҭкомпаниаҿы Ахада иофициалтә саит акорреспондент ишиарҳәаз ала, 2006 шықәса ажьырныҳәа мза инаркны цәыббра иҭагӡаны афымца зхы иазырхәоз ирымшәацкәа ирықәу ауал 34 млн. мааҭ иеиҳауп, уи афымцамч ахархәаразы иааидкыланы ахарџьԥса зегьы аҟнытә 40% артәоит.
Ахархәаҩцәа афымцакомпаниа аҿаԥхьа ирықәу ауал зегьы ааидкыланы 1млрд. мааҭ иеиҳахеит. “Чероморенерго” ауал ылхра ахьалымшо аҟнытә акыр зхыҵуа ауалқәа ашәҟәы ианнахуеит. Аиҳабыреи “Черноморенерго” анапхгареи аҭыԥантәи ауааԥсыра ианаамҭоу афымца ахархәаразы аԥара аларгаларац аусхкқәа реиҿкаара рҽазыршәоит.
Аԥсны 8, 7нызқь ԥшь. км иахьаҵанакуа фымцамчла иеиқәзыршәо Егрытәи афымцастанциа ауп. АЕС шьақәгылоуп 1450МВт амч змоу афымцаблокқәа хәба рыла. Ахархәара змоу астанциа амч 1200 МВт артәоит. Сааҭктәи 1кВт ахарџьԥса анаплакқәа рзы 0, 4 мааҭ артәоит, ауааԥсыра рзы ― 0, 18 мааҭ, алархәразы ахарџьԥса шьақәыргылаӡам. Аԥсны ахатә фымцамчқәа 5-6 шықәса рыҩныҵҟа иазхартә иҟоуп.
Аҳәынҭқарра афымцамч ҿыцқәа рыдкылара иазхиоуп, имыцхәу афымцамчы Краснодартәи атәылаҿацә аархәара алыршахоит.
Аҳәынҭқарра Гагра араион ателеимадаратә станциа арҿыцразы иазоунажьраны иҟоуп 478 нызқь мааҭ, абас адырраҭара аиуит Ахада иофициалтә саит аредакциа аиҳабыратә жәабжьқәа русбарҭаҟнытә. Ацхыраагӡатә харџьԥсақәа аиҳабыратә фонд аҟнытә иазоужьхоит. Абри ала адҵақәҵа инапы аҵаиҩит Аԥсны Ахада Сергеи Багаԥшь.
Адҵақәҵа инақәыршәаны апроект нагӡахоит 2006 шықәса нҵәаанӡа. Уи аларҵәара иацхраараны иҟоуп Гагра араион аусбарҭеи “Черноморенерго” аҳәынҭкомпаниеи.
Аусурақәа мҩаԥгахоит Гагра араион аҳаблақәа ҩба — Маҳадыри Бзыԥҭеи рыҟны. Аҭыԥ арелиеф иахҟьаны Аԥсуа ҳәынҭтелерадио ателесигналқәа арҭ аҭыԥқәа рҿы рхаҭабзиара лаҟәуп. Аҭыԥантәи ауааԥсыра ари апроблема аӡбаразы ацхыраара иаҳәеит. Аԥсуа ҳәынҭтелерадиокомпаниа аԥҵан 1978 шықәсазы. Уи ателесигналқәа Аԥсны ахьынӡанаӡааӡо иахьӡоит. Аха Аҳәынҭқарра араионқәак рыҟны ашьхақәа ирыхҟьаны урҭ рыдкылара ахаҭабзиара иагуп.
Аԥсны аҳауахылаԥшра азҭо ари, арратә-ҳауатә мчқәеи инарҭбааны разыҟаҵара мҩаԥысраны иҟоуп 2006 шықәса абҵара 6 инаркны 30 нӡа, абас ааицҳаит Ахада Иофициалтә саит ахьӡала Аԥсны Арбџьартә мчқәа рыштаб хада аиҳабы Анатолии Заицев.
Уи излаиҳәаз ала, азыҟаҵарақәа планла иарбоуп, Аԥсны иахьатәи аполитикатә ҭагылазаашьа иадҳәалаӡам. “Азыҟаҵарақәа рымҩаԥгара аамҭа азгәаҭан ҵыԥх, Аԥсны Арбџьартә мчқәа реиӷьтәреи, рырҿыцреи ирыдҳәалоуп”, — иҳәеит А. Заицев.
Азыҟаҵарақәа раан аҳауаҿи амшын аҿи аибашьышьа аԥышәа аус адулахоит. Иаҳҳәап, аҽазыҟаҵарақәа раан аҳауа хылаԥшра аҭара, аҳауаҿы аӷа иҭархара, аӷа иҳаиртәарҭақәа авиациала реихсышьа аҵара, уҳәа убас егьырҭгьы. Уи аԥхьа Аԥсны Ахада аҳәамҭа ҟаиҵахьан азыҟаҵара бзиа змоу, иахьатәи аамҭа иақәшәо, атәылауаа ршәарҭадареи, иааидкыланы арегион зегьы аҭышәныртәалара алзыршо арбџьартә мчқәа разыҟаҵара. хықәкы хаданы ишиԥхьаӡо.
Аԥсны Ахада Сергеи Багаԥшь ахашаҽны дидикылеит ақырҭуа-аԥсуа еимакы аҭыԥаҿы ИАР амаӡаныҟәгаҩ хада иҷыдоу ихаҭарнак Жан Арно. Ашәқәа аркны имҩаԥысуаз аиԥылараҿы иалацәажәон ақырҭуа-аԥсуа еимакы аҭышәныртәалареи аиҿцәажәаратә процесс ахацыркреи ралыршара азҵаарақәа.
Жан Арно Ахада иԥылара ашьҭахь ажурналистцәа иреиҳәеит, “жәларбжьаратәи аилазаара 1994 шықәсазтәи Москватәи аиқәшаҳаҭра анагӡара хылаԥшра аҭара шалшо”. “Аибашьра ахацмыркра зегь реиҳа ҳара ҳгәы иҵхо зҵаараоуп”, — иҳәеит ИАР амаӡаныҟәгаҩ хада иҷыдоу ихаҭарнак.
Кәыдрытәи аҩхааҿы ақыҭа Ажара иҟаз ахҭыс азы Ж. Арно иҳәеит: “Кәыдрытәи аҩхааҿы ахысра ҟазҵаз азҵаара аҭак ИАР иазыҟаҵаӡом” ҳәа. Уи игәалаиршәеит ИАР арратә хылаԥшыҩцәа ахҭыс анҭырҵаа ашьҭахь иҟаҵаз аихшьала ишаҳәо, ахысра мҩаԥысит ҳәа Аԥсны Аҳәынҭқарра иаҵанамкуа аҭыԥ аҟнытә. Убри аан ИАР амаӡаныҟәгаҩ иҷыдоу ихаҭарнак иҳәеит, аус аилыргара иацҵахар ахара зду дшышьақәыргылахо азы агәыӷра шимоу.
ИАР Амиссиа иатәу арратә хылаԥшыҩцәа Қырҭтәыла ари ахҭыс аусҭҵаара мҩаԥыргеит, иагьышьақәдыргылеит ахысра аԥсуа ган аҟнытә ишыҟамлаз.
Ашьҭахь ақыҭа Ажара ракетала алахысразы аҭакԥхықәра ихахьы игеит Кәыдрытәи аҩхааҿы ԥаса Қырҭтәыла ахада изиннаӡа змаз Емзар Квициани. Гал араион аҟны Аԥсны Ахада изиннаӡа змоу ахаҭарнак Руслан Қьышьмариа игәаанагарала, Е. Квициани Қарҭ аинтересқәа ихьчоит. “Уажәы ИАР Ашәарҭадаратә Еилазаара арезолиуциа анагӡаразы Қарҭ ақәыӷәӷәара еиҳахеит азы Кәыдрытәи аҩхааҿы аибашьра ахацыркра ауп Қырҭтәыла арбџьартә мчқәа хымԥада рыҟазаара аҭахны иҟазҵо”, — ҳәа игәы иаанагоит Р. Қьышьмариа.
Аԥсны, Тҟәарчал араион аҟны арацәаҵыхразы ҭырқәтәылатәи “Тамсаш”  аҭыԥан аҳәаанырцәынтәи аинвестор ҿыц иадԥхьалара алшоны иабоит. Абас иҳәеит Аҳәынҭқарра аԥыза-аминистр Алеқсандр Анқәаб аиҳабыра реилатәараҿы, ҳәа ааицҳауеит Ахада Иофициалтә саит акорреспондент.
Ҳазҭагылоу аамҭазы ҭырқәтәылатәи арацәаҵхырҭатә компаниа “Тамсаш” Тҟәарчалтәи арацәаҵхырҭа аус адуло Аԥсны арацәаҵхра усхк анапахьы иагеит. Ари акомпаниа Тҟәарчалтәи араион абиуџьетаԥҵара иацхраауеит.
Аԥыза-аминистр иазгәеиҭеит, ҭырқәтәылатәи акомпаниа Аԥсны аиҳабыреи аҭыԥантәи амчрақәеи иқәдыргылаз аекологиатә ҭахрақәа азынамыгӡаӡеит ҳәа. “Тамсаш” анапы злаку ааглыхра аԥсабара иазеицәоу аусхкқәа минималла рырмаҷра алымшеит. Тҟәарчал ауааԥсырагьы ргәы иҵхоит аӡиас Аалӡга арацәа ацәынхақәа иахьдырхәашьыз. “Тамсаш” араион аԥаралагалараҿы ихадароу аҭыԥ шамоугьы, анаплакы аҿы аҭыԥантәи ауааԥсыра усурҭас ишрымоугьы, уи иаланхогьы аиҳабырагьы аҳәара ҟарҵоит ааглыхра аанкыларазы.
Тҟәарчал иҟоу аҭагылазаашьа инадҳәаланы Жәлар Реизараҿы, араион аекологиатә ҭагылазаашьа зеиԥшроу ииашаны ашьақәыргыларазы иаԥҵоуп ҷыдалатәи акомиссиа. Акомиссиа иҟанаҵаз аихшьалақәа рыла иӡбоуп ҭырқәтәылатәи акомпаниа аусура иацнаҵарц, избанзар, уи ашәахтә хыԥхьаӡалақәа, шамахамзар, араион абиуџьет шьақәзыргыло ауп. Убри аан, адепутатцәа аинвестор идырҵеит максималла арацәаҵыхра аԥсабара иазеицәоу аусхкқәа хылаԥшра рыҭара. Ус анакәымха, А. Анқәаб излаиҳәо ала, арацәаҵыхра усхк аҳәаанырцәтәи акомпаниа ҿыц анапахьы ииасыр алшоит.
Аԥсны Ахада Сергеи Багаԥшь уи аԥхьа аҳәамҭа ҟаиҵахьан 1992—1993шықәсқәа раантәи Аџьынџьтәылатә еибашьраан аԥхасҭа зауз мрагыларатәи ахәҭа аиҭашьақәыргылареи аҿиареи аиҳабыра аусураҿы хадара змоу ак акәны ишыҟоу. Аҳәынҭқарра хықәкыс иамоуп амрагыларатәи ахәҭа аиҭашьақәыргыларазы аԥара рацәаны азоужьра. Иара убас аиҳабыра аҽазышәарақәа ҟанаҵоит амрагыларатәи арегионқәа аԥаразшәара аҭагылазаашьа аҟнытә рхала ахныҟәгарахь риагаразы.
Аԥсны Апрезидент Сергеи Багаԥшь, Урыстәыла иҟазаара ахыркәшамҭаз, диԥылоит Урыстәыла Адәныҟатәи аусқәа рминистр ихаҭыԥуаҩ Григори Карасин.
Урыстәыла Адәныҟатәи аусқәа рминистр ихаҭыԥуаҩ иазгәеиҭоит, Урыстәыла ҩаԥхьагьы ақырҭуа-аԥсуа еиҿагылара азҵаара арманшәалара ишацхраауа.
Аԥснытәи Апрезиденти Урыстәылатәи Адәныҟатәи аусқәа рминистр ихаҭыԥуаҩи ргәаанагарақәа еиқәшәеит абри азҵаараҿы: “Аиҿцәажәаратә процесс хацыркхарц азы даара акраҵанакуеит Еиду Амилаҭқәа Рхеилак Ашәарҭадаратә Еиҿкаара апрель, 2007 ш. рзы ирыдыркылаз арезолиуциаҿы ақырҭуа ган рахь ирбоу ааԥхьара: “Хыхь Кәыдры аҩхааҿы аҭагылазаашьа рҭышәынтәалатәуп маи 14, 1994ш. рзы москватәи аиҿцәажәарақәа рҿы иҟарҵаз алкаа иақәшәо.”
Аԥсны Апрезидент Сергеи Багаԥшь иазгәеиҭоит, Аԥсны хиоуп ҩаԥхьа Қырҭытәылеи ҳареи ихырҳагоу аиҿцәажәарақәа рымҩаԥгаразы, уаажәраанӡа ирыдыркылахьоу аиқәшаҳаҭрақәа зегьы шьаҭас ишьҭыхны.
Америкатәи аполитолог, Адунеижәлартә шәарҭадара аинститут Урыстәылеи Азиеи рпрограммақәа рдиректор Николаи Злобин иазгәеиҭоит, Аԥсны адунеижәлартә туризм иацентрны иҟалар шалшо.
“Аԥсны иаԥшаароуп иара ахатә тыԥ иахьатәи адунеи аҿы, ҳаамҭазтәи аекономикаҿы. Сара сгәаанагарала, ԥыҭрак ашьҭахь Аԥсны ҟалар алшоит адунеижәлартә туризм иацентрны. Уи азы ара иҟоуп зегьы” – иҳәоит аполитолог.
Н. Злобин излеиҳәо ала, Аԥсны иамазароуп аекономикатә еимадарақәа Урыстәылахь мацара акәымкәа, егьрҭ аҳәынҭқаррақәа рахьгьы. “Аԥсны аҭыӡшәа бзиа раҳалароуп ахара. Аԥсны ацәхьаҵроуп ашәарҭара зхылҵуа аҳәынҭқарра ҳәа иамоу астереотип” – иҳәоит аполитолог.
“Атәыла ахаҭабзиара ҳарактәуп, аҽхәаԥхьыӡ шьҭыхтәуп. Уи ахьӡ иузцәырнагозароуп аибашьра акәымкәа, ахәыцра бзиақәа. Иаԥҵалатәуп аҭагылазаашьа маншәалақәа арахь ауаа рацәаны ихьазырԥшыша. Убри азы иазхом аҳәынҭқарра ҩныҵҟала ибзианы аиҿкаара мацара, атәыла аҭыӡшәа бзиа адунеи ианыҩроуп, уи аӡбахә раҳароуп ахарагьы” – иҳәоит Н. Злобин.
Аԥсны Апрезидент идикылеит Аԥсны Атәылахьчара аминистр Султан Сосналиев иԥхьатәара.
Арԥызахада Сергеи Багаԥшь иҭабуп ҳәа еиҳәоит Атәылахьчара аминистр, Аԥснытәи абџьар мчқәа рышьақәыргылареи реизырҳареи азҵаараҿы ихигахьоу иџьабаа ду азы.
Султан Сосналиев иӡбеит, иара инаигӡоз атәылахьчара аминистр иҭакԥхықәра аус хиркәшарц,
ихатәы мзызқәа ирыхҟьаны. Омак ҵуам Султан Сосналиев 65 шықәса ихыҵра аиубилеи иаԥылеижьҭеи.
Аԥсны Раԥхьатәи Апрезидент Владислав Арӡынба иқәҵарала Султан Сосналиев ианашьан” Ахьӡ-аԥша” аорден актәи аҩаӡара.
Султан Сосналиев Аԥсны Атәылахьчара аминистрра дахагылан 2005 шықәса раахыс, абри аамҭа иҭагӡаны, уи илшоз зегьы ҟаиҵеит Аԥсны абџьар мчқәа рыҩныцҟа аиҭакрақәа рымҩаԥгаразы.
Аԥсны Аҳәынҭқарра ашәарҭадара амаҵзура имҩаԥнагоит ҩыџьа Қырҭтәыла атәылауаа, зинда амшынтә ҳәаа иахыҵны, Аԥснытәи аӡқәа рахь ииасны аԥсыӡ зкуаз, рус аӡбара. Аԥсны Аҳәынҭқарра ашәароҭадара амаҵзура Апрезидент исаит ахь излаарыцҳауа ала, Қырҭтәыла атәылауаа, Манучар Раӡмаӡиеи Ҭемыр Габелиеи, апрель 28 ҳазҭоу ашықәс азы Аԥснытәи ҳәаахьчаҩцәа иааныркылеит.
“Ҩыџьа Қырҭтәыла атәылауаа, Жәыргьыҭ араион инхоу, амотортә нышь иақәтәаны Ҳҳәынҭқарратә ҳәаа еихҵәаны, Гал араион, ақыҭа Гагида амшын ҿықә ихыланы аԥсыӡ ркуан.
Аҳәаахьчаҩцәа аԥсқарцәа аанкыланы Аҟәаҟа идәыкәырҵеит. Иазгәаҭатәуп, ишраԥхьатәу цәырҵрам, Қырҭтәыла атәылауаа ҳара ҳаӡқәа рҿы изныкымкәа имҩаԥыргахьеит аԥсқьарра. Ус ҟалеит март азы, апрель азы – иазгәарҭоит Ҳҳәынҭқарра ашәарҭадара амаҵзура ахаҭарнакцәа.
Қырҭтәыла атәылауаа, арҭ рҩызцәа аусқәа рзы иааныркылахьоу зегьы рус еилырганы, ахараԥса дыршәаны, наҟ идәықәҵоуп.
Аԥсны Апрезидент Сергеи Багаԥшь дцараны дыҟоуп, аамҭала иаанкылаз Ҭырқәтәылатәи иныҟәарахь, иараа убасгьы” Адемократиеи ауаҩы изинқәеи рзы” захьӡу Аҳәынҭқаррақәа рхеилак ахадацәеи иареи реиқәшәара мҩаԥгахоит.
“Аԥсни, Аладатәи Уаԥстәылеи, Преднестровиеи рпрезидентцәа реиқәшәара мҩаԥыргараны иҟоуп Аҟәа ииун алагамҭазы” – иҳәоит Сергеи Багаԥшь.
“Сара Ҭырқәтәылаҟа сцара ҟалоит иаарласны. Ҳара иаадыруеит ҳделегациа Ҭырқәтәылаҟа рнеира ишазыԥшу, уи атәы ҳаиҳәеит Ҭырқәтәыла иҟоу аԥсуаа рхеидкыла аиҳабы Ирфан Аргәын. Уахь ҳцараны ҳаҟоуп Ҭырқәтәыла алхрақәа анымҩаԥыслак ашьҭахь, ҳара ҳнеиреи аполитикатә еиҭакрақәеи ҿыцқәеи еиқәшәарц” – иҳәоит Апрезидент.
Сынтәа ҳаззыԥшу, зхы чаԥоу аԥсуа ҩқәа, рыҭира ахыԥхьаӡара 600 нызықь ԥаҭлика иреиҳахом. Абри атәы ааицҳауеит Апрезидент Иофициалтә саит ахь акомпаниа” Аԥсны аҩқәеи аӡқәеи” ахада ихаҭыԥуаҩ Валери Аҩыӡба.
Аԥснытәи аҩқәа, аԥсуа ҩыҟаҵацәа раалыҵ хада, аҭиразы Урыстәылаҟа ргара азин ыҟам.
Ари аҩыза асанкцақәа алагалан март мза 2006 шықәса рзы. Аҩыӡба В. излеиҳәо ала ҳазҭоу ашықәс нҵәаанӡа ари азҵаара анмызбаха, анаплакы хыбгалоит.
“Иахьа ҳусуцәа ирзаҳшәо ауалафахәы акредит ҳаракқәа рҟынтә иԥсахны иааҳгоит. Атәыла аҩныҵҟа иаҳҭиуа аалыҵ ҳуал-ҳбаџь зегьы хнаҩартә иҟам. Атуристтә сезон алаамҭаз ҳаалыҵ аҭира амҽхак шьҭыҵырц алшоит 600 нызқь ԥаҭлика рҿынӡа” – иҳәоит В. Аҩыӡба.
Акомпаниа ахада ихаҭыԥуаҩ излеиҳәо ала, асанкциақәа аларгалаз аахыс имҩаԥысуеит аиҿцәажәарақәа аурыс гани ҳареи ҳабжьара, аԥсуа ҩкәа рыҭира амҩа аартхарц азы. “Урыстәлантәи акомиссиақәа изныкымкәа иааны иҭырҵаахьеит ҳҩқәа рхаҭабзиара, иазгәарҭахьеит иахәҭоу астандартқәа ирықәшәо ишыҟоу. Аха уи азҵаара аӡбара алнамыршеит, аҭагылазаашьа шыҟаз иаанхоит. Ара иаҭахызар ҟалап аполитикатә знеишьа” – иҳәоит В. Аҩызба.
“Аԥсны аҩқәеи аӡқәеи” ркомпаниа, ҳтәлаҿы аибашьра ашьҭахь 1992-1993 ашықәсқәа рзы зегьы раԥхьаӡа қәҿиарала аусура иалагаз инвестициатә проектуп. Акомпаниа еиқәрханы, ҿыц аҭыжьра иалагеит зхы чаԥоу аԥсуа ҩқәа жәахкык: “Лыхны”, “Ԥсоу”, “Аԥсны абукет” убас егьрҭгьы.
2005 шықәса рзы акомпаниа аалыҵ ирҭииз ахыԥхьаӡара 3 миллион ԥаҭлика рҟынӡа инаӡон. Акомпаниа иҭнажьуа аҩқәа 2001 шықәса раахыс аԥхьахәқәа агон адунеижәлартә цәыргақәҵақәеи афестивальқәеи рҿы.
Аԥсны Апрезидент Иофициалтә саит имҩаԥнагеит америкатәи аполитолог, Адунеижәлартә шәарҭадара аинститут Урыстәылеи Азиеи рпрограммақәа рдиректор Николаи Злобин ипресс-конференциа.
Н. Злобин Аԥсны даҭааит ԥыхьатәи асоветтәылақәа рахь иныҟәарақәа раан.
Н. Злобин ипресс-конференциаҿы иазгәеиҭоит: “И азхаҵам аҳәынҭқарраҿы, иҵоуроу аԥышәа арҿиара адемократиатә уаажәларра ашьақәыргыларазы, ҭакԥхықәра дууп Аԥсны азы”.
“Аԥсны иалшоит иҟаларц иҿырԥшыганы, адунеижәлартә зхаҵара змамкәа, аха қәҿиарала аҳәынҭқарра шьақәызыргылоу рзы. Аԥсны аҳаҭыр ашьҭыҵра иаҿуп аддунеижәлартә уаажәларраҿы. Зегьы реиҳагьы ари азҵаараҿы аҵакы змоу адемократиатә нхашәа арҿиароуп” – иҳәоит Н. Злобин.
Н. Злобин излеиҳәо ала, иахьа Аԥсны зну амҩа, Урыстәылеи иареи рыбжьара аизыҟазаашьа ҿыцқәа раԥцара, ари актуалра змоу хырхарҭоуп.
Аԥсны иалнахыроуп иара ианаалоу, иазыманшәалоу азыҟазаашьатә форма Урыстәылеи иареи рыбжьара. Ара иаҭахым атәым ԥышәа, ахатәы мҩа
Аԥсны апрокурор хада Сафарбеи Мқанба дрықәзбеит Ареспублика араионтәи ақалақьтәи апрокуратуратә органқәа русура, уи иазгәеиҭоит ишырацәоу аилагарақәа аусҭҵаареи аӡбареи рымҩаԥгараҿы. Абри атәы иҳәоит Апрокурор хада, иаҳхысыз амчымбжь азы Аҟәа имҩаԥысыз аколлегиаҿы. Аилатәара иалахәыз ирылацәажәеит абарҭ азҵаарақәа: Апрокурор хада идҵақәа, апрокурортә хылаԥшра аусура аиӷьтәразы ишымҩаԥысуа аилкаара, Аҩныҵҟатәи аусқәа рминистрреи, апрокуратурақәеи рҿы заатәи аусеилыргара шымҩаԥыргоу, иара убасгьы иалацәажәеит апрокуратуратә органқәа 2006 ашықәсқәа рзтәи руснагӡатәқәа рынагӡашьа.
“Ҳара ҳахь ацхырааразы имҩахыҵуа еиҳарак ихьчам ауаа роуп, убарҭ ишахәҭоу ҳархаҵгылом, рус ианаамҭоу иҭҵаам. Аӡбарҭаҿы уацәыԥхашьартә иҟоуп апрокурорцәа рықәгылара, азцаара ақәыргылашьа иақәшәом, аусҭҵаара иахәҭоу ахәшьара рзаҭом, мамзаргьы адукатцәа рҳәатәахьы иагоит” – иҳәоит С. Мқанба.
Аилацәажәараҿы иазгәаҭан, Аҟәатәи апрокуратуреи араионтә прокуратурақәеи русураҿы ишуԥыло аилагарақәа, Аԥсны азакәанқәа рынагӡараҿы, аусҭҵаареи апроцессуалтә усмҩаԥгатәқәа рынагӡашьа ахаҭабзиара шылаҟәу.
Агәаҭарақәа иаадырԥшит, Апрокурор хада идҵақәа иахьынӡахәҭоу шынармыгӡоу апрокурорцәа, уи иахҟьангьы ауаа рарзаҳалқәеи рышшыԥхьыӡқәеи ианаамҭоу иахәаԥшым, насгьы араионқәа рҿы иҟало ацәгьоура ӷәӷәақәа ртәы ианаамҭоу Апрокурор хада иахь иаарыцҳауам.
Аҭагылазаашьақәа ҽеим иара убас амҩаҿы иҟало амашәырқәа рпрокурортә хылаԥшреи заатәи русҭҵаареи, насгьы анхамҩатә-финанстә усурақәа рымҩаԥгареи рҿы.
Аилатәара аихшьаала ҟаҵо, С. Мқанба иазгәеиҭеит Ареспублика апрокуртура аорганқәа рыҩныҵҟа ари еиԥш агәаҭара мҩаԥган раԥхьаӡа акәны ҳәа. Уи ирыдиҵоит, апрокуратура аусзуҩцәа рҭакԥхықәра иацклаԥшны аус руларц, иахәҭоу ахылаԥшра арҭаларц араион аҩныҵҟатәи аусбарҭақәа русушьа.
Аколлегиа иашьақәнаргылеит апрокуратура аҟәшақәа ирацәаны рҿы аусура шҽеим. Апрокуратура аусзуҩцәа ԥҭҩык ирыҭан гәыбӷан.
Ахәынҭқарра Ахада Апарламент ахь ирыдигалоит Аконституциатә закәанқәа рпроект Ахәынҭқарратә бираҟи, герби, хьӡрашәеи рстатус иахәаԥшырц азы.
Иахьазы аус зуа ахәынҭқарратә дыргақәа 1992, 1994 шықәсқәа рзы ирыдкылахьаз ауп.
Иҳамаӡам азакәанԥҵаратә ақтқәа, Аҳәынҭқарратә дыргақәа рхархәашьа атәы зҳәо аԥҟарақәа.
“Арҭ Аконституциатә закәанқәа рпроект Аҳәынҭқарратә бираҟи, герби, хьыӡрашәеи рыԥсахра иазкым, урҭ хықәкыс ирымоу Аҳәынҭқарратә дыргақәа раофициалтә хархәашьа аԥҟарақәа раԥҵареи, рзинқәа рыхьчареи роуп” ҳәа ааицҳауеит апрезидент Иофициалтә саит ахь Апрезидент Иадминстрациа азини аекономикеи рыҟәша ареферент аиҳабы Шамба Дмитри.
Иазгәаҭоуп, Аҳәынҭқарратә бираҟ еснагь ишьҭыхны ихшьызароуп, Аҳәнҭқарратә герб еснагь икнаҳазароуп абарҭ ахыбрақәа: Апрезидент Иадминстрациа, Жәлар реизара-Апарламент, Аминистрра аилазаара, Иреиҳаӡоу аусӡбарҭа, Арбитражтә збарҭа, Агенералтә прокурутура, Амилаҭтә банк, иара убасгьы егьырҭ аҳәынҭқарратә усҳәарҭақәа рҿы.
Аҳәынҭқарратә ҳазалхратә еилакы иаланагалеит адунеизгьтәи аԥышәа иақәшәо аформа ҿыцқәа аҳазалхратә ҳасабрбаразы. Абри атәы аарыцҳауеит Апрезидент Иофициалтә саит ахь Аҳәынҭқарратә ҳазалхратә еилакы аҟынтәи.
Аҳазалхратә шәҟәҭагалараҿы аицакрақәка, арҩашьарақәа ҟамларц азы, насгьы аелектронтә формала аусура ахацыркразы аформа ҿыцқәа рахь ииасит аҳазалхратә ҳасабрбара.
“Аидарақәа аҳазалхразы ашәҟәы рҭагалараҿы иалаҳгалоит ҳаамҭазтәи астандартқәа ирықәшәо апластикатә пломбақәа, Аԥснытәи аҳазалхратә еилакы ацифратә кодқәеи, ахатәы нбантә дыргақәеи анҵаны” – рҳәеит Аҳәынҭқарратә ҳазалхратә еилакы аколлегиа аилатәараҿы.
Иазгәаҭатәуп, уажәраанӡагьы алкаа шыҟарҵахьаз Урыстәылеи Европатәи аидгылеи рекспертцәа, Аԥсны аҳазалхратә усураҿы ишалагалатәу арҿыцрақәа, урҭ азгәаҭақәагьы рыдыркылахьан.
Аԥснытәи аҳазалхра иаланагалоит аформа ҿыцқәа аҳазалхратә ҳасабрбаразы.
Аԥсны ахада Сергеи Ба гаԥшь, иҽыхәышәтәра хыркәшаны, иахьа дхынҳәит Москвантәи Аԥсныҟа.
Апрезидент иазгәеиҭоит игәабзиара аҭагылазаашьа шыцәгьам, иусура анагӡарахьгьы дшиасуа.
Аԥсны Аминисрцәа ркабинет аҿы ирыдыркылеит ақәҵара Гагра ақалақә аҭоурыхтә ҭыԥқәа руак аҿы агәабзиахьчареи аԥсшьареи рзы акомплекс ҿыц аргларазы адгьыл азоужьра.
Абри атәы аарыцҳауеит Апрезидент Иофициалтә саит ахь Аиҳабыра русҳәарҭа аҟынтәи.
3. 2 гектар адгьыл аӡара рыманы арендла иагеит акомпаниа, Аԥсни Урыстәылеи ртәылауаа аԥҵаҩцәас измоу.
Урҭ идыргылараны иҟоу атуристтә акомплекс 1200 ҭыԥ аманы иҟалоит. Атуристтә комплекс ргылахоит ақалақь Гагра аҭоурыхтә ҭыԥқәа руак аҿы. Уи аҭыԥаҿы уажәазы хыбра хәа акгьы ыҟаӡам.
Аиҳабыра аинвесторцәа рахь ирымоу азҵаарақәа ирылацәажәараны иҟоуп, иаарласны имҩапгахоу аиԥылараҿы.
Ҷыдалагьы хазы иалацәажәатәхоит акомплекс апроект ахаҭа, Аиҳабыра ргәаанагарала, акомплекс ақалақь архитектуратә хаҿра аԥсахыр алшоит.
Аекономика аминистр дырҭааит Пицунда акурорттә комлексқәа. Маи 25 рзы Пицундатәи атуристтә комплексқәа иаадыртуеит акурорттә сезон. Акомплекс ахадара Аҳәынҭқарратә компаниа “Черноморенерго” рахь ааԥхьара ҟарҵоит, афымцалашаратә маҵзура аиӷьтәразы.
“Черноморенерго” адиректор хада Резо Занҭариа аҭак ҟаиҵоит, акомплекс иаҭаху аусқәа ӡбахарц азы, раԥхьа иахәҭоуп урҭ акомпаниа аҿаԥхьа, афымцалашаратә ахархәаразы, ирыду ауал ашәара. Цыԥхтәи асезон аҩныҵҟа ирыблыз афымца азы акомпаниа аҿаԥхьа ирыдуп 700 нызықь мааҭ.
Аԥсшьареи аныҟәарақәеи рҳәынҭқарратә комитет ахада Ҭенгиз Лакербаи иазгәеиҭоит, акурорттә комплексқәа рхалашәхәқәа ақалақь арҽеира иазктәым. Иахьазы акурорттә еилазаара абаланс аҿы иҟоуп ақалақь астатус зауз, Пицунда анхарҭатә фонди акоммуналтә нхамҩеи.
Акомплекс ахадара аҳәара ҟарҵоит, зыӡбахә ҳҳәаз анхамҩақәа ақалақь абаланс ахь ииаргарц азы. Аекономика аминитср Кристина Озган иаалыцҳауеит, ари азҵаара аӡбара алыршахоит иааиуа ашықәс алагамҭазы, избанзар заа ирыхәаԥштәхоит абиуџьеттә уснагӡатәқәа. Иара убасгьы, К. Озган иазгәалҭоит, иахьа атуристтә комплексқәа рҭагылазаашьа аҽамԥсахыр, урҭ ишыҟоу иаанхар, ԥхьаҟа нҵыра ду роуам.
Атуристтә операторцәа, Аԥсны аԥсшьаразы урыстәылатәи атуристтә џьырмықьаҿы амҩақәҵагақәа зҭиуа, излаԥхьагәарҭо ала сынтәатәи атуристтә сезон Аԥсны алыҵшәа бзиақәа азыԥшуп. Абри атәы аарыцҳауеит акомпаниақәа “Рица”, “Русал-тур” убас егьырҭгьы рхаҭарнакцәа.
Урҭ изларҳәо ала, сынтәа ҵыԥх аасҭа иаҳа ирацәаны иҭиуп атуристтә мҩақәҵагақәа.
Иахьазы иҭиуп 80% ииун мзатәи аԥсшьаразы.
Аԥснытәи акурортқәа урыстәылатәи атуристцәа изларгәаԥхаша амзызқәа ыҟоуп.
Аҳәаахьчареи аҳазалхратә маҵзурақәа атуристтә сезон иазыхиоуп.
Абри атәы ааицҳауеит Апрезидент Иофициалтә саит ахь аҳәаахьчаратә ҭыԥ “Ԥсоу” аиҳабы Саид Ҭаркьыл.
“Атуристцәа рзы аҳәаа ахыҵра аԥҟарақәа ирмарианы иҟаҵоуп. Иахьынӡазалшо ала ирманшәалоуп аҳәааи аҳазалхреи ргәаҭара азҵаара, ауааԥсыреи атранспорти рзы ауадаҩрақәа ҟамларц азы” – иҳәоит С. Ҭаркьыл.
Аԥснытәи аҳәынҭқәараатә аԥсшьарақәеи акурортқәеи ркомитет ишазгәанаҭо ала, сынтәа атуристтә маҵзура хкеилаԥса аҽарҭбаауеит асасааирҭа-маҷқәа рхархәара абзоурала. Асасааирҭа-маҷқәа рҟны атуристцәа рымаҵаура азҵаара акыр еиҿкааны иӡбоуп, иахьатәи астандартқәа ирықәшәо.
Атуризм аҿиара иазку аҳәынҭқарратә еилакы имҩаԥнагоит аусхкқәа атуристтә обиект ҿыцқәа ииашаны ашәахтәқәа ршәара иақәзыршәаша.
Аҟәа имҩаԥган аизара, 1992-1993 шықәсқәа рзтәи Аџьынџьтәлатә еибашьра аветеранцәа еидызкылоу ауаажәларратә хеилак ҿыц аԥҵаразы.
Ҿыц еиҿкааз ауаажәларратә ҵысра ԥхьагылацәас иалхуп авице-президент Рауль Ҳаџьымба, агенерал Владимир Аршба, Жәлар реизара адепутат Сергеи Матосиан уҳәа уб. иҵ.
Ари аибашьра аветеранцәа аҩбатәи рхеилак, Аԥсны ахьыԥшымра аинтересқәа ирзықәԥоит.
Раԥхьа иаԥҵоу ауаажәларратә-политикатә ҵысра “Амцахара” иаҳа атәылаҿы анырра змоу политикатә мчуп.
Аекспертцәа рзаԥхьагәаҭарақәа ишырҳәоз еиԥш акәымкәа, Апарламенттә лхрақәа рышьҭахьгьы, Аԥсны аполитикатә ҿыхара шаҳараку иаанхоит.
Европатәи акомиссиа иҟанаҵоит афинанстә цхыраара адунеижәлартә еиҿкаара  имҩаԥнаго апроектқәа, Аԥсны мрагыларатәи араионқәа рҿы инхо ауааԥсыра медицинатәла рмаҵзура аиӷьтәразы.
1941-1945шықәсқәа рзы имҩаԥысуаз Аџьынџьтәылатә еибашьра Аиааира мшныҳәа ахьӡала хәыды-ԥсада амедицинатә гәаҭара иахысит Очамчыра араион ачымазцәа.
Амедицинатә гәаҭара иахысит 150 ҩык ауааԥсыра.
Апроект иацҵахоит Аԥсны мрагыларатәи егьырҭ араионқәаГали Тҟәарчали рҿы.
Иазгәаҭатәуп, Европатәи акомиссиа афинанстә цхыраара абзоурала уажәраанӡа адунеижәлартә еиҿкаара  ишымҩаԥнагахьоу апроект, Аԥсны мрагыларатәи арегионқәа рмедицинатә центркәа рҿы аелектронтә шәҟәҭагалара асистема ҿыц иазкыз.
Европатәи акомиссиа имҩаԥнаго амедицинатә проектқәа рҿы Аԥснытәи агәабзиарахьчара аминистррагьы алахәуп.
Аԥсны Апрезидент Сергеи Багаԥшь дидикылеит Еиду амилаҭқәа реиҿкаара Амаӡаныҟәгаҩ хада ихаҭарнак ҷыда Жан Арно.
Аиԥылараҿы иалацәажәон ақырҭуа-аԥсуа еиҿагылара аҭышәынтәалара азҵаара аӡбашьа.
Аҳәынҭқарра Ахада еиҭах иазгәеиҭоит аԥсуа ган зышьҭоу, Кәыдрытәи аҩхаа аҟынтәи ақырҭуа арбџьармчқәа ралгара шакәу, Еиду амилаҭқәа реиҿкаара Ашәарҭадаратә Еилакы ақырҭуа ган ирыдыргалоу арезолиуциа 1716 иаиқәшәо иҟалароуп.
Апрезидент Сергеи Багаԥшьи егьырҭ аҳәынҭқарра анапхгаҩцәеи имҩаԥыргеит ашәышықәса аҩныҵҟа ҩ-еибашьрак рҿы иҭахаз аибашьцәа ргәлашәара.
Апрезидент раԥхьа днеит аҳҭнықалақь агәҭан иҟоу Афырхацәа рмемориал, атәыла ахьыԥшымраз 1992-1993 шықәсқәа рзы имҩаԥысыз Аџьынџьтәылатә еибашьраҿы иҭахаз, аибашьцәа ахьжу ахь.
Анаҩсан Сергеи Багаԥшь дыҟан амшын аԥшаҳәаҿы игылоу Зыхьӡ дырм асолдаҭ ибаҟаҿы. Уаҟа имҩаԥган, 1941-1945 шықәсқәа рзы имҩаԥысыз, Аџьынџьтәылатә еибашьра аветеранцәа ирызкыз аныҳәа.
Араҟа имҩаԥыргоит Аџьынџьтәылатә еибашьра ду Аиааира амш иазку агәырӷьаратә ныҳәақәа.
Ихыркәшоуп Аҟәеи Ҷлоуи имҩаԥысуаз, Аԥсны жәлар рпоет Баграт Шьынқәба и-90-шықәсахыҵра иазкыз, аныҳәатә усмҩаԥгатәқәа.
Баграт Шьынқәба ииубилеи иазкыз аныҳәатә усқәа хацыркын, апоет дахьжу Амҳаџьырқәа рмшын аԥшаҳәаҿы, имҩаԥгаз амитинг ала. Нас иаартын апоет иҭаацәа ральбом аҟынтәи афотографиақәа рцәыргақәҵа.
Апоет иқыҭа гәакьаҿы иаартын иҩны-амузеи, икыдҵан амемориалтә ӷәы ашкол аҭӡаҟны.
Аиубилеитә усмҩаԥгатәқәа ирылахәын Апрезидент Сергеи Багаԥшьи ирацәаны аҳәаанырцәынтәи асасцәеи.
Баграт Шьынқәба зыхьӡ-зыԥша хара ианаӡахьоу поетуп. Иҩымҭақәа зегьы иаарылукааша рҿиамҭоуп иҭоурыхтә роман “Ацынҵәарах”. Ари ароман ианыԥшуеит аԥсуа жәлар рҭоурых аҿы зегьы раасҭа игәыҭшьаагоу ахҭыс амҳаџьырра ашықәсқәа.
А-19тәи ашәышықәса аҩбатәи азыбжазы, Кавказтәи аибашьра ашьҭахь, аԥсуаа реиҳараҩык ртәыла иахцаны ишьҭын. Иахьатәи Гәдауҭатәии Очамчыратәи араионқәа рыда зегьы ҭарцәын.
Амҳаџьырра иахҟьаны иахьа миллион бжак аԥсуаа Ҭырқәтәыла инхоит.
Баграт Шьынқәба иԥсҭазаара далҵит 88 шықәса дшырҭагылаз, 2004 шықәса рзы.
Маи 18 рзы Аҟәа имҩаԥысран иҟоуп Аекономикатә форум” Аԥсны анаплакра аҿиара апроблемақәеи аԥеиԥши” – ҳәа захьӡу.
Абри афорумаҿы дықәгылоит аԥсуа економист Фрида Лазба, Апрезидент иҿы еиҿкаау Астратегиатә ҭҵаарақәа рцентр аекономикатә ҟәша аиҳабы, лажәахә “Аҳәаанырцәтәи аинвестициақәа Аԥсны рыхьчара агәрагара” ала.
Ажәахә ианыԥшран иҟоуп Аԥсны аҳәаанырцәтәи аинвестицақәа ишахәҭоу рыхьчаразы
иуԥылоу апроблемақәа зегьы.
Ари аекономикатә форум аҿы иқәгылараны иҟоуп иара убас егьырҭ аекономистцәагьы аекономика аҿиара еиуеԥшым ахырхарҭақәа ртәы зҳәоу ажәахәқәа рыла.
Апремиер ихаҭыԥуаҩ Александр Страничкин иҟаиҵоит ажәахә “Аԥсны аџьармықьатә економика аҿиара апроблемақәеи аԥеиԥши” захьӡу. Аекономикатә наукақәа ркандидат Заур Шалашава имоуп ажәахә “Аԥсны анаплакра аҳәынҭқарратә напхгара апроблемақәа”, Амилаҭтә банк ахантәаҩы ихаҭыԥуаҩ Емма Ҭаниа дықәгылоит лажәахә “Аԥсны афинанстә-кредиттә система аиӷьтәра” ала.
Афорум аҿы иҟалоит иҵегьы ажәахәқәа.
Апрезидент Иофициалтә саит аҿы ицәыргахоит Аекономикатә форум иазку аинформациа зегьы.
Атуризм аҿиара иазку аҳәынҭқарратә хылаԥшра имҩаԥнагоит, ҿыц аибашьра ашьҭахь иргылоу, асасааирҭақәа рцәыргаразы аусмҩаԥгатәқәа. Абри атәы ааицҳауеит Апрезидент Иофициалтә саит ахь Аԥсшьарақәеи аныҟәарақәеи ирызку аҳәынҭқарратә еилакы ахада ихаҭыԥуаҩ Виачеслав Барцыц.
Аҵыхәтәантәи аамҭазы идыргылахьеит 20 инареиҳаны асасааирҭа-маҷқәа. Урҭ макьана ашәахтәқәа ршәаразы ишахәҭоу иарбам. “Урҭ зтәу абизнесменцәа ашәахтә аларгалоит хазы иаӡәу ракәны. Убри иахҟьангьы асасааирҭатә бизнес афеида иаша аҳәынҭқаррахьы инеиуам” – иҳәоит В. Барцыц.
Уи иазгәеиҭоит, ихымԥадатәуп ҳәа асасаарҭатә бизнес зықәныҟәаша азакәанқәа раԥҵара.
“Уи излеиҳәо ала, анаплакы иахагылоу жәаҭыԥк имазар, ашәахтә ишәалароуп асасааирҭа зтәу еиԥш” – иҳәоит Барцыц.
Асасааирҭа-маҷқәа, иахьатәи адунеижәлартә стандартқәа ирықәшәо, рхархәара ԥхьаҟа ахашәалахәы узҭо бизнесуп.
Аԥснытәи атуристә индустриа аекспертцәа излазгәарҭо ала, сынтәатәи акурорттә сезон аԥеиԥш бзиа азыԥшуп. Атуристтә операторцәа иахьазы ирҭихьеит 80% ииун мзатәи амҩақәҵагақәа.
Апарламент иаднакылеит Ақәҵара “Аԥсны адемографиатә ҭагылазаашьа” ҳәа хьӡыс измоу. Ари адокумент аҟны иарбоуп адемографиатә политика аӡбаразы имҩаԥгатәу аҳәынҭқарратә ус хадақәа.
“Игха дууп, абри еиԥш адемографиатә проблема ӷәӷәа змоу аҳәынҭқарраҟны, иахьа уажәраанӡагьы иахьеиқәыршәам, акыр шықәса ԥхаҟа аус зуша, адемографиатә политика аконцепциа. Ҳалшарақәа зегьы азаҳкыроуп абри аконцепциа аиқәыршәара. Агәыӷра ҳамоуп Апрезиденти Аиҳабыреи ацхыраара ҳарҭап ҳәа” – азгәалҭоит Жәлар реизара ахантәаҩы ихаҭыԥуаҩ Ирина Агрба.
“Абри азы ихадароу усуп жәларбжьаратә демографиатә фонд, еиуеиԥшым апрограммақәа реиқәыршәареи рынагӡареим зылшоу, аиҿкаара. Абри аҩыза алагала, хымԥада, адемографиатә ҭагылазаашьа аиӷьтәра алнаршоит, ҳџьынџьуаа рырхынҳәра апроцессгьы арласуеит” – иҳәоит ҳџьынџьуааи ҳареи ҳаимадара иазку апарламент акомитет ахантәаҩы Сонер Гәогәуа.
“Аус здаҳуло апрограммақәа, зегьы раԥхьаӡагьы изызку Аԥсны инхо аԥсуаа, ҳара ҳтәылауаа роуп. Ҳәарада, адемографиатә проблема ишахәҭоу аӡбара, ҳауаажәларра зегьы ирныруеит, Аԥсны атәылауаа зегьы ирызкхоит” – иҳәоит ауаҩы изинқәа рыхьчара иазку акомитет ахада Баҭал Кобахиа.
Қырҭтәыла Аԥсны имҩаԥнагаз агрессиеи насгьы аибашьра ашьҭахьтәи аблокадеи ирыхҟьаны ҳтәылаҿы ауааԥсыра рхыԥхьаӡара кьаҿхеит, 530 нызхықьҩык рҟынтәи 300-320 нызықьҩык рҿынӡа инаӡеит. Аекономика аҭагылазаашьа ауадаҩрақәа ирыхҟьаны еиҳаракгьы амрагылара раионқәа рҿы, Аԥсны ауааԥсыра аӡәырҩы рынхарҭа ҭыԥқәа рыԥсахит.
Аҩажәатәи ашәышықәса аҩныҵҟа иҟаз адемографиатә дисбаланс 1992-1993 шықәсқәарзтәи Аџьынџьтәылатә еибашьра амзызқәа ируакын. Шәышықәса рыҩныҵҟа еиуеиԥшым арегионқәа рҟынтәи ақырҭқәа хҵәаны нхара Аԥсныҟа иаауан. Асоветтә тоталитартә режим азин рнаҭомызт амҳаџьырқәа, азеижәтәи ашәышықәсазы Аԥсны иахцаз, рыԥсадгьыл ахь рырхынҳәра. Убри иахҟьангьы ҳтәылаҿы инхо ақырҭқәа рхыԥхьазара 40% иреиҳахеит, аԥсуаа ракәзар рхыԥхьаӡара 20% ракәын иҟаз.
Азеижәтәи ашәышықәсазы иқәцаз ҳџьынџьуаа, рыԥсадгьыл ахь рырхынҳәра азин аҟаҵара, иара убасгьы уи апроцесс арласра хықәкыс иамоуп ҳҳәынҭқарратә политика.
Уаҵәы маи 23 рзы Аҳәынҭқарра ахада Сергеи Багаԥшь дидикылоит Қырҭтәыла иҟоу Еиду Америка Аштатқәа рыцҳаражәҳәаҩ Џьон Тефҭ. Уи мышкы Аԥсны дыҟазаауеит.
Аиԥылараҿы иалацәажәараны иҟоуп Аԥсны аҩныҵҟатәи аполитикатә ҭагылазаашьеи, аԥсуааи ақырҭқәеи реиҿагылара аҭышәынтәалара аԥеиԥши, аиҿцәажәаратә процесс ацҵареи рызҵаарақәа.
Қырҭтәыла иҟоу Еиду Америка Аштатқәа рыцҳаражәҳәаҩ дырԥылеит иара убас Аиҳабыра ахада Александр Анқәаби, Аҳәаанырцәтәи аусқәа рминистр Сергеи Шамбеи.
Аҩныҵҟатәи аусқәа рминистрраҟны иалацәажәеит сынтәа иаараны иҟоу атуристцәа ршәарҭадара азҵаарақәа.
Аҩныҵҟатәи аусқәа рминистрраҟны иазгәарҭеит амҩақәеи атуристтә центрқәеи рҿы ашәарҭадара иахылаԥшуа рхыԥхьаӡара шыҳаракхо.
Аԥыза-аминистр Александр Анқәаб излазгәеиҭаз ала ҵыԥхтәи асезон аҿы азинхьчаратә органқәа рнапы ианыз аус, атуристцәа ршәарҭадара ахьчара, ишахәҭоу инарыгӡеит.” “Иагьа ус акәзаргьы, сынтәа иҵегь ирӷәӷәатәуп ари аус, иахылаԥшлатәуп атуристцәа ршәарҭадара асасааирҭақәа рҟны, азин ҟаҵатәым илегалтәым ахәахәҭрақәа атуристцәа рныҟәарҭақәа аҭыԥқәа рҟны” – иҳәоит Аԥыза-министр.
“Атуристцәа ршәарҭадара агәра ргозароуп ҳәа” – азгәеиҭоит А. Анқәаб.
Аҩныҵҟатәи аусқәа рминистрра излаҭнаҵааз ала, Аԥсны ацәгьоурақәа рхыԥхьаӡара акыр илаҟәуп СНГ аҳәынҭқаррақәа рыбжьара, 10 нызқьҩык ауааԥсыра рыҩныҵҟа 1,3 цәгьоура уԥылоит.
Маи 15 2007 ш. Ареспублика Аԥсны Ахәҳахәҭра-аагалыхратә палата апрезидент Гагәлиа Геннадии Леонид-иԥа дыҟан Ҟарачы-Черқьессиа Ахәҳахәҭра-аагалыхратә палата аҟны.
Аусуратә еиԥылара рыман Ҟарачы-Черқьессиа Ахәҳахәҭра-аагалыхратә палата апрезидент Абитов Анатолии Магомеҭ-иԥеи иареи.
Ҩ-ганкла аусеицуразы аиқәшаҳаҭра рнапы аҵаҩын. Ииун азы Аԥсныҟа иаараны иҟоуп Ҟарачы-Черқьессиа Ахәҳахәҭра-аагалыхратә палатеи абизнеси рхаҭарнакцәа.
Аҳәынҭқарра Ахада иаарласны инеигоит Жәлар реизарахьы азакәанпроеқт “Аинформациа аиуразы азин” ахәаԥшразы. Абри атәы ааицҳауеит Апрезидент Иофициалтә саит ахь Апрезидент Иадминистрациа азини аекономикеи рыҟәша ареферент еиҳабы Дмитри Шамба.
Шамба излеиҳәо ала, абри азакәанпроеқт адкылара ала ихаҭәаауеит азакәанԥҵараҿы иҟоу агжьрақәа, аҳәынҭқарратә мчреи аҭыԥантәи аорганқәеи русура иазку аинформациа аиура азин ҟазҵо амеханизм алагалара.
“Ари азакәанпроеқт адкылара абзоурала аҳәынҭқарратә органқәеи аҭыԥантәи аорганқәеи русура аинформациа аартхоит, ахархәара рауеит аинформациатә технологиақәа, ҳтәыла ауааԥсыреи аграждантә уаажәларреи ирауеит азин аҳәынҭқарратә органқәа русура инарҭбаау ианформациа аилкаара” – иҳәоит Д. Шамба.
Азакәанпроеқт рыдыркылар, иҟалоит аинформациа аиуразы зегьы ирзеиԥшу апҟарақәа аҳәынҭқарратә органқәеи аусбарҭакәеи русура аазырԥшуа.
Қырҭтәыла Адәныҟатәи аусқәа рминистрра ахаҭарнакцәа иқәдыргылеит Адунеижәларбжьаратә Амшын Еиқәатә клуб анаԥшҩы истатус амхра азҵаара “Амшын Еиқәатә економикатә усеицура” аиҿкаараҿы. Абри атәы аалыцҳауеит Аҟәа ақалақь ахада ицхырааҩы Викториа Аргәын.
Уи излалҳәо ала, Адунеижәларбжьаратә Амшын Еиқәатә клуб Аусуратә еилакы ахантәаҩы А. Амерханов ирзишьҭит аџьшьаратә шәҟәы Аклуб алахәылацәа зегьы, еиҳаракгьы, Урыстәылеи, Ҭырқәтәылеи, Болгариеи рхаҭарнакцәа, иааныркылаз апринципиалтә позициа, Адунеижәларбжьаратә Амшын Еиқәатә клуб анаԥшҩы истатус амхра азҵаара иахьаҿагылаз азы. Убарҭ ирыбзоурангьы ари азҵаара амш аусхәаԥштәқәа ирылхын.
Ақырҭуа ган Адунеижәлартә Амшын Еиқәатә клуб аусура иаԥырхагоуп, избанзар агәынамӡара амоуп, Аԥсны аҳҭнықалақь Аҟәа ари аилак иалахәны иахьыҟалаз. Адунеижәларбжьаратә Амшын Еиқәатә клуб ажәаатәи Ассамблеиаҿы ақырҭуа ган Аҟәа, аполитикатә мзызқәа шьаҭас иаҭаны, ари аклуб алхразы азҵаара ықәнаргылеит.
Ареспублика Аԥсны Апрезидент С. Багаԥшь инапы аҵаҩит Аусԥҟа, Гал араион ахадас Аршба Беслан Нури-иԥа иалхразы.
Уажәраанӡа ари аҭыԥ аҿы аус иуан Иура Кәакәасқьыр. Уи иусура аҿҳәара нҵәеит март 2007 ш., иара убасгьы араионтә еизарахь алхрақәа иҽрылаимырхәӡеит, уаантәи ауп ахада дахьалырхуа.
Гал араион иҟоу Апрезидент ихаҭарнак ҷыда, Руслан Кьишьмариа Апрезидент Иофициалтә саит ахь иааицҳаит, Беслан Аршба администрациа ахадас иалхра мзызс иамоу.
“Гал аратон анапхгара иаҭахуп абиԥара ҿыцқәа” – иҳәоит Р. Кьишьмариа.
Кьишьмариа игәаанагарала, Беслан Аршба Гал араион ахадас иалхра ииашоу шьаҿоуп Аҳәынҭқарра Ахада иган ала.
Ахаҭарнак ҷыда излеиҳәо ала, Беслан Аршба уажәраанӡа дахагылан араион аҟны аԥхьагылара змоу агроаагалыхратә наплакы “Махәынџьиа”.
“Беслан Аршба ишьақәиргылеит ҳаамҭа иақәшәоу, ақәҿиара бзиақәа аазырԥшыз анаплакы. Гал араион аҭагылазаашьа ауадаҩрақәа шацызгьы, уи ихы ааирԥшит уаҳа назҭахым напхгаҩык иаҳасабала” – иҳәоит Р. Кьишьмариа.
Беслан Аршба сынтәа ихыҵуеит 35 шықәса. Уи ҳаҭыр иқәуп араион аҟны инхо ажәлар рҿы, иааирԥшхьеит аԥышәа бзиа анаплак ду аиҿкаараҿы, идыруеит ибзианы Гал аҭагылазаашьа-иҳәоит Р. Кьишьмариа.
“Аршба напы аиркуеит араион аекономика аиҭарҿиареи асоциалттә зҵаарақәеи рыӡбара. Ҳгәы иаанагоит, Б. Аршба уажәрааӡа дызхагылаз анаплакаҿы имаз ақәҿиарақәа ааирԥшып ҳәа, араион ахадараҿгьы” – азгәеиҭоит Р. Кьишьмариа.
Иаарласны Апрезидент Сергеи Багаԥшь Гал араион ауааԥсыра дыдирдырран дыҟоуп араион ахада ҿыц.
Аԥыза-апремиер Александр Анқәаб, Қырҭтәыла иҟоу Еиду Америка Аштатқәа рыцҳаражәҳәаҩ, Џьон Тефҭ иԥылараҿы иазгәиҭеит, Аԥсны ахьыԥшымра азҵаара уаҳа ишалацәажәатәым, иара убасгьы Аԥсны асуверенитет иазкны аиҿцәажәарақәа, уи Қырҭтәыла аҩныҵҟа аанхара, перспективак шамам. “Ҳҳәынҭқарра азинтә статус ҽакала аԥсахра ҳара ҳақәшаҳаҭӡам. Аԥсны Қырҭтәыла аҩныҵҟа аҟазаара азҵаара алацәажәара иҵакыдоуп ҳара ҳзы” – иҳәоит Александр Анқәаб. Аԥыза-апремиер ицәажәараҿы иазгәеиҭоит, Қырҭтәыла зышьҭоу аҭагылазаашьа арӷыӷкра шакәу, апрезидент Михаил Саакашвили иакәзаргьы иагрессивтә риторика акырҭуа-аԥсуа еиҿыгылара аҭышәынтәалара аԥеиԥш иаҳагьы иаруадаҩуеит. “Ақырҭуа президент иҳәамҭақәа акыр аҭынчратә апроцесс иаҿагылоит, ҳаизыҟазаашьақәа ирԥырхагоуп. Қырҭтәыла, Кәыдры аҩхааҿы имҩаԥнаго аусқәа, ҳаиҿагылара ианыҩуеит” – иҳәоит аԥыза-апремиер А. Анқәаб. “Аиҿцәажәара аҵакы анамоу, алыҵшәа уанақәгәыӷуа ауп. Қырҭтәылеи ҳареи ҳаиҿцәажәара иҵакыдоуп ҳәа исшьоит, избанзар уаанӡа ирыдкылахьоу аиқәшаҳаҭрақәа Қырҭтәыла инанагӡаӡом” – иаҵишьуеит А. Анқәаб.
1994 шықәса рзы ирыдыркылаз Аҳәаанырцәтәи аинвестициақәа рзы Азакәан иахьатәи ҳаамҭа иақәшәом. Абри атәы далацәажәон авице-премиер Александр Страничкин “Аԥсны анаплакра аҿиара апроблемақәеи аԥеиԥши” ҳәа захьӡыз, Аҟәа имҩаԥысыз, Актәи Аекономикатә форум аҿы.
Страничкин излеиҳәо ала, ари азакәан иаҭахуп имаҷымкәа акыр зҵазкуа аԥсахрақәа. Авице-премиер игәаанагарала, урҭ аԥсахрақәа азкызароуп аҳәаанырцәтәи аинвестициақәа ҳара ҳашҟа ихьазырԥшыша аҳәынҭқарратә стратегиа алхра.
“Аинвестициақәа ралагалара апроцесс ишабалак имҩаԥгатәым. Убри азы еиқәыршәазароуп амилаҭтә концепциа. Мамзар, иахьа иалагалоу ахашәалахәы, уаҵәы ауадаҩрақәа цәырнагар ауеит” – иҳәоит Александр Страничкин.
“Аинвестициақәа рзы ҳҳәынҭқарратә стратегиа зегьы раԥхьаӡәагьы ҳтәыла амилаҭтә интересқәа аныԥшуазароуп. Иҟалар ауеит убас, иахьа ҳаззықәԥоу аҿҳәара рацәа змоу аинвестициақәа, илыҵшәадахар, ааха ӷәӷәа арҭар ҳара ҳинтересқәа” – иазгәеиҭоит авице-премиер.
Страничкин игәаанагарала, аинвестициақәа ирызку аҳәынҭқарратә стратегиа ианыԥшуазароуп аҳәынҭқарратә интересқәа, уаҟа иарбазароуп иаҳа аинвестициатә цхыраара зҭаху аекономика аган, ҳтәыла анхамҩа шьҭызхша.
Убри аҟынтә, авице-премиер иазгәеиҭоит, иахьа аус зуа аинвестициатә закәан актуалра шамам, аԥсахрақәа дуқәа шаҭаху.
Аҳәынҭқарра ахада Сергеи Багаԥшь Гал араион инхо ауааԥсыра дрыдигалеит ахада ҿыц Беслан Аршба.
“Ҳҳәынҭқарра ԥхьаҟа арҿиара аус, иахьа иааины иаарыдгылеит абиԥара ҿыц. Иааит урҭ раамҭа. Сара гәахәарыла иӡбахә сҳәоит араион аиҳабыра ахадас, абиԥара ҿыц рхаҭарнак” – иҳәоит С. Багаԥшь араион ауааԥсыра дахьырԥылоз.
“Гал иазку ҳҳәынҭқарратә политика хырхарҭас иамоу араион аекономика аиҭарҿиароуп. Иааит аҿиареи аргылареи раамҭа! Аибашьра ҳашьҭахьҟа иаанхароуп. Иаҳҭахуп Гал араион иҟаларц аҭынчра, анхамҩа еиҭашьақәгыларц, иҿиарц, еизҳарц” – иҳәоит Апрезидент.
Гал араион ахада ҿыц Беслан Аршба уажәраанӡа арегион аҿы агроаагалыхратә наплак ду “Махәынџьиа” дахагылан.
Иахьа Аԥсны адәныҟатәи аусқәа рхылаԥшырҭа иҟанаҵеит аҳәамҭа, ақырҭуааԥсуа еиҿагылара аҭышәынтәалара апроцесс иалахәу зегьи, насгьы адунеижәларбжьаратә еиҿкаарақәа рахь, Қырҭтәыла ақәыӷәӷәара азырурц, идырхынҳәырц 1992-1993 ш. аибашьраҿы иаҳцәыргаз акультуратә мазара. Иара убас, Адәныҟатәи аусқәа рминистрра иҟанаҵеит аҳәамҭа Қырҭтәыла анапхгара аҭакԥхықәра рыдҵаразы 1992-1993 шықәсқәа рзы ақырҭқәа рнапаҿы иҟаз Аԥсны атерриториаҿы имҩаԥыргаз акультуратә геноцид азы.
Аҟәа аамҭала иаанкыланы измаз ақырҭуа армчқәа ирблит, Аԥсны аҭоурыхи акультуреи ирызкыз, хәы змаӡам аматериалқәа ахьыҵәахыз, Аԥснытәи аҳәынҭқарратә архив. Абри ацәгьоура иахҟьаны иблын архив аҿы иҵәахыз ҳҳәынҭқарра аҭоурых аматериалқәа реиҳарак.
Иблын Аԥсны аҭоурыхи, абызшәеи, алитературеи рҵарадырра-ҭҵааратә институт, уаҟа иалаблит Аԥсны ижәытәӡатәу аҭоурых атәы зҳәоз хәы змаӡам аматериалқәа.
Идырҳәит, мамзаргьы иқәырхит зыда ыҟам аҭоурыхтә ҭыжьымҭақәа, артефақтқәа, араритетқәа.
Ақырҭуа мчқәа аибашьраан хықәкыла иԥырҽит еицырдыруа аԥсуа шәҟәыҩҩцәеи, ауаажәларратә усзуҩцәеи, аҵарауааи рбаҟақәеи.
Ақырҭуа армчқәа рнапы аҵаҟа иҟаз араионқәа рҿы аҭоурых ду змоу аԥсуа қьырсиантә ныхабаақәа хдырбгалеит, убас ахьит Бедиатәи ақьырсиантә уахәамагьы.
Аԥснытәи Адәныҟатәи аусқәа рминистрра аҳәамҭаҿы иазгәаҭан, Қырҭтәыла апрезидент Михаил Саакашвили Гагра ақырҭуа шәҟәқәа амца иақәҵаны ирыблит ҳәа ииҳәо шымцу, насгьы уи Қырҭтәылеи Аԥсни реиӷара, реицәымӷра иаҳагьы ишарҵауло. “Абас еиԥш аҳәынҭқарра ахада ицәыриго ахара ари ламысдароуп, ақырҭқәеи аԥсуаа рыбжьара амилаҭтә еицәымӷра азнарҳауеит” – ҳәа азгәаҭоуп аҳәамҭаҿы.
Аԥсны Апарламент Адунеижәларбжьаратә олимпиадатә еилакы ахь иҟанаҵеит ааԥхьара, 2014 шықәса рзы аурыс курорт Шәача Аӡынтәи Олимпиада амҩаԥгара ишадгыло ала.
Ҳпарламент ахаҭарнакцәа зегьы еицҿакны, Шәача акндидатура Олимпиада амҩаԥгарҭа ҭыԥны алхразы, ааԥхьара иадгылеит. Уи ааԥхьара ацәырҵра зыхҟьаз еиҳарак, Олимпиада мҩаԥыргараны иахьыҟоу атәылеи ҳареи ҳҳәаақәа ахьеиду ауп.
“Шәача Олимпиада амҩаԥгара хымԥада Урыстәылеи уи агәылацәеи рҟны аспорт аҿиара иазеиӷьхоит, иарӷәӷәоит жәларбжьаратә гәрагара, Кавказ аҩныҵҟа акәымкәа, егьырҭ иаакәыршаны иҟоу аҳәынҭқаррақәа рҟынгьы, аполитикатә еибарххара арԥсыҽуеит” – ҳәа иазхәыцуеит адепутатцәа.
Ари ааԥхьара аҵакы шаҟа иӷәӷәоу азгәеиҭоит адәныҟатәи апарламентбжьаратә еилакы ахада Гәрам Гәынба. “Абри аҩыза ааԥхьара ҟазҵо, Аԥсны ахы иаднаҵоит аҭакԥхықәра, иагьхиоуп арегион аҿы аполитикатә ҭышәынтәалараз агәрагара аҭаразы. Лыҵшәа бзиала 2014 шықәсатәи Олимпиада аҽазыҟаҵареи амҩаԥгареи рзы арегион иҟазароуп аҭышәынтәалареи ашәарҭадареи. Аԥсны иалшо зегьы ҟанаҵоит иахьа иҟоу аҭышәынтәалара ахьчаразы, уи ԥхьаҟа аекономикатә проект дуқәа рынагӡара иашьагәыҭуп” – иҳәоит Гәрам Гәынба.
Апрезидент Сергеи Багаԥшь изныкымкәа иазгәеиҭахьан Шәача Аӡынтәи Олимпиадатә хәмаррақәа рымҩаԥгаразы Аԥсны азҿлымҳауп. Аҳәынҭқарра Ахада игәаанагарала, ари апроект аԥсуа економика аҿиара, зегьы раԥхьаӡагьы атуристтә индустриа аизҳара иазеиӷьуп.
Еиду Амилаҭқәа Реиҿкаара иалахәым ажәларқәа имҩаԥыргоит ииун 2 рзы “Кавказ ашәарҭадара” иазку аконференциа.
Аконференциа аҟны иалацәажәараны иҟоуп арегион аҭышәынтәалара арӷәӷәареи аҳәынҭқаррақәа кыраамҭатәи ршәарҭадара ашьақәыргылареи рԥеиԥш атәы.
Иара убасгьы иалацәажәараны иҟоуп иазхаҵам аҳәынҭқаррақәа рызҵаара. Аконференциа аиҿкааҩцәа ргәаанагарала, Аԥсны азхаҵара –ари даара акырзҵазкуа хәҭоуп, арегион аҿы аҭышәынтәалареи аекономика аҿиаразы аҭагылазаашьа бзиақәа раԥҵареи рзы.
Иахьа Еиду Амилаҭқәа Реиҿкаара иалахәым ажәларқәа идикылоит Аԥсны Апрезидент Сергеи Багаԥшь.
Иаарласны иҳадаҳкылароуп “Аҳәаанырцәтәи инвестициақәа ирызку” азакәан ҿыц, ахатә капитал еиуеиԥшым аекономика аҟәшақәа рахь алагалара зырманшәалаша. Абри атәы иҳәеит Апрезидент Жәлар реизарахь иҟаиҵаз ааԥхьараҿы.
Апрезидент иазгәеиҭеит, абри аус аҿы ишаҭаху ашәахтә система аиҭакра. “Иахьа Аԥсны ҳзықәныҟәоу ашәахтә системаҿы ашәахтә ашәара ацәхьаҵра мариоуп, аекономикаҿы ацәгьаҵәахра алуршоит, аинвестициатә лагаларақәа лаҟәуеит” – иҳәоит Сергеи Багаԥшь
Ашәахтә реформа амҩаԥгаразы, раԥхьатәи шьаҿаны иҟаҵатәуп Ареспублика Аԥсны Ашәахтә кодекс адкылареи, уи аус аруреи –ҳәа иԥхьаӡоит Сергеи Багаԥшь
“Арҭ азҵарақәа рыӡбара, иарманшәалоит ашәахтә зшәои уи иахылаԥшуа аоргани реизыҟазаашьа” – иазгәеиҭоит С. Багаԥшь.
Апрезидент иқәгылараҿы иаҵишьуеит, аинвестициа ҿыцкәа Аԥсны аекономика ралагалара шаҟа иаҭаху. “Аԥсны хиоуп егьырҭ аҳәынҭқаррақәеи иареи иеицырзфеидоу аекономикатә усеицыуразы” – иазгәеиҭоит Багаԥшь.
Апрезидент иԥхьаӡоит, аекономикаҿы имҩаԥысраны иҟоу ареформақәа атәыла аинвестициатә ҭагылазаашьа аԥсахроуп” – ҳәа. Аинвесторцәа аусура иахьалаго азакәан аус ахьауа, абизнес аҿиаразы аԥҟарақәа иахьрықәныҟәу, зегьы аартны, еилыкаа иахьыҟоу, ринтересқәа зинла иахьыхьчоу аҭыԥқәа рҿоуп” – иҳәоит Багаԥшь.
“Тамсаш” – Аԥсны мрагыларатәи араионқәа рекономика аҿиаразы акрызҵазкуа наплакуп. Ари зегьы реиҳа идуу, арегион аекономика аизҳара иацхраауа проектуп. Абас ааицҳауеит Апрезидент Иофициалтә саит ахь акомпаниа зтәу Ҭаифун Арӡынба.
“Тамсаш” ус баша арацәа ыҵызхуа хатәы компаниам, ари анаплакы даара акраҵанакуеит ҳтәыла аекономиказы” – ҳәа агәаанагара имоуп ). Арзынба.
“Тамсаш” – Ҭырқәтәлантәи иаагоу аинвестициа иалыҵшәоуп. Ари арацәаҵхырҭатә компаниа абзоурала иаартуп имаҷымкәа аусурҭатә ҭыԥқәа, урҭ рҿы аус руеит арепатриантцәа, зҭаацәа зманы Аԥсныҟа иааз.
Ишәгәалаҳаршәоит, Тҟәарчал аиҳабыра ишрымоу агәынамӡара, араҟа арыцқьаратә усымҩаԥгатәқәа шымҩаԥысуа аҵыхәала, араион аӡытә ресурс хадааӡиас Аалӡга, аҟьашьра иахҟьаны.
Уажәы имҩаԥысуеит аекологиатә ҭҵаара, аҵыхәтәаны уаҟа иргылоу арыцқьагатә мҩангагақәа русура ахаҭабзиара аилкааразы.
Акомпаниа аиҳабы излеиҳәо ала, анаплакы имҩаԥнагеит арыцқьагатә система ҿыц аргыларазы аусурақәа, 400 нызқь доллар зыхҭынҵоу.
“Аекологиатә шәарҭадаратә нормақәа рықәныҟәара – ус хаданы иқәгылоуп акомпаниа “Тамсаш” аҿаԥхьа. Ҳхарџьқәа иҵегьы ирацәаны ирыцаҳҵеит арцқьагатә система аиӷьтәразы, арацәа ахьыҵырхуа аҭыԥ аҟынтәи аагаразы ҳхы иаҳархәар акәхеит иажәхьоу асистема” – иҳәоит ). Арӡынба.
). Арӡынба излеиҳәо ала, Аԥсны арацәа аҵхра мҩаԥыргоит иаарту аформа ала, ус еиԥш иҟоу иахьа џьаргьы рхы иадырхәом.
Акомпаниа “Тамсаш” зтәу иазгәеиҭоит, ари анаплакы асоциалтә ус ду нанагӡоит, иаанартит аусура ҭыԥқәа, иара убасгьы Тҟәарчал ақалақь абиуџьет ханарҭәаауеит.
Акомпаниа “Тамсаш” зтәу ргәаанагара ала, аҭыԥантәи аиҳабыра дара рахь агәынамӡара ирымоу ииашам. “Ҳара иаҳуалӡам аҳәынҭқарратә инфраструктура аныҟәгара. Еиҳаракгьы автомобилтә мҩақәа рзҵаара аӡбара. Иагьа ус акәзаргьы, уи апроблемагьы ишҳалшо ала ҳацхраауеит. Аихамҩа акәзаргьы, уи иаланаҳагоит арацәа Очамчыратәи абаӷәазанӡа, убри аҟынтәи ҳалаԥш ахуп. Аихамҩа арҽеиратә усқәа мҩаԥаҳгоит “Тамсаш” ахарџь ала” – ҳәа азгәеиҭоит акомпаниа аԥшәма.
Аҵыхәтәантәи агәынамӡарақәа акомпаниеи аҭыԥантәи аиҳабыреи рыҩныҵҟа ицәырҵит, Очамчыра ақалақь инхо ауааԥсыра дара абаӷәазаҿы арацәа ақәхра ааныркыларц анырӡба ашьҭахь, уи зыхҟьаз аӡиас Аалӡга амшын аҟәара ахьаҟьашьуоуп, убри иахҟьангьы атуристцәа арахь раара иаԥырхагоуп.
Аԥсны иазыԥхьагәаҭаз амҩаргылара аус нагӡоуп 132% рыла. Абри атәы иҳәеит аиҳабыра реилатәараҿы Аҳәынҭқарратә компаниа “Аԥсны автомобилтә мҩаргылара” адиректор хада Леонид Лолуа.
2007 шықәса рзы автомобилтә мҩахадаАмшын Еиқәа иаԥну амҩадуарҽеиратә усқәа ирзоужьуп 50 миллион мааҭ. Ҳазҭоу ашықәс нҵәаанӡа, аҳәынҭқарратә тендор иаԥсахаз аурыс-аԥсуа компаниақәа руак, имҩаԥнагоит 25 километра иааиуа амҩаду –АҟәаАфонҾыц ахәҭа арҽеира.
Сынтәа хымԥада иргылахоит Очамчыреи Тҟәарчали еимаздоу амҩа ду.
Ихыркәшоуп Амшын Еиқәа иаԥну, Гагра араион иалсуа амҩаргыларатә усқәа.
Авицепремиер Беслан Кәбраа иазгәеиҭоит, ҳаԥхьатәи ашықәс азы амҩаргыларатә усқәа рзы ишазыԥҵәоу 300 миллион мааҭ, уи иабзоурангьы ишышьақәыргылахо амҩа хадақәа рыдагьы, ақыҭа мҩақәагьы.
Аиҳабыра ахада Александр Анқәаб иазгәеиҭоит ақыҭа мҩақәа реиҳарак рҭагылахзаашьа шыуадаҩу. “Урҭ амҩақәа рырҽеирақәа рзы иаҭаху ахарџьқәа аагахоит. Ииашахом, амҩа бааԥсқәа ирыхҟьаны, ақыҭауаа кҿаханы иаанхар” – иҳәоит Аԥыза-премиер.
“Аԥсны амҩаргылара аус аҽырҭбаара иаҿуп. Иҳаргылараны ҳаҟоуп ԥхьаҟа амҩа ҿыцқәа, иҳарҽеироуп иажәхьоу. Ари аус мҩаԥаҳгароуп ҳаҟоуп ирццакны, уажәы ҳәаҿу еиԥш” – иҳәоит А. Анқәаб.
Апрезидент дадгылеит алхратә закәанԥҵараҿы аиҭакрақәа рзы ажәалагала. Абри атәы иҳәоит Апрезидент есышықәсатәи Жәлар реизарахьтәи Иааԥхьараҿы.
“Алхратә закәанԥҵара аиӷьтәра ихымԥадатәу усуп. Иҳадаҳкыдлароуп Ареспублика Аԥсны Алхратә кодекс, еиуеиԥшым алхрақәа: Апрезидент иалхра, Апарламент ахь алхра, аҭыԥантәи алхрақәа уҳәа зықәныҟәаша” – иҳәоит Сергеи Багаԥшь.
Аҳәынҭқарра Ахада излеиҳәо ала, Жәлар реизарахь адепутатцәа ралхра мҩаԥгазар ауеит абас еиԥш: апропорционалтә системалеиадепутаттә корпус абжа апартиатә сиақәа рыла алхра, иара убасгьы иаанхаз абжа амандат заҵәқәа рыла ралхра.
Иара убас еиԥш, Апрезидент иԥхьаӡоит Аԥсны аполитикатә система ҿыц иахәҭакхароуп ҳәа аполитикатә партиақәа. “Апартиа ӷәӷәақәа уасхырс иазышьҭалар ҟалоит иҭышәынтәалоу, иӷәӷәоу аполитикатә система змоу аҳәынҭқарра аргылара” – иҳәоит Апрезидент.
“Аполитикатә партиақәа реиҿкаара – ари кыраамҭа зҭаху, иуадаҩу процессуп. Еилаԥсоу алхратә системахь аиасра ари апроцесс иазеиӷьхар алшоит” – иазгәеиҭоит Апрезидент.
Сергеи Багаԥшь дазааҭгылоит аполитикатә партиақәа рзы азакәан аԥҵара изаамҭанытәу усуп ҳәа.
“Мап ацәктәуп уажәы иҟоу аԥышәа, алхрақәа рылаамҭаз еиҿыркаауа, злахәылацәа рхыԥхьаӡара еилкаам ауааажәларратә-политикатә ҵысра раԥҵара” – иҳәоит Апрезидент.
Аҳәынҭқарра Ахада Сергеи Багаԥшь Жәлар реизарахь иҟаиҵаз Ааԥхьараҿы иазгәеиҭеит, Аԥсны иалшо зегьы шыҟанаҵо Алада Уаԥстәыла иадгыларц азы.
“Иахьа Алада Уаԥстәыла аибашьра ахықә иқәгылоуп. Қырҭтәыла аҿуп аҭагылазаашьа аруадаҩра, ԥхьаҟагьы аибашьрахь икылнагар алшоит” – иҳәеит Апрезидент.
“Зегьы ирдыруазааит, Алада Уаԥстәыла ажәлар рхала арыцҳараҿы ишаанҳмыжьуа, иҳалшо зегь ала ҳашрыцхраауа. Адунеижәларбжьаратә уаажәларра иазхәыцыроуп, Қырҭтәыла имҩаԥнаго аполитика иахькылнаго. Алада Уаԥстәыла излаго аибашьра, уи Алада Кавказ зегьы ианыруеит” – иҳәоит Сергеи Багаԥшь
Апрезидент аполитикатә еилазаарақәа зегь рахь ааԥхьара ҟаиҵеит, Алада Уаԥстәыла зҭагылоу аситуациа ахәшьара арҭарц. “Сара исҭахуп срыҳәарц адепутатцәа, апартиақәеи, аполитикатә ҵысрақәеи рхаҭарнакцәа Алада Уаԥстәыла иадгыларц” – иҳәоит С. Багаԥшь.
Ииун 1 инаркны аусура иалагеит Аԥсны ашьауӷәатә кодекс ҿыц. Уажәраанӡа ҳтәылаҿы аус ауан асовет ҳәынҭқарраҿы ирыдыркылахьаз ашьауӷәатә закәанԥҵа.
Апрезидент Иофициалтә саит ахь Апрезидент Иадминистрациаҿы иҟоу аекономикеи азини рыҟәша ишаанацҳаз ала, Ашьауӷәатә кодекс ҿыц, уаанӡа рхы иадырхәоз азакәанԥҵа, излеиԥшым еиҳаракгьы атәылауаҩы изинқәа рыхьчара аԥхьагылара ахьаузоуп, асоветтә кодекс аҿы зегь раԥхьа игылан аҳәынҭқарра ахьчара аинтересқәа. Абри апринцип ауп адемократиатә ҳәынҭқарра аргылараҿы хадарас иҟоу.
“Асоветтә ашьауӷәатә кодекс аҿы зегьы раԥхьа игылан аҳәынҭқарра аинтересқәа, нас ауаажәларра ринтерес, убарҭ рышьҭахь акәын ауаҩы изин ахьчара ахьгылаз. Ҿыц ирыдыркылаз Акодекс ҿыц аҟны актәи аҭыԥ аҿы игылоуп ауаҩы изинқәа рыхьчара, нас ауаажәларра, аҵыхәтәаныаҳәынҭқарра” – иазгәарҭоит Аҳәынҭқарра Ахада Иаппарат азин аҟшаҿы.
Акодекс апроект акыраамҭа аус адырулон. Ашьауӷәатә закәанԥҵараҿы ареформа мҩаԥгара иалахәын аҳәынҭқарра ахмчык рхаҭарнакцәа рыдагьы, аиуристцәа апрактикцәа, Аԥснытәи аҳәынҭқарратә университет аусуҩцәа, иара убасгьы егьырҭ аекспертцәа.
Аекономика аминистрра иҟанаҵоит адгалара аимпорттә рыжәтә аалыҵқәа рзы ахәцҵатә шәахқәа рышьҭыхра. Абри азы иахәҭаз ажәалагалақәа ҟалҵеит аекономика аминистр Кристина Озган аминистрцәа реилатәараҿы.
“Абри аҩыза аиҭакрақәа аҭахуп еиуеиԥшым аусқәа рзы. Зегьы раԥхьаӡагьы дыхьчатәуп аҭыԥантәи аагалыхҩы. Урыстәылатәи украинатәи арыжәтә аалыҵқәа рыхә алаҟәра аҭыԥантәи аагалыхра иаԥырхагоуп” – азгәалҭоит аминистр.
Иахьазы Аԥсны ҳхы иаҳархәо арыжәтә аҟынтә 80% аимпорттә аалыҵқа роуп, 20% аҭыԥантәи аалыҵқәа роуп..
Аекономика аминистрра ирыднагалоит абарҭ азыԥцәақәа: ауараш ахәцҵатә зыԥҵәа 14 аҟынтә 16 цент ахь ашьҭыхра, аимпорттә ҩқәа рзы 30 цент рҿынӡа, ауадка 30 инаркны 45 цент аҿынӡа. Аҳәынҭқарратә ҳазалхратә еилакы арҭ ахәцҵатә зыԥҵәақәа иҵегь ишьҭырхуеит, иаҳҳәозар, ауараш азы 20 цент рҿынӡа.
Иара убасгьы, Аихабыра ахада Александр Анқәаб иазгәеиҭоит, ахы иақәиҭныарыжәтә хәмаҷла аҭира амилаҭ ргәабзиарав иаԥырхагоуп, избанзар Аԥсны арыжәтә џьбарақәа рыхәқәа даара илаҟәны ирҭиуеит, ааигәасигәа иҟоу аҳәынҭқаррақәа рҿы аасҭа.
Москва имҩаԥысыз апресс-конференциаҿы Аԥсны ахада С. Багапԥшь аҳәамҭа ҟаиҵеит, Қырҭтәыла ессышықәса ишыҟанаҵац еиԥш Аԥсны атуристтә сезон алагамҭазы аҭагылазаашьа аруадаҩуеит.
“Есышықса ҳара иаабоит Аԥсны атуристтә сезон алагамҭазы, аполитикатә ҭагылазаашьа аруадаҩразы Қырҭтәыла иҟанаҵо аҽазышәарақәа” – иҳәеит Сергеи Багаԥшь.
Аԥсны Апрезидент атуристцәа ирабжьигеит ақырҭуа еиҳабыра иҟарҵо аҳәамҭақәа
рыгәхьаа мкыкәа Аԥсны зыԥсы зшьарц зҭаху зегьы, арахь иааиԥхьеит.
Сергеи Багаԥшь иажәақәа рыла, Аԥсны сынтәа даҽааамҭанык еиԥшымкәа атуристтә
сезон иазхиоуп. “Аҳәынҭқарра анапхгарала имҩаԥгоуп иаҭаху аусқәа зегьы. Ҳара ҳазхиоуп атуристцәа рыдкылара”, – инаҵшьны иазгәеиҭеит Апрезидент.
Ареспублика Аԥсны Апрезидент С. В. Багаԥшьи, Алада Уаԥстәыла Апрезидент
Е. Д. Кокоитеи иҟарҵеит еицырзеиԥшу ааԥхьара Еиду Амилаҭқәа Реидгыла Амаӡаныҟәгаҩ хада Пан Ги Муни, Ихьыԥшым Аҳәынҭқаррақәа Реиҩызара ахадацәа Рхеилак Ахантәаҩы, Ареспублика Ҟазахсҭан Апрезидент Н. А. Назарбаеви, Ашәарҭадареи Аусеицуреи Европатәи Аиҿкаара Ахантәаҩы, Испаниа адәныҟатәи аусқәа рминистр М. А. Моратиноси, Европатәи ахеилак Амаӡаныҟәгаҩ хада Т. Девиси рахь.
Уацәы, ииун 7 рзы Аԥсныҟа иаараны иҟоуп Қырҭтәыла иҟоу, Еиду Амилаҭқәа Реиҿкаара Амаӡаныҟәгаҩ хада иҩызааҳәынҭқаррақәа, рыцҳаражәҳәаҩцәа ақырҭуа-аԥсуа еиҿагылара арҭышәынтәаларазы.
Асасцәа идикылараны дыҟоуп Аԥсны Апрезидент Сергеи Багаԥшь. Аиԥылара далахәхоит адәныҟаполитикатә хылаԥшра аиҳабы Сергеи Шамба.
“Еиду Амилаҭқәа Реиҿкаара Амӡаныҟәгаҩ хада иҩыза-аҳәынҭқаррақәа ицәырырганы иҟоуп Аҟәа ажәалагала ҿыцқәа аиҿагылара аҭышәынтәалара иазку аиҿцәажәаратә процесс ацҵаразы. Адунеижәларбжьаратә уаажәларра ирымоуп агәҭынчымра адипломатиатә процесс ахьынкылахаз, убри иахҟьангьы аиҿагылара аганқәа ирықәыӷәӷәараны иҟоуп, аиҿцәажәара иацыҵарц азы” – иҳәоит Сергеи Шамба.
Адәныҟатәи аусқәа рминистр агәыӷра имоуп аԥсуа аган иқәнаргыло азҵаарақәа ӡбахап ҳәа. Убарҭ азҵаарақәа иреиуоупАԥсны атәылауаҩы ақырҭқәа иӷьычны ирымоу Давид Сигәуа ирхынҳәреи, Кәдры аҩхаа абџьар алгареи.
Уажәааигәа Қырҭтәылеи Аԥсни рҳәааҿы иаадыртыз, ақырҭуа патриоттә лагерь адунеижәларбжьаратә уаажәларра агәҭынчымра рызцәырнагеит. Абри атәы рҳәеит Еиду Амилаҭқәа Реиҿкаара Амаӡаныҟәгаҩ хада ақырҭуа-аԥсуа еиҿагылара аҭышәынтәалара азҵаараҿы идгылоу аҳәынҭқаррақәа рдипломатцәа, Аԥсны Апрезиденти Адәныҟатәи аусқәа рминистри злахәыз аҿы.
“Аиҿагылара аҩганкгьы ааҳаԥхьоит, иҟарымҵарц азы убри аҩыза ашьаҿақәа, наҟ-ааҟ дара-дара ӷыӷзкыша” – лҳәоит Германиа ацҳаражәҳәаҩ Патрициа Флор.
Қырҭтәыла иҟоу Урыстәыла ацҳаражәҳәаҩ, Виачеслав Коваленко, излеиҳәаз ала, абжьаҟазаҩцәа ирылшо зегьы ҟарҵоит, ақырҭуа еиҳабыра агәра ддыргарц азы Жәыргьыҭ араион Ганмухәри ақыҭаҿы иаадыртыз алагерь шарктәу.
Апрезидент Сергеи Багаԥшь иазгәеиҭоит, абас иҟоу ақырҭуа еиҳабыра иҟарҵоу ашьаҿақәа, иалшоит атрагедиахь уклнагар. “Ари атерриториа аиҿагылара иаҭыԥуп. Араҟа иахәҭам ахәыҷқәа рзы алагер амҩаԥгара” – иҳәоит Апрезидент.
Сергеи Багаԥшь адипломатцәа иреиҳәоит, аҳәара шыҟаиҵоу Еиду Амилаҭқәа Реиҿкаара анаԥшыҩцәеи урыстәылатәи абжьаҟазаратә мчқәеи рахь, ари араион аҟны еснагьтәи аҷаԥшьара мҩаԥыргаларц азы.
Иара убас, Аҳәынҭқарра Ахада иазгәеиҭоит, аԥсуа ган иҟанаҵоит иахәҭоу зегьы ари аҭыԥаҿы аҭынчра ахьчаразы. “Араҟа ахыҷқәа рыԥсҭазаара азҵаара ықәглоуп. Ҳара иҳалшо зегьы ҟаҳҵоит залымдарак ҟамларц азы” – иҳәеит С. Багаԥшь.
“Ақырҭуа еиҳабырагьы ирхадмыршҭыроуп, рполитикатә хықәкы анагӡараз изызҳауа рҿар шаҿарыжьуа” – иациҵеит Апрезидент.
Аҳәынҭқарра Ахада Сергеи Багаԥшь иԥхьаӡоит, Кәдрытәи аҩхаа хыхьтәи аган аҿы аҭагылазаашьа аҭышәынтәаларазы аиҿцәажәаратә процесс иалагазар алшоит ҳәа иаарласӡаны. Убри атәы иҳәоит Апрезидент Еиду Амилаҭқәа Реиҿкаара Амаӡаныҟәгаҩ хада иҩыза-аҳәынҭқаррақәа рҟынтәи ацҳаражәҳәаҩцәеи иареи ақырҭуа-аԥсуа еиҿагылара аҭышәынтәалара иазкыз реиԥылараҿы.
“Аиқәшаҳаҭрақәа рынамыгӡара унанагоит аиҿцәажәаратә процесс аанкыларахь, убас иҟалеит Кәдрытәи аҩхаа азҵаараҿгьы” – иазгәеиҭеит Сергеи Багаԥшь,
Адәныҟатәи аусқәа рминистр Сергеи Шамба ацҳаражәҳәаҩцәеи иреи реиԥылараҿы иазгәеиҭеит, аиҿцәажәаратә процесс аҿы ишыҟоу изықәныҟәатәу алкаа хадақәа, иаҳҳәозар Москватәи Гагратәи аиқәшаҳаҭрақәа рҿы ашәарҭадара иазкны ирыдыркылахьоу ауснагӡатәқәа, урҭ еилазгаз, Қырҭтәыла, аиҿцәажәаратә процессгьы шааннакылаз
“Кәыдрытәи аҩхаа абџьар алгатәуп. Адунеижәларбжьаратә уаажәларра иалдмыршароуп, уажәраанӡа ирыдыркылахьоу аиқәшаҳаҭрақәа Қырҭтәыла иахҟьаны реилагара. Иахьа Қырҭтәыла ианаҳажьыр Кәдры аҩҿхааҿы иҟоу аҭагылазаашьа, уаҵәы уи аҩыза ҟалар алшоит Гал араион аҿгьы. Ақырҭқәа рган ирдырроуп, адунеижәларбжьаратә уаажәларра ари аҩыза ахымҩаԥгашьа ишақәӡбо, насгьы урҭ ҩаԥхьа аиҿагылара зыруадаҩуа ашьаҿақәа дырҟаҵатәым” – иҳәоит Сергеи Шамба.
Нас Адәныҟатәи аусқәа рминистр ацҳаражәҳәаҩцәа ирыдигалеит Кәдры аҩхаа азҵаара азбаразы аиҿцәажәарақәа рҿы иқәыргылатәу ажәалагалақәа. “Ҳара иаадыруазароуп, 800-ҩык, хыхь Кәдры аҩхааҿы инхо ауааԥсыра, рыхьчаразы заҟаҩы абџьар иаҵагылар ахәҭозеи. Ҳара ҳазыхиоуп аҭыԥантәи ауаа рҟынтәи иалхны урҭ разыҟаҵара. Егьырҭ аҩхаа аанрыжроуп” – иҳәоит Шамба. Апрезидент Сергеи Багаԥшь иқәиргылоит Кәдры аҩхааҿы ауаҩы изинқәа рыхьчаразы Еиду Амилаҭқәа Реиҿкаара Аофис Кәдры аартра азҵаара
Иара убасгьы, аԥсуаа рган Кәдры аҩхаазы аилацәажәарақәа рҿы зегьы раԥхьаӡагьы иқәдыргылоит” иахцоу аиҳабыра” ралгара азҵаара. “Иаҳа иманшәалоуп, иагьымариоуп урҭ Қарҭ Русҭавели имҩаду аҟны итәазар, ашьха иқәтәазар аасҭа” – иԥхьаӡоит Апрезидент.
“Џьаргьы иҳәаӡам, Кәдры аҩхааҿы акриминалтә елементқәа раанкылара аус хыркәшатәуп ҳәа, Аԥсны ашьауӷа иаҵоу ауаа уаҟа рыртәарала” – иациҵоит Сергеи Багаԥшь.
Аҟәа ахадара афинансттә усбарҭа иҟанаҵеит 2007 шықәса актәи аквартал абиуџьет анагӡашьа узырбо аихшьаала.
Ааигәа Ақалақь аизара адепутатцәа Аҟәа аиҳабыра ирыдырҵеит, урҭ рфинансттә усура иазку аинформациа еиԥмырҟьакәа ажәлар рахь инаргаларц.
Иара убасгьы, аҳҭнықалақь адепутатцәа ирҭахуп, ақалақь ахадара аҟәшақәа реиҳабацәа есквартал русура иазкны ажәахәқәа ҟарҵаларц. Ааигәа Аизараҿы ажәахәқәа рыманы иқәгылеит аҳҭнықалақь аиҳабыра ахаҭарнакцәа аӡәырҩы.
Аҳҭнықалақь афинансттә усбарҭа иҟанаҵаз аихшьаала излаҳәо ала абиуџьет ахашәалахәы нагӡоуп 140% инареиҳаны.
Аҳҭнықалақь Аизара ахада Адгәыр Амҷба иԥхьаӡоит, адепутатцәа иаԥшьыргаз, Аҟәа аиҳабыра рфинансттә усура ауаа ирбоираҳауа иаартны аҟаҵара, даара иахәҭоу усуп ҳәа.
“Аҟәа ауааԥсыра ирдыруазароуп, шаҟа ԥара арҳауа ақалақь, насгьы урҭ шнырхуа. Ҳара ҳзы ихадароу усуп, аҳҭнықалақь аиҳабыра рфинансттә усура аартны аҟаҵара” – иҳәоит А. Амҷба.
Апрезидент Сергеи Багаԥшь Аусԥҟа инапы аҵаиҩит, Мераб Кьышьмариа Ареспублика Аԥсны Атәылахьчара аминистрс иалхразы.
Уажәраанӡа абри аҭыԥ аҿы аус иуан Султан Сосналиев, уи иусура аҟынтәи ԥхьатәара дцеит маи 2007 шықәса рзы.
Мераб Кьышьмариа Аԥсны Аџьынџьтәылатәи еибашьра-1993ш. далахәын. Уи Амрагыларатәи афронт командаҟаҵаҩыс даман. 2005 шықәса инаркны иахьа уажәраанӡа Аԥсны Атәылахьчара аминистр актәи ихаҭыԥуаҩыс дыҟан.
Аҳәынҭқарра Ахада уажәы ҩынтәны еиҭагәеиҭоит Очамчыреи Тҟәарчали ирыбжьгоу амҩа аиҭашьақәыргыларатә усурақәа шымҩаԥысуа.
Апрезидент игәаԥхеит аус ацашьа.
Аҳәынҭқарра Ахада имҩаԥигоз агәаҭаратә усқәа рҿы дицын акомпаниа” Аԥсныамашьынамҩа” адиректор хада Леонид Лолуа.
27 километра инаӡо, Тҟәарчали егьырҭ араионқәеи еимаздо, амҩа уажәраанӡа аҭагылазаашьа даара иуадаҩын. 1992-1993 шықәсатәи аибашьра ашьҭахь араҟа имҩаԥгамызт аиҭашьақәыргыларатә усқәа.
Сергеи Багаԥшь иазгәеиҭахьеит абри амҩа аиҭашьақәыргылара аус, Аԥсны аиндустриатә центр, Тҟәарчал азы даара акыршаҵанакуа. Иаҳҳәозар, Амшын Еиқәа иаҿыкәыршу Аҟәеи Афон Ҿыци ирыбжьоу амҩа аиҭашьақәыргыларатә усқәа мҩаԥнагоит урыстәылатәи акомпаниа” А-ЮДС”, амҩаргылара атендер иаԥсахаз. Уажәазы абри амҩаҿы ацҳақәа рыргылара иаҿуп.
Аԥсны аҳҭнықалақьи раионқәаки рҿы аусура иалагеит ихьыԥшым ателекомпаниа” АбазаТВ”.
Ателеканал ҿыц аусурахь ицәырҵуеит уаанӡа аус зуаз ателеканал” Интер ТВ” аҭыԥан. Ателеканал ҿыци уаанӡа аус зуази злеиԥшым ыҟоуп, ателехаԥшра” Абаза-ТВ” гәырҿыхгатә каналм, уи ауаажәларратә-политикатә программақәа мҩаԥнагалоит.
“АбазаТВ” ҟалоит акыр шықәса конкурент змамыз аҳәынҭқарратә телехәаԥшра ауаажәларраполитикатә рымҩаԥгара азин змаз амонополист иаԥхнагьло.
Ателекомпаниа адиректор хада Руслан Ҳашыг излеиҳәо ала, ателеканал ҿыц иахьатәи амчреи ма оппозициеи ирыдҳәалахом. “Ҳара Аԥсны иҟоу аполитикатә мчрақәа зегьы ҳрызҿлымҳазаалоит” – иҳәоит Р. Ҳашыг.
Ателекомпаниа ҿыц аԥҵаҩыс дамоуп ԥыхьатәи адепутат, абизнесмен Беслан Быҭәба.
Аилатәараҿы ирылацәажәон Аԥсныҟа иаауа атуристцәа ршәарҭадареи, иара убас аҳҭнықалақьи, насгьы ауааԥсыра ахьынхо егырҭ аҭыԥқәеи рҿы ауаажәларратә еиҿкаашьақәа рхылаԥшра азҵаарақәа.
Апрезидент Аҩныҵҟатәи аусқәа рминистр Оҭар Хьециа идиҵеит аԥсшьарҭа ҭыԥқәеи, иара убас ауааԥсыра ахьеизо егьырҭ аҭыԥқәеи рҿы, насгьы амашьына мҩаду аҿы азинхьчаратә еиҿкаарақәа злахәу еснагьтәи ахылаԥшра амҩаԥгара.
Аҳәынҭқарра Ахада Ашәарҭадара Ахеилак алахәылацәа ирылеиҳәеит агенерал-леитенант Кьышьмариа Мераб Борис-иԥа Ареспублика Аԥсны Атәылахьчара министрс дшыҟарҵаз.
Апрезидент ҿыц иалырхыз Атәылахьчара аминистр М. Кьышьмариеи Арбџьармычқәа рштаб Хада аиҳабы Заицеви ирыдиҵоит лымкаала ахылаԥшра арҭарц архәҭақәа рҿы алеишәа бзиа ашьақәыргылареи, фатәы-жәтәыла риеқәыршәареи рызҵаарақәа.
Ашәарҭадара Ахеилак алахәылацәа абри аилатәараҿы иалацәажәеит иара убас Шәача 2014 шықәса рзы аӡынтәи Олимпиада амҩаԥгара азҵаара.
Аилатәара иалахәын Ашәарҭадара Ахеилак амаӡаныҟәгаҩ Лакоба С. З., Аԥыза-министр Анқәаб А. З., Апрокурор хада Мқанба С. Т., Аҳәынҭқарратә шәарҭадара амаҵзура Ахантәаҩы Ашәба И. Ш., Атәылахьчара аминистр Кьышьмариа М. Б., Арбџьармчқәа Рштаб хада аиҳабы Заицев А. И., Ареформақәеи аструктуратә еиҭакрақәеи ркомитет ахантәаҩы Амқәаб А. А.
Аҳәынҭқарра Ахада Сергеи Багаԥшь даҭааит Гулрыԥшь араион. Апрезидент хықәкыс иман араион аҿиара апрограмма амҩаԥысшьа аилкаара.
“Гулрыԥшь араион аекономикатә потенциал иахьынӡахәҭо ахархәара аҭахуп” – ҳәа азгәеиҭеит Сергеи Багаԥшь.
Апрезидент агәахәара инаҭеит арегион аекономика аҿиара апрограммақәа рынагӡаразы аҭыԥантәи ахадарақәа русура.
Апрезидент иаҳа иалкааны азҿлымҳара аиҭеит Аԥснытәи академиа ақыҭанхамҩатә ҵарадырра-ҭҵааратә институт аҭагылазаашьа.
“Ари акырзҵазкуа ҵарадырратә центруп. Иахьа ҳара уи алшарақәа зегьы азаҳкыроуп Аԥсны ақыҭанхамҩа аҿиара” – иҳәоит Апрезидент.
Ашәарҭадара Ахеилак амаӡаныҟәгаҩ Станислав Лакоба иазиԥхьаӡоит, Аԥсни Европатәи Аидгылеи рыбжьара иаԥҵатәуп ҳәа аимадара. Абри атәы азгәеиҭоит Лакоба С., Аԥсны иҟоу Европатәи Аидгыла ахаҭарнак ҷыда, Питер Семнеби иареи реиԥылараҿы.
“Ҳара иҳалшоит иҳабжьаҳҵар аеконмикеи, ахәаахәҭреи, аспорти, акультуреи рҿы аимадарақәа. Аԥсны Европа ауаажәларра иалхәдааны иаанымхароуп” – иҳәоит С. Лакоба.
Ашәарҭадара Ахеилак амаӡаныҟәгаҩ дазааҭгылоит европатәи аҳәынҭқаррақәеи ҳареи атранспорттә еимадарақәа ҳабжьаҵара азҵаара. “Ҳреспубликеи Европа аҳәынҭқаррақәеи аиҿцаара бзиақәа ҳамазар ауеит, ҳара азхаҵара ҳуаанӡагьы. Ара аус злоу Аԥсны аусацуразы, Европа аҳәынҭқаррақәа ирымоу агәаҳәара ауп” – иҳәоит С. Лакоба.
Европатәи адипломатцәа ақәшаҳаҭхеит Станислав Лакоба игәаанагара. Иаарласны Питер Семнеби еиқәыршәаны иҳадигалараны дыҟоуп Европатәи Аидгылеи Аԥсни русеицуразы ажәалагалақәа.
Аҳәынҭқарра Ахада Сергеи Багаԥшь дидикылеит Алада Кавказ иадҳәалоу Европатәи Аидгыла ахаҭарнак ҷыда Питер Семнеби.
Европатәи Аидгыла иаарласны Аԥсны ирыдыргалараны иҟоуп русура апрограмма. П. Семнеби излеиҳәа ала, урҭ рпрограмма азкхоит акоммерциатә проект маҷқәеи, аграждантә уаажәларра аҿиареи, егьырҭ апроектқәеи ацхыраара рырҭара.
Апрезидент Сергеи Багаԥшь ҭабуп ҳәа иеиҳәоит Европатәи Аидгыла ахаҭарнак, урҭ ацхыраара иҟарҵоу азы, насгьы еиҭшьақәирӷәӷәеит аԥсуа аган шазхиоу Қырҭтәылеи иареи реиҿцәажәара, аиҿагылара аҭышәынтәаларазы.
“Патуқәҵарыла аиҿцәажәара амҩаԥгараари ихымԥадатәу усуп аиҿагылара аҭышәыеи, ҳаҭырла азнеишьеи. Ҳара иацҳҵоит ҳусура, иқәҳаргылоит иконкреттәу азҵаарақәа рыӡбара. Аибашьра аламгаразы аиқәшаҳаҭреи аембарго ақәгареи рызҵаара шыӡбахоу иабзоурахоит ҳара ҳеизыҟазаашьагьы” – иҳәоит Сергеи Багаԥшь.
Аԥсны Апрезидент иазгәеиҭоит, аԥсуа ган агәҭынчымра шырнаҭоу еснагьтәи Қырҭтәыла аиҳабыра рықәгыларақәа, аибашьра ишазыхиоу атәы зҳәоу. “Иуадаҩуп аҭынчра азҵаара алацәажәара, аибашьра аламгараз аиқәшаҳаҭра знапы аҵазмыҩуа аҳәынҭқарреи уареи” – иҳәоит Сергеи Багаԥшь.
Алада Кавказ иадҳәалоу Европатәи Аидгыла ахаҭарнак ҷыда Питер Семнеби иара иганала еиҭашьақәирӷәӷәеит, адунеижәларбжьаратә уаажәларра ирылшо зегьы шыҟарҵоу аиҿагылара азҵаара ҭынч мҩала аӡбаразы.
Аԥсны Апрезидент Сергеи Багаԥшь дидикылеит Қырҭтәыла иҟоу Естониа ацҳаражәҳәаҩ Гарри Лахтеин.
Аҳәынҭқарра Ахада иазгәеиҭеит, аҵыхәтәантәи аамҭазы ақырҭуа-аԥсуа еиҿцәажәаратә процесс шыуадаҩхаз. “Уажәтәи Қырҭтәыла аиҳабыра ирылшоз зегьы ҟарҵеит аҭышәынтәаларатә процесс аанкыларазы” – иҳәоит С. Багаԥшь.
“Сара сзықәшаҳаҭхаз акы заҵәыкоуп, уи Аԥсны ахаҭарнакцәа ииун 21-22 рзы Женеваҟа рцара, Еиду Амилаҭкәа Реилак Амаӡаныҟәгаҩ Хада иҩызцәа ргәыԥи дареи реиԥылара.
Аҽа еиԥыларак ҟалаӡом, аха ҳара ҳақәшаҳаҭуп Кәыдрытәи аҩхааи, зыҩны идәылганы ирӷьычыз, Гал араион ахадара аусзуҩы Давид Сигәуа ирхынҳәреи рызҵаарақәа рылацәажәара” – иҳәоит Аԥсны Апрезидент.
Апрезидент иргәалаиршәоит аԥсуа аган зықәныҟоу ахырхарҭа Москватәи аиқәшаҳаҭреи Еиду Амилаҭқәа Реилак Ашәарҭадаратә Хеилак Арезолиуциеи хымԥада рынагӡара шаку. С. Багаԥшь излеиҳәо ала, Гал араион ахадара аусзуҩ Д. Сигәуа иҩныҟа дыдмырхынҳәыкәа, Қырҭтәылеи ҳареи ҳаицәажәом.
Естониа ацҳаражәҳәаҩ иазгәеиҭоит, Аԥсни Қырҭтәылеи рыбжьара аиҿцәажәара хымԥада ишахәҭоу. “Естониа азҿлымҳоуп, арҭ аҩҳәынҭқаррак рыбжьара аизыҟазаашьа бзиақәа рышьақәыргылара. Аигәылацәа ҭынч еицынхозароуп, убри иазхәыцлатәуп еснагь” – иҳәоит Гарри Лахтеин.
Иара убас адипломат дрыдыркылеит Апарламент аспикер Н. Ашәбеи Адәныҟатәи аусқәа рминистр С. Шамбеи.
Аԥснытәи Аҳәынҭқарратә Университет инанашьҭит Апрезидент иадминистрациахь еиҳау аҵарадырразы аконцепциа ҿыц.
Аԥсны аҵарадырра ииасуеит адунеижәларбжьаратә аҵара астандартқәа рахь, даҽакала иаҳҳәозар, уи еиуеиԥшым аҩаӡарақәа рсистема ауп. Абас еиԥш иҟаз алаҳәара ҟаиҵеит ауниверситет аректор Алеко Гәарамиа апрезентациаҿы.
“Аԥсны аҵарадырра адунеижәларбжьаратә стандартқәа ирыҵамхароуп. Ҳара ҳҵарадырра асистема адунеижәлартә система иалахәызароуп. Абри апроект ихадароу шьаҿоуп ԥхьаҟа ацаразы” – иҳәеит Апрезидент С. Багаԥшь.
Уажәынахыс, Аԥсны еиҳау аҵараиураҿы иҟалоит еиуеиԥшым аҩаӡарақәа рсистема: азаанаҭҵара5 шықәса, магистратута6 шықса.
“Ари иҿыцԥшьгамҭам, иексперементым, ари адунеи зегьы аҿы иаԥу еиҳау аҵарадырра иасистемоуп”, – иҳәеит Ауниверситет аректор.
Ари ашықәс азы Аԥснытәи Аҳәынҭқарратә Университет 75 шықәса ахыҵра иаԥылоит.
Иахьазы ауниверситет аҿы аҵара рҵоит хнызқьҩык инареиҳаны астудентцәа.
Абри аҩыза апроект ду анагӡара, 22 тәи Аӡынтәи Олимпиадатә хәмаррақәа реиԥш иҟоу рымҩаԥгара, даара акрызҵазкуа шьаҿоуп Кавказ арегион зегьы аҿы аҭынчра ӷәӷәа ашьақәыргыларазы.
“Иӷәӷәахарц иҟоуп арегион аҿы ашәарҭадара. Арегион политикатә проблемақәа рыӡбаразы иаҭаххашам амч ахархәара” – иҳәоит С. Лакоба.
Ашәарҭадара Ахеилак Амаӡаныҟәгаҩ иазгәеиҭеит, Олимпиада аполитикатә ҵак ду шамоу. “Адунеижәлар рылаԥш зегьы азырхоуп Шәача. Абри аҭагылазаашьаҿы даара акраҵанакуеит ашәарҭадара азҵаарақәа, урҭ актәи аҭыԥ ааныркылоит. Ашәарҭадара Ахеилак Амаӡаныҟәгаҩ иԥхьаӡоит, Қырҭтәылеи ҳареи ҳаиҿагылара аҭыԥ ақәҵараҿы ицәырҵуеит алшара ҿыцқә ҳәа. “Қырҭтәыла аҭагылазаашьа аруадаҩразы имҩаԥнагараны иҟоу иарбанызаалакь ашьаҿақәа, адунеи ауаажәларра иахәаԥшлоит аекономикатә апроект дуқәа ирԥырхагоу шьаҿаны. Иахьа Қырҭтәыла ахымҩаԥгашьа иара ахаҭагьы иаԥырхагоуп. Ҩаԥхьа Қырҭтәыла амч ахархәара амҩа иананыла, усҟан уи ацхыраара азҭо Европа Аидгыла аҳәынҭқаррақәа, иара убас Еиду Америка Аштатқәа ракәзаргьы рҽырԥсахуеит разыҟазаашьа” – иҳәоит С. Лакоба.
Лакоба иазгәеиҭоеит, Адунеижәларбжьаратә Олимпиадатә Комитет Шәача Олимпиада амҩаԥгара ианақәшаҳаҭҳа, хымԥада урҭ азымхәыцкәа иҟаломызт, уи агәылара иҟоу аҭагылазаашьа.. “Аԥсны иахьа аҽа ҳәынҭқарроуп, уи даара аҽаԥсаххьеит. Иахьа ҳҳәынҭқарраҿ иҳалшоит иҭышәынтәалоу, ашәарҭадара змам аҭагылазаашьа ашьақәыргылара. Сара сгәы иаанагоит, Европагьы абри атәы рдыруеит” – ҳәа азгәеиҭоит С. Лакоба.
Аԥсны ашәахтә хылаԥшырҭа иҟанаҵеит шықәсабжатәи аусура аҳасабырба.
Уи ашәҟәаҿы азҿлымҳара рыҭоуп ашәахтә органқәа русура, зыбзоурала аҳәынҭқарра абиуџьет ахь атуристтә обиектқәа рҟынтәи алагала бзиа зауаз.
Ари аусура мҩаԥысуеит еиуеиԥшым ахырхарҭақәа рыла. Ашәахтә органқәа имҩаԥыргоит агәаҭара, аԥсшьарҭатә обиектқәа иахьынӡахаҭәаау аилкааразы. Иара убасгьы урҭ аусурақәа рыбзоурала ицәыргахоитоит, уаанӡа ашәҟәы иарбамыз асасааирҭа-маҷқәа.
Аҳасабырбаҿы иазгәаҭоуп 2007 шықәса актәи азыбжазы ашәахтәқәа изларбаз аасҭа еиҳаны ишаланагалаз, иагьынаӡеит 105%.
Аҳәынҭқарра Ахада Сергеи Багаԥшь адныҳәаларатә телеграмма рзишьҭуеит Краснодартәи атәылаҿацә агубернатор Александр Ткачеви, Шәача ақалақь ахада Виктор Колодиажныи Аӡынтәи олимпиадатә хәмаррақәа 2014 шықәса рзы Шәача амҩаԥгара иахьаԥсахаз ахьӡала.
“Ҳгәылацәа бзиақәа, даара ҳазыԥшын шәара шәиааира, ҳшәыдгылоуп иахьҳалшо зегьы. Шәара шәиааира ҳара ҳхатә иааираны ҳахәаԥшуеит” – ҳәа аниҵоит ателеграммаҿы Аԥсны Апрезидент.
Аҳәынҭқарра Ахада агәра диргоит Краснодартәи атәылаҿацә агубернатори Шәача ахад еи, Аԥсны гәыла бзиак иаҳасабала иалшо зегьы шыҟанаҵо, 2014тәи Олимпиада иахәҭоу аҩаӡара аҟынӡа иҳаракны амҩаԥгаразы.
Аҳәынҭқарра Ахада Сергеи Багаԥшь даҭааит Гәдауҭа араион. Апрезидент дырԥылеит Џьырхәа, Бармышь уҳәа егьырҭ ақыҭақәа рҿы инхо ауааԥсыреи иареи. Сергеи Багаԥшь игәеиҭеит иара убас араион аагалыхратә наплакқәа акыр. “Аҳәынҭқарра иацнаҵалоит арегионқәа ринфаструктура аҿиаразы ацхыраара” – иҳәеит Апрезидент, Гәдауҭа араион аҿы дахьыҟаз.
Азакәан апроект еиқәызыршәаз агәыԥи иааԥхьаз аекспертцәеи ирылацәажәон, актәи аԥхьараҿы ирыдыркылараны иҟоу, азакәан апроект ахәҭақәа.
Ари азакәан еиқәдыршәеит иҳәынҭқарратәым аиҿкаарақәа, нас ахәшьара арҭеит Апрезидент Ихадараҿы.
Ари азакәан амодель еиқәыршәан Адунеижәларбжьаратә иҳәынҭқарратәым аиҿкаара
 19 (Статья 19) абзоурала. Ари аҩыза азакәанқәа рыдыркылахьеит Ермантәыла, Урыстәыла, Литва, иара убас егьырҭ аҳәынҭқаррақәа рҿы.
Азакәан хықәкыс иамоуп аинформациа аиураз азин аҭара, аҳәынҭқарратә ҭара.
Ари азакәан иунаҭоит алшара ауаажәларратәи, аполитикатә еиҿкаарақәеи, рҟынтәи адагьы хазхаҭалатәи аинформациа аиура.
Апарламент авице-спикер Ирина Агрба лгәаанагарала, азакәан хиоуп актәи аԥхьараҿы адкыларазы.
Експертцәақәак ргәаанагарала, атәылауаҩратәи, админстративтәи, ашьаустә закәанеидкылақәа рҿы иарбатәуп, аинформациа аанызкыло аҭакԥхықәра шрыду.
Азакәан апроект ахцәажәара иалахәын, иара еиқәзыршәаз агәыԥ адагьы, акыԥхь аусзуҩцәеи, аиустициа аминистр Лиудмила Хоџьашьвили, аҳҭнықалақь аизара адепутатцәа.
Ашәарҭадара Ахеилак Аиҳабы иҟаиҵеит аҳәамҭа, ишымҩаԥгахо инарҭбаау аусеилыргара аԥыза-министр ацәгьаизура иазкны.
Иахьа, ашьыжь асааҭ 8. 15 рзы Гәдоуҭа ақалақь уахьаалҵуа, еихсит аԥыза-министр дызҭатәаз амашьына.
Лакоба излеиҳәаз ала, ацәгьоуцәа хықәкыс ирыман аԥыза-аминистр ааха ӷәӷәа иҭара.
Уажәы ԥшьынтәуп Александр Анқәаб ацәгьаизура иашьҭоижьҭеи. 2005 шықәса рзы, аиҳабыра данахагыла, ҩынтә иеихсхьан.
Уажәааигәа Афон Ҿыц иалгоу амҩаду аҿы ирыԥшааит артҟәацга, излазгәарҭаз ала, уигьы изкын аиҳабыра Ахада ацәгьаизура.
Убри азы аԥсуа интеллигенциа иҟарҵеит ааԥхьараа, иҟалаз ацәгьоура иахьынӡахәҭоу инҭкааны аҭҵааразы. Ааԥхьараҿы иазгәарҭеит, аԥыза-министр иахь ирхоу ацәгьоурақәа зыхҟьо, уи акриминали аекономикатә еилагарақәеи дахьырҿагыло ауп.
Уацәы, ииун 7 рзы Аԥсныҟа иаараны иҟоуп Қырҭтәыла иҟоу, Еиду Амилаҭқәа Реиҿкаара Амаӡаныҟәгаҩ хада иҩызааҳәынҭқаррақәа, рыцҳаражәҳәаҩцәа ақырҭуа-аԥсуа еиҿагылара арҭышәынтәаларазы.
Асасцәа идикылараны дыҟоуп Аԥсны Апрезидент Сергеи Багаԥшь. Аиԥылара далахәхоит адәныҟаполитикатә хылаԥшра аиҳабы Сергеи Шамба.
“Еиду Амилаҭқәа Реиҿкаара Амӡаныҟәгаҩ хада иҩыза-аҳәынҭқаррақәа ицәырырганы иҟоуп Аҟәа ажәалагала ҿыцқәа аиҿагылара аҭышәынтәалара иазку аиҿцәажәаратә процесс ацҵаразы. Адунеижәларбжьаратә уаажәларра ирымоуп агәҭынчымра адипломатиатә процесс ахьынкылахаз, убри иахҟьангьы аиҿагылара аганқәа ирықәыӷәӷәараны иҟоуп, аиҿцәажәара иацыҵарц азы” – иҳәоит Сергеи Шамба.
Адәныҟатәи аусқәа рминистр агәыӷра имоуп аԥсуа аган иқәнаргыло азҵаарақәа ӡбахап ҳәа. Убарҭ азҵаарақәа иреиуоупАԥсны атәылауаҩы ақырҭқәа иӷьычны ирымоу Давид Сигәуа ирхынҳәреи, Кәдры аҩхаа абџьар алгареи.
Гәдоуҭа араион ақыҭа Хыԥсҭа ирыԥшааит амашьына ВАЗ-2106, аусҭҵааратә органқәа ргәы излаанаго ала, уи амашьынала ибналеит, аԥыза-министр Александр Анқәаб иеихсуаз ацәгьоуцәа.
Амашьына блуп.
Азинҭҵааратә органқәа аҿуп ацәгьоуцәа рыԥшаара.
Аҟәа имҩаԥысит Аминистрцәа Ркабинет аилатәара, уаҟа иалацәажәон иҟалаз ацәгьоура.
Аԥсны Аҳәынҭқарра Ахада Сергеи Багаԥшь идикылеит Ҭырқәтәыла инхо аԥсуаа ирхаҭарнаку аҿар рделегациа.
Аҿар рыԥсшьара мшқәа Аԥсны ирхыргоит. Аделегациа иалахәу аӡәырҩы раԥхьаӡа акәны Аԥсныҟа имҩахыҵит.
Сергеи Багаԥшь гәаахәарыла иазгәеиҭеит, иаҳа-иаҳа ишырацәахо иааны Аԥсны збо, зыԥсшьара мшқәа ара изхызго аԥсуа ҿар.
“Ҳара ҳзы даара акраҵанакуеит ҳџьынџьуаа рыԥсадгьыл рдыруа, рбызшәа рдыруа иҟалар. Аԥсуаа рыԥсадгьыл ахь рырхынҳәра апроцесс ацхыраара аҭара, ҳара ҳзы зегь реиҳа ихадоу усуп,” – иҳәеит атәыла Ахада аиԥылараҿы.
Аиԥылара иалахәыз агәҭынчымра шырнаҭаз атәы рҳәеит ааигәа Аԥыза-министр ишҟа иҟаҵаз ацәгьаура, иара убас иалацәажәеит ԥхьаҟа иҟалараны иҟоу Аԥсны Ахада Ҭырқәтәылаҟа ицара.
Қырҭтәыла Ахәынҭқарра Ахада М. Саакашвили иҟаиҵаз ажәалагала Аԥсны инарҭбаау автономиа астатус аҭаразы, ҳара ҳзы ҿыцрам, ари аҩыза аҳәамҭақәа лассы-лаасы иҟарҵалоит Қырҭтәыла ахадацәа, иҳәеит Аԥсны Аҳәынҭқарра Ахада С. Багаԥшь, Қырҭтәыла Аҳәынҭкарра Ахада иҟаиҵаз аҳәамҭа ахҳәаа азыҟаҵо.
Аԥсны Аҳәынҭқарра Ахада иажәақәа рыла, ҳақәшаҳаҭым иарбанзаалак автономиа, ҳара аргылара ҳаҿыуп зых иақиҭу аҳәынҭқарра.
“Ҳара аиҿцәажәарақәа рахь ҳнеиуеит, Қырҭтәыла аган аибашьра аиҭамырҿыцреи амчқәа рхархәареи рзы Аиқәшаҳаҭра анапы аҵанаҩуазар, насгьы ақырҭуа архәҭақәа Кәыдры аиҩхаа аҟынтәи ианалгахалак. Убарҭқәа зегьы рышьҭахь, Аԥсынтәыла азхиоуп агәларатә ҳәынҭқаррак аҳасабала аизыҟазаашьақәа рҭышәныртәалара,” азгәеиҭеит Аԥсны Аҳәынҭқарра Ахада. Иара убасгьы иҳәеит аполитикатә еилахәҳахәҭрақәа ари азҵаараҟны ҭыԥ шрымам.
Аԥсны Аҳәынҭқарра Ахада иҳәеит, Аԥсны Ареспублика анапхгареи ажәлари илырхыз амҩа ианыҵраны иҟаӡам, уи шьақәрӷәӷәоуп Конституциала.
Аԥсны ахадара иарбан политикатә еиҿцәажәаракгьы амҩаԥгара ргәы иҭаӡам Қырҭтәыла аганахьала, урҭ 1994 ш. Москватәи Аиқәшаёҳаҭра еилаганы 2006 шықәса рзы Кәыдрытәи аиҩхаа рырхәҭақәа ахьаларгалаз аҵыхәала. Абри атәы иҳәеит Аԥсны адәныҟатәи аусқәа рминистр С. Шамба, Қырҭтәыла Ахада М. Саакашвили Аԥсны инарҭбаау автономиа аиуразы иҟаиҵаз ажәалагала ахҳәаа ҟаҵо.
С. Шамба иажәақәа рыла: “Қырҭтәыла ахадацәа зегьы иҳадыргалахьан инарҭбаау автономиа, ҳара уи атема ҳалацәажәарц ҳгәы иҭаӡам”.
“1999 ш. рзы Аԥсны имҩаԥнагеит ареферендум, 97% ауааԥсыра рыбжьы рҭиит зых иақәиҭу аҳәынҭқарразы. Убри азын, иарбан еиҿцәажәаразаалак убри аганахь ала иҵаҵӷәыдоуп. Қырҭтәылеи Аԥсни рыбжьара агәлара еимабзиаратә еизыҟазаашьақәа рышьақәыргылара азын аиҿцәажәарақәа ирыцҵахарц рылшоит... Аха иахьазын аиҿцәажәарақәа зегьы аанкылоуп, Қырҭтәыла аганахь ала иҟоу аилагарақәеи, уи азын аԥсуа аган иаанарԥшуа агәрамгареи ирыхҟьаны” – иҳәеит С. Шамба.
Адәныҟатәи Аусқәа рминистр, иара убасгьы иазгәеиҭеит: “Аԥсны ахадара иарбанзаалак еиҿцәажәарак мҩаԥнагаӡом, Кәыдрытәи аиҩхаа аҟынтәи ақырҭуа солдаҭк идамхаргьы дыҟанаҵы. Аиҩхаа аҟынтәи ақырҭуа ар аналгахалак ашьҭахь иацҵахарц рылшоит ақырҭуа-аԥсуатә ё еиҿцәажәарақәа”.
“Аԥсны астатус акәзар, уи азҵаара ажҽәлар ирыӡбахьеит, алацәажәарагьы аҭахӡам” – иҳәеит С. Шамба.
Хәажәкыра 29 рзы Очамчыра араион Гагида ақыҭан иахьаҵанакуа Аԥснытәи аҳәаахьшьцәа иааныркылеит хҩык Қырҭтәыла ауааԥсыра.
Излеилкаахаз ала, иаанкылаз ақырҭуа ԥсыӡкцәа Аԥсны амшын ҳәааҿы закәандарыла мотортә шхәала аԥсыӡ ркуан. Иаанкылаз рыхҩыкгьы ахараԥса дыршәаны рышьҭахьҟа идәықәҵан, ирымхын рышхәеи рыԥсыӡкыгақәеи.
Урыстәылатәи Абжьаҟазаратә Мчқәа ркомандаҟаҵара, Қырҭтәылатәи аинформациа амассатә хархәагақәа, урыстәылатәи аруаа ақырҭуа псызкыҩцәа раанкылара иалахәушәа, мап ацәыркуеит.
“Урыстәылатәи Абжьаҟазаратә Мчқәа амшынҳәаахьчаратә пост заҵәыкгьы рымаӡам” – иҳәеит Акомандаҟаҵаҩ ицхыраагӡаҩ аподполковник Диордиев.
Аԥсны Аҳәынҭқарра Ахада Сергеи Багаԥшь усуратә визитла Москваҟа дцеит. Абри ажәабжь аанацҳауеит Аиҳабыратә информациа аусбарҭа.
Аԥсны Аҳәынҭқарра Ахада С. Багаԥшь имҩаԥигеит адгьылхархәареи ақалақьргыларатә политикеи ирызкы инарҭбаау аилатәара.
Аилатәара иалахәын Жәлар Реизара ахада Н. Ашәба, Аԥыза-аминистр А. Анқәаб, Жәлар реизара адепутатцәа, аиҳабыра, адгьылхархәареи, аҭоурых-культуратә ҭынхақәа рыхьчареи, архитектуреи рзы азҟазацәа, аекологцәа, иара убасгьы Урыстәылантәи иааԥхьаз архитектуреи аргылареи аспециалистцәа. Аҳәынҭқарра Ахада иазгәеиҭеит, Аԥсны аргыларатә усура анеилашуа аамҭазы, урҭ лҵшәа бзиала рхыркәшаразы амаршәа кызар шакәу аԥсабаратә-ҳауатә ҷыдарақәа, аекологиатә згәаҭақәа, амилаҭтә ҭоурыхтә ҭынхақәа ааха рмоурц азыҳәан. Аҳәынҭқарра Ахада иҳәеит, ақалақь аргыларатә ҿиара шзалмыршахо иахәҭоу аплан шьақәмырӷәӷәакәан, уажәтәи аамҭазы Аԥсны ишыҟам уи иазҟазоу усбарҭакгьы. Аизараҿы ирҳәеит Аԥсны ишаартхо ақалақь-аргыларатә поитика ҳәаақәызҵо аусбарҭа. Урыстәылантәи иааԥхьаз аспециалистцәа дара рҿы ирымоу аԥышәа иалацәажәеит.
Аԥсны Жәлар Реизара Ахада иазгәеиҭеит, Аԥснытәи азакәанԥҵаҩцәагьы напы шадыркуа ари аус арманшәаларазы азакәантә база аԥҵара.
Аԥсны иалагеит аҿар арра маҵура рахыжьразы ааԥынтәи Ааԥхьара.
Аԥсны Аҳәынҭқарра Ахада С. Багаԥшь “Мшаԥымза инаркны рашәарамзанӡа
Аԥсны арра-қәра иаҵанакуа аҿар арра рнаԥхьареи, арра маҵура зхызгаз рхы рақәиҭтәреи” азы Аусԥҟа инапы аҵаиҩит.
Арра маҵурахьы инарыԥхьоит 18 инаркны 27 рҿынӡа зхыҵхьоу аҿари, иара убасгьы зықәра 35 шықәса рҟынӡа инаӡахьоу, аха мзызқәак ирыхҟьаны арра маҵура зхызымгаци.
Аԥсны Аминистрцәа реилазаара ирыдыркылеит Ақәҵара “1992-1993 шықәсақәа рзы Аԥсны Аџьынџьтәылатә еибашьраҿы иҭахаз рҭаацәа атәанчахәы рызшәаразы. Уахь иаҵанакуеит зхатә гәаԥхарала егьырҭ аҳәынҭқаррақәа рҟынтәи иааны аԥсуа-қырҭуатә еибашьра иалахәыз.”
“Ари ахырхарҭала аусурақәа мҩаԥысуан шықәсыки бжакыи инеиҳаны. Кавказ Ашьхарыуа жәларқәа рконфедерациа архиви, Аԥсны аҭыԥантәи ахаҭарнакцәеи, Атәылахьчара аминистрреи рыцхыраарала, иҭахаз рҿаԥхьа иҳпдыу ауалԥшьа ахәҭак наҳагӡартә аҭагылазаашьа ҳауит” – иҳәеит аԥыза-аминистр ихаҭыԥуаҩ Леонид Лакербаиа.
Атәанчахәы роулоит 240-ҩыуаак. Урҭ рхыԥхьаӡараҿы иҟоуп зԥа дҭахаз ани аби 50-55 шықәса рҟынӡа зхыҵхьоу, зыԥшәма дҭахаз ан, зхәыҷқәа 16 шықәса рҟынӡа зхымҵыц, уи даҽазныкгьы аҭаацәара даламлацзар, насгьы, аҵара зҵо, 25 шықәса рҟынӡа зхыҵхьоу.
Урҭ рсиақәа реиқәршәарақәа ирылагоит аҭыԥанқәа рҟны, иазалхыу амш аҽны. Атәанчахәы зауа дарбанзаалак изы иаартхоит хаз-ҷыдалатәи асчиот, иоуа аԥара ахьынарышьҭуа. Аԥара аиура алшоит аҵәахырҭатә банк аҟны. Уи аԥара анапаҿы аиура арманшәалоитазгәеиҭеит Л. Лакебаиа.
Атәанчахәы ашәара иалагоит жьырныҳәа мза 1 инаркны.
Уи аиуразы арзаҳал иацзароуп иаҭахыу адокументқәагьы: ахаҭара аазырԥшуа, ақәра, анхарҭа ҭыԥ, иара убасгьы иҭахаз данҭахаз, нас уи иҭахара аҭагылазаашьа зыршаҳаҭуа ашәҟәы
“Арекламазы” азакуан апроект алацәажәара мҩаԥган апарламент аекономикатә политиказ ахеилак аилатәараҿы. Уаҟа адепутатцәа иара убас иазааҭгылеит, априватизациа ззутәу аобиектқәа рсиа аԥсахразы Аминистрацәа реилазаара иҟанаҵаз ажәалагала. Адепутатцәа ргәаанагарала макьана имаҷымкәан аус адулатәуп актәи аԥхьараҿ ирыдыркылахьоу “Иунитартәу анаплакқәа” рзы азакуан апроекти, “Аҳәаанырцәтәи аинвестициақәа рзы азакуан аԥсахрақәа ралагаларазы” азакуан апроекти.
Аилатәара рхы аладырхәит Аԥыза-министр ихаҭыԥуаҩ Александр Страничкини, аекономика аминистр Кристина Озгани
Абиуџьеҭи акредиттә наплакқәеи, ашәахтәқәеи афинансқәеи рзы апарламенттә еилакы аилатәараҿы имҩаԥган “2007 шықәса рзтәи Аҳәынҭқарратә биџьеҭ анагӡаразы” азакуан апроект алацәажәара.
Иҳаҩсыз ашықәс абиуџьеҭ ахашәаларатә хәҭа ишьақәнаргылеит 1,434 млрд. мааҭ, ахарџьқәа 1,42 млрд. Убри алагьы абиуџьеҭ нагӡоуп 115 процент рыла. Аилацәажәара рхы аладырхәит Жәлар Реизара Ахантәаҩы Нугзар Ашәба, Аԥыза-министр Александр Анқәаб, Аԥыза-министр ихаҭыԥуаҩ, афинансқәа рминистр Беслан Кәбраа.
Аилатәараҿ иқәгылаз апарламенттә еилакы ахантәаҩы Омар Кәарҷиа иажәақәа рыла, “абиуџьеҭ анагӡашьа анализ иунарбоит аекономикаҿ ицәгьам алҵшәақәа шыҟоу”. О. Кәарҷиа иазгәеиҭеит иҟоу ашәахтәхкқәа 17 рахьтә 11 қәҿиарала ишынагӡоу.
“Бухаресттәи асаммит, НАТО аҿыц лахәлацәа рыдкылара азҵаарақәа ирылацәажәараны иахьыҟоу, иахылҿиаарц алшоит Кавказ зегьы иахьаҵанакуа апроблема уадаҩқәа рцәырҵа. Аҭынчреи аҭышәынтәалареи ари арегион аҿы аиқәрхаразы, иаҭахыуп азҵаара аӡбара иҟоу аҭагылазаашьа ҳасаб азуны азнеира”, – азгәаҭоуп С. Багаԥшь ишәҟәаҿы.
Аҳәынҭқарра Ахада агәҭынчымра изцәырнагоит” аполитика анҭышәынтәалами, аимаккәа аныӡбами аамҭазы, Қырҭәыла агәы иахьҭоу НАТО алалара, уи Аиҿкаара амчала Аԥсни Алада Уаԥстәылеи рыргьежьра хықәкыс иҟаҵаны”.
“Аԥсны знкымкәан Қырҭтәыла аганахьала ааха ӷәӷәа аиухьан, убри аҟынтә, ҳара Қырҭтәыла аганахьала ҳҳәынқарреи ҳауаажәлари рзы ашәарҭа ӷәӷәа еснагь иҟоуп ҳәа иҳаԥхьаӡоит” – иаликааит С. Багаԥшь.
Адунеижәларбжьаратә еилазаара, ҵаҵӷәыда Қырҭтәыла акзаара Асовет Еидгыла ахаантәи аҳәаақәа ирҭагӡаны азхаҵара иаанагоит, хыԥхьаӡара рацәала ауаҩ изинқәа реилагареи, Сталин иаамҭазтәи аԥсуа жәлар ирызуз адискриминациа ақәшаҳаҭреи.
“Насгьы, нанҳәа 14, 1992 ш. рзы Қырҭтәыла Еидгылоу Амилаҭқәа реиҿкаара ишыналарҵазҵәҟьа Аԥсны иақәлеит, иҭадырхеит ирацәаҩны аҭынч уааԥсыра, ааха ду рырҭеит аԥсуа ҭоурыхи акультуреи рбаҟақәа. Ақырҭуа-аԥсуа еибашьра Қырҭтәылеи Аԥсныи рыбжьара изаҟаразаалакгьы ҳәынҭкарратә еизыҟазаашьак аҟалара амоуа аҭагылазаашьа аԥнаҵеит” – азгәаҭоуп Аҳәынҭқарра Ахада ишәҟәаҿы.
“С. Багаԥшь НАТО атәылақәа рхаҭарнакцәа рыхшыҩ азишьҭрит Аԥсны 15 шықәса раахыс ишышьақәнаргылаз ахатәы политикатә система, азакәанԥҵаратә база, аекономикаҿы аџьармыкьатә еизыҟазаашьақәа, ихьыԥшым аусӡбарҭа, ауаҩы изинқәа рыхьчара адунеизегьтәи астандартқәа инарықәыршәаны. Аԥсны иахьа иалшоит аҭакԥхықәра аныҟәгара, насгьы Кавказ зегьы еидызкыло ароль амҩаԥгара”, – аҳәоит С. Багаԥшь НАТО Амаӡаныҟәгаҩ хада изишьҭыз ашәҟәаҿы.
Аԥсны Ахада Иаап Де Хооп Схеффер иахь аҳәара ҟаиҵоит “илшо зегьы ҟаиҵарц, уаанӡа аҭыԥ змаз агхақәа реиҭамырҿыцразы, насгьы, Қырҭтәыла НАТО алалара азҵаара аӡбараҿы Аԥсны агәаанагарагьы иазхәыцырц”.
Аицлабра мҩаԥысуеит мшаԥымза 3-4 рзы Москва ақалақь аҟны. Аҳҭны-қалақь ахадараҿы изларҳәаз ала, аицлабра иадҳәалоу аусқәа ихы рылаирхәразы Москваҟа дцеит Аҟәа ақалақь ахада Алиас Лабахәуа.
Аицлабра амҩаԥгара еиҿкаауп Жәларбжьаратәи аҳҭны-қалақьқәеи ақалақь дуқәеи рассоциациа аԥшьгарала. Ари Жәларбжьаратәи ассоциациа Аҟәа ақалақьгьы алахәуп.
Аицлабра хықәкыс иамоуп ақалақьқәа рыҿиараҿы аԥышәеимадара. Аҟәа аицлабра иалахәуп “Ақалақь арԥшӡареи ариаҵәареи, иара убас уи иаԥну абнақәа рыхьчареи, ииашаны рхархәареи” аномианациала.
Аԥыза министр А. Анқәаб игәаанагарала, реиҵатәра аҭахӡам алицензиа зҭахыу анаплакқәа рсиа. Абри атәы иҳәеит аиҳабыра рхада абиуџьет азы апарламенттә комитет аилатәараҟны. “Сара сахьахәаԥшуа, урҭ рхыԥхьаӡара иацҵатәыуп, убри аан алицензиа аиура аусхк ырмарианы. Ауаа агәнамӡара рымоуп еиуеиԥшым адокументқәа реизгара иахьақәдырӡуа инамцхәы раамҭеи рылшареи,” – иҳәеит аԥыза министр А. Анқәаб.
Абанккәа русураҿы иҟоу аҭагылазаашьа далацәажәо, уи дақәшаҳаҭхеит иҟоу агәаанагара “абанктә система аусушьа еилыхха ишыҟам”. Хашәалахәҵас абанкқәа иаадырԥшуа, иҟоуҵәҟьа иацәыхароуп. Араҟа аус зыдулатәу рацәоуп, зегь раԥхьаӡагьы Амилаҭтә банк азы, уи аҩыза аусқәа нап дыркыуп – иҳәеит аԥыза министр.
А. Анқәаб агәҩбара шимаз ааирԥшит иаарласны алыршара шыуадаҩхо арацәаҵхреи амҿыаусадулареи реиԥш иҟоу ааглыхрақәа ишахәҭоу рышьақәгылара.
Аиҳабыра рхада, иара убасгьы иазгәеиҭеит, агәнамӡара шрымоу арацәаҵхра знапы алакыу Ҭырқәтәылатәи афирмахь. “Еилкаауп, ари афирма иҟанаҵахьоу шырацәоу, аха иахьазы уи ахашәала ҳәа акагьы шаанамышьҭуа Тҟәарчалазгьы ареспубликазгьы. Убри анаҩсгьы уи ишахылҿиаауа аекологиатә проблемақәа. Аринахысгьы ас ианца, хшыҩзышьҭра рзутәхоит урҭ раҵкыс ҳара ҳзы иаҳа феидара злоу аинвестициақәа.”
Мшаԥымза 4 рзы Аҩныҵҟатәи Аусқәа рминистрра аҟәшақәа рҟны имҩаԥган амобилизациа азы мышктәи аҿазыҟаҵарақәа. Аҩныҵҟатәи аусқәа рминистр Оҭар Хециа ишиҳәаз ала, урҭ аҽазыҟаҵарақәа аплан аҿы иазгәаҭамызт, имҩаԥган аҩныҵҟатәи аусқәа рминистрра еидҵоу абаталион ахьынӡахио агәаҭаразы. Аминистр аҽазыҟаҵарақәа рыху ишьеит “ибзиаӡоуп” ҳәа.
Мшаԥымза 5 рзы, Урыстәыла адәныҟатәи аусқәа рминистрраҟны имҩаԥысит Урыстәыла адәныҟатәи аусқәа рминистр ихаҭыԥуаҩ Григори Карасини Аԥсны Аҳәынҭқарра Ахада С. Багаԥшьи реиԥылара. Абри атәы аанацҳауеит Урыстәыла адәныҟатәи аусқәа рминистрра акьыԥхьи аинформациеи рдепартамент.
Аиԥылараҿы ирылацәажәан ақырҭуа-аԥсуатә еимакы акуша-мыкәша иҟоу аҭагылазаашьеи уи аҭышәныртәалареи ирызкыу азҵаарақәа. Агәҭынчымра рызцәырнагон Қырҭтәыла НАТО алаларазы иҟанаҵо аҽазышәарақәа. Уи атәы аҳәоит, уажә ааигәа Аԥсны Аҳәынҭқарра Ахада С. Багаԥшь Урыстәыла Аҳәынҭқарра Ахада Владимир Путин иахь ииҩыз ашәҟәи, нас Урыстәыла Ахада иҟаиҵаз аҭаки.
Мшаԥымза 5 рзы Аҟәа имҩаԥысит аконференциа, иахьрыдыркылз Ақәҵара иаԥҵазарц ԥшь-урыс милаҭтә еилазаарак-Тҟәарчалтәи, Гәылрыԥшьтәи, Гагратәи, Аҟәатәи-еидызкыло Аԥснытәи аурыс милаҭтә еиҿкаарақәа рассоциациа. Уи иалнаршоит урҭ аиҿкаарақәа русурақәа реимадара.
Афорум иалахәын Москватәи адепартамент анапхгаҩы ихаҭыԥуаҩ Анатоли Сорокин, Урыстәыла Аҳәынҭқарра Ахада Иусбарҭа абжьагаҩ Игор Живчиков, аԥыза-министр А. Анқәаб, Аԥыза-министр ихаҭыԥуаа Леонид Лакербаиа, Беслан Кәбраа, Аԥсны Жәлар Реизара Ахада ихаҭыԥуаа Виачеслав Цыгәба, Альберт Овсепиан, Аԥсны атәылахьчара аминистр ихаҭыԥуаҩ аинрал Анатоли Заицев, ауаажәларратә еиҿкаарақәа рхаҭарнакцәа.
Аконференциа иалахәыз ақәшаҳаҭхеит Ассоциациа аԥҵара аидеиа, ирыдыркылеит Аԥҟаԥҵа. Ассоциациа ахантәаҩыс далырхит аԥыза-министр ихаҭыԥуаҩ Александр Страничкин. Ассоциациа анапхгара иалалеитаџьеи асоциалтә хьчареи рминистр Ольга Колтукова, арҵаҩы Валентина Давыдова, Аԥсны Жәлар реизара адепутатцәа Виктор Васильиеви Валерии Кондаков.
Аконференциаҿы иазгәарҭеит, иаԥырҵаз Ассоциациа аҽазышәарақәа зегьы шазкхо ихьыԥшым Аԥсны аҳәынҭқарра аргылара.
Ассоциациа азхиоуп егьырҭ аурыстә милаҭтә еиҿкаарақәа аус рыцура. “Урҭ аиҿкаарақәа аус ҳацуреи Ассоциациа алаларази агәаҳәара рымазар, ҳара ҳазыхиоуп Аикқәшаҳаҭра анапы аҵаҩра” – азгәеиҭеит А. Страничкин.
Гәылрыԥшь араионтә хәышәтәырҭеи Агәӡератәи арратә госпитали рҟны имҩаԥган планла иарбаз акомандаҟаҵаратә штабтә зыҟаҵарақәа. Арҭ азыҟаҵаракқәа рызкын атерактқәеи абылреи реиԥш иҟоу аҭагылазаашьақәа раан ахымҩаԥгашьа.
“Аус адулан ахәышәтәырҭа аҟәшақәа ишәарҭам аҭыԥқәа рахь риагареи, иҷаԥшьоу амедеиҳәшьцәа рзы ашәарҭаратә ҭагылазаашьа аан ахымҩаԥгашьеи, адырраҟаҵареи аимадареи рзы аинструкциақәа рықәныҟәашьа дырдыррази” – азгәеиҭеит амобилизациатә усуреи ауаажәларратә хыхьчареи рзы агәабзиарахьчара аминистр иабжьагаҩ Леонид Долгириев.
Ахәышәтәырҭа анапхгареи, аҟәшақәа рнапхгаҩцәеи, иҷаԥшьоу амедеиҳәшьцәеи ироуит апрактикатә дыррақәа.
Азыҟаҵарақәа рхы рыладырхәт араион ахадара аусзуҩцәагьы.
Аҽазыҟаҵарақәа мҩаԥган агәабзиарахьчара аминистрра иарбаз аплан аусмҩаԥгатәқәа инарықәыршәаны.
Аԥсны Аҳәынҭқарра Ахада С. Багаԥшь иусуратә визит хыркәшаны Москвантә Аԥсныҟа дхынҳәит. Амш аҩбатәи азыбжазы Аԥсны Ахәынҭқарра Ахада имҩаԥигеит аилатәара. Уи рхы аладырхәт Аԥыза-министр А. Анқәаб, Аԥыза-министр ихаҭыԥуаҩ, афинансқәа рминистр Б. Кәбраа, аекономика аминистр К. Озган, Аԥсны Аҳәынҭқарратә ҳазалхратә еилакы ахантәаҩы Григори Еник.
Аилатәараҟны ирзааҭгылан Ареспублика асоциал-економикатә ҿиара азҵаарақәеи, Аԥсны аҳәаақәа рҟны аҳазалхратә постқәа русуреи.
Мшаԥымза 7 инаркны 27-нӡа Аԥсны жәлар рџьынџьтәылатә еибашьра аветеранцәа рҽырхәышәтәуеит Аҟәатәи асанаториа РВСН аҟны, урҭ рхыԥхьаӡараҿы иҟоуп агәшаҭара аиҳәшьцәа Реидгыла аҟнытә 8-ҩыуаак аҳәса.
Ҳазҭалаз ашықәс инаркны асанаториа-курорттә ҽыхәшәрақәа ирхысхьеит 109-ҩыуаак аветеранцәеи аибашьра аинвалидцәеи.
Имҩаԥысит Адәныҟатәи Аусқәа рминистр С. Шамбеи ОБСЕ амилаҭ маҷқәа рзы Иреиҳаӡоу Акомиссар Кнут Воллебеки реиԥылара. Аиԥылараҿы иалацәажәеит, имаҷу амилаҭқәа рахь иаҵанакуа ауааԥсыра рзинқәа рыхьчараҿы аҭагылазаашьа зеиԥшроу. Аиԥылара мҩаԥысит ажурналистцәа аламырхәӡакәа. Аиԥылараҿы, иара убас, ирылацәажәеит Аԥсны инхо, хыԥхьаӡарала имаҷу амилаҭқәа рпроблемақәеи, аԥсуа бызшәа арҿиареи аиқәрхареи ирызкыу азҵаарақәа.
Иреиҳаӡоу Акомиссар иҳәеит, иара иусбарҭа шазыхиоу аԥсуа бызшәа арҿиаразы ацхыраара Европатәи аспециалистцәеи аекспертцәеи алархәны.. Иара убас, урҭ ацхыраара шыҟарҵо, арҵагатә шәҟәқәеи, абызша аҵаразы иҷыдоу алитературеи реиқәршәаразы. Уи азы ари аиҿкаара аус рыцура иазыхиоуп Аԥснытәи аҵареи акультуреи русбарҭақәа. Кнут Воллебек иара убас, иҳәеитдшазҟлымҳау Гал араион аҿы аҭагылазаашьа аҭышәынтәалара. Адипломат игәаанагарала, Галтәи ауааԥсыра қырҭшәала аҵара рҵартә аҭагылазаашьа рзаԥҵатәуп. Ажурналистцәа данрыҿцәажәоз уи иазгәеиҭеит, Аԥснытәи арҵаҩцәа рзы атренингқәеи асеминарқәеи рымҩаԥгара дшадгылоу, иара убас ацхыраара шыҟаиҵо аҵарадырратә проектқәа ралыршараҿы.
Кнут Воллебек уи аҽны диԥылеит Аԥсны Ашәарҭадара Ахеилак ахантәаҩы Станислав Лакоба.
Адгьылтә малқәа рыҵхразы аҭагылазаашьақәа раԥҵаразы, иаҭаххар ҟалап атехника хьанҭа ныҟәалартә еиԥш, инахыкәршаны иҟоу амҩадуқәа рыҟаҵара, иҳәеит А. Анқәаб аиҳабыра реилатәараҿы.
Иара убасгы, Аԥыза-министр иазгәеиҭеит, адгьылтә малқәа ахьыҵырхәа ааигәа-сигәа инхо ауааԥсыра рзы изакәтә уадаҩрахо, урҭ ыҵызхәа аидара амҩангара ианалагалак. Ус еиԥш иҟоу анаплакқәа ирхагылоу инагӡаны иазхәцӡом, тонна рацәала ихьанҭоу аидара амҩангаразы иҟоу атранспорттә коммуникациақәа шыԥсыҽу. Амалҵхра зҭахыу рацәоуп, аха ҳара шәҩык рахьтә ҩ-наплакык роуп азин заҳҭаз, – иҳәеит иара.
“Ирдыруазарц ҳҭахыуп, аӡәгьы азин шиаҳамҭоу Аԥсны цәаӷәаны акажьра, уи аԥсабара ааха ӷәӷәа анаҭоит. Иахьа ирацәаҩуп изҭахыу кәарас иҟоу зегьы ахаҳә-шьанҵа рҭыгара” – ациҵеит аилатәараан Аԥыза-министр.
Ҵандрыԥшь акьырҵыхра нап аркхоит. Абри аҩыза Ақәҵара рыдыркылеит аиҳабыра. Уи аусқәа рымҩаԥгаразы азин арҭеит афирма ООО” Мак-Тандем”. Аԥснытәи аԥсабарахьчаратә маҵзура уи иақәшаҳаҭхеит 5 шықәса инарзынаԥшуа 1 млн. куб. м. аҵхра.
Аиҳабыра аекономика аминистрра иаднаҵеит аиқәшаҳаҭра аиқәршәара. Акьырҵхра нап аркхоит нанҳәа мза иахымгакәа.
Аԥшьаша, мшаԥымза 10 рзы имҩаԥысраны иҟоу Жәлар Реизара аилатәараҿы ирыхәаԥшраны иҟоуп “Аинформациа хархәарази”, “Арекламази” азакәанқәа рпроектқәа.
Адепутатцәа аԥсахрақәеи ахарҭәаарақәеи аларгалараны иҟоуп “Атәылахьчареи,” “Аруаҩ истатуси”, Ашьауӷатә кодекси, Ахушьарази азакуанқәа рпроектқәа.
Адепутатцәа, иара убас ирыдыркылараны иҟоуп, Аминистрцәа реилазаара ишьақәнарӷәӷәоу априватизациа азуразы, аҳәынҭқарратә мал ахь иаҵанакуа рсиа.
Аԥсны Аминистрцәа Реилазаара ирыԥсахит адгьылтә малқәа ирыхшәаатәу ашәахтә. Уажәшьҭарнахыс тоннак арацәа азы иршәоз еиҳатәхоит долларк ала, уажәы уи иартәоит 5 долларк. Уи ашәахтә ахәԥса еиҳатәӡамызт 2002 шықәса раахыс.
Аԥыза-министр А. Анқәаб аминистрцәа азхьаирԥшит Тҟәарчал арацәаҵхырҭаҿы аԥсабарахьчаратә нормақәа зегьы шеиларгоу.
Ҭырқәтәыла инхо аԥсуаа ирҭахыуп рҭоурыхтә ԥсадгьыл аҟны имҩаԥысуа ахҭысқәа атәыла аҩныҵҟатәи антҭыҵҭәи азҵаатәқәа рзы инарҭбааны аинформациа рымазарц, – иҳәеит уажә ааигәа Ҭырқәтәылантәи ихынҳәыз Аԥсны Жәлар реизара адепутат Сенер Гогәуа.
Аԥсны Ахада С. Багаԥшь идҵала арепотриантцәа С. Гогәуеи О. Чкотуеи 20 мшы инарзынаԥшуа Ҭырқәтәыла иҟан, ирҭааит аԥсуаа рацәаны иахьеиланхо ақалақьқәа.
Ақалақьқәа Анкара, Адаԥазар, Сҭампыл рҟны Аԥснытәи адепутатцәа аԥсуаа ирзеиҭарҳәон, иҟоу ацәажәарақәа, уажәтәи Аԥсны анапхгара, атәыла злацоз акурс рыԥсахит ҳәа ирыладырҵәо аинформациа шиашам. “Аԥсны анапхгара ахьыԥшымра иазықәԥоит, иазааԥсоит адунеижәларбжьаратә зхаҵара” – рҳәеит урҭ. Аиԥыларақәа рҿы, ирылацәажәон Аԥсни Урыстәылеи рҳәынҭқарратә еизыҟазаашьақәа, иара убас Аԥсны 1996 ш. рзы иазыҟаҵаз асанкциа шаԥыху. “Ҳара еиҭаҳҳәон, Урыстәылатәи Аҳәынҭқарратә Дума Урыстәылатәа Аҳәынҭқарра Ахада иахь ааԥхьара шыҟанаҵаз, Аԥсни Лада-Уаԥстәылеи разхаҵаразы” – рҳәеит адепутатцәа.
Аԥсуа депутпатцәа, иара убас, ирԥылеит ахәҳахәҭратә-ааглыхратә палатақәа реиҳабацәа Адаԥазар Стампыл рҟны, иагьаарыԥхьеит урҭ Аԥсны иаҭаарц. С. Гогәуа ишиҳәаз ала, Аԥсны имҩаԥысраны иҟоуп аекономикатә форум, уи иалахәхоит 80 ҩык рҟынӡа аҭырқәа бизнес уаа, урҭ реиҳараҩык хылҵышьҭрала Кавказтәқәоуп.
Адепутат иазгәеиҭеит, рашәарамзазы Аҟәа даараны дшыҟоу Қырҭтәыла иҟоу Ҭырқәтәыла ацҳаражәҳәаҩ. Ҭырқәтәылантәи адипломатцәеи Аԥсны анапхгареи ирыӡбараны иҟоуп Аԥсны Аҳәынҭқарра Ахада С. Багаԥшь визит ҳасабла Ҭырқәтәылаҟа ицара иадҳәалоу азҵаарақәеи, Ҭырқәтәылеи Аԥсни рыбжьара амшынмҩа аартреи.
Аԥсны Адәныҟатәи Аусқәа рминистр С. Шамба иаԥирҟәҟәааит иҟаз ацәажәарақәа ОБСЕ Акомиссар Аԥсны даныҟаз, далацәажәазшәа Аԥсны Қырҭтәылатәи аҳәынҭқарра аҩныҵҟа инарҭбаау автономиа иаднагалаз атәы.
“Ари атәы аҳәара ҵаҵгәыдоуп.. Ҳазлацәажәоз аҵарадырратә проектқәа ралыршара иазкыу азҵаарақәа ракәын”, – иҳәеит С. Шамба
“Апоет Владимир Анқәаб 25 шықәса инареиҳаны Аԥснытәи Аҳәынҭқарратә Унивирситет аҟны аус иухьан. Уи илширшаз рацәоуп, аԥсуа бызшәа аҿиараҿы зегь реиҳа иуадаҩыз аамҭақәа раан,” – иҳәеит иқәгылараҿы Аԥснытәи Аҳәынҭқарратә Унивирситет аректор, академик А. Гәарамиа.
Владимир Анқәаб рхыԥхьаӡара далан, 130-ҩыуаак аԥсуа интеллигенциа рхаҭарнакцәа 1977 шықәсазы “Аԥсуа шәҟәы” знапы аҵазҩыз. Апоет дыргәаладыршәеит иҩызцәа, акыршықәса инеиԥынкыланы аус ицызуаз.
Аԥсны аҿар алахәын Москватәи Аҳәынҭқарратә Унивирситет аҟны имҩаԥысуаз Жәларбжьаратәи 15-тәи Аконференциа “Ломоносово-2008”.
Афорум аусура иалахәын Урыстәылеи, ихьыԥшым аҳәынҭқаррақәа реимабзиара иалоу атәылақәеи, Германиеи Сербиеи рыҟнытәи аҵарауаа қәыԥшцәа, аҿартә еиҿкаарақәа рхаҭарнакцәа, аҳәынҭқарратә усбарҭақәа русзуҩцәа.
Аԥснытәи аделегациа иалахәын Аԥснытәи Аҳәынҭқарратә Унивирситет аспирант, Аԥсны Аҳәынҭқарра Ахада Иусбарҭа ареферент Гәдиса Агрба, Очамчыра араион еизара адепутат Денис Соломко, ауаажәларратә еиҿкаара “Аԥсны ҿа” анапхгаҩы Алиас Аҩӡба, Москватәи Аҳәынҭқарратә Унивирситет аушьҭымҭак иаҳасабала ааԥхьара змаз, Аԥсны Аиҳабыра ринформациатә Усбарҭа аиҳабы ихаҭыԥуаҩ Алхас Ҷолокәуа.
Аконференциаҟны имҩаԥган “астол гьежьқәа” аҿар аполитикатәи асоциалтәи процессқәа рхы рылархәра азҵаатәқәа рзы.
Урыстәылатәи Абжьаҟазаратә Мчқәа ркомандаҟаҵара мап ацәыркуеит, Қырҭтәтәыла амассатә информациатә хархәагақәа иҟарҵо аара, аԥсуаа Ҷубырхьынџь ақыҭантәи ауахәама аусзуҩы дырӷьычызшәа, уи Абжьаҟазаратә Мчқәа алахәызшәа. Абри атәы иҳәеит Урыстәылатәи Абжьаҟазаратә Мчқәа ркмандаҟаҵаҩ ицхырааҩ А. Диордиев.
“Абжьаҟазаратә Мчқәа ркомандаҟаҵара, ари еиԥш аинформациа ихыҭҳәаау, ҵаҵӷәы змам акы ауп ҳәа иахәаԥшуеит,” – азгәеиҭеит Диордиев.
Аԥсны ахаангьы иақәшаҳаҭхарангьы иҟаӡам, Қырҭтәыла акзаараҟны иарбанзаалак инарҭбаау автономиа. Убри азын Қырҭтәыла ахадара рхы уадаҩ иаларымҵарц рылшоит,” иконкреттә ажәалагалақәа” аус рыдуларазы акомиссиақәа раԥҵаразы. Абас еиԥш ахҳәаа азыҟаиҵеит С. Багаԥшь, Қырҭтәыла ахадара иҟарҵаз ажәалагала.
“Қырҭтәыла Аҳәынҭкарра Ахада М. Саакашвили иҟаиҵаз аҳәамҭа Аԥсны инарҭбаау автономиа аҭаразы, ҳара ҳзын ҿыцрам, Қырҭтәыла анапхгара лассы-лассы усиԥш иҟоу аҳәамҭақәа ҟарҵоит,” – иҳәеит Аԥсны Ахада С. Багаԥшь.
Аиҿцәажәарақәа рпроцесс дазааҭгыло, Аԥсны Ахада С. Багаԥшь даҽазныкгьы иргәалаиршәеит, ареспублика ахадара аиҿцәажәарақәа рахь инеиуеит, Қырҭтәыла амч ахамырхәареи аибашьра амырҿыцреи рзы Аиқәшаҳаҭра анапы аҵанаҩыр, Қырҭтәыла архәҭақәа Кәдры аиҩхаа аҟынтәи иқәгахар. Убарҭқәа рышьҭахь Аԥсны азхиоуп, еиҟароу еигәлацәоу тәылақәак раҳасабала Қырҭтәылаҿы аизыҟазаашьақәа рышьақәргылара. Аполитикатә еилахәҳахәҭрақәа араҟа аҭыԥ рымам,” – иҳәеит Аҳәынҭқарра Ахада С. Багаԥшь.
Аҳәынҭқарра Ахада иҳәеит, Аԥсны ахадара ргәы ишҭам ажәлар знылаз, атәыла Аконституциаҿы иарбоу амҩа аныҵра.
Жәыргьыҭ араион аҟны иҟалаз аидыслара Урыстәылатәи Абжьаҟазаратә Мчқәа изаҟаразаалак акала иадҳәалам. Қырҭтәылатәи апресса излаанацҳауа ала, ари аидыслараҟны ахура лоуит аԥҳәыс. Абри атәы ааицҳаит Урыстәылатәи Абжьаҟазаратә Мчқәа ркомандаҟаҵаҩ ицхырааҩ А. Диордиев. Уи иажәақәа рыла,” Ари афакт ала аусҭҵаара иаҳнарбоит иҟалаз ахҭыс акриминалтә ҟазшьа шамоу”.
“Ԥыҭҩык Қырҭтәылатәи апресса аусзуҩцәа Абжьаҟазаратә Мчқәа рахь иҟарҵо ахарадҵара ҵаҵӷәыдоуп, уи иаанаго Абжьаҟазаратә Мчқәа рырхәҭақәа раҳаҭыр аларҟәроуп, уаанӡа аҭыԥ змаз апровакациақәа рыцҵароуп”, – азгәеиҭеит А. Диордиев.
Еиду Амилаҭқәа Реиҿкаара ашәарҭадаратә хеилак аилацәажәарақәа мҩаԥнагоит Аԥсныи Қырҭтәылеи рыбжьара ашәарҭадара азонаҿы иҟоу аҭагылазаашьазы.
Ари атема алацәажәара мҩаԥгахоит Қырҭтәыла иҟоу Еиду Амилаҭқәа Реиҿкаара ашәарҭаратә зонаҿы рыҟазаара амандат ацҵаразы арезолиуциа аднакылаанӡа.
Еиду Амилаҭқәа Реиҿкаара Ашәарҭадара Ахеилак алахәлацәа ахәаԥшраны иҟоуп Еиду Амилаҭқәа Реиҿкаара Амаӡаныҟәгаҩ Хада ашәарҭадара азонаҿы аҭагылазаашьазы иҟаиҵаз ажәахә. Ашәҟәы аҟны Амаӡаныҟугаҩ Хада Ашәарҭаратә хеилак ахь ааԥхьара ҟаиҵоит Еиду Амилаҭқәа Реиҿкаара ахаҭарнакцәа арегион аҿы рыҟазаара амандат ацҵаразы, убри аан уи ашәарҭаратә зонаҿы аҭагылазаашьа шеибарххоугьы, иааидкыланы иуҳәозар иҭышәынтәалоуп ҳәа азиԥхьаӡоит
Иахьа Аԥсны иааит Алада Уаԥстәыла Аҳәынҭқарра Ахада Е. Кокоиты зхадараҿы дыҟоу аофициалтә делегациа.
Иахьа Аҟәа еиԥылоит аҩ-ҳәынҭқаррак рхадацәа.
Иахьа еиҭах имҩаԥган Алада Уаԥстәылеи Аԥсни рҳазалхратә маҵзурақәеи ахәҳахәҭра-ааглыхратә палатақәеи рыбжьара аусеицуразы Аиқәшаҳаҭра анапаҵаҩра. Уи анапаҵаҩра рхы аладырхәт Алада Уаԥстәыла Ахада Е. Кокоитыи, Аԥсны Аҳәнҭқарра Ахада С. Багаԥшьи.
Асааҭ 12 рзы, Аҟәа официалла иаартын Алада Уаԥстәыла Ацҳаражәҳәарҭа.
Аԥшьаша, мшаԥымза 17 рзы, Аԥснытәи Аҳәынҭқарратә Унивирситет аҟны Аԥсны ахьыԥшымра 15 шықәса ахыҵра аҳаҭыразы имҩаԥгахоит, аибашьра ашәақәа рыхәлԥаз.
Иара убасгьы, ашәахьаҽны, мшаԥымза 21 азы, Аԥснытәи Аҳәынҭқарратә Унивирситет аҟны имҩаԥгахоит аҵарадырратә-практикатә конференциа “Аԥсны: иацы, иахьа, уаҵәы”. Уаҟа ирзыӡырҩхоит Аԥсны аҵарауаа қәԥшцәеи, аспирантцәеи, Аԥснытәи Аҳәынҭқарратә унивирситет астудентцәеи ражәахәқәа.
Аԥсны Аҳәынҭқарра Ахада Иусбарҭа афинанстә цхыраара ҟанаҵоит аконференциа аматериалқәа реизга аҭыжьраҿы.
Аԥсны Аҳәынҭқарра Ахада С. Багаԥшь Аԥсни Алада-Уаԥстәылеи рыбжьара аимадара арӷәӷәара аҵак ду аиҭоит.
Абас еиԥш аҳәамҭа ҟаиҵеит Аԥсны Аҳәынҭқарра Ахада Ааахыҵ-Уаԥстәыла Аҳәынҭқарра Ахадеи иареи еицымҩаԥыргоз апресс-конференциаҟны.
Аҳәынҭқарра Ахада игәаанагарала, иахьа анапы зҵаҩыз Аԥсни Ааахыҵ-Уаԥстәылеи рҳазалхратә маҵзурақәеи рхәҳахәҭра-ааглыхратә палатақәеи русеицуразы Аиқәшаҳаҭра иарҵабыргуеит, арҭ аҩ-ҳәынҭқаррак шазхиоу рҿаԥхьа иқәгылоу азҵаарақәа реицыӡбара.
“Иахьа аус аҿы аекономикатә зҵаарақәа рыӡбара аамҭа ааит, урҭ мыӡбакәа ԥхьаҟа ҳазцом”, – азгәеиҭеит Аҳәынҭқарра Ахада.
Ааахыҵ-Уаԥстәыла Аҳәынҭқарра Ахада Едуард Кокоиты инаҵшьны иазгәеиҭеит,” Аԥсны иахьа аҿиарамҩа иану, иҭышәынтәалоу, узықәгәыӷша ҳәынҭқарран ишыҟоу. Уи иажәақәа рыла, Аахыҵ-Уаԥстәыла азхиоуп аекономикатә еизыҟазаашьақәа раԥҵара.
Урыстәыла Аҳәынҭқарра Ахада В. Путин Урыстәыла аиҳабыра рахь иишьҭыз анапынҵа, Аԥсни Аахыҵ-Уаԥстәылеи рекономикатәи рсоциалтәи зҵаарақәеи, ршәарҭадареи рзы шьаҿа ӷәӷәоуп. Абас ахҳәаа ҟаиҵеит Аԥсны Адәныҟатәи Аусқәа рминистр С. Шамба.
“Арҭ аҩ-ҳәынҭқаррак реизааигәахара Урыстәыла анапхгареи Аԥсны анапхгареи аџьабаа ду здырбалаз лҵшәоуп. Аԥсны иқәнхоз ауааԥсыра 2003 шықәсазы Урыстәыла атәылауаҩра рыҭара, егьырҭ азҵаарақәа рыӡбараҿ хра злоу акы акәны иҟалеит”, – ҳәа азгәеиҭеит С. Шамба.
Урыстәыла атәылауаа, адәныҟатәи Аусқәа рминистр иажәақәа рыла, Урыстәылатәи Афедерациа Аконституциа инақәршәаны, рхы иадырхәозароуп рзинқәа зегьы.
“Косово ашьҭахь, Урыстәыла анапхгара Аԥсны иқәнхо ртәылауаа ринтересқәа рыхьчараз ашьаҿақәа рыҟаҵара иалагеит. В. Путин иҟаиҵаз анапынҵа, ари иаанаго инаҳашьҭхьаз ҳашәҟәқәа разхаҵароуп, уи аҵа дуӡӡа амоуп. Уажәшьҭа инхаз ҳхьыԥшымра азхаҵаразы шьаҿа заҵәык ауп. Азхаҵара-аамҭа маҷымкәан изҭахыу процессуп, аха Косовотәи ахҭыс убригь арласуеит”, – инаҵшьны иазгәеиҭеит Адәныҟатәи Аусқәа рминистр С. Шамба.
Иахьа Аԥсны Аҳәынҭқарра Ахада С. Багаԥшь аиҿцәажәарахь ааԥхьара риҭеит Еиду Амилаҭқәа Реиҿкаара Амаӡаныҟугаҩ хада ихаҭарнак ҷыда Иво Петрови Еиду Амилаҭқәа Реиҿкаара арратә хлаԥшцәа рмиссиа ахада аинрал Ниаз Хан Хаттаки. Аиԥылара ихы алаирхәт Аԥсны Адәныҟатәи Аусқәа рминистр С. Шамба.
Аҳәынҭқарра Ахада иҳәеит иҟоу адырраҭарақәа рыла, аԥсуа аҳәаа азааигәара зҽеизызго ақырҭуа архәҭақәеи, Кәыдрытәи аиҩхаа аҩадатәи ахәҭахьы инаскьо архәҭақәеи рзын аԥсуа ган агәҭынчымра шаанарԥшуа. Аҳәынҭқарра Ахада иазгәеиҭеит, Еиду Амилаҭқәа Реиҿкаара Ашәарҭаратә Хеилак ахь адырра шыҟаҵатәу уа иҟоу аҭагылазаашьазы.
Аԥсны Аҳәынҭқарра ахада иргәалаиршәеит аԥсуа аган иагаз ахыдҵақәа зегьы еиламгакәа ишынанагӡо, аха убри аан, Еиду Амилаҭқәа Реиҿкаара амиссиа ахадара ргәы рҽаниҵеит, ақырҭуа ган ахь иахәҭоу анырра аныҟарымҵа, Гал араиони Кәыдры аиҩхаа аҩадатәи ахәҭеи рахь Аԥсны Архәҭақәа ралагалара нап шаркхо.
Иво Петрови аинрал Хаттаки ргәаанагара рҳәеит ари апроблемазы. Аиԥылара иалахәыз алацәажәеит арегион аҟны ашәарҭадара азҵаарақәа.
Аԥсныҟа даауеит Еиду Америкатәи Аштатқәа рҳәынҭқарратә департамент абжьгаҩ Маикл Карпентер
Ахәашаҽны Аԥсны иаараны иҟоуп Америка Еиду аштатқәа рҳәынҭқарратә департамент абжьагаҩ Маикл Карпентери, Қарҭ иҟоу Америка Еиду Аштатқәа рыцҳаражәҳәарҭа аполитикатә зҵаарақәа рзы абжьагаҩ Алан Парселли. Абри атәы аанацҳауеит Аԥсны адәныҟатәи Аусқәа рминистрра. Америкатәи адипломатцәа рԥылоит Аԥсны адәныҟатәи Аусқәа рминистр С. Шамбеи, Гал араион аҟны Аԥсны Аҳәынҭқарра Ахада инапынҵақәа назыгӡо Р. Кьышьмариеи, иара убас иҳәынҭқарратәым аиҿкаарақәа русзуҩцәеи.
Иахьа Аԥсныҟа иааит Америка Еиду Аштатқәа Рхәынҭқарратә департамент абжьагаҩ Маикл Карпентнери, Қарҭ иҟоу Америка Еиду Аштатқәа рыцҳаражәхәарҭа аполитикатә зҵаарақәа рзы абжьагаҩ Алан Парселли.
“Ҳара арахь ҳааит, аҵыхәтәантәи аамҭазы иҟоу аибарххара зыхҟьо аҭагылазаашьа аилкаарази, уи азы шәара шәгәаанагра аилкаарази” – иҳәеит Маикл Карпентнер Аԥсны адәныҟатәи аусқәа рминистр С. Шамба даниԥылоз.
“Ҳара агәҭынчымра ҳнаҭоит, Урыстәылатәи Афедерациа Аԥсны иаԥнахыз аекономикатә санкциа инадҳәаланы изызҳауа аибарххара.. Иара убасгьы, ашәара ҳамоуп, ари аҩыза ашьаҿа араҟа иҵегь иҭышәынтәалам аҭагылазаашьа аруадаҩып ҳәа” – инаҵшьны иазгәеиҭеит Маикл Карпентнер.
Иара игәаанагарала Урыстәыла аҵыхәтәантәи аамҭазы Аԥсны аганахьала иҟанаҵо ашьаҿақәа, ари арегион аҟны усгьы иуадаҩу аҭагылазаашьа арӷыӷкуеит.
“Аԥсны аганахьала, иарбанзаалак иҵоуроу еиҭакрак аныҟалалак, Қырҭтәыла ахымҩаԥгашьа иаҳнарбоит ҳәынҭқаррак аҟны еицынхашьа шҳамам” – иҳәеит Адәныҟатәи Аусқәа рминистр С. Шамба.
С. Шамба иажәақәа рыла,” Қырҭтәыла аполитика Аԥсны аганахьала, есымшагьы амч ахархәара аман”. Ҿырԥштәык аҳасабала иааигеит аҭоурыхтә фактқәа.
“13 мзы инарзынаԥшуа, Аԥсны ицоз аибашьра иахҟьаны, еилаҳаит аекономика, ирҳәын Ареспублика, аибашьра ашьҭахь, Аԥсны иазуын аблокада Қырҭтәыла иҟанаҵаз адҵала. Қырҭтәылатәи иҷыдоу амаҵзурақәа, иахьагьы
Гал араион аҟны адиверсиатә актқәа мҩаԥыргоит,” – иҳәеит С. Шамба.
Урыстәыла аганахьала Аԥсны иазыҟаҵаз аекономикатә санкциа ахьаԥыххаз ииашоу знеишьоуп ҳәа ахиҳәааит С. Шамба. “Қырҭтәыла акзаараҿы анхара ахьырҭахым иахырҟьатәума ажәлар” – ҳәа адипломатцәа дразҵааит С. Шамба.
Иара иажәақәа рыла,” Қырҭтәыла иахьагьы амч ахархәара мап ацәнакӡом, уи азы ҿырԥштәыс иааигеит Кәыдры аҩхаа аҩадатәи ахәҭахьы иаԥҵоу арратә плацдарм”.
“Иахьа, аиҿцәажәарақәа рыцҵаразы иаҭахыуп Қырҭтәыла аганахьала иҟоу аилагарақәа раԥырҟәҟәаара” – азгәеиҭеит С. Шамба.
Адәныҟатәи Аусқәа рминистр С. Шамба игәаанагарала, Аԥсны иахьа иаԥыхыу аекономикатә санкциа ауаа рыбзазашьа аиӷтәреи, аекономика ашьҭыхреи рзы шьаҿа бзиоуп” – азгәеиҭеит С. Шамба.
Адәныҟатәи Аусқәа рминистр Сергеи Шамба дидикылеит Қарҭ иҟоу Германиа ацҳаражәҳәаҩ Патрисиа Флор.
Анемец дипломат Аԥсныҟа дааит иҟоу аҭагылазаашьа аилкаарази, аԥсуа-қырҭуатә еиҿцәажәарақәа рыцҵара алыршара азҵаарақәеи рзы. Патрисиа Флор лажәақәа рыла, Қырҭтәыла ахадара ишьақәнарӷәӷәоит мап шацәнакуа, аимак аӡбаразы амч ахархәара.
С. Шамба адипломат дазхьаирԥшит, Қырҭтәыла ааҟәмҵӡакәа Жәларбжьаратәи абжьаҟазацәа рабжьгарақәа ишрықәымныҟәо, хәҭакахьала, Еиду Амилаҭқәа Реиҿкаареи уи Амаӡаныҟәгаҩ Хада иҩызцәа ргәԥи рабжьгарақәа. Жәларбжьаратәи абжьаҟазацәа абжеиҳан Қырҭтәыла аган иадырцәылоит – иҳәеит С. Шамба.
Адәныҟатәи Аусқәа рминистр, даҽазныкгьы иазгәеиҭеит, аԥсуа ган апозициа шамԥсахуа, насгьы аҩ-ганкгьы рнапы зҵарҩыз Аиқәшаҳаҭра анагӡаразы адҵа шыҟарҵо, иара убасгьы, Қырҭтәыла Арбџьармчқәа Кәыдры аҩхаа аҩадатәи ахәҭа аҟнытәи ралгара азҵаара шыӡбатәу. Иахьанӡа аԥсуа-қырҭуатә еиҿцәажәарақәа рыцҵаразы ипроблеманы иаанхо Кәыдрытәи аҩхаа акризис алҵразы ахатәы жәалагалақәа шамоу аԥсуа ган.
Аԥсны Атәылахьчара аминистрра агәҽанҵара ҟанаҵоит, иахәҭоу ауснагӡатәқәа зегьы шыҟанаҵо аԥхьаҟагьы Аԥсны аҳаиртә ҳәаа аилагара аҭыԥ анаиу. Абри атәы иҳәеит ашәахьаҽны апресс-конференциаҟны Атәылахьчара аминистр ихаҭыԥуаҩ, астатс-маӡаныҟугаҩ Гарри Кәпалба.
Мшаԥымза 20 рзы икажьыз аԥрыгатә аппарат аԥҽыхақәа ажурналистцәа идырбан.
Қырҭтәыла арра-ҳаиртә мчқәа иртәу ԥырҩыда аԥрыгатә аппарат, ишыҟанаҵалац еиԥш ареспублика аҳаиртә ҳәаа еилаганы, имҩаԥнагон Гали Очамчыреи араионқәа иахьрыҵаркуа аԥшыхәратә ԥырра. Аҳаирплан ашәарҭадаратә зонаҿы ианнеи, иӡбан уи акажьра. 9 сааҭки 57 минуҭи рзы, Гал араион Гагида ақыҭа аҟны, Аԥсны атәылахьчара аминистрра арра-ҳаиртә мчқәа иртәу ареактивтә ҳаирплан Л-39 ала иҭархан аԥрыгатә аппарат.
Г. Кәпалба иажәақәа рыла,” 2008 шықәса мшаԥымза алагамҭазы, ақырҭуа ган еиланаго иалагеит Ареспублика Аԥсны аҳаиртә ҳәаа. Ашәарҭадара азонаҿы, Урыстәылатәи Абжьаҟазаратә Мчқәа ахьахылаԥшуа, ԥшыхәраҵас иахаԥыруа иалагеит ԥырҩы дызҭатәам аԥрыгатә аппаратқәеи аибашьыгатә ҳаирпланқәеи.
Ҳара изныкымкәа, Еиду Амилаҭқәа Реиҿкаара амиссиеи, Урыстәылатәи Абжьаҟазаратә мчқәеи адырра раҳҭахьан, Аԥсны аҳаиртә ҳәаа ԥшыхәрак аҳасабала ахархәара маиурц”.
Убри инадҳәаланы, уаанӡа аҭыԥ змаз илагарақәа Еиду амилаҭқәа реиҿкаареи Абжьаҟазаратә мчқәеи аҭакԥхықәра ахьрыдыу азонаҿы ахьакәыз азы, аԥсуа ган ҿырҳәалатәи агәҽанҵарақәа ракәын иҟарҵоз. Убри аан Аԥсны аҳаирхьчаратә ҟәшақәа имҩаԥыргон еиԥымҟьарада аҳаиртә ҳәаа ахылаԥшра, ирыцклаԥшуан аҳәаа иахаԥыруаз аппаратқәа.
“Аҳаирплан аԥҽыхақәа рыхәҭак километрак амшын аҿықә инацәыхараны икаҳаит, егьырҭ ахәҭақәа аԥшаҳәахьы икажьын”.
Аԥрыгатә аппарат аԥҽыхақәа рыҭҵаара ашьҭахь, ишьақәыргылан, ари аԥрыга 450” ҳәа захьӡу, асериатә номер 553, Израильтәи акомпаниа    2006 ш. рзы иҭнажьыз аппаратуп. Ари аԥрыга Қырҭтәылатәи арра-ҳаиртә мчқәа иртәуп.
450” зымчхара рацәоу, бжьаратәла згылара ыҟоу, тактикатә-ԥрыгатә аппаратуп-азгәеиҭеит Г. Кәпалба.
Ишәгәалаҳаршәоит, хәажәкыра 18 рзы иараҩызаҵәҟьа аԥрыгатә аппарат, асериа аномер 551 кажьын.
“Икажьыз аԥрыгатә аппарат, иара аҩызаҵәҟьа асериоуп, уи даҽазныкгьы иаҳнарбоит, уи аԥрыга Қырҭтәылатәи аҳаиртә Мчқәа рыҟәшақәа ишыртәу” – азгәеиҭеит Г. Кәпалба.
Аԥсны Аҳәынҭқарра Ахада С. Багаԥшь дидикылеит Қырҭтәыла азҵаарақәа рзы Еиду Амилаҭқәа Реиҿкаара Амаӡаныҟәгаҩ Хада иҩызцәа ргәыԥ акоординатор, Қырҭтәыла иҟоу Германиа ацҳаражәҳәаҩ Патрисиа Флор.
Анемец дипломат лажәақәа рыла, адунеи ауаажәларра агәҭынчымра рымоуп, ақырҭуа-аԥсуа еимакы азонаҿы еибарххоу аҭагылазаашьазы
Патрисиа Флор ишазгәалҭаз ала, лара лаара адҳәалоуп иҟоу аҭагылазаашьазы Аԥсны анапхгара ргәаанагара аилкаараз илымоу агәазыҳәареи, иҟоу аибарххара аԥыхразы илылшо ацхыраара аҟаҵареи.
Аԥсны Аҳәынҭқарра Ахада Сергеи Багаԥшь иҳәеит, Қырҭтәыла ахадара рхымҩаԥгашьа иахьа наҟ-ааҟ ирыбжьоу агәреибамгара еиҳагьы ашьаҭа шарӷәӷәо. Аԥсуа ган изныкымкуа иҟанаҵахьоу агәҽанҵарақәа хьаас имкӡакуа, иахьагьы Аԥсны иахаԥыруеит аԥшыхәратә ҳаирпланқәа. Аԥсны Аҳәынҭқарра Ахада инаҵшьны иазгәеиҭеит, аҳаиртә ҳәаа анеилагаха, Аԥсны Арбџьармчқәа аринахысгьы, ишашьашәалоу ала рхы шымҩаԥырго.
С. Багаԥшь иазгәеиҭеит, аԥсуа ган иаанарԥшуа агәҽанызаара, ақырҭуа арбџьармчқәа рхыԥхьаӡара аҳәааҟны еиҳагьы еиҳанатәуеит. Аҳәынҭқарра
Аԥсны Аҳәынҭқарра Ахадеи Германиа ацҳаражәҳәаҩи аҭагылазаашьа аҭышәныртәаларазы мҩақәас иҟоу азы ргәаанагарақәа еибырҳәеит.
Аԥсны Аҳәынҭқарра Ахада С. Багаԥшь Аԥсны Жәлар Реизара ашҟа Ашьҭымҭа ҟаиҵеит анагӡаратә мчра аусуреи, атәылаҟны иҟоу аҭагылазаашьеи, ҳазҭалаз ашықәс азы аҳәынҭқарра аҿиаразы иҟаҵатәу ауснагӡатәқеи ртәы зҳәо.
Иахьа, С. Багаԥшь иажәақәа рыла,” Ареспублика Аԥсны ахьыԥшымра азҵаара зегь реиҳа ихадоу зҵаароуп”.
Қырҭтәыла анапхгара, Аԥсны инарҭбаау автономиа аҭареи, насгьы амчратә усбарҭақәа рахь аԥсуаа рхаҭарнакцәа рынашьҭреи рзы аҵыхәтәантәи рҳәамҭа, Аҳәынҭқарра Ахада игәаанагарала,” еиҭахгьы ишьақәнарӷәӷәоит, ақырҭуа ган инагӡаҵәҟьаны ишырзеилымкаац аибашьра ахылҟьа-ԥылҟьақәа закәыҵәҟьоу”.
“Ақырҭуа политикцәа иахьагьы ус ргәы иаанагоит, аԥсуаа ирҭахыу маҵурақәоуп, ихыҭҳәаау аҳәынҭқарра аргылароуп ҳәа. Аԥсны жәлар аибашьра иаиааит хықәкыс ирыманы-ақырҭуа шовинисттә напхгараҭара аҵыхәа аԥҵәара, Аԥсны иамаз ахьыԥшымра азыргьежьра, рхы иақәиҭны иҿиаларц дара рхатәы демократиатә ҳәынҭқарраҿы! Ҳара ари еснагь иргәалаҳаршәалароуп, Қырҭтәыла анапхгара ҳпозициа еилыркаанӡа, – ҳәа инаҵшьны иазгәеиҭеит Аҳәынҭқарра Ахада Ишьҭымҭаҟны.
Аԥсны, С. Багаԥшь иажәақәа рыла,” Адунеи зегь аҿаԥхьа ишьақәдырӷәӷәеит ҳәынҭқаррак аҳасабала ишышьақәгылаз, адемократиатә ҿиара апринципқәа ишрықәныҟәо, уи ахьыԥшымра азхаҵара арегион аҟны краамҭатәи аҭышәынтәалара иацхраауеит”.
“Адунеи еилнакаароуп, Аԥсны Қырҭтәыла аилазаарахь аргьежьра аҽазышәара, уи иаанаго Кавказ зегьы аҟны аҭышәынтәалара ашәарҭара аҭаргылароуп” – ҳәа инаҵшьны иазгәеиҭеит Аҳәынҭқарра Ахада.
Аԥсуа ган аиҿцәажәаратә процесс азҵаара аиҭарҿыцразы апозициа ԥсахрада иаанхоит. Уи шьаҭасгьы иамоуп, анапы зҵаҩыз Аиқәшаҳаҭра еилаганы, Қырҭтәыла Арбџьармчқәа Кәыдры аиҩхаа аҩадатәи ахәҭахьы ралагалара. Абри атәы иҳәеит Аԥсны Аҳәынҭқарра Ахада С. Багаԥшь, Аԥсны Жәлар Реизарахь Инашьҭымҭаҿы.
Аҳәынҭқарра Ахада иажәақәа рыла,” Қырҭтәыла ахарала еиԥырҟьаз аиҿцәажәаратә процесс уаҳа царҭа амамкәа иҟоуп. уи ахҟьеит 1994 шықәсазы ахымца аанкылареи амчқәа реидыгареи рзы Москватәи Аиқәшаҳаҭра еилаганы, Қырҭтәыла архәҭақәа Кәыдрытәи аиҩхаа аҩадахьтәи ахәҭахьы иахьаларгала”.
“Еиду Амилаҭқәа Реиҿкаара Ашәарҭадаратә Хеилак арезолиуциа адҵаҟаҵарагь иахәамԥшыкәа, Қырҭтәыла архәҭақәа Аԥсни Урыстәылатәи Абжьаҟазаратә Мчқәа рырхәҭақәеи рганахьала акыр провокациа ҟарҵеит. Уиалагьы Еиду Амилаҭқәа Реиҿкаара Амаӡаныҟугаҩ Хада аԥхьатәи иабжьгарақәа хырҩаа арымҭеит, иара убасгьы ақырҭуа-арратә патриоттә лагер ашәарҭаратә зонаҿы аҟазаара убрахь иналаҵаны” – аҳәоит ашьҭымҭаҿы”.
Аҳәынҭқарра Ахада инаҵшьны иазгәеиҭеит,” Қырҭтәыла аҽазышәара Ареспубликаҿы асанкциа арежим ааныжьреи, Аԥсны асоциал-економикатә ҿиара иарбанзаалак ала аԥырхагахареи, иҷыдоу аԥшыхәратә аԥрыгатә аппаратқәа рхархәареи Аԥсны аиҿцәажәаратә процесс ахалархәра иаԥырхагоуп”.
С. Багаԥшь игәаанагарала, “Қырҭтәыла арҭ апровокациақәа ҟанаҵоит аиҿцәажәаратә процесс аформат аиҭахәаԥшра хықәкыс иҟаҵаны, уиалагьы рырхәҭақәа Кәыдрытәи аиҩхааҿы рыҟазаара азакәан ԥшра арҭарц. иара убасгьы уанӡа ирыдыркылахьаз Аиқәшаҳаҭра ахырбгара, аиҿцәажәаратә процесс даҽа ҩаӡарак ахь аиагара ацхраареи, Қырҭтәыла Аԥсны аибашьра алагара аанызкыло Аиқәшаҳаҭра уаҳа иахьыҟамло”.
“Иахьа Аԥсны иҟоу абжьаҟазаратә архәҭақәа рформат заҵәык ауп арегион аҟны аҭынчра иагаранту” – иҳәеит Аҳәынҭқарра Ахада.
Еиду Амилаҭқәа Реиҿкаара Ашәарҭадаратә Хеилак ақәшаҳаҭхеит Қырҭтәыла иҟанаҵаз аҳәарала аилатәара амҩаԥгара. Абри ажәабжь ажурналистцәа иреиҳәеит Еиду Амилаҭқәа Реиҿкаара аҟны Урыстәыла Афедерациа ахаҭарнак Виталии Чуркин.
Уи иазгәеиҭеит, аилатәара шымҩаԥгахо ахаша, мшаԥымза 23 рзы, амш аҩбатәи азыбжазы.
“Агәра шәсыргоит, ари аилатәараҟны ҳара еиҭаҳҳәаша шырацәоу, аҵыхәтәантәи аамҭазы Қырҭтәыла аган ахымҩаԥгашьазы”, – иҳәеит Виталии Чуркин.
Аԥсныи Буриатиеи раҳҭнықалақьқәа аусеицуразы Аиқәшаҳаҭра рыбжьарҵеит. Адокумент рнапы аҵарҩит Аҟәеи Улан-Удеии рхадацәа Алиас Лабахәуеи Геннади Аидаеви.
Аҩ-ганкгьы ахыдҵақәа ргеит “аекономикатәи, анаука-практикатәи, акультуратәи еимадарақәа наҟ-ааҟтәи афеида аманы рырҿиаразы”.
“7 000 километрари мҩа харам аиҩызаразы агәаҳәара анумоу, – иҳәеит Улан-Уде ахада Геннади Аидаев. Иара иажәақәа рыла, Буриатиа аԥышәа амоуп иазхаҵам ареспубликақәа рыҿцаараҿы, урҭ рхыԥхьаӡараҿы иҟоуп Таиван аҳҭны-қалақь Таибеи.
“Анапы зҵаҩыу Аиқәшаҳаҭра-раԥхьатәи шьаҿоуп наҟ-наҟтәи аиҩызареи аилибакаареи рзы.
Аԥсны еснагь асас пату иқәын, ус иҟоуп иахьагьы. Ҳара иҳамоуп аҭагылазаашьа бзиақәа Буриатиеи аҳҭнықалақьи ҳареи аус еицаҳауразы,” – иҳәеит Аҟәа ахада Алиас Лабахәуа.
Ари Аиқәшаҳаҭраҟны раԥхьатәи лҵшәаны иҟалоит, Аԥснынтәи ахуҷқәа ԥсшьара ҳәа аԥхын аӡиа Баикал ахь рцара.
Урыстәыла хықәкыс иамоуп иҭархаз Қырҭтәыла аԥшыхәратә ҳаирплан акәша-мыкәша иҟоу аҭагылазаашьа аҭҵаара, иҳәеит Урыстәыла адәныҟатәи аусқәа рминистр Сергеи Лавров. “Иаҳҭахыуп ари аус ҭаҳҵаарц, араҟа аҵыхәтәантәи аамҭазы аҭыԥ зауз аилгарақәа, усгьы иҭышәынтәалам аҭагылазаашьа аруадаҩуеит. Ари даара ибааԥсуп”, – ҳәа реиҳәеит Урыстәылатәи ажурналистцәа Адәныҟатәи аусқәа рминистр С. Лавров ЕльКувеит иҟаз аиԥылара анҵәамҭазы.
Ахашаҽны Еиду Амилаҭқәа Реиҿкаара Ашәарҭадаратә Хеилак аҟны иахәаԥшхоит Аԥсны аҭагылазаашьа.
“Ҳара ҳазыԥшыуп аиԥылараҿы хықәкыла иахәаԥшып ҳәа ари азҵаара. Еиду Амилаҭқәа Реиҿкаара Ашәарҭадаратә Хеилак ақәршаҳаҭны ирыдкылаз Москватәи Аиқәшаҳаҭра еилаганы, аԥырра азин ахьыҟам ашәарҭара азонаҿы изыԥыруа аԥшыхәратә ҳаирпланқәа,” – иҳәеит С. Лавров.
Иара иажәақәа рыла, мышқәак раԥхьа Ашәарҭаратә Хеилак ааԥхьара ҟанаҵеит аганқәа Аиқәшаҳаҭра иқәныҟәаларц.
“Ҳара ҳақәшаҳаҭым Еиду Амилаҭқәа Реиҿкаара ашәарҭадаратә хеилак аилатәара алҵшәа”, – ҳәа ажурналистцәа иреиҳәеит Аԥсны адәныҟатәи аусқәа рминистр С. Шамба.
“Ҳара Еиду Амилаҭқәа Реиҿкаара Ашәарҭадаратә Хеилак ашҟа Ааԥхьара ҳашьҭит, жәларрыбжьаратәи аилазаара бжьаҟазаҩык иаҳасабала, амандат инақәыршәаны иахылаԥшырц аҩ-ганк рнапы зҵарҩыз Аиқәшаҳаҭра ианагӡашьоу, аха уи иахамыҵгылеит”, – азгәеиҭеит С. Шамба.
Аминистр игәаанагарала, Ашәарҭадаратә Хеилак Қырҭтәыла иақәыӡбар акәын иааҟәмҵӡакәа Аиқәшаҳаҭра ахьеиланаго азы. “Уиадагьы, Еиду Амилаҭқәа Реиҿкаара Амаӡаныҟәгаҩ Хада Иҩызцәа ргәыԥ, Урыстәыла ахаҭарнакцәа аламырхәӡакәа имҩаԥнагеит аиԥылара, уаҟа Урыстәыла, Аԥсныи Аахыҵ Уаԥстәылеи ирнаҭо агәыҳалалратә цхырааразы, иаадырԥшит агәнамӡара” – азгәеиҭеит С. Шамба.
Убриалагьы, С. Шамба игәаанагарала, жәларбжьаратәи абжьаҟазацәа рҽазыршәоит Аԥсны аганахь ақәӷәӷәара аҟаҵара, насгьы Қырҭтәыла аган иҟанаҵо ажәалагалақәа аднакылартә еиԥш азныҟәара.
“Жәларбжьаратәи абжьаҟазацәа, даҽазныкгьы иаадырԥшит ииашаны ари аус ишазымнеиуа. Насгьы, Еиду Амилаҭқәа Реиҿкаара Амаӡаныҟугаҩ Хада Иҩызцәа ргәыԥ аиҿцәажәаратә процесс ралархәра азҵаара ҳаиҭахәаԥшыр акәхоит,” – ҳәа аҳәамҭа ҟаиҵеит С. Шамба.
Аԥсны Урыстәыла иахәаԥшуеит аибашьра аиҭамырҿыцра иагарантианы. Урыстәыла Абжьаҟазаратә мчқәа роуп, иахьа аҭынчра хьчо, аҩ-ганк рҳәаақәа ирыбжьагылоу. Абри атәы иҳәеит Аԥсны Жәлар Реизара Ахада Н. Ашәба, Қырҭтәыла иҟоу Британиа Ду ацҳаражәҳәаҩ Денис Киф иԥылараан.
“Британиа Ду аимак аҭышәныртәалара ауп хықәкыс иамоу, ҳара агәрагьы аагоит, мшаԥымза 20 рзы аҭыԥ змаз ақырҭуа ҳаирплан акажьреиԥш иҟоу аҭагылазаашьақәа аҭыԥ роурым ҳәа. Арҭ рҩызцәа ахымҩаԥгашьақәа, аимак аҭыԥ аҟны, иҵегь аҭагылазаашьақәа аруадаҩуеит”, – ҳәа азгәеиҭеит Денис Киф.
Аԥсны Жәлар Реизара Ахада иҳәеит, Аԥсны ашәарҭадара ахьчаразы, аринахысгьы иахәҭоу зегьы шыҟарҵо. Н. Ашәба Қырҭтәыла иҟоу Британиа Ду ацҳаражәҳәаҩ дазхьаирԥшит, Аԥсны Адәныҟатәи Аусқәа рминистрра иҟанаҵаз аҳәамҭа, Еиду Амилаҭқәа Реиҿкаара Амаӡаныҟугаҩ Хада Иҩызцәа ргәыԥ гәынамӡарыла ишрыдыркылаз Аԥсны асанкциа арежим аԥыхразы Урыстәыла иҟанаҵаз аӡбара.
Ари аҩыза ахымҩаԥгашьа иаартны иаҳнарбоит,” Еиду Амилаҭқәа Реиҿкаара Амаӡаныҟәгаҩ Хада Иҩызцәа ргәыԥ Аԥсны аекономикатәи аполитикатәи қәыӷәӷәара азыҟаҵара иаҳа адгылара шарҭо, ақырҭуа-аԥсуа еимакы ииашаны ихырҳаганы аӡбара аасҭа,” – ҳәа азгәеиҭеит Н. Ашәба.
Қырҭтәыла иҟоу Британиа Ду ацҳаражәҳәаҩ Аҟәа дааит “Аҵыхәтантәи аамҭазы ишьақәгылаз аҭагылазаашьа аҭҵаара” хықәкыс иманы.
“Сара Аҟәа уажә ԥшьынтәуп саауеижьҭеи, арахь ааразы есымшагь агәаҳәара сымоуп. Аҵыхәтәантәи аамҭазы араҟа аҭагылазаашьа акыр иуадаҩхеит. Уи азҵаатәы алацәажәара акәын изызкыз, мшаԥымза 23 рзы Еиду Амилаҭқәа Реиҿкаара Ашәарҭадаратә Хеилак аилатәарагьы. Сара еилыскаарц сҭахыуп, уи азы, аԥсуа-ган агәаанагара” – иҳәеит Денис Киф Аԥсны Адәныҟатәи Аусқәа рминистр С. Шамба иԥылараан.
Денис Киф инаҵшьны иазгәеиҭеит, аимак ҭынчмҩала аӡбара дшадгыло. “Ҳара агәра аагоит, аимак аҭышәныртәаларазы еиҳарак аҭакԥхықәра здыло аҩ-ганк шракәхо. Насгьы, иазгәеиҭеит уи, жәларрбжьаратәи ауаажәларреи, хәҭакахьала Еиду Амилаҭқәа Реиҿкаареи аимак аҭышәныртәаларазы ацхыраара ҟарҵарц шрылшо,” – азгәеиҭеит адипломат.
Европарламент ахаҭарнакцәа Гал араион иаҭааит аҭыԥан иҟоу аҭагылазаашьа аилкааразы. Аделегациа ахадараҿы дыҟан Аахыҵ Кавказ азы Европатәи апарламент акомиссиа ахантәаҩы Мари Анна Ислер Бегуин.
Аевропарламент адепутатцәа рԥылеит Гал араион аҟны Аԥсны Аҳәынҭқарра Ахада ихаҭарнак ҷыда Р. Кьышьмариа, Аԥсны Адәныҟатәи Аусқәа рминистр ихаҭыԥуаҩ Даур Ақаҩба, иара убасгьы аҭыԥантәи иҳәынҭқарратәым аусбарҭақәа русзуҩцәа.
Аевропарламент ахаҭарнакцәа азҿлымҳан, Қырҭтәыла Аҳәынҭқарра Ахада аимак аҭышәныртәаларазы иҟаиҵаз ажәалагалақәа рзы Аԥсны анапхгара ргәаанагара. Иара убасгьы, урҭ азҿлымҳан, Гал араион аҿиара азҵаара, насгьы араион аҟны қырҭбызшәала аҵара азҵаара атәы уҳәа убас егьырҭгьы.
“Европатәи аилазаара ахаҭарнакцәа ҳареи ҳаиԥылараҿы даҽазныкгьы иаҳхәеит, Аԥсны Қырҭтәыла аилазаарахь ишымгьежьуа, аха иара убасгьы иазгәаҳҭеит ҳшазыхиоу аҳәынҭқаррабжьаратәи агәлаеимабзиаратәи еизыҟазаашьақәа рзы аиҿцәажәарақәа рыцҵара”, – иҳәеит, аиԥылара ашьҭахь Руслан Кьышьмариа.
Аԥсны адәныҟатәи аусқәа рминистр С. Шамба дидикылеит Қарҭ иҟоу Швеицариа ацҳаражәҳәаҩ ихаҭыԥуаҩ Никулин Иегер.
Никулин Иегер иҳәеит, Швеицариа ацҳаражәҳәаҩ ихаҭарнакк иаҳасабала ари шҵыхәтәантәи визиту.
Адипломат адәныҟатәи аусқәа рминистр агәра ииргеит, Аԥсны ишацҵахо агәҳалалратә проектқәа рырҿиара Швеицариатәи агентра аҳәаақәа ирҭагӡаны.
Агәҳалалратә проектқәа дырзааҭгыло, С. Шамба иазгәеиҭеит, иахьа урҭ иҟарҵо ацхыраара шдуу, насгьы ҭабуп ҳәа иеиҳәеит абас еиԥш иҟоу апрограммақәа раларҵәаразы Швеицариа аиҳабыра иҟарҵо афинанстә цхырааразы.
Аԥсны Аҳәынҭқарра Ахада С. Багаԥшь имҩаԥигеит аусутә еилацәажәара.
Уи иалахәын Аԥсны Жәлар Реизара Ахада Нугзар Ашәба, Аԥыза-министр Алеқсандр Анқәаб, Аҳәынҭқарра Ахада Иусбарҭа анапхгаҩы Валери Аршба, Аԥсны Адәныҟатәи Аусқәа рминистр Сергеи Шамба, иара убасгьы ареспублика амчратә усбарҭақәа рнапхгаҩцәа.
Аиԥылараҿы ирылацәажәан атәыла аҩныҵҟатәи адәныҟатәи политика азҵаатәқәа.
Аԥсны Адәныҟатәи Аусқәа рминистр С. Шамба иҳәеит Аԥсны шазхиоу Урыстәылеи Аԥсни рыбжьара арратә еиқәшаҳаҭра анапаҵаҩра. С. Шамба ишьақәирӷәӷәеит,” Иахьа излацәажәатәу, Аԥсны Қырҭтәыла агрессиа аҟнынтә ахьчара шакәу.”
“Имаӡаӡам, Қырҭтәыла иахьагьы ишацнаҵо арратә мчқәа реизырҳара. Иахьынӡауалагьы бџьарла аҽеибнаҭеит, хықәкысгьы иамоу акызаҵәык ауп-Қырҭтәыла аибашьра аҽазыҟанаҵоит” – иҳәеит С. Шамба, иара убасгьы иациҵеит, “ҳаргьы абри аҭагылазаашьаҿы ҳнапқәа ҳаваԥсан ҳтәарым” – ҳәа.
Мшаԥымза 30 инаркны лаҵарамза 5-нӡа Гагра араион Алаҳаӡыхь аҳаблан имҩаԥысуеит абокс азы жәларбжьаратәи атурнир. Атунир азкыуп Аԥсны Аиааира
15 шықәса ахыҵра.
Аԥсны аспортсменцәа рыдагьы ари атурнир иалахәхоит Урыстәыла еиуеиԥшым ақалақьқәа рҟынтәи 7 командак.
Аԥсны Урыстәылатәи Абжьаҟазаратә Мчқәа рхыԥхьаӡара еизырҳатәуп ҳәа Урыстәыла иҟанаҵаз аӡбара, уи иаанагом аԥсуа-қырҭуатә еимакы азы аҩ-ганк рнапы зҵарҩыз Аиқәшаҳаҭра иацәхьаҵит ҳәа. Абри атәы иҳәеит Аԥсны Жәлар Реизара Ахада Н. Ашәба, Қырҭтәыла Адәныҟатәи Аусқәа рминистрра, Аԥсны Урыстәылатәи Абжьаҟазаратә Мчқәа рырратә техника ахыԥхьаӡара иацырҵоит ҳәа иҟарҵаз аҳәамҭа ахҳәаа азыҟаҵо.
Москва иҟанаҵаз аӡбара, аԥсуа-қырҭуатә еимакы аҭыԥаҿы Абжьаҟазаратә Мчқәа реилазаара ахыԥхьаӡара ацҵаразы, ари Қырҭтәыла аганахь Урыстәыла иҟанаҵо агрессиатә актуп ҳәа Қырҭтәыла Адәныҟатәи Аусқәа рминистрра ахәшьара анаҭеит.
Н. Ашәба игәаанагарала, Урыстәыла закәанла азин амоуп Абжьаҟазаратә Мчқәа рырратә маҵзуҩцәа рхыԥхьаӡара 3-нызқьҩык рҟынӡа рхарҭәаара, ари иазԥхьагәанаҭоит Урыстәылеи, Қырҭтәылеи, Аԥсни, Еиду Амилаҭқәа Реиҿкаареи ОБСЕ-и рхаҭарнакцәа 1994 шықәса, лаҵарамза 14 рзы” ахымца аанкылареи амчқәа реидыгареи рзы” рнапы зҵарҩыз Аиқәшаҳаҭра.
“Абжьаҟазацәа ирдыруеит аимак аҭыԥаҿы аҭынчра аиқәырхаразы дара ирыдыу аҭакԥхықәра, убри азын ирылшо зегьы ҟарҵоит аибашьра аиҭамырҿыцразы”, – ҳәа азгәеиҭеит уи.
Аԥсны Жәлар Реизара Ахада, иара убасгьы, агәҭынчымра ааирԥшуеит Кәыдры аиҩхаа аҩадахьтәи ахәҭахьи Егры аӡиас азааигәареи Қырҭтәыла архәҭақәа рхыԥхьаӡара иахьацырҵо азы.
Аԥсны Аҳәынҭқарра Ахада С. Багаԥшь, иахьа Маиҟәаԥ дырԥылеит Адыгеиантә 1992-93 шықәсқәа рзы аԥсуа-қырҭуатә еибашьраҿы иҭахаз рҭаацәа.
“Сара Маиҟәаԥҟа саара адҳәалоуп Аԥсны ахьыԥшымра 15 шықәса ахыҵра.
Ҳара ҳделегациа рԥылеит Адыгеиантә хатәгәаԥхарала Аԥсны еибашьуаз рҭаацәа. Даҽазныкгьы урҭ ҭабуп ҳәа раҳҳәеит ас-еиԥш иҟоу аҵеицәа хазынақәа ахьырааӡаз” – иҳәеит Аԥсны Аҳәынҭқарра Ахада.
Иахьатәи аԥсуа-қырҭуатә еизыҟазаашьақәа ахәшьара рыҭо, Аҳәынҭқарра Ахада инаҵшьны иазгәеиҭеит, агәҭынчымра шимоу. Убри аан иазгәеиҭеит агәыӷрагь шимоу “аҭагылазаашьа ҭынчмҩала, дипломатиала иӡбахап ҳәа”. Араҟа ихадароу “Қырҭтәыла ахадара рганахьала иҟоу Аиқәшаҳаҭрақәа еиламгакәа, уи аҳәаақәа рыҽырҭагӡаны рықәныҟәароуп”, – инаҵшьны иазгәеиҭеит С. Багаԥшь. Аиҿцәажәаратә процесс аамҭа акыр агаргьы” даҽа мҩак Қырҭтәылагьы Аԥсынгьы ҳаизыҟазаашьақәа рҭышәныртәалараҿы иҟам” –ҳәа азгәеиҭеит Аҳәынҭқарра Ахада.
Адыгеиа Ахада Аслан Тхакәшинови Аԥсны Аҳәынҭқарра Ахада С. Багаԥшьи реиԥылараан иалацәажәон Аԥсны аекономика ашьҭыхра азҵаара.
Аԥсны Аҳәынҭқарра Ахада С. Багаԥшь Адыгеиантә ивизит хыркәшаны Аԥсныҟа дгьежьит. Иахьа Аҳәынҭқарра Ахада имҩаԥигеит Ашәарҭадара Ахеилак алахәлацәа рзы аилатәара. Уаҟа ирылацәажәан адәныҟатәи аҩныҵҟатәи политика азҵаатәқәа.
С. Багаԥшь ирзеиҭеиҳәеит аиашьаратә республика ашҟа ицара алҵшәақәа. Уаҟа уи диԥылеит Адыгеиа Ахада Асланчири Тхакәшинов. Аԥсны Аҳәынҭқарра Ахада, иара убасгьы дырԥылеит Аԥсны Аџьынџьтәылатә еибашьра хатәгәаԥхарала иалахәыз аибашьцәеи, иара убасгьы иҭахаз ранацәеи.
Аԥсны ихарҭәаауп УрыстәылатәиАбжьаҟазаратә Мчқәа рырхәҭақәа рхыԥхьаӡара. Абри атәы реиҳәеит ажурналистцәа Аԥсны Адәныҟатәи Аусқәа рминистр С. Шамба.
Иара иажәақәа рыла, абжьаҟазаҩцәа рхыԥхьаӡара еизырҳауп иахынӡахәҭоу. 1994 шықәса, лаҵарамза 14 рзы Москва ирыдыркылаз ахымца аанкылареи амчқәа реидыгареи рзы Аиқәшаҳаҭра инақәыршәаны. С. Шамба иҳәеит, ари адокәмент инақәыршәаны, аимак аҭыԥ аҿы 3-нызқьҩык аррамаҵзуҩцәа бжьагылазароуп, аха 14 шықәса раахыс 2-нызқьҩык иреиҳамкәа Урыстәылатәи асолдаҭцәа аррамаҵура иахысуеит.
“Абжьаҟазацәа рхыԥхьаӡара аизырҳара еиланагом аибашьра аанкыларазы Аиқәшаҳаҭра. Аԥсуа ган изныкымкәан аҳәара ҟанаҵахьан, Абжьаҟазаратә Мчқәа рхыԥхьаӡара ацҵаразы Москватәи Аиқәшаҳаҭра инақәыршәаны” – ҳәа азгәеиҭеит С. Шамба.
Аминистр инаҵшьны иазгәеиҭеит, Урыстәылатәи Абжьаҟазаратә Мчқәа рмандат иазԥхьагәанаҭоит, аибашьра алагара ашәарҭа ианҭагыла, еибашьуа аганқәа реидыгара. “Убри азын Аԥсны анапхгара адгылоит Абжьаҟазаратә Мчқәа рхыԥхьаӡара аизырҳара, уи ашәарҭадаразы агәрагара ҳнаҭоит”, – иҳәеит С. Шамба. Иара иажәақәа рыла, Аԥсны аҭагылазаашьа ҭышәынтәалоуп.
Аԥсны Адәныҟатәи Аусқәа рминистр С. Шамба Аԥсны жәҩан аҟны аҭыԥ змаз аилагара ахәшьара аиҭеит “ақырҭуа ган ақәыларазы ахықәкы ирымоу ишацәхьамҵуеи, насгьы лаҵарамза 14, 1994 ш. рзы ахымца аанкылареи аганқәа реидыгареи рзы иҟарҵаз Аиқәшаҳаҭра хықәкыла ишеиланаго”.
“Изныкымкәа, Аԥсны ахадара аҳәамҭақәа шыҟарҵахьоугьы, ақырҭуа ган иааҟәымҵӡакәа Аԥсны аҳаиртә ҳәаа ахьеиларго иахҟьаны, уи ишашьашәалоу ала ҳхы мҩаԥаҳгоит” – иҳәеит Аԥсны Адәныҟатәи Аусқәа рминистр.
С. Шамба иазгәеиҭеит, аԥшыхәратә ҳаирпланқәа рыҩбагь Ашәарҭадаратә ҭыԥ аҿы ишҭархаз. “Қырҭтәыла аибашьра аанкыларазы Москватәи Аиқәшаҳаҭра шеиланагац еиланагоит, жәларбжьаратәи ауаажәларра рҿымҭра ахы иархәаны” – азгәеиҭеит уи.
С. Шамба иҳәеит, иҟалаз ахҭыс азы дышиацәажәоз Қырҭтәыла азы Еиду Амилаҭқәа Реиҿкаара Амаӡаныҟәгаҩ Хада ихаҭыԥуаҩ ихаҭарнак ҷыда Иво Петров, аҳәамҭагьы ҟаиҵеит “Қырҭтәылатәи аԥшыхәратә ҳаирпланқәа Аԥсны аҳаиртә ҳәаа рахыԥраара, жәларбжьаратәи анаԥшцәа иахәҭоу ахәшьара арҭароуп” – ҳәа.
Лаҵарамза 4 рзы 16-и 17 сааҭи рыбжьара Аԥсны аҳаиртә ҳәаа иахьаҵанакуа Аҳаирхьчаратә мчқәа рымчала иҭархан Қырҭтәыла арра-ҳаиртә мчқәа иртәыз, ԥырҩы дызҭатәамыз аԥшыхәратә ҳаирпланқәа ҩба.
Руак ҭархан Гал араион Дихазурга аиланхарҭатә ҭыԥ аҟны 16 сааҭи 6 минуҭки рзы, егьи ҭархан сааҭи 51 минуҭи рзы Барӷьаԥ ақыҭан. Абри атәы иҳәеит амассатә информациатә хархәагақәа рҟны Аԥсны Аҳәынҭқарра Ахада ихаҭарнак К. Бжьаниа.
К. Бжьаниа иажәақәа рыла, аҭагылазаашьа ахьыуадаҩхаз иахҟьаны, Аԥсны Арбџьармчқәа рырхәҭақәеи рыҟәшақәеи рҟны ирылаҳәоуп аибашьра иазхиазарц. Иҷыдоу амчқәа дәықәҵоуп Аԥсны аҳаиртә ҳәаа ашәарҭадара ахьчаразы.
Аԥсны Ар рԥыза Ахада, Аԥсны Аҳәынҭқарра Ахада С. Багаԥшь, амҽыша зусуратә ҭыԥ аҟны иҟаз, адҵа ҟаиҵеит, Ареспублика аҳаиртә ҳәаа еилазго зегьы рҭархаразы, иҳәеит К. Бжьаниа.
Аԥсны Аҳәынҭқарра Ахада дааиԥхьеит Урыстәыла Абжьаҟазаратә Мчқәа ркомандаҟаҵаҩ хада аинрал-маиор С. Чабан, уи иирдырит аҭыԥ змаз аҳаиртә ҳәаа аилагара.
Уаанӡа, хәажәкыра 18-и мшаԥымза 20 рзи Аԥсны аҳаиртә хьчареи. Аԥсны арратә ҳаиртә мчқәеи иҭадырхахьан аԥшыхәратә ҳаирпланқәа ҩба.
Атәылахьчара аминистр ихаҭыԥуаҩ, астатс-маӡаныҟәгаҩ Гарри Кәпалба Аԥсны амассатә информациатә хархәагақәа русзуҩцәа иреиҳәеит ақырҭуа ар рыҽшазыҟарҵо ақәылара.
“Еилкаауп Қырҭтәыла ишазнархиаз аплан Аԥсны бџьаршьҭыхла ақәларазы. Зегь реиҳа ари ақәылара аиҿкаара активла рхы аладырхәт ақырҭуа ар бџьарла реиқәыршәареи рреформеи ирҿыу аҳәаанырцәтәи арратә зыҟаҵаҩцәа,” – иҳәеит Г. Кәпалба.
Иара иажәақәа рыла, Аԥсны “бџьаршьҭыхлатәи ақәылара иалагар алшоит иаарласӡаны. Аплан аҟны иарбоуп, Аԥсны агаҿа аҟны ихадоу аобиектқәа рымпыҵахалареи, иара убасгьы зхыԥхьаӡараҿы 3-нызқьҩыуаак аруаа ыҟоу архәҭақәа Кәыдры аладахьтәи ахәҭахьы рнагареи”.
“Зыгәра ҳго ахыҵхырҭақәа ирыбзоураны, иара убасгьы еилкаауп, иҳәеит Г. Кәпалба, Қарҭ иҟоу аҳәаанырцәтәи ацҳаражәҳәарҭақәа гәыԥҩык Қырҭтәыла аҳҭны-қалақь ааныжьра рҽшазыҟарҵо”.
Иԥшаауп, лаҵарамза 4 рзы Аԥсны аҳаиртә ҳәаа аҟны иҭархаз ақырҭуа-ԥшыхәратә ҳаирпланқәа рыԥҽыхақәа. Атәылахьчара аминистр ихаҭыԥуаҩ Гарри Кәпалба излеиҳәаз ала, иахьа шьыжьнаҵы ирыцҵан аԥшаарақәа.
Атәылахьчара аминистрраҟны изларҳәаз ала, амш иалагӡаны ақырҭуа-ԥшыхәратә ҳаирпланқәа рцыԥҵәахақәа дырбахоит.
Аԥсны аҭагылазаашьа ҭышәынтәалоуп ҳәа ахәшьара аиҭоит Г. Кәпалба.
“Қарҭ мап ацәнакуеит, Қырҭтәыла аибашьра агәы иҭоуп ҳәа иҟоу аинформациа, аха афакт фактны иаанхоит. Қырҭтәыла аԥшыхәратә ҳаирпланқәа Аԥсны аҳаиртә ҳәаа шеиларгац еиларгоит, ҳаргьы урҭ ҭаҳархалароуп”. Абри атәы иҳәеит, Аԥсны Аҳәынҭқарра Ахада ихаҭыԥуаҩ Р. Ҳаџьымба, аҵыхәтәантәи ахҭысқәа ахҳәаа рзыҟаҵо.
Р. Ҳаџьымба ишьақәирӷәӷәеит, лаҵарамза 4 рзы иҭархаз аԥшыхәратә ҳаирпланқәа рыԥҽыхақәа шыԥшаау. “Егьырҭ аԥшыхәратә ҳаирпланқәа рыԥҽыхақәа рыԥшаарақәа ирыцҵоуп,” –  иациҵеит уи.
Аԥсны Аҳәынҭқарра Ахада ихаҭыԥуаҩ Аԥсны аҭагылазаашьа ҭышәынтәалоуп ҳәа ахәшьара аиҭеит. “Аҭагылазаашьа ареспубликаҿы иҭышәынтәалоуп, аха ҳара ҳазыхиазароуп Қырҭтәыла аганахьала иарбанзаалак ахҭыс – иҳәеит Аԥсны Аҳәынҭқарра Ахада ихаҭыԥуаҩ. –  Қырҭтәыла Аԥсны аганахь ала иҟанаҵо иарбанзаалак ашьаҿа, ҳара ҳазыхиоуп иара ишашьашәалоу аиԥш аҭакҟаҵара.”
Аҳаирхыхьчаратә Мчқәа ашәахьаҽны, асааҭ 8. 00 рзы, Очамчыра араион иахьаҵанакуа еиҭагәарҭеит ақырҭуа-ԥшыхәратә аԥрыгатә аппарат, аха уи акажьра иаламгеит, ҳәа ажурналистцәа иреиҳәеит Аԥсны Атәылахьчара аминистр Мираб Кьышьмариа.
“Иацы аԥрыгатә аппаратқәа ҩба шҭаҳархазгьы, иахьа еиҭах ҳаԥшыхәцәа игәарҭеит Очамчыра араион иахьаҵанакуа даҽа ԥшыхәгатә ҳаирпланк, Қырҭтәыла аганахь ала иааз. Уажәазы, уи аҭархара ҳаламгеит” – иҳәеит М. Кьышьмариа.
Атәылахьчара аминистр иазгәеиҭеит, Аԥсны аҳаирхыхьчаратә Мчқәеи, Аҳаиртә Мчқәа рырхәҭақәеи, егьырҭ аҳауаҿ ашәарҭадара иахылаԥшуа амаҵзурақәеи иазхиоуп аҳаиртә ҳәаа ахьчара. “Ҳара иҳамоуп иахәҭоу зегьы аҳаиртәҳәааилагаҩцәа рҭархаразы,” – иҳәеит М. Кьышьмариа.
Гал араион аҟны аҭагылазаашьа ҭышәынтәалоуп,” Гал араион аҟны аруаа аҭынч уааԥсыра ирықәымчуашәа Қырҭтәылатәи амассатә информациатә хархәагақәа иҟарҵо адырраҭара ҵаҵӷәы амаӡам” – иҳәеит Гал араион аҟны Аԥсны Аҳәынҭқарра Ахада ихаҭарнак Руслан Кьышьмариа.
Урыстәылатәи абжьаҟазацәа Гал араион аҟны аҩнқәа рбылуашәа, ауааԥсыра дырҳәуашәа ирҳәо хыҭҳәаауп, – иҳәеит уи.
Кьышьмариа иажәақәа рыла, ақырҭуа журналистцәа ас еиԥш иҟоу рхыҭҳәаақәа мзызс ирымоу ашәарҭадара азонаҿы Абжьаҟазаратә Мчқәа рхыԥхьаЗара ахьеизырҳау ауп.
“Қырҭтәыла амчрақәа агәнамӡара рымоуп, ари аганахьала, Абжьаҟазаратә Мчқәа рхыԥхьаӡаратә еилазаара алимит азин ахьынӡарнаҭоу ишахымыҳәҳәоугьы. Урыстәылатәи Абжьаҟазаратә Мчқәа рхыԥхьаӡара еизырҳауп аԥсуа-қырҭуатә еимакы азонаҿы аҭагылазаашьа ахьыуадаҩхаз азы,” – иҳәеит Кьышьмариа.
Р. Кьышьмариа иажәақәа рыла, “Галаа рыбжьара апаника ыҟам.”
Мшаԥымза 30 инаркны, 1992-1993 шықәсқәа рзы Аԥсны Ачьынџьтәылатә еибашьра иалахызи аинвалидцәеи рҽырхәышәтәуеит асанаториа РВСН аҟны. Аԥыза-аминистр ихаҭыԥуаҩ Леонид Лакербаиа излеиҳәаз ала, араҟа, иара убасгьы рҽырхәышәтәуеит 1941-1945 шықәсқәа рзтәи Аџьынџьтәылатә еибашьра аинвалидцәа хәҩыуаак.
Ҳазҭалаз ашықәс инаркны араҟа аҽыхәышәтәрақәа ирхысхьеит 141-ҩыуаак. Аԥсны аиҳабыра Финансла еиқәдыршәеит аибашьра аинвалидцәа рыхәышәтәреи рыԥсшьареи.
Ашәахьаҽны, Аԥсны Атәылахьчара аминистрраҟны идырбан амҽышаҽны Аԥсны аҳаирхьчаратә Мчқәа рыбзоурала иҭархаз аҳаирплан ацыԥҵәахақәа.
Атәылахьчара аминистр ихаҭыԥуаҩ Закан Нанба ажурналистцәа излареиҳәаз ала, аԥҽыхақәа ԥшаан Очамчыра араион Кохора ақыҭан. Иара иажәақәа рыла,” уажәазы иԥшаау аԥҽыхақәа реиҿырԥшра мҩаԥысуеит. Ҳара ҳгәы иаанагоит, уаанӡа иҭархаз аԥрыгатә-ԥшыхуратә аппарат акласс иатәуп ҳәа” – азгәеиҭеит З. Нанба.
Уи иҳәеит, “аҩбатәи аҳаирплан аԥҽыхақәа ҭажьуп, анеира ахьыуадаҩу ашьхарахь ҳәа. Иара убасгьы, иазгәеиҭеит, аԥшааратә гәыԥ русра шаруадаҩуа амш ацәгьареи аԥсҭҳәеи. Атәылахьчара аминистр Гарри Кәпалба, иара убасгьы аҳәамҭа ҟаиҵеит, рыҩ-ҳаирпланкгьы Қырҭтәылантәи ауп ишааз ҳәа. “Ҳара урҭ рхырхарҭа ҳацклаԥшуан Қырҭтәыла аҳаиртә ҳәаа аҟны ианыҟаз нахысгьы, Аԥсны аҳаиртә ҳәаа иахысны Гал араион ианахыԥраауаз иҭархан аракета  ала”, – иҳәеит уи.
Аԥсны имҩаԥысуа ахҭысқәеи, Қырҭтәылеи Аԥсни рҳәааҿы изҿыу аибашьра аҽазыҟаҵарақәеи ирыцклаԥшуеит Ҟабарда-Балкариа.
“Аԥсны иахьа имҩаԥысуа, сара сахьахәаԥшуа акәрорттә сезон аламҭалазы, есышықәса Қырҭтәылаа иҟарҵо баша абџьар еизгароуп,” – иҳәеит Ҟабарда-Балкариа Аԥсны ахаҭарнак, аԥсуа еибашьра аветеран Ибрагим Иаганов.
Убасгьы уи иԥхьаӡоит, иахьа ҳазҭагылоу аамҭазы, аԥсуа зҵаара мчыла аӡбара залыршахом ҳәа. “Аԥсны уажәшьҭа иамоуп аҭагылазаашьа бзиа, 90-тәи ашықәсқәа рзын аасҭа. Усҟантәи аамҭазы иҟамызт аибашьраҿы аԥышәа бзиа змаз, иҟамызт абџьар. Уажәы арҭқәа зегьы ыҟоуп. Иахьа Аԥсны иҟоуп аибашьра иазыҟаҵоу аспециалистцәа бзиақәа,” – иҳәеит Иаганов.
“Иахьа Аԥсны иаҭаххар ахатәгәаԥхаратә гәыԥқәа рыҟнытәи ацхыраара, уи аиҿкаара аҭаххаӡом, досу ихазы иара иӡбароуп” – азгәеиҭеит Ибрагимов.
Уи агәра игоит, хатәгәаԥхарала Аԥсны ацхраара зҭаххо рацәаҩуп ҳәа. “90-тәи ашықәсқәа раан араҟа еибашьуаз рыбжеиҳараҩык рықәра иҭысхьеит, аха урҭ зыԥсахуа аҿар рацәаҩуп,” – ҳәа азгәеиҭеит И. Иаганов.
А. Бекшоков-Ҟабарда-Балкариатәи хатәгәаԥхаралатәи Аидгыла ахантәаҩы иазгәеиҭеит, аԥсуа-қырҭуатә еиҿагылара уззыԥшӡам ахырхарҭа аиурц алшоит – ҳәа.
Хатәгәаԥхаралатәи ацхыраара аиҿкаара азҵаараҿы А. Бешкоков иҳәеит:” Ацхыраара еиҿкаамхаргьы ауаа рхала идәықәлоит. Адыгцәа џьбарақәоуп, урҭ аганахь инхаӡом. Ари ацхыраара дарбанзаалак анапхгаҩы иҭаххара иахьыԥшхаӡом”.
Пицунда иаатит Нижегородсктәи атәылаҿацәи Аԥсни рҿари рстудентцәеи рыбжьара раԥхьаӡатәи Аконгресс: “ИНТЕРДИАЛОГ: АПСНЫ.  захьӡу. Уи рхы аладырхәт 200-ҩыуаак инарзынаԥшуа иреиҳау аҵараиурҭақәа рҟынтәи астудентцәеи, иара убас ауаажәларратәи азаанаҭеидгылатәи еиҿкаарақәа рхаҭарнакцәеи.
Аконгресс иалахәу асасцәа бзиала шәаабеит ҳәа реиҳәеит, Аԥсны Аҳәынҭқарра Ахада Сергеи Багаԥшь.
Афорум еиҿыркааит-Нижегородсктәи атәылаҿацә Иреиҳау аҵараиурҭақәа 11-еи, Аԥсны ахадареи, Аԥснытәи Аҳәынҭқарратә Унивирситети.
6-мшктәи аконгресс аусураҿы иарбоуп атреннингқәа, астол гьежьқәа, ацәыргақәҵақәа, аекономикатә усуратә хәмаррақәа, иара убасгьы, арҿиаратә хәлԥазқәа. Урҭ хықәкыс ирымоуп Нижегородсктәи атәылаҿацәи Аԥсни рыбжьара аусуҩтәи асоциал-культуратәи еимадарақәа рырӷәӷәара.
Аҿари аспорти рызҵаарақәа рзы Аҳәынҭкомитет ахантәаҩы ихаҭыԥуаҩ Шамиль Аӡынба излеиҳәаз ала, аконгресс иалахәу рзы аиҿкаара ргәы иҭоуп ашкол-интернатқәа рҵаҩцәеи, астудентцәеи, Аԥснытәи Аҳәынҭқарратә Унивирситет аусзуҩцәеи рԥыларақәа.
“Ари аконгресс аиҿкаара алыршахеит Нижегородсктәи атәылаҿацәи Аԥсни рыбжьара аилахәҳахәҭра-економикатәи анаука-техникатәи, акультуратәи усеицуразы Аиқәшаҳаҭра анапы анаҵаҩха ашьҭахь. Аиқәшаҳаҭра апротокол аҿы иарбоуп аҿартә еиҿкаарақәа рыбжьара аҵарадырратәи, анаукатәи еимадарақәа рырӷәӷәареи, аԥышәаеимадареи,” –  азгәарҭеит аиҿкааҩцәа.
Қырҭтәыла ахымҩаԥгашьа иахҟьаны иҟоу аибарххара арегион аҟны аҭынчра ашәарҭара иҭанаргылеит, иара убасгьы аиҿцәажәарақәа рыцҵара апроцесс еиҵанархоит. Абри атәы аҳәоит аҩаша, лаҵарамзы 6 рзы Аԥсны Адәныҟатәи Аусқәа рминистрра иҟанаҵаз аҳәамҭаҟны.
Ақырҭуа ган ашәарҭадара азонаҿы рхымҩаԥгашьа иахҟьаны, аԥсуа-қырҭуатә еимакы азонаҿы рхыԥхьаӡара еизырҳахеит Урыстәылатәи Абжьаҟазаратә Мчқәа, –  аҳәоит Адәныҟатәи Аусқәа рминистрра ахәамҭаҟны.
Атәыла Адәныҟатәи Аусқәа рхылаԥшырҭа ишақәнарӷәӷәоит,” ақырҭуа-ԥшыхәратә аппаратқәа Аԥсны атерриториа ахыԥраарала ӷәӷәала еиланагоит Москватәи Аиқәшаҳаҭра, лаҵарамза 14, 1994 ш. рзы аихымца аанкылареи амчқәа реидыгареи рзы анапы зҵаҩыз, уи адагьы ашәарҭара иҭанаргылоит ари арегион аҟны жәларбжьаратәи ауаажәларратә ҳаиртә мҩангагақәа. Ари азы изныкымкәа Аԥсны анапхгара Еиду Амилаҭқәа Реиҿкаарахь Ааԥхьарақәа дәықәрҵахьан.
Хәҭакахьала, ԥхынҷкәынмза 25, 2007 ш. рзы Қырҭтәыла иҟоу Еиду Амилаҭқәа Реиҿкаара ахь ишьҭу Ааԥхьараҿы иаҳәоит: “Аԥсны атерриториа аҟны ёақырҭуа-ԥшыхәратә ҳаирпланқәа рахыԥраара ианаҟәымҵ, аԥсуа ган ишашьашәалоу ала ахы мҩаԥнагоит ҳәа”.
“Қырҭтәыла ахымҩаԥгашьазы иҟаз агәҽанҵарақәа хьаас иҟамҵаӡакәа, усгьы иуадаҩу аҭагылазаашьа еиҳагьы идырӷыӷкуеит, Атынч уааԥсыра рыԥсҭазаара ашәарҭара иҭаргыло,” –  аҳәоит Аԥсны Аԥсны Адәныҟатәи Аусқәа рминистрра Ааԥхьараҟны.
Жәларбжьаратәи ауаажәларра рҟынтәи Қырҭтәыла ахымҩаԥгашьа иахәҭоу ахәшьара анамаиу, иҽеим алҵшәақәа рахь ҳкылнагарц алшоит – ҳәа аԥхьаӡоит Аԥсны Адәныҟатәи Аусқәа рминистрра.
Атыԥ змаз ахымҩаԥгашьақәа рыҭҵаара, Еиду Амилаҭқәа Реиҿкаара ахылаԥшрала, ҳәара ёатахыума акраҵанакуеит. Аха иааҟәымҵӡакәа ақырҭуа-ԥшыхәратә ҳаирпланқәа иԥыруеи, ақырҭуа ган ҳаԥыррақәа аанаҳкылаӡом аинахыгьы ҳәа иҟарҵо ахәамҭақәеи, ари аҩыза аҭҵаара аперспеқтива амаӡам” – ҳәа азгәанаҭоит Аԥсны Адәныҟатәи Аусқәа рминистрра.
Иароа убас шакәугьы, аԥсуа ган ари аҭҵаара аҵак ҷыда иамоуи, уи аҭҵаара зда ԥсыхәа амам акәны ишыҟои азгәаҭаны “Еиду Амилаҭқәа Реиҿкаареи уи Амаӡаныҟәгах Хада Иҩызцәа Ргәыԥи аарыԥхьоит, зегь раԥхьа иргыланы ахәшьара арҭарц урҭ рхымҩаԥгашьеи, уи азы Қырҭтәыла аҳәамҭақәеи, насгьы инаҵшьны иазгәарҭарц, азин рымоума Қырҭтәыла аԥшыхәратә ҳаирпланқәа Аԥсны атерриториаҿы аԥырра”.
Иара убасгьы, ҳасаб азыруырц, Қырҭтәыла иҟанаҵаз Аҳәамҭа арҭ аԥыррақәа ҳрылахәымызт ҳәа, иара убасгьы Еиду Амилаҭқәа Реиҿкаара иҭнаҵаароуп Қырҭтәыла шаҟа ԥшыхәратә ҳаирплан аанахәахьоу, насгьы урҭ шаҟа нхази,” – аҳәоит Ааԥхьараҿы.
Аԥсны Адәныҟатәи Аусқәа рминистрра, иара убасгьы Еиду Амилаҭқәа Реиҿкаарахь аҳәара ҟанаҵоит, ахҳәаа азыҟарҵарц Қырҭтәыла аҳәынҭминистр Г. Барамиӡе иҟаиҵаз аҳәамҭа, ақырҭуа-ԥшыхәратә ҳаирпланқәа рыԥырра Еиду Амилаҭқәа Реиҿкаарахь заанаҵ адырра ҟаҵан ҳәа иинтервиу аҟны ииҳәаз.
Аԥсуа ган агәра агоит “хыхь еиқәыԥхьаӡоу адҵаҟаҵарақәа рынагӡара, Еиду Амилаҭқәа Реиҿкаареи Аҩызцәа Ргыԥи рахьариныхыстәи агәреибагареи аусеицуреи рзы иуасхыр бзиахоит”.
Атәылахьчара аминистр ихаҭыԥуаҩ Г. Кәпалба Қырҭтәыла аара адиҵеит аихымца аанкылареи амчқәа реидыгареи рзы Москватәи Аиқәшаҳаҭра еиҭахгьы еиланагеит ҳәа.
Г. Кәпалба иажәақәа рыла, 17 сааҭи 05 минуҭи рзы, аԥрыгатә аппарат Очамчыра араион Гәдаа ақыҭан икажьын. 17 сааҭи 25 минуҭи рзы еиҭахгьы даҽа ԥшыхәратә аппаратк, иара убри араион аҟны иахаԥыруан. Уи акурс шьҭыхын жәларбжьаратәи аҳаиртә мҩа иазааигәаӡаны. Уби азын, Атәылахьчара аминистр идҵа инақәыршәаны, уи акажьра иаламгеит,” – азгәеиҭеит Кәпалба.
Кәпалба иажәақәа рыла, аҵыхәтәантәи аамҭазы, Аԥсни Қырҭтәылеи рҳәаа иахьаԥну аҽеизгара иаҿуп ирацәаҩны ар, урҭ рхырхарҭа иацклаԥшуеит. “Иахьазы, аҳәааҿы 7 нызқьҩык инареиҳаны архәҭақәеи, абџьари атехникеи еизгоуп,” – инаҵшьны иазгәеиҭеит Кәпалба.
Аԥсны Аҳәынҭқарра Ахада Иусбаҭаҟны имҩаԥысит Аџьынџьтәылатә еибашьра Дуӡӡа аветеранцәа рзы аныҳәатә дкылара. Аԥсны Аҳәынҭқарра Ахада Аԥсны анапхгареи рыхьӡалеи хаҭалеи Аԥсны иқәынхо аибашьра аветеранцәа ирыдиныҳәалеит Аиааира Ду Амш.
“Ари арыцхә адунеи иқәнхо ажәларқәа зегь рзы аҵак ду амоуп. Иҭабуп идуӡӡан ҳәа шәаҳҳәоит, акыр иаԥсоу аветеранцәа, ауаатәыҩса афашизм аҟынтәи рхы рақәиҭтәразы иаашәырԥшыз афырхаҵаразы.
Шәара шәҿырԥшы аҭыԥ ҷыда ааннакылеит аԥсуа-қырҭуатә еибашьраҿы – шәара шәыҷкәынцәа, шәмаҭацәа, шәара шәфырхаҵара иаҿыԥшны Аԥсны ахьыԥшымра еиқәдырхеит.
Рҿаԥхьа ҳхырхәоит, зыԥсҭазаара аибашьра Дуӡӡа адәаҿы иҿахҵәаз,” – иҳәеит Аԥсны Аҳәынҭқарра Ахада.
Аҳәынҭқарра Ахада агәра диргеит, Аԥсны анапхгара аринахысгьы аветеранцәа рыцхырааразы ирылшо зегьы шыҟарҵо ала.
С. Багаԥшь аветеранцәа ирзеиӷьеишьеит агәабзиара, аманшәалара, ашықәсрацәа.
Анаҩсан, Ареспублика анапхгареи, Абжьаҟазаратә Мчқәа ркомандаҟаҵареи, ауаажәларреи ашәҭқәа шьҭарҵеит Аџьынџьтәылатә еибашьра Дуӡӡа 1941-1945 ш. рзы Кавказ ахьчаҩцәа рбаҟа аҿаԥхьа.
Аветеранцәа ирызкыз аныҳәатә митинг аҟны иқәгылеит Аҟәа ақалақь ахада Алиас Лабахәуа. Аԥыза-министр ихаҭыԥуаҩ Александр Страничкин, Урыстәылатәи Абжьаҟазаратә Мчқәа ркомандаҟаҵаҩ, аинрал Сергеи Чабан, иара убас егьырҭгьы.
Иара убас, Гәдоуҭа араион аҟны имҩаԥысит аныҳәа иазкыз аҽтәы спорт еицлабра.
Аԥсны Аҳәынҭқарра Ахада С. Багаԥшь Урыстәыла Афедерациа Ахада Д. Медведев идиныҳәалеит имаҵурахьы инеира.
“Шәара атәылаҿы иреиҳаӡоу амаҵурахьы шәалхра, ари иаанаго иреиҳаӡоу агәрагареи, 8 шықәса раахыс Урыстәыла Афедерациа анапхгара зықәныҟәо акурс
Урыстәыла ауааԥсыра адгылара ду иарҭо ауп,” – аҳәоит адныҳәаларатә шәҟәаҿы.
С. Багаԥшь иазгәеиҭеит,” Аԥсны ауааԥсыра адгылара шарҭо Урыстәыла анапхгара иҟарҵо аҽазышәарақәа атәылаҿы асоциалтәи, аекономикатәи, адоуҳатәи ҿиара ахырхарҭаҿы. Аԥсны иқәнхо,
Урыстәыла атәылауаҩра змоу ауааԥсыра рҟынтәи 90 процент инарзынаԥшуа абжьқәа ишәыҭоу уи иаанарԥшуеит”.
Аҳәынҭқарра Ахада агәрагара шимаз иҳәеит, Урыстәыла аԥасатәи Ахада В. В. Путин ихаан излагахьаз ацхыраараҟаҵара ишацҵахо ала.
С. Багаԥшь Урыстәыла Афедерациа Ахада Д. Медведев изеиӷьеишьеит ақәҿиарақәа имаҵураҿы.
Маи 9 аламҭалазы, Аԥсны Аҳәынҭқарра Ахада Д. Медведев идиныҳәалеит Аиааира Амш.
Еиду Америкатәи Аштатқәа рҳәынҭқарратә маӡаныҟугаҩ ихаҭыԥуаҩ ицхырааҩ Метиу Браиза асабшаҽны Аԥсныҟа дааит аԥсуа-қырҭуатә еимакы аҭышәныртәаларазы мҩақәас иҟоу алацәажәаразы.
Америкатәи аделегациа аилазаараҟны иҟоуп – Қырҭтәыла иҟоу Еиду Америкатәи Аштатқәа рыцҳаражәҳәаҩ Джон Теффт, аимакқәа рҭышәныртәаларазы абжьагаҩ Маикл Карпентнер, Қарҭ иҟоу Еиду Америкатәи Аштатқәа рыцҳаражәҳәарҭа аполитикеи аекономикеи рыҟәшақәа рнапхгаҩы Бриджит Бринк.
Америкатәи адипломатцәа рԥылеит Аԥсны Аҳәынҭқарра Ахада С. Багаԥшь, атәыла Адәныҟатәи Аусқәа рминистр С. Шамба, иара убасгьы аҭыԥантәи иҳәынҭқарратәым аиҿкаарақәа рхаҭарнакцәа.
Аԥсны Аҳәынҭқарра Ахада С. Багаԥшь агәҭынчымра шимаз ааирԥшит ақырҭуа-аԥсуа еимакы азонаҿы аҭагылазаашьа ахьыуадаҩхаз азы. “Аҭагылазаашьа есааира аиӷьхарахь акәымкәа аицәахарахь ахы хоуп, ҳара уи агәҭынчымра ҳнаҭоит,” – иҳәеит С. Багаԥшь Еиду Америкатәи Аштатқәа рҳәынҭқарратә маӡаныҟәгаҩ ицхырааҩ ихаҭыԥуаҩ Метиу Браиза иԥылараан.
Убри инамаданы, Аҳәынҭқарра Ахада инаҵшьны иазгәеиҭеит, Аԥсны есқьынагьы аимак зцыу азҵаарақәа ҭынчмҩала рыӡбара иазхиан, иагьазхиоуп аринахысгьы. “Ҳара ҳазхиоуп аиҿцәажәарақәа рылахәхара, аганқәа рнапы зҵарҩыз Аиқәшаҳаҭра Қырҭтәыла ианынагӡалакь ашьҭахь”.
Еиду Америкатәи Аштатқәа рмаӡаныҟәгаҩ ицхырааҩ ихаҭыԥуаҩ Метиу Браиза, иара убасгьы иазгәеиҭеит, ақырҭуа-аԥсуа еиҿцәажәарақәа рыцҵара аамҭа ааит ҳәа, убри инамаданы, уи ирыдигалеит идипломатиатә ҽазышәарақәа рхархәара.
“Аҵыхәтәантәи аамҭазы, аҭагылазаашьа уадаҩхеит аимак азонаҿы, уи адунеи ауаажәларра агәҭынчымра рызцәырнагоит. Сара агәра згоит, ари иҟоу аҭагылазаашьа цәгьа алҵразы амҩа ԥшаахоит ҳәа,” – азгәеиҭеит Браиза.
“Зегьы зыргәамҵуа ипроблема хаданы иҟоу – аԥсуа-қырҭуатә еизыҟазаашьаҟны ишьақәгылаз акризис алҵреи, уи азы ииашоу амҩа аԥшаареи ауп”. – Абас ахҳәаа азыҟаиҵеит Адәныҟатәи Аусқәа рминистр С. Шамба Еиду Америкатәи Аштатқәа рхаҭарнакцәеи Аԥсны ахадареи реиԥылара.
Уи иазгәеиҭеит, аиԥылараан Америкатәи аган ахатә принципқәа шьақәнарӷәӷәомызт ҳәа. Ари аҩыза азнеишьаҿы, С. Шамба игәаанагарала,” акризистә ҭагылазаашьа алҵра ауеит”.
“Актәи ашьаҿақәа уажәшьҭа иубоит, сара сгәы иаанагоит, ари Урыстәыла имҩаԥнаго аполитика иадҳәалоуп ҳәа. Ҳара иаабоит,” ақырҭуа напхгара рцәажәашьеи рхымҩаԥгашьеи аҽшаԥсахыз”, – иҳәеит С. Шамба.
Аԥсны, С. Шамба иажәақәа рыла, иҵаҵӷәыдам ашәара амоуп. “Ҳара иаадыруеит, изныкымкәа ақырҭуа ган бџьаршьҭыхла аибашьра ишалагахьоу, иаҵахацыԥхьаӡагьы, урҭ аара адырҵон ахԥатәи амч-Урыстәыла. Арҭ зегьы иаадыруа усуп. Ҳара ас еиԥш иҟоу ахырхарҭа аиур ҳәа ацәшәара ҳамоуп. Ҳара аибашьра ҳҭахым, уи ҟалозаргьы ҳтерриториа аҟны ауп иахьыҟало, ари иацу ауадаҩрақәа зегьы ҳҳаҳгахьеит,” – азгәеиҭеит С. Шамба.
Адәныҟатәи Аусқәа рхада излеиҳәаз ала, 2006 ш. ақырҭуа ар Кәыдры аиҩхаа аҩадахьтәи ахәҭахьы ианаларгала, аԥсуа ган иаанарԥшит ачҳара ду,” Ҳара аконфликт ҳмырӷыӷкит. Ҳара ҳҽазаҳшәоит аиҽцәажәаратә процесс иалахәу зегьы ҳацырхырааны, убрахь иналаҵаны Америкатәи ҳҩызцәагьы апроблема дипломатиатә мҩала аӡбара,” – ҳәа инаҵшьны иазгәеиҭеит С. Шамба.
Аԥсны Аҳаирхыхьчаратә Мчқәа ирыбзоураны, сааҭк аҩныҵҟала иҭархан ҩ-ԥшыхәратә ҳаирпланк.
Актәи ԥырҩыдатәи аҳаирплан кажьын 14 сааҭи 16 мин. рзы Очамчыра араион Реԥи Шешелеҭи реиланхарҭатә ҭыԥқәа рыҟны, 15 сааҭи 07 мин. рзы аԥшыхәратә ҳаирплан ҭархан Очамчыра араион Аҽгәара ақыҭан.
Атәылахьчара аминистр ихаҭыԥуаҩ Г. Кәпалба иажәақәа рыла, аҳаирпланқәа ҭархан 6 километрак аҳаракыра аҟнынтә Ареспублика Аҳаирхыхьчаратә Мчқәа
рыбзоурала.
Аԥсны Атәылахьчара аминистрра аринахысгьы ареспублика аҳаиртә ҳәаа еилазго иарбан ԥшыхәратә аппаратзаалак ҭадырхалоит. Абри атәы реиҳәеит иахьа ажурналистцәа Атәылахьчара аминистр ихаҭыԥуаҩ Г. Кәпалба, иахьатәи Аԥсны жәҩан аҟны аҭыԥ змаз ахҭыс ахҳәаа азыҟаҵо, иара убри иалҵшәангьы 14 сааҭи 16 минуҭи рзи 15 сааҭи 07 минуҭи рзы Аԥсны Аҳаирхыхьчаратә Мчқәа рыбзоурала Очамчыра араион аҟны икажьын ԥырҩыдатәи аԥрыгатә аппаратқәа ҩба.
Г. Кәпалба Қырҭтәыла аара адиҵоит, еиҭахгьы 1994 шықәса, лаҵарамза 14 рзтәи аихымца аанкылареи амчқәа реидыгареи рзы Москватәи Аиқәшаҳаҭреи, Еидҵоу Амилаҭқәа Реиҿкаара Ашәарҭадаратә Хеилак арезолиуциа №1808 еиланагеит ҳәа. Ԥырҩыдатәи аԥшыхәратә ҳаирпланқәа, Кәпалба иажәақәа рыла, Аԥсны аҳаиртә ҳәаа еилаганы, Ашәарҭадаратә зонаҿы иахаԥраауан, урҭ егьҭархан Очамчыра араион аҟны.
Кәпалба адырра злаҟаиҵаз ала, иҭархаз аҳаирпланқәа руак аԥҽыхақәа 18. 00 сааҭ рзы Аҟәа инагахоит, ажурналистцәа урҭ рцыԥҵәахақәа дырбара алыршахоит.
“Ари уаанӡа иҭархаз аԥрыгатә аппаратқәа “Гермес 450” иашьашәалоуп, Израильтәи акомпаниа   иаҟаҵамҭоуп. Иԥшаау аԥҽыхақәа уи дырҵабыргуеит,” – иҳәеит Кәпалба. Иара иажәақәа рыла, арҭ рҩызцәа аҳаирпланқәа Қырҭтәыла Аҳаиртә архәҭақәа рнапаҵаҟа иҟоуп, ақырҭуа ган ишаҳәо Қырҭтәыла Аҩныҵҟатәи Аусқәа рминистрра анапаҵаҟа акәмкәа, арҭ аҳаирпланқәа аԥшыхәратә ԥыррақәа мҩаԥыргоит.
Лаҵарамза анҵәамҭазы Аахыҵ Уаԥстәыла имҩаԥысуеит адемократиеи ажәлар рзинқәеи рзы Апарламентбжьаратә Ассоциациа аиԥылара. Уи иалахәуп Аԥсни, Аахыҵ Уаԥстәылеи, Приднестровиеи.
Уаанӡа, Апарламентбжьаратә Ассоциациа аилатәара мҩаԥысхьан Москвеи Аҟәеи. Апарламентбжьаратә Ассоциациа ахԥатәи аилатәара мҩаԥысуан иҳаҩсыз ашықәс ԥхынҷкәынмзазы Москва. Уи алахәлацәа ирыдыркылеит Аԥсни, Аахыҵ Уаԥстәылеи, Приднестровиеи рзы амилаҭтә проектқәа.
Аилатәараҟны, иара убасгьы ирылацәажәан Аахыҵ Уаԥстәылеи, Аԥсни, Приднестровиеи, Ашьхатә Ҟарабахи иреиҳау рҵараиурҭақәа русеицура. Уаҟа, иара убасгьы ирыӡбеит Урыстәыла иреиҳау аҵараиурҭақәа асурыцуразы радыԥхьалара.
Новосибирск имҩаԥысуаз абокс азы Жәларбжьаратәи атурнир аҟны актәи аҭыԥ игеит Аԥснынтәи Асҭамыр Еныкь. Уи, иара убасгьы атурнир аҟны далкаан абокс азы иреиӷьыу аспортсмен ҳәа, иагьианашьан иҷыдоу аԥхьахә.
Ахԥатәи аҭыԥ ааникылеит Арнольд Гәбаз. Уи зыҟаҵаҩыс диман Едуард Арсҭаа.
Аԥсны Жәлар Реизара Аиҳабы Нугзар Ашәба Аԥсны Жәлар Реизара ахьӡалеи хаҭалеи имшира идиныҳәалеит раԥхьатәи Аԥсны Аҳәынҭқарра Ахада Владислав Арӡынба.
“Ҳара шәымшира азгәаҳҭоит Ареспублика Аԥсны ахьыԥшымра 15 шықәса ахыҵра ашықәсазы. Шәара шәыхьыӡ адҳәалоуп аԥсуа жәлар риааиреи Аԥсны Аҳәынҭқарра аиҭаҿиареи. Иахьатәи Аԥсны аихьӡарақәеи, уи ԥхьаҟацареи иауасхырны иҟалеит шәара раԥхьатәи шәшьаҿақәа анаукаҿеиԥш аполитикаҿгьы. Ҳауаажәлар рзын шәара есымшагьы шәаанхоит ахакқәиҭреи ахьыԥшымреи шәырбираҟны, урҭ рыбзиабара есымшагьы ишәыцзаауеит. Шәара шәылшареи шәфырхаҵареи ҳара ҳзын есымшагьы иҿырԥшызаауеит, шәдырреи шәҟуӷареи акыршықәса ҳҳәынҭқарра аизҳазыӷьараҿы иҳацхраалоит,” – ҳәа азгәаҭоуп азгәаҭоуп адныҳәаларатә шәҟәаҿы.
Н. Ашәба В. Арӡынба иҭаацәеи иареи, изааигәои ирзеиӷьеишьеит агәабзиареи аманшәалареи аҭынчреи.
Лаҵарамза 14 рзы, Владислав Арӡынба ихыҵит 63 шықәса
Иахьа Аԥсны Аҳәынҭқарра Ахада С. Багаԥшь имшира идиныҳәаларц диҭааит Аԥсны Аҳәынҭқарра раԥхьатәи Ахада Владислав Арӡынба. Аҳәынҭқарра Ахада Владислав Арӡынба изеиӷьеишьеит агәабзиара, ашықәснҵыра ду. Сергеи Багаԥшь иазгәеиҭеит раԥхьатәи Аҳәынҭқарра Ахада илшамҭа дуқәа ижәлари аҳәынҭқарреи рҿаԥхьа.
Раԥхьатәи Аҳәынҭқарра Ахада имшира идиныҳәалеит, иара убасгьы Аԥсны Аҳәынҭқарра Ахада ихаҭыԥуаҩ Рауль Ҳаџьымба.
Анемец дипломат, Еидҵоу Аилаҭқәа Реиҿкаара аԥсуа зҵааразы уаанӡатәи Амаӡаныҟәгаҩ хада ихаҭарнак ҷыда, иахьа ауаҩы изинқәа рзы адемократиатә институтқәа рбиуро амиссиа ахада, алхрақәа рҟны анаԥшҩы Дитер Боден Косово ахьыԥшымра аназхарҵа ашьҭахь Аԥсны ахьыԥшымра азхаҵара адгылара аиҭоит.
Адипломат азҵаара ықәиргылоит: “Ииашоума аԥсуаа мап рыцәкра косоваа ироуыз азы” – ҳәа.
Дитер Боден Қырҭтәыла Аҳәынҭқарра Ахада ихымҩаԥгашьа акритика азиуит, иара иажәақәа рыла, уи маӡала игәы иҭакыуп “иҿыцыу аибашьра алагара”, ҳәа адырра ҟанаҵоит “Интерпрессньюс”.
Лаҵарамза 14 рзы Аҟәатәи Ашхарыуаа ршкол№10 аҟны имҩаԥысит Ареспубликатә олимпиада иалахәыз аматематикцәа қәыԥшцәа аҳамҭақәа рыҭара.
Аолимпиада иалахәын Ареспублика араионқәеи ақалақьқәеи рыҟнытә 5-8 аклассқәа ирыҵаркуа ашколхәыҷқәа.
Аолимпиада мҩаԥысуан ҩ-туркны. Актәи атур аҟны иалахәын 800-ҩыуаак, аҩбатәи атур ахь инашьҭын урҭ рҟынтә 124-ҩыуаак аҵаҩцәа.
Аҵара аминистр Индира Аҩардан иазгәалҭеит, аолимпиада х-шықәса шықәса шыҵуа имҩаԥыргоижьҭеи. “Есышықәса уи иалахәхо аҵаҩцәа рхыԥхьаӡара иацлоит, уи иаҳнарбоит аҵарахьы ахәыҷқәа агәазыҳәара шрымоу,” – азгәалҭеит аҵара аминистр.
Аҵараминистрра аолимпиадаҟны аиааира згаз ахәыҷқәа аграмотақәеи агәаларшәагатә ҳамҭақәеи рырҭеит. Урҭ 34-ҩыуаак ыҟоуп. Аҽхәаԥхьыӡтә грамотақәа роуит 10-ҩыуаак аҵаҩцәа, аиааиразы баллқәак ззымхаз, аха ибзиаз алҵшәақәа аазырԥшыз.
Ари ашықәс азы, раԥхьаӡа акәны иазгәарҭеит арҵаҩцәа рџьабаагьы. Аҵаҩцәа аолимпиада иазыҟазҵоз. 7-ҩыуаак арҵаҩцәа аҳаҭыртә грамотақәа ранашьан.
Аҵара аминистр Индира Аҩардан агыӷра шлымаз лҳәеит, иахьа аолимпиада иалахәыз аҵаҩцәа аӡәырҩы, наҟ-наҟ еицырдыруа математикцәаны ишыҟало.
Аԥсны Аҳәынҭқарра Ахада С. Багаԥшь аинтервиу риҭеит агентра “Реитери”, Иапониатәи агазеҭ “Маинити”, Англиатәи “Таимси”, “Франциа Арадиои”.
Аҵыхәтәан Аԥсны имҩаԥысуа ахҭысқәа Ареспубликаҿы аус руеит аҳәаанырцәтәи ажурналистцәа. Аԥсны Аҳәынҭқарра Ахада иусура иҽахаршәаланы, аамҭа иԥшааит амассатә-медиа ахаҭарнакцәа рԥыларазы.
Аԥсны Аиҳабыра ринформациатә Усбарҭа аиҳабы ихаҭыԥуаҩ Алхас Ҷолокәуа адырра злаҟаиҵаз ала, ажурналистцәа аинтерес рыман Ареспублика анапхгара Аԥсны иахьа иҟоу аҭагылазаашьазы рпозициа.
Иара уи адагьы, аҳәаанырцәтәи ажурналистцәа иҭырҵаауан Қырҭтәылеи Аԥсни аринахыстәи реизыҟазаашьа, иара убасгьы аинтерес рыман Аԥсны аолимпиадатә проект алахәхара алыршара уҳәа убас егьырҭ азҵаарақәагьы.
Аҳәынҭқарратә Информациатә Агентра “Аԥсныпресс” аккредитациатә ҟәша аинформациала, арҭ амшқәа рзы Ареспубликаҿы аус руеит актәи аканал аҭыхратә гуыԥ, ВГТРК, ТВЦ, МТРК “Мир”, Рен-ТВ, Украинатәи ателекомпаниа “Интер”, ателерадиокомпаниа “Петербург”, агентра “Реитери”
“Франс-пресси” ржурналистцәа, франциатәи арадио “РФИ”, БиБиСи. Иапониатәи агазеҭ “Маинти”, Британиатәи “Таимс”, аинтернет-агентра 
Аԥыза-министр А. Анқәаб имҩаԥигеит аргыларатә наплакқәа рнапхгаҩцәа злахәыз аусуҩтә еилатәара.
Аиҳабыра рхада иҭиҵаауан Аҟәатәи ахшараиурҭа ҩни, Аԥсны Аҳәынҭқарратә филармониеи, Ахьӡ-аԥша апарки, атеатр аҵакыреи рҟны аусурақәа рымҩаԥысшьа. Аилатәараҟны, иара убасгьы ирыхәаԥшын, ашколқәеи аҩныеихагылақәа рхыбқәеи аремонт рзура азҵаарақәа.
Ахшараиурҭа акапиталтә ремонт аусура мҩаԥысуеит активла, ихыркәшоуп авентилиациатә система ашьақәыргылара. Уажәазы аргылаҩцәа акафель ақәҵара иаҿуп, иара убасгьы ирҿуп ашәрақәа. Иаарласны, аусуцәа алагоит ахыбра адәахьтәи ахаиҿы аԥсахра, – ҳәа адырра ҟаиҵеит аремонт ргыларатә усбарҭа аиҳабы Руслан Тәанба.
“Ахшараиурҭа иааиԥмырҟьаӡакәа аӡы аиуларц азы иаҭахыуп 300 тонна рҟынӡа зкуа аӡҭачы аргылара,” – ҳәа азгәеиҭеит Аԥыза-министр.
Ареспубликатә хәышәтәырҭаҟны имҩаԥысуеит аргылараҿы апланеиҭакрақәа. Мызкы ахыи-аҵыхәалеи ахәышәтәырҭа еиқәыршәахоит фымцамҩангагала. Ахәышәтәырҭаҟны иԥсаххоит аԥенџьырқәеи ашәқәеи. Уаҵәы иаауеит Ареспубликатә хәышәтәырҭазы аргыларатә маҭәахәқәа рацәаны.
А. Анқәаб игәаанагарала,” афилармониаҟны акапиталтә ремонт мҩаԥысуеит ицәгьамкәаны”. Уахь инагоуп алашара, асценаҿи азалаҿи аусурақәа ирҿуп. Амчыбжь анҵәамҭазы ашәцәа рбригада аусура иалагоит. Аиҳабыра рхада аргылаҩцәа ахәаԥшырц ирыдиҵеит ишьақәдыргыларц абылрацәыхьчаратә аппаратқәа ҩба.
А. Анқәаб, иара убасгьы иҭиҵаауан Ахьӡ-аԥша апарк аҟны аусурақәа рцашьа. “Сара еилыскаауеит, ари аҭакԥхықәреи аџьабааи шацу, аха шәара аргылаҩцәа хадақәа уи аусура шәацклаԥшыроуп,” – ргәырҽаниҵеит Аԥыза-министр “Аԥсныргылара” анапхгара. Уи, иара убасгьы, ишьҭихит азҵаара Ахьӡ-аԥша апарк аҟны аргыларатә-еидарашьҭыхгақәа рышьақәыргыларазы.
Аилатәараҟны, иара убасгьы ирылацәажәан аргылаҩцәа аҩнеихагылақәа рхыб аԥсахраан ирызцәырҵуа ауадаҩрақәа. Арҭ амшқәа рзы нап аркхоит Араион ҿыц аҟны ахыбрақәа аремонт рзура.
Анқәаб иԥхьаӡоит, аамҭакала 8-10 ҩны рҟны ахыбрақәа рремонт аҟаҵара алыршахар ауеит ҳәа, уи азын аусҩцәеи, аргыларатә маҭәахәқәеи зегьы еизибархоит. “Аиҳабыра рус – ианаамҭоу ԥарала реиқәыршәароуп, шәара шәус – ахаҭабзиароуп,” – ҳәа азгәеиҭеит А. Анқәаб, ргәгьы рҽаниҵеит аргылаҩцәа аусура ахаҭабзиаразы аҭакԥхықәра аадырԥшырц.
Д. Гәлиа ихьӡ зыхыу аԥсуа – гәманитартә ҭҵаарақәа ринститут аҟны аусура хнаркәшеит 52 – тәи аҵарадырратә сессиа.
Аинститут аиҳабы ихаҭыԥуаҩ З. Џьопуа излеиҳәаз ала, ари асессиа аусра азкын иҳаҩсыз ашықәс азы аинститут аҵарадырраҭҵааратә усурақәа реихшьаала.”
Аконференциа аусура мҩаԥысуан х-секциак рҟны: “Абызшәеи алитературеи”, “Аҭоурыхи археологиеи,” “Афольклори, аетнологиеи, аҟазареи.” Асессиаҟны инаган 40 инареиҳаны ажәахәқәа, аҵарадырраҿы иҟоу актуалтә проблемақәа ирызкны.
Ари асессиаҿы ажәахәқәа наргеит аҭоурыхтә ҵарадыррақәа ркандидат А. Скаков (Москва), Иури Батиаков (Санкт-Петербург). “Урҭ изныкымкәан рхы аладырхәхьеит Аԥсны археологиатә експедициақәа. Иазгәаҭатәуп, ҳара ҳаҩныҵҟатәи асессиа жәларбжьаратәи аҟазшьа шаанахәо,” – азгәеиҭеит аинститут аиҳабы ихаҭыԥуаҩ З. Џьопуа.
З. Џьопуа, иара убасгьы, инаҵшьны иазгәеиҭеит, ари ашықәс азы асессиаҟны инаган аинститут аспирантцәеи, иқәыԥшыу аҵарауааи ражәахәқәа. “Уаҩы деигәырӷьаратәы иҟоуп, аҵарадыррахь аҿар ирацәаҩны аинтерес ахьышьҭырхыз” – иҳәеит уи, аха иагьа убас иҟазаргьы, макьаназы аҵарадырра знапы алакыу рдефицит макьанагьы иҟоуп.
Гагра ақалақь аҟны Аԥсны Аҳәынҭқарра Ахада С. Багаԥшьи Краснодартәи атәылаҿацә агәбернатор Александр Ткачеви рнапы аҵарҩит аусеицурзы Аиқәшаҳаҭра Аԥсни Краснодартәи атәылаҿацә Ахадареи.
Аԥсны Аҳәынҭқарра Ахада Аиқәшаҳаҭра адокәмент анапаҵаҩра ашьҭахь, ажурналистцәа излареиҳәаз ала, Аиқәшаҳаҭраҿы иаарԥшыуп, хықәкыла Шәача аолимпиадатә обиектқәа рыргыларазы Аԥсны иҟанаҵарц иалшо. Иаԥҵахоит аусуҩтә гәыԥ, арҭ азҵаарақәа ҭызҵааша, хәҭакахьала, аолипиадатә обиектқәа рыргыларазы ахаҳәи аԥслымӡи уҳәа егьырҭ аргыларатә материалқәа рдәықәҵара азҵааразы.
Краснодартәи атәылаҿацә агәбернатор А. Ткачев иажәақәа рыла, “анапы зҵаҩу Аиқәшаҳаҭра анагӡара мҩаԥгахоит Краснодартәи атҿылаҿацәи Аԥсни русеицура Аиқәшаҳаҭра аҳәаақәа ирҭагӡаны.” “Ҳара шықәсык аԥхьеи уажәи ҳнапы зҵаҳҩыз Аиқәшаҳаҭра аҳәаақәа ҳарҭыҵӡом” – иҳәеит уи. Ҳара ҳгәы иҭоуп Аԥсны аԥсабаратә малқәа аобиектқәа хаҭабзиарала рыргылараҿы ҳҳы иаҳархәарц, уи азы иаҭахыуп тонна рацәала ахаҳә-мҿыху, уҳәа убас егьырҭгьы” – иҳәеит А. Ткачев.
Ари аусеицура аҩ-ганкгьы рзы афеида ацуп, уи ахәҭаа ӷәӷәа аланагалоит Аԥсны аекономика ашьҭыхраҿи, абиуџьет аизырҳараҿи, ауааԥсыра усуҩтә ҭыԥла реиқәыршәараҿи. Аолимпиадатә обиектқәа рыргылараҿы иаҭаххоит аргыларатә материалқәа рацәаны, урҭ Аԥсны риура алыршахоит.
“Шәачаҟа аргыларатә материалқәа Аԥснынтәи рдәықәҵара ахәԥса маҷны иартәоит, ақалақьқәа реизааигәара инамаданы. Ари хырҳара злоу економикатә проектуп, ҳара ҳзын аиԥш Аԥсныазынгьы,” – азгәеиҭеит Аиқәшаҳаҭра анапаҵаҩра аан.
Иара иажәақәа рыла, “ҩымыз-хвмыз ирылагӡаны аргыларатә маҭәахәқәа рдәықәҵара нап аркхоит,” урҭ 100 миллион тоннак рҟынӡа аҭаххоит.
“Краснодартәи атәылаҿацә узықәгәыӷша партноируп, сара сгәы иаанагоит Аԥсны анапхгара рзы уи хырҳара алоуп ҳәа,” – агәрагара ҟаиҵеит Аиқәшаҳаҭра анапаҵаҩраан агәбернатор.
“Ари адокәмент аус аднаулеит ақырҭуа ган, иагьрыдыркылеит аԥсуа ган агәаанагара хырҩаа амҭаӡакәа. Аԥсуа ган аҭагылазаашьа амамызт Ассамблеиа Хадахь ахатә позициа аарԥшразы. Алкаақәа арезолиуциаҿы иҟаҵоу, 14 тәыла адгылара зырҭаз, иҟаҵәҟьоу афактқәа атәарымбеит. Абри атәы аҳәоит, Аԥсны Адәныҟатәи Аусқәа рминистрра иҟанаҵаз аҳәамҭаҟны, Еиду Амилаҭқәа Реиҿкаара Ассамблиа Хада лаҵарамза 15 рзы Аԥснынтәи ахҵәацәеи иахыгои рҭагылазаашьазы иаднакылаз арезолиуциа инадҳәаланы.
Тәылақәак ари азҵаараҿы иобиективтәым рызниешьа – Еиду Амилатқәа Реиҿкаара алахәлацәа, аԥсуа ган агәрагара рыцәнарӡуеит, агыҩбарагьы рызцәырнагоит, аԥсуа-қырҭуатә еиҿцәажәарақәа рыцҵаразы Еиду Амилаҭқәа Реиҿкаара ахылаԥшрала.
Иахьа, усуратә визитла Москваҟа дцеит Аԥсны Аҳәынҭқарра Ахада С. Багаԥшь. Аԥсны Аҳәынҭқарра Ахада Иусбарҭа Анапхгаҩы Валерии Аршба адырра злаҟаиҵаз ала, Аҳәынҭқарра Ахада гәҭакыс имоуп, Урыстәыла аҳҭны – қалақь аҟны, Аԥсни Урыстәылеи рекономикатә усеицура иадҳәалоу еиуеиԥшым азҵаарақәа рылацәажәара.
Аршба мап ацәикит, Урыстәылатәи амассатә информациатә хархәагақәа ишьақәдырӷәӷәо аинформациа, Аԥсны Ахада иахьа Урыстәыла ахадара ирызнеигар акәызшәа, Қарҭи Аҟәеи еиқәшаҳаҭны ишьақәдыргылаз аԥсуа – қырҭуатә еимакы аҭышәныртәаларазы аплан. “Иарбанзаалак, еиқәышаҳаҭны еицыҟаҵоу план ҳәа акагьы ыҟам,” – иҳәеит Валерии Аршба.
Аԥсны Жәлар Реизараҟны имҩаԥымсит Қырҭтәыла аоппозициатә қьырсиантә-демократиатә еидгыла ахаҭарнақцәа рԥылара. Аԥсны Жәлар Реизара Ахада ихаҭыԥуаҩ Ирина Агрба ишьақәлырӷәӷәеит: “Қырҭтәылантәи дарбан хаҭарнакзаалак идкыларазын цәажәара ҳәаны акагьы ыҟамызт. Уиадагьы, уи аҽны имҩаԥысуан анаркоманиа азҵааразы апарламенттә зыӡырҩррақәа.”
Аԥсны Абыргцәа Рхеилак аҟынгьы ақырҭуа аоппозициа ахаҭарнакцәа рԥылара иадҳәаланы акагьы рмаҳаит.
Қырҭтәылатәи аинформациатә агентрақәа ирыладырҵәеит ихыҭҳәаау аинформациа “Қырҭтәыла аоппозициатә қьырсиантә – демократиатә хеидкыла Аҟәа иаҭаазшәа, урҭ уаҟа Аԥсны Жәлар Реизара адепутатцәеи Абыгцәа Рхеилаки дареи иалацәажәазшәа аԥсуа – қырҭуатә еизыҟазаашьақәа рырҿыцразы мҩақәас иҟоу”.
“Аиԥыларақәа Аҟәа имҩаԥысит лаҵарамза 15 рзы жәлартә дипломатиа аформат ала, урҭ аполитикатә хырхарҭа рымамызт. Уаҟа ирылацәажәан жәпакы азҵаарақәа, иара убасгьы иалацәажәан, 1992 шықәсазы, Абыргцәа рхеилак ақырҭуа милаҭ рахь иҟарҵаз ашәира ахыхра азҵаара. Арҭ раԥхьатәи алҵшәа змаз еиҿцәажәарақәан,” – ҳәа адырра ҟарҵоит ақырҭуатә информациатә агентрақәа.
“Ари аҩыза аиԥылара ҳәа акагьы ыҟамызт, иҟаларангьы иҟам. Ари хшыҩдароуп,” – ҳәа ақырҭуатә информациа аҳҳәаа азыҟаиҵеит Аԥсны Жәлар Реизара адепутат, аоппозициатә политикатә партиа “Аԥсны жәлар ракзаара Афорум” ацхантәаҩ Даур Аршба.
“Ари ажәабжь сара еилыскааит амассатә информациатә хархәагақәа рыҟнытәи. Ари мцуп. Ҳара аӡәгьы ҳаиԥымлеит,” – ҳәа ажурналистцәа иреиҳәеит Аԥсны Жәлар Реизара адепутат Баҭал Кобахиа.
Ақырҭуатә информациатә агентрақәа, иара убасгьы адырра ҟарцоит, лаҵарамза 19-20 рзы Аҟәа имҩаԥысуеит ҳәа 400-ҩык аԥсуааи ақырҭцәеи злахәу ашәира ахыхразы аизара. Ари аинформациагьы Аԥсны ишьақәдмырӷәӷәеит. Ари аҩыза ҟалашьа амаӡам, иҟалаӡозаргьы уи ахьымҩаԥысуа Аҟәа акәӡам, арҭ реиԥш ахҭысқәа ахьымҩаԥысуа Аҷандара Аныха аҟноуп.
Аԥсны жәлар ирзааигәаз, ирҩызаз, еицырдыруаз апоетесса, аиҭагаҩ Римма Козакова лыԥсҭазаара лалҵра Ареспубликаҿы гәалсрыла ирыдыркылеит.
Еицырдыруаз апоетесса, хыԥхьаӡара рацәала ашәақәа иравторыз Римма Казакова лыԥсҭазаара далҵит 77 шықәса дшырҭагылаз. 1976-1981 ш. рзы СССР Ашәҟәҩҩцәа Реидгыла Аусбарҭа дамаӡаныҟәгаҩын.
“Ҳара ихьааҳгоит Римма лдунеи ахьылыԥсахыз. Уи Аԥсни аԥсуа жәлари бзиа илбон. Лара леиҭагамҭақәа ирыбзоураны аԥсуа поеззиа иаиуит аԥхьаҩцәа раудиториа ҭбаа,” – иҳәеит Аԥсны Ашәҟәҩҩцәа Рассоциациа ахантәаҩы
Мушьни Лашәриа.
Римма Казакова еиҭалгахьан Иуа Коӷониа, Баграт Шьынқәба, Иван Ҭарба, Кәмф Ломиа, Нелли Ҭарба уҳәа убас аӡәырҩы рҩымҭақәа.
Ареспублика асоциалтә еиқәыршәара азҵаарақәа ирызкын аԥыза-министр ихаҭыԥуаҩ Леонид Лакербаиа агентра “Аԥснпресс” аҟны имҩаԥигаз апресс-конференциа.
Иара иажәақәа рыла, 2007 ш. рзы “асоциалтә еиқәыршәара” Аҳәынҭқарратә биуџьет аҟны иаланагалеит аныхтәқәа, урҭ хырхарҭас ирымоуп зхала зыхшара зааӡо анацәа заҵәқәеи, ахшара рацәа змоу аҭаацәарақәеи, иара убасгьы Жәларбжьаратәи Аџьар Ҟаԥшь акомитет апрограммала еиҿкааз “акрыфарҭақәа” раркреи инадҳәаланы, уаҟа крызфоз ауааԥсыра афинанстә цхыраара рыҭара. Арҭ зегьы рынаӡара 2007 ш. рзы иартәеит 16, 56 миллион мааҭ.
2008 ш. рзы арҭ аныхтәқәа еиҳатәын: анацәа азаҵәқәа рзы ацхыраара – 2,16 миллион мааҭ инаркны 3,12 миллион мааҭ рҟынӡа; ахшара рацәа ахьырааӡо ацхыраагӡа – 8,) миллион мааҭ инаркны 15,97 мааҭ рҟынӡа, агәҳалалратә крыфарҭақәа раркра инадҳәаланы, уаҟа крызфоз ауааԥсыра афинанстә цхыраара рыҭара – 5,5 миллион мааҭ инаркны 9,22 миллион мааҭ рҟынӡа.
Ахшара рацәа змоу аҭаацәа ҳәа иахьа Аԥсны иԥхьаӡоуп 3 – ҩыуаак инареиҳаны измоу, 18 шықәса рхыҵаанӡа изааӡо аҭаацәарақәа.
2007 ш. нанҳәа 31 инаркны Аминистрцәа Реилазаара ишьақәнарӷәӷәеит иҿыцыу есымзатәи ацхыраагӡақәа хәҷы-цыԥхьаӡа: 150 мааҭ – аҭаацәа рҟны хәҷы – цыԥхьаӡа, хҩыуаак ахәыҷқәа ахьыҟоу; 300 – мааҭ 4 – ҩыуаак инаркны 9 – ҩыуаак рҟынӡа ахшара ахьыҟоу, – ҳәа адырра ҟаиҵеит аԥыза – аминистр ихаҭыԥуаҩ.
2008 ш. мшаԥымза 1 инаркны ҳахәаԥшуазар, Гәдоҭа араион аҟны еиҳа рхыԥхьаӡара рацәоуп ахшара рацәа змоу аҭаацәарақәа, 546 ҭаацәа рҟны 1866 – ҩыуаак ахшара ыҟоуп; Аҟәа ақалақь аҟны 538 ҭаацәа рҟны 1786 – ҩыуаак ахшара, Очамчыра араион аҟны – 436 ҭаацәа рҟны 1524 – ҩыуаак ахшара, Гагра – 227 ҭаацәа рҟны 756 – ҩыуаак ахшара, Тҟәарчал – 156 – ҩыуаак аҭаацәа рҟны. 510 –
Ҩыуаак, Гәылрыԥшь 97 ҭаацәа рҟны – 310 – ҩыуаак ахшара, гал 88 – ҭаацәа рҟны, 279 – ҩыуаак ахшара. Зегь реиҳа ахшара рацәа змоу аҭаацәа рхыԥхьаӡара маҷуп Аҟәа араион иахьаҵанакуа – 74 ҭаацәа рҟынтәи 257 – ҩыуаак ахшара.
Лакербаиа иажәақәа рыла. 7278 – ҩыуаак ахшара рызҳауеит 2162 ҭаацәа рҟны. 70% урҭ рҟынтә – хҩыуаак ахшара ахьырааӡо, 636 ҭаацәарақәа рҟны 4 – ҩык инаркны 9 – ҩыуаак рҟынӡа, 3 – ҭаацәак рҟны 10 ҩыуаак инареиҳаны ахшара ахьрызҳауа.
2007 шықәса, ажьырныҳәа инаркны анацәа азаҵәқәа рызшәара иалагеит ацхыраагӡа. 2008 шықәса жьырныҳәамза инаркны, анацәа азаҵәқәа рыхшара хәҷы-цыԥхьаӡа еизырҳауп ацхыраагӡа 300 инаркны 500-нӡа.
2008 – тәи абиуџьет аҟны анацәа-азаҵәқәа рзы иарбоуп 3,12 миллион мааҭ рҟынӡа ацхыраагӡа, уи 2007 ш. рзы иршәоз аасҭа 1, 5 рыла еизырҳауп.
Иара уи адагьы, 2008 шықәсазтәи абиуџьет аҟны иалагалоуп аныхтәқәа рзы астатиа ҿыц: СССР Асоциалисттә Џьа Афырхаҵа ҳәа ахьыӡ змоу ацхыраагӡа рызшәара, иара убасгьы Чернобыльтәи АЕС амашәыр бааԥс аԥырҟәҟәаара иалахәыз, атәанчарақәра аҟынӡа имнаӡацт ацхыраагӡа рызшәара.
2006 шықәсазы Жәларбжьаратәи Аџьар Ҟаԥшь акомитет ихнаркәшеит апрограмма “Акрыфарҭақәа” Очамчыра, Гәылрыԥшь, Гагра араионқәа рҟны, 2007 ш. жьырныҳәамза 1 инаркны, Аԥсны асоциал – економикатә ҭагылазаашьа иааидкыланы иахьеиӷьхаз инадҳәаланы Гали, Тҟәарчали, Аҟәеи рраионқәа рҟны ихнаркәшеит аусура. 2007 ш. абҵарамза инаркны Жәларбжьаратәи Аџьар Ҟаԥшь акомитет ихнаркәшеит иара убасгьы “Афатә-ажәтә апрограмма – 100”. Убри инадҳәаланы, Ареспублика абиуџьет аҟны иарбоуп урҭ ауааԥсыра афинанстә цхыраара рыҭара. 2008 ш. абиуџьет аҟны ари акатегориа иаҵанакуа ауааԥсыра рзы афинанстә цхыраара рызшәара арбоуп 9,22 миллион мааҭ рҟынӡа, уи 1,7 рыла еиҳаны иартәоит 2007 ш. рзы аасҭа.
Аԥыза-министр ихаҭыԥуаҩ Л. Лакербаиа адырра злаҟаиҵаз ала. 2009 ш. рзы иазгәаҭоуп ахшара рацәа змои, анацәа азаҵәқәеи рзы ацхыраагӡақәа реизырҳара. Иара убасгьы, еизырҳахоит Чернобыльтәи АЕС амашәыр бааԥс аԥырҟәҟәаара иалахәыз, атәанчаратә қәра аҟынӡа иҟам ацхыраагӡа рызшәара.
Лакербаиа иажәпқәа рыла, Ареспублика аиҳабыра рхахьы иргар акәхоит Гагратәи аортопедиатә центр ахарџьқәа, иахьа уажәраанӡа уи финансла еиқәнаршәон Жәларбжьаратәи Аџьар Ҟаԥшь акомитет.
“Хыхь еиқәыԥхьаӡоу зегьы ирҭахыуп абиуџьеттә финансқәа реизырҳара, аҳәынҭқарратә политика аларҵәаразы ауааԥсыра асоциалтә цхыраареи рбзазаратә ҭагылазаашьа аиӷьтәреи рзы.
Урыстәыла Аҭагылазаашьа ҷыдақәа рзы аинистрра Аусԥҟала, иаадырԥшыз апрофессиноализмреи агәмшәареи рзы, Аԥсны атерриториаҿы иуашәшәыраз аҭагылазаашьа змаз аконтеинерқәеи абаллонқәеи рыҟнытә ахлор ашәарҭара аԥырҟәҟәаараҿы “Аиқәрхара ахьӡала аимабзиара” ҳәа агәшԥтәы ҳамҭақәа ранашьоуп Аԥсны аҭагылазаашьа ҷыдақәа рзы Аусбарҭа аиҳабы Сергеи Џьонуеи уи актәи ихаҭыԥуаҩ Лев Кәҵниеи.
Урыстәыла Аҭагылазаашьа ҷыдақәа рзы аминистрра адыргақәа ранашьоуп Урыстәыла Аҭагылазаашьа ҷыдақәа рзы ауаажәларратә хьчара адепартамент аҟәша аиҳабы ихаҭыԥуаҩ Алексеи Волгин, ООО “Ааглыхраҿы аҿыцалагаларақәа” рзы ахада ихаҭыԥуаҩ Виачеслав Каврусов, Москватәи аобласт Аҳәынҭқарратә усҳәарҭа «Мособлпожспас»аексперт хада Александр Новиков.
Иахьа, Ареспублика Аминистрцәа Реилазаара аҟны имҩаԥысит аҳамҭақәа ранашьара ацеремониа.
Аԥыза – аминистр А. Анқәаб ҭабуп ҳәа реиҳәеит Урыстәыла Аҭагылазаашьа ҷыдақәа рзы аминистрреи Аԥсны Аҭагылазаашьа ҷыдақәа рзы Аусбарҭеи русзуҩцәа ахлор ашәарҭара аԥырҟәҟәааразы.
А. Анқәаби, Урыстәыла Аҭагылазаашьа ҷыдақәа рзы ауаажәларратә хьчара ахада, аинрал – леитенант Сергеи Шапошникови аринахысгьы Аԥсны Аҭагылазаашьа ҷыдақәа рзы Аусбарҭеи Урыстәыла Афедерациа Аҭагылазаашьа ҷыдақәа рзы аминистрреи аринахысгьы русеицуразы ажәалагалақәа ҟарҵеит.
Урыстәыла ықәгылоит, Қырҭтәыла ахыдҵа агарц азы Аԥсни Аахыҵ Уаԥстәылеи рҟны амч ахамырхәаразы. Абри атәы иҳәеит Урыстәыла Афедерациа Адәныҟатәи Аусқәа рминистрра ахада Сергеи Лавров, Урыстәыла Аҳәынҭқарратә Дума апарламенттә зыӡырҩррақәа рҿы иқәгылараан.
“Ҳара ҳақәгылоит, Қырҭтәыла ахыдҵақәа агарц, аимакқәа рҭышәныртәалараан Аахыҵ Уаԥстәылеи Аԥсни рҟны амч ахамырхәаразы, – иҳәеит аминистр. – Аԥсни Аахыҵ Уаԥстәылеи рҟны аҭагылазаашьа еибарххоуп, 1996 шықәсазтәи Москватәи Аиқәшаҳаҭра хырҩаа амҭаӡакәа, Қырттәыла ареспублика аҳәаақәа рҟны архәҭақәа еизнарҳауеит, иара убас, абџьар аахәара ишаҿыц иаҿуп”.
“Аҵыхәтәантәи амзақәа ирылагӡаны, Аԥсны иахьаҵанакуа иҭархоуп аԥрыгатә аппаратқәа 7,” – иазгәеиҭеит Лавров.
Иара иажәақәа рыла, Урыстәыла агыӷра амоуп, аԥсуа – қырҭуатә еимакы аӡбараҿы Қырҭтәыла амч ахы ианамырхәап ҳәа.
“Сара агыӷра сымоуп, уи еиԥш ҟаларым ҳәа, – иазгәеиҭеит Лавров, – Қырҭтәыла анапхгара амч ахархәара арымҭап ҳәа, насгьы урҭ адәныҟатәи аӷацәа рыԥшаара иаламгап ҳәа, Қырҭтәыла иҟоу апроблемақәа рзы рыуаажәлар рҿаԥхьа ахырқьиаразы”.
“Адемократиа инадҳәаланы, Қырҭтәыла иҟоу апроблемақәа маҷым, – иазгәеиҭеит уи. Урҭ раԥырҟәҟәаара нап адыркыроуп, Урыстәыла аимак аҭышәныртәалара иаԥырхагоуп ҳәа аҵаҵӷәқәа рыԥшаара иаҟәыҵны.”
“Иаҭахыуп агәреибагара ашьақәыргылара, асоциал – економикатә еиҿцаарақәа нап рылактәуп, иара убасгьы аҭыԥ змоу аибарххара арԥсыҽразы амҩақәа ԥшаатәуп, – инаҵшьны иазгәеиҭеит Лавров.
“Агәреибагара ашьақәыргылара аналыршахалак, усҟан аполитикатә ҵакы змоу азҵаарақәа рылацәажәара алыршахоит,” – инаҵшьны иазгәеиҭеит Лавров.
Уи, иара убасгьы, Қырҭтәыла ахадара ааԥхьара риҭеит иҟарҵарц “апрактикатә шьаҿақәа, Аԥсни Аахыҵ Уаԥстәылеи рекономикатә ҿиара ацхырааразы”.
Аҳәынҭқарратә хәыҷтәы акәашаратә ансамбль “Абаза” иахьа иахыҵит 15 шықәса. Ари арыцхә иазкыз аиубилеитә концерт мҩаԥысуеит С. Чанба ихьӡ зхыу Аԥснытәи Аҳәынҭқарратә драматә театр аҟны.
Аҳәынҭқарратә хәыҷтәы ансамбль “Абаза” аиубилеи рыдиныҳәалеит Аԥсны Аҳәынҭқарра Ахада Сергеи Багаԥшь. Жәларбжьаратәи афестивальқәа рҟны ақәҿиара бзиақәа аарԥшуа, ари ансамбль акәашацәа қәԥшцәа ҳҳәынҭқарра ахьӡ – аԥша акырынтә иҭыргахьеит, – ҳәа азгәаҭоуп Аҳәынҭқарра Ахада иааишьҭыз адныҳәаларатә шәҟәаҿы. Сергеи Багаԥшь ақәҿиара дуқәа рзеиӷьеишьеит ансамбль акәашацәеи, асахьаркыратә напхгаҩы Циала Ҷкадуеи, ақәргылаҩ Алексеи Аршбеи.
Ансамбль “Абаза” еиҿкаан 1992-1993 шықәсқәа рзы, Аԥсны Аџьынџьтәылатә еибашьра анцоз аамҭазы Пицунда аҳаблан, Аԥсны араионқәа рыҟнытә аибашьра ихнарҵәаз аҳәсеи ахәҷқәеи ахьынхоз аҭыԥаҿы. 2003 шықәсазы Аԥсны Аминистрцәа Реилазаара ансамбль “Абаза” иахнаҵеит Аҳәынҭқарратә ҳәа ахьыӡ.
Ансамбль “Абаза” – еиуеиԥшым афестивальқәа ирылахәхахьеит, иара убасгьы изныкымкуа аԥхьахәқәа ргахьеит.
Аԥсны Аиааира 15 шықәса ахыҵра аҳаҭыразы еиҿкааз Аԥсны аҭоурых азы Ареспубликатә еицлабраҿы актәи аҭыԥ ааннакылеит Очамчыратәи еизгоу акоманда. Аҩбатәи аҭыԥ еиҩыршеит Аҟәатәии Гәдоуҭатәии ашколхәыҷқәа ркоманда, ахԥатәи аҭыԥ иаԥсахеит Гагратәи еизгоу акоманда.
Иазгәаҭатәуп, аицлабра ишалахәыз Ареспублика араионқәа зегьы рыҟнытәи еизгоу акомандақәа – аҭыԥантәи аолимпиадақәа рҟны аиааира згахьаз.
Аԥсны Аҩныҵҟатәи Аусқәа рминистрра иаиуит ахатәы бираҟ. Иахьа Аԥсны Жәлар Реизара адепутатцәа аԥсахрақәа аларгалеит “Амилициа азы “азакәан.
Аԥсны Аҩныҵҟатәи Аусқәа рминистрра ахатәы бираҟ алагалара ари аилициа афырхаҵареи ахьӡ – аԥшеи ирсимволхоит. Абираҟ асахьеи адырранҵеи Аԥсны Аҳәынҭқарра Ахада ишьақәирӷәӷәоит.
Даҽа маҵзурак ашҟа аиасразы ииҩыз Арзаҳал инақәыршәаны, Аԥсны Жәлар Реизара адепутатцәа ирыӡбеит Аԥсны Иреиҳаӡоу Аусӡбарҭа аӡбаҩ Виачеслав Ҟәрасқәуа инапынҵақәа рыҟнытә ихы дақәиҭыртәырц.
В. Ҟәрасқәуа, ԥхынгәымза 11, 2007 шықәса инаркны, аус иуан Иреиҳаӡоу Аусӡбарҭа аусӡбаҩыс.
“1995 шықәса раахыс аус зуа Ареспублика Аԥсны “Арратә уалԥшьеи арратә маҵзуреи рзы” азакәан иахьатәи ҳаамҭа аполитикеи, арратә ҭахрақәеи ирықәшәом,” – ҳәа азгәарҭеит Аԥсны Жәлар Реизара адепутатцәа аилатәараҟны.
“Иҿыцыу азакуан апроект ҿыц аус адулара шьаҭас иамоуп аплан инықәныҟәаны, Арбџьар Мчқәа аконтракттә еиқәыршәарахь аиасреи арратә маҵзура ахысреи, иара убасгьы Ареспублика Аԥсны Арбџьар Мчқәа рырхәҭақәа рахь ишахәҭоу еиԥш арратә наԥхьара алыршареи,” – ҳәа азиԥхьаӡоит амилаҭтә шәарҭадареи, ахьчареи рзы апарламенттә еиҿкаара ахантәаҩы Гарик Саманба.
“Атәыла ахьчаразы азакәан 2006 ш., жьырныҳәа 4 рзы аусура иаларгаз аҟны, иара убасгьы анормотивтә зинтә актқәа еиҭарыхәаԥшхоит, арратә уалԥшьа ҭакԥхықәрала анагӡареи, атәыла ахьчаразы иахәҭоу аҭагылазаашьақәа рзаԥҵара арегламент аҭара.”
Лаҵарамза 25 инаркны 30-нӡа Аладатәи ашәарҭадаратә зонаҿы (Жәыргьыҭ араион аҟны) имҩаԥгахоит планла иарбоу амотошьаҟартә бригада абатальонқәа реиҭныԥсахлара.
Урыстәылатәи Абжьаҟазаратә Мчқәа ркомандаҟаҵаҩ ицхырааҩ А. Диордиев излааицҳаз ала, еиҭныԥсахлахо архәҭақәа рхыԥхьаӡара иартәоит 500-ҩык рҟынӡа. Ари аамҭазы, иара убасгьы иарбоуп планла рымадара арра маҵзуратә усхкқәа, абџьар, арратә техника, арра-техникатә мазара, иара убасгьы агәаҭаратә аушьҭырҭатә постқәеи, Урыстәылатәи Абжьаҟазаратә Мчқәа аҭакԥхықәра ахьрыду азонаҿы агәаҭаратә постқәеи.
“Абџьар зегьы, арратә техника, иара убасгьы, арра-техникатә мазара зегьы аҭыԥаҟны иаанхоит, Урыстәылаҟа идәықәҵахо акапиталтә ремонт зҭахыу акәалӡтәы техникеи, автомашьынатә техникеи рыда, урҭ ԥсаххоит иара иашьашәалоу ала,” – иҳәеит А. Диордиев.
Иҟалараны иҟоу арратә еиҭныԥсахларазы заанаҵы адырра рыҭан аԥсуа гани, ақырҭуа гани, иара убасгьы Қырҭтәыла иҟоу Еидҵоу Амилаҭқәа Реиҿкаара амиссиеи.
Арратә еиҭныԥсахлара мҩаԥысуеит “1994 шықәса, лаҵарамза 14 рзы аихымца аанкылареи амчқәа реидыгареи рзы ирыдыркылаз Аиқәшаҳаҭра инақәыршәаны”.
Аԥсны Аҳәынҭқарра Ахада С. Багаԥшь идикылеит Ҭырқәтәылантәи иааны иҟаз аԥсуа мҳаџьырқәа рхылҵышьҭрақәа.
Аделегациа иалахәуп 21 – ҩыуаак, 18 – ҩыуаак урҭ рахьынтәи раԥхьаӡа акәны Аԥсныҟа имҩахыҵит. Урҭ зегьы ирыҭан Ареспублика Аԥсны Атәылауаҩшәҟәқәа.
“Ҳара иалаҳхит ихьыԥшым амҩеи адемократиатә ҳәынҭқарра аргылареи, уи амҩа ҳаныҵрангьы ҳаҟаӡам,” – ҳәа реиҳәеит арепотриантцәа Аԥсны Аҳәынҭқарра Ахада. “Иарбан автономиазаалак ҳара иҳадаҳкылом. Уи азын акәым ҳашьцәеи ҳаҳәшьцәеи рхы зақәырҵаз,” –ҳәа азгәеиҭеит С. Багаԥшь.
Убри аан, Аҳәынҭқарра Ахада инаҵшьны иазгәеиҭеит, аԥсуа милаҭ ахьыҟазаалакгьы рҽеидыркылароуп ихьыԥшым аҳәынҭқарра аргыларазы. Ҳажәлар ҭоурыхла аҟазаареи аҟамзаареи ианрыбжьагылаз, урҭ еиқәзырхоз аӡәк иеиԥш реидгылара акәын. Еилкаауп, уаҟа шәусқәа зегьы кажьны арахь аара шшәылымшо. Убри азын араҟа иаԥҵатәуп иахәҭоу аҭагылазаашьақәа, аҿар араҟа излагаша аус рзыԥшаатәуп,” – иҳәеит С. Багаԥшь. Иара иажәақәа рыла, Аԥснытәи Аҳәынҭқарратә Унивирситет аҟны, аҳәаанырцә иҟоу ҳдиаспора рхаҭарнакцәа аҵара дырҵаразы аҭагылазаашьақәа рзаԥҵара иаҿуп.
Аԥсны Аҳәынҭқарра Ахада С. Багаԥшь, ашәахьаҽны дидикылеит Урыстәыла Аҳәынҭқарратә Дума афракциа “Единая Россия” адепутат Константин Затулин. Аиԥылараҟны ирылацәажәан Урыстәылеи – Аԥсни русеицура иадҳәалоу азҵаарақәа.
Иара убри аҽны, Аҳәынҭқарра Ахада дидикылеит еицырдыруа Урыстәылатәи аполитолог, Аҳәынҭқарратә Дума адепутат Сергеи Марков. Аиԥылара, иара убасгьы, ихы алаирхәт Аԥсны Адәныҟатәи Аусқәа рминистр С. Шамба.
Аҟәатәи Аҩныҵҟатәи Аусқәа Русбарҭа аусзуҩцәа нап адыркит Польшатәи ауаажәларратә телехәаԥшра актәи аканал ажурналист Марек Чункевич ирҳәра иадҳәалоу ашьауӷатә ус аҭҵаара. Абри атәы ажурналистцәа иреиҳәеит Аҟәатәи Аҩныҵҟатәи Аусқәа Русбарҭа аиҳабы Рамин Габлаиа.
Габлаиа иажәақәа рыла, Марек Чункевич излареиҳәаз ала, уи аҵхыбжьон, асааҭ 2 рыбжазы, изымдыруаз ауаа дрыдтәаланы, Аҟәатәи аԥшаҳәаҿы арыжәтә ижәуан.
Иаалырҟьаны, аҭыԥ зауз аимак иахҟьаны, Марек Чункевич арыжәтә ицызжәуаз ихдырра ицәыӡыртә аиԥш дрыпҟеит, уи ашьҭахь, адырра злаҟаиҵаз ала, ицәыӡит аԥара рацәаны,” – иҳәеит Р. Габлаиа.
Азинхьчаратә органқәа ишьақәдырӷәӷәеит ажурналист аҽны дызцыз, дзацәажәоз, иара убасгьы ирепортаж азы авиденонҵамҭақәа ахьымҩаԥигоз. Уи излеиҳәаз ала, урҭ дзырҳәыз иреиуамызт.
Аха, аҵыхәтәанынӡа аҭҵааратә усмҩаԥгатәқәа рынагӡара рзалмыршеит Аҩныҵҟатәи Аусқәа Русбарҭа аусзуҩцәа, иаарласны Марек Чункевич Қырҭтәылаҟа дахьцаз иахҟьаны. Габлаиа инаҵшьны иазгәеиҭеит, азинхьчаратә органқәа аусурақәа ирыцырҵоит ари ацәгьоура иалахәу рышьақәыргыларазы.
Аԥсны иқәнаргылар ауеит азҵаара, Еиду Амилаҭқәа Реиҿкаара ахылаԥшрала аиҿцәажәаратә процесс мап ацәкра, – ҳәа азгәеиҭеит Аԥсны Адәныҟатәи Аусқәа рминистр С. Шамба, мшаԥымза 20 рзы Қырҭтәыла аԥшыхәратә ҳаирплан аҭархаразы Еиду Амилаҭқәа Реиҿкаара аиссиа алкаақәа ахҳәаа рзыҟаҵо.
Еиду Амилаҭқәа Реиҿкаара амиссиа ахаҭарнакцәа адырра ҟарҵеит, аԥсуа – қырҭуатә еимакы азонаҿы Қырҭтәыла аԥшыхәратә аԥрыгатә аппарат, мшаԥымза 20 рзы иҭархан Урыстәылатәи аибашьыгатә ҳаирплан ала ҳәа.
Адәныҟатәи Аусқәа рминистр иазгәеиҭеит, уаанӡа Аԥсны Жәлар Реизара адепутатцәа ажәалагала шыҟарҵахьаз. Урҭ Аԥсны Аҳәынҭқарра Ахада С. Багаԥшь иахь ааԥхьара ҟарҵеит “Еиду Амилаҭқәа Реиҿкаара ахылаԥшрала аиҿцәажәаратә процесс аамҭала аанкыларазы”.
“Абжьаҟазацәа зегьы, Еиду Амилаҭқәа Реиҿкаара убрахь иналаҵаны, Қырҭтәыла атерриториатә акзаароуп иазхарҵо, ҳара ҳзинқәа зых иақәиҭу ихьыԥшым аԥсҭазааразы, мап ацәыркуеит. Урҭ аргамаду Қырҭтәыла аган иадырцәылоит,” – иҳәеит аминистр.
Урыстәыла Афедерациа Атәылахьчара аминистрра мап ацәнакуеит Еиду Амилаҭқәа Реиҿкаара амиссиа иҟанаҵаз адырраҭара, аԥсуа қырҭуатә еимакы азонаҿы, Урыстәыла аҳаиртә архәҭақәа Қырҭтәыла аҳәынҭқарратә ҳәаа еилаганы, аԥшыхәратә аԥрыгатә аппарат ҭадырахзшәа ирҳәаз. Абри азы адырра ҟарҵоит Урыстәылатәи аинформациатә агентрақәа, Урыстәыла атәылахьчара аминистрра аинформациатә Усбарҭа аиҳабы, аполковник Александр Дробышевски иажәақәа шьаҭас иҟаҵаны.
“Ҳара Қырҭтәыла аҳәаа ҳәа акагьы еилаҳамгеит, аԥрыгатә аппарат ҳәагьы акагьы ҭаҳмырхеит,” – иҳәеит Дробышевски.
Уи даҽазныкгьы ишьақәирӷәӷәеит, лаҵарамза 20 рзы, Урыстәыла аҳаиртә архәҭақәа Қырҭтәыла аҳәаақәа рҟны аԥырра ҳәа акагьы мҩаԥыргомызт,” – ҳәа.
Аԥсуа – қырҭуатә еимакы азонаҿы, Маиҟәаԥтәи амотошьаҟартә бригада абазала иалагеит планла иарбаз Урыстәылатәи Абжьаҟазаратә Мчқәа рырхәҭақәа реиҭныԥсахлара, Жәыргьыҭ араион аҟны еизгоу Аладатәи ашәарҭадаратә зонаҿы.
Зҽызыԥсахуа абаталион ааит иахьа Гәылрыԥшь араион Дранда аҳаблан асааҭ 8. 00 рзы, 8 сааҭки 45 минуҭи рзы урҭ рхы дырхеит Аладатәи Ашәарҭадаратә зонахь. Абри атәы ааицҳаит Урыстәылатәи Абжьаҟазаратә Мчқәа Ркомандаҟаҵаҩ ицхырааҩ, аподполковник Александр Диордиев.
Иара иажәақәа рыла, иааз абаталион 5 мыз инарзынаԥшуа арратә ҽазыҟаҵарақәа ирхысуан, урҭ аррамаҵура ахысразы иахәҭоу зегьы рыла еиқәыршәоуп.
Диордиев излааицҳаз ала, акапиталтә ремонт зҭахыу аибашьыгатә техника зегьы ԥсаххоит.
Абжбаҟазаратә Мчқәа ркомандаҟаҵара абаталионқәа реиҭныԥсахлара хдыркәшарц ргәы иҭоуп рашәарамза 1-нӡа. Акомандаҟаҵаҩ хада ицхырааҩ инаҵшьны иазгәеиҭеит, Абжьаҟазаратә Мчқәа реилазаара ԥсахрада иаанхоит, урҭ рхыԥхьаӡара – 2500-ҩыуаак ыҟоуп.
“Абаталионқәа реиҭныԥсахларазы заанаҵы адырра рыҭан аимак змоу аганқәеи, Қырҭтәыла иҟоу Еиду Амилаҭқәа Реиҿкаара амиссиеи. Абаталионқәа реиҭныԥсахлара мҩаԥысуеит Еиду Амилаҭқәа Реиҿкаара ахылаԥшрала.”
Аԥсны иҭархаз Қырҭтәыла аԥшыхәратә ҳаирпланқәа Урыстәыла изаҟаразаалак акала иадҳәалам. Абри азы аҳәамҭа ҟаиҵеит Аԥсны Аҳәынҭқарра Ахада С. Багаԥшь, Еиду Амилаҭқәа Реиҿкаара иҟанаҵаз аҭҵаара “Қырҭтәылатәи аԥшыхәратә ҳаирплан, мшаԥымза 20 рзы Аԥсны жәҩан аҟны иҭархан Урыстәыла аҳаиртә архәҭақәа иртәу аҳаирплан ала” ҳәа иҟарҵаз алкаа ахҳәаа азыҟаҵо.
“Рыбыжьбагьы иҭархаз аԥшыхәратә ҳаирпланқәа, Қырҭтәыла Аҳаиртә архәҭақәа рнапаҵаҟа иҟаз, иҭархан Аԥсны аҳаирхыхьчаратә архәҭақәа рымчала,” – ҳәа инаҵшьны иазгәеиҭеит Аҳәынҭқарра Ахада.
Аԥсны, С. Багаԥшь иажәақәа рыла, Ареспублика аҳаиртә ҳәаа ахьчаразы иахәҭоу ахархәагақәа зегьы рымоуп, аринахысгьы Аԥсны аҳаиртә ҳәаа еилазго иарбан ҳаирпланзаалак аҭархара ахәҭаны ирыԥхьаӡоит. Абри атәв ажурналистцәа ирарҳәеит Аԥсны Аиҳабыра ринформациатә Усбарҭаҿы.
Лаҵарамза 30 рзы, ҩымштәи визитла Аҟәаҟа иаауеит Европатәи аилазаара иалоу атәылақәа рцҳаражәҳәацәа рделегациа.
Аделегациа аилазаараҟны иҟоуп Франциа, Болгариа, Грециа, Италиа, Литва, Нидерландиа, Румыниа, Швециа рыцҳаражәҳәацәа. Аделегациа, иара убасгьы иалахәуп, Қырҭтәыла иҟоу Германиа ацҳаражәҳәарҭа аконсул, Қырҭтәыла иҟоу Польша ацҳаражәҳәарҭа 2тәи амаӡанҟәгаҩ, Қырҭтәыла иҟоу Естониа ацҳаражәҳәарҭа ацҳаражәҳәаҩ ихаҭыԥуаҩ, Европатәи Акомиссиа аделегациа 1 – тәи амаӡаныҟәгаҩ Роберт Лиделл.
Имҩаԥгахоит адипломатцәеи Аԥсны Аҳәынҭқарра Ахада С. Багаԥшьи реиԥылара. Аиԥылара иалахәхоит Аԥсны Аҳәынҭқарра Ахада ихаҭыԥуаҩ Рауль Ҳаџьымба, Аԥыза-аминистр Александр Анқәаб, Адәныҟатәи Аусқәа рминистр Сергеи Шамба, Ашәарҭадара Ахеилак амаӡаныҟәгаҩ Станислав Лакоба.
Иара убасгьы, адипломатцәа рԥылараны иҟоуп аҭыԥантәи иҳәынҭқарратәым аиҿкаарақәа Аҟәа Ақәыԥшцәа Рыҩны аҟны.
Аделегациа, хықәкыс ирымоуп Гал аҭаара, асабшаҽны – Гал араион, уаҟа урҭ рԥылоит Ауаҩы изинқәа рзы аҭыԥантәи иҳәынҭқарратәым аиҿкаарақәа.
Иахьа Аҟәа имҩаԥысит Аԥсны Аҳәынҭқарра Ахада С. Багаԥшьи Европатәи аилазаара атәылақәа рыцҳаражәҳәацәеи реиԥылара. Аиԥылара иалахәын: Франциа, Болгариа, Грециа, Италиа, Литва, Латвиа, Нидерландиа, Румыниа, Швециа, Словениа, Германиа, Польша, Естониа, иара убасгьы Европатәи акомиссиа ахаҭарнак.
Аиԥылара иалахәын Аԥыза-министр А. Анқәаб, Ашәарҭадаратә Хеилак Амаӡаныҟәгаҩ С. Лакоба, Адәныҟатәи Аусқәа рминистр С. Шамба.
Европатәи аилазаара ацҳаражәҳәацәа иҭырҵаауан Аԥсны анапхгара рпозициа еиуеиԥшым аусхкқәа рҟны. Урҭ рхыԥхьаӡараҿы: ақырҭуа – аԥсуатә еиҿцәажәарақәа рырҿыцразы ҭагылазаашьақәас иҟоу, аимак азонаҿы аҭынчра аиқәрхаразы абжьаҟазаратә операциақәа, асоциал-економикатә ҭагылазаашьақәа, аҵарадырра аҭагылазаашьа, агәабзиарахьчара уҳәа убас егьырҭгьы.
Адипломатцәа шазхиоу рҳәеит, ацхыраара аҟаҵара аиҿцәажәаратә процесс аиҭарҿыцразы.
Европатәи аилазаара атәылақәа рыцҳаражәҳәацәа ҭабуп ҳәа раҳәо, аиҿцәажәаратә процесс аиҭарҿыцра аиӷьтәразы иҟарҵаз ажәалагалазы, Аԥсны Аҳәынҭқарра Ахада еиҭахгьы инаҵшьны иазгәеиҭеит аԥсуа ган апозициа: аиҿцәажәаратә процесс аиҭарҿыцра ҳалшоит, Кәыдры аиҩхаа аҩадахьтәи ахәҭахьы ақырҭа ар аналгахалак ашьҭахь, иара убасгьы ақырҭуа ган аназхиахалак Аиқәшаҳаҭра анапаҵаҩра, аибашьра аиҭамырҿыцреи, аимак змоу азҵаарақәа ҭынчымҩала рҭышәныртәалареи рзы.
Аԥсны ажәалагала ҟанаҵеит, Кәыдры аиҩхаа аҩадахьтәи ахәҭахьы алагаларазы Жәларбжьаратәи амониторингтә Мчқәеи Урыстәылатәи Абжьаҟазаратә Мчқәеи аҭагылазаашьа ахылаԥшреи аҭышәныртәалареи рзы ари арегион аҟны.
Аԥсуа ган агәаанагарала, абарҭ ауснагӡатәқәа аҭагылазаашьақәа аԥырҵоит аиҿцәажәаратә процесс алагаразы.
С. Багаԥшь, иара убасгьы, Европатәи аилазаара ацҳаражәҳәацәа адырра риҭеит, аԥсуа ган аринахысгьы ишалдмыршо Аԥсны аҳаиртә ҳәаа аилагара.
Аԥсны анапхгара рпозициа аадырԥшит абжьаҟазаратә операциа аформат азы. Уи ԥсахрада иаанхоит. Аԥсны Урыстәылатәи абжьаҟазацәа рыԥсахра иарбанзаалак тәылак аҟнытәи даҽа мчык ала иақәшаҳаҭым. Аԥсны Аҳәынҭқарра Ахада ари азҵаара алацәажәара аҭахны ибом.
Аиԥылараҟны ирылацәажәан, иара убасгьы, аҵарадырреи, агәабзиарахьчареи, акоммуникациеи уҳәа реиԥш рыҟны аусеицура алыршара.
Европатәи аилазаара атәылақәа рыцҳаражәҳәацәа Аԥсны анапхгара ҭабуп ҳәа рарҳәеит гәаартыла реицәажәаразы.
Лаҵарамза 30, Аԥсны иазгәарҭоит Амҳаџьырцәа ргәаларшәара Амш.
Асабшаҽны, Аҟәа Амҳаџьырцәа рыԥшаҳәаҿы, имҩаԥысит ашәҭқәа рышьҭаҵара ацеремониа, амҳаџьырцәа рбаҟа ахьықәыргылахо аҭыԥ аҟны. Амҳаџьырцәа ргәаладыршәаразы арахь иааит Аԥсны Аҳәынҭқарра Ахада С. Багаԥшь, Аԥсны Жәлар Реизара Аиҳабы Н. Ашәба, Аԥызаминистр А. Анқәаб.
Асааҭ 12 рзы имҩаԥган, ари арыцхә иазкны “Нарҭаа реицлабра аҩраҿы”. Аицлабра рхы аладырхәт агәаҳәара змаз зегьы. 19 – тәи ашәышықәсазы Аурыс-Кавказ еибашьра иахҟьаны, зықьҩыла аԥсуаа рҭоурыхтә ԥсадгьыл аанрыжьит.
Иахьа аԥсуа мҳаџьырцәа рхылҵышьҭрақәа нхоит 50 тәыла рыҟны.
Аицлабра алахәхаразы арзаҳалқәа рыдыркылоит 2009 шықәса, цәыбрра 30-нӡа.
Аицлабра амҩаԥгаразы аиҿкааратә еилакы зхадараҿы дыҟоу Аԥыза – аминистр ихаҭыԥуаҩ Леонид Лакербаиа иалоуп, акультура аминистр Н. Логәуа, арепатриациазы Аҳәынҭқарратә еилакы ахантәаҩы Анзор Мықәба, Аԥсны Жәлар Реизара адепутат Сенер Гогәуа, аргылареи архитектуреи рзы Аҳәынҭқарратә Усбарҭа аиҳабы Марина Аршба, Аԥсны Асахьаҭыхыҩцәа Реидгыла ахантәаҩы Витали Џьениа, архитекторцәа Реидгыла ахантәаҩы Тимур Занҭариа.
Абри атәы аанацҳауеит Аԥсны аиҳабыра рпресс – маҵзура.
Иубаратәы иҟоуп, Европатәи Аилазаара ақырҭуа – ёапсуатә еимакы азҵаара разнеишьаҿы аԥсахрақәа. Абри атәы ажурналистцәа иреиҳәеит Аԥсны Ашәарҭадаратә Хеилак Амаӡаныҟәгаҩ Станислав Лакоба, Европатәи Аилазаара 15 тәыла рыцҳаражәҳәацәеи, Аԥсны Аҳәынҭқарра Ахада С. Багаԥшьи реиԥылара анхыркәшаха ашьҭахь.
Лакоба иажәақәа рыла, адипломатцәа агәаҳәара аадырԥшит, абас еиԥш иҟоу аиԥыларақәа лассы – лассы имҩаԥгалазарц азы.
“Иахьазы, макьана, уи аҳәара заацәазар ҟалап аха, уаҩы ибоит ишалыршоу перспективақәак. Аиҭакрақәа уаҩы ибоит, Аԥсны еиҳа-еиҳа ахы еиҭанаҳәоит, иара убасгьы иалыршахар ауеит наҟ-наҟ Европатәи Аилазаареи Аԥсни русеицура. Қырҭтәылагьы ари аҭагылазаашьа ианышәар акәхоит,” – иҳәеит Лакоба.
Ашәарҭадара Амаӡаныҟәгаҩ инаҵшьны иазгәеиҭеит, Урыстәыла ароль хада шынанагӡо аԥсуа – қырҭуатә еимакы аҭышәныртәалараҿы. Иара убасгьы Европатәи аилазаара иахьынӡазалшо ала ахы аланархәырц алшоит аимак аҭышәныртәалара.
Лакоба иажәақәа рыла, Европатәи Аилазаара ацҳаражәҳәацәа идырдырын аимак аҭышәныртәаларазы аԥсуа ган еиуеиԥшым ажәалагалақәеи авариантқәеи, Қырҭтәыла иаднамкылаз.
“Ҳәара аҭахыума, аԥсуа ган Аԥсны ахьыԥшымра азхаҵара ада, даҽа мҩакы абом,” – иҳәеит уи.
Станислав Лакоба, Аԥсны Аҳәынҭқарра Ахада С. Багаԥшь иажәақәа цитатас иааигеит, иҟаҵатәузеи аимак аӡбаразы ҳәа адипломатцәа рызҵаара, уи аҭакс иҟаиҵеит: Зегьы ӡбахарц алшоит иаармарианы. Қырҭтәыла Аԥсны азханаҵароуп, ҳара ҳадгылоит агәлеимабзиаратә еизыҟазаашьақәа рырҿиара”.
Аԥсуа – қырҭуатә еимакы азонаҿы иахьа ихыркәшахеит планла иарбаз абжьаҟазацәа реиҭныԥсахлара. Аԥсуа – қырҭуатә еимакы азонаҿы Абжьаҟазаратә Мчқәа Ркомандаҟаҵаҩ Хада ицхырааҩ, аподполковник Александр Диордиев адырра злаҟаиҵаз ала, 9. 30 минуҭи рзы Гәлрыԥшь араион Дранда аанҿасырҭа аҟнытә идәықәҵан абжьаҟазацәа рырхәҭақәа зҭатәаз аешелон, шықәсык аҩныҵҟа абжьаҟазацәа рнапынҵақәа назыгӡоз Жәыргьыҭи Ҵаленџьыхеи араионқәа Ршәарҭадаратә Зонаҿы.
Диордиев иазгәеиҭеит, “Абжьаҟазацәа реиҭныԥсахлара мҩаԥысит еиԥҟьарада, зҽызыԥсахыз абаталион аҭыԥаҟны инеит”.
Аешелон адәықәҵамҭазы, Дранда аанҿасырҭа иахьаҵанакуа аҭыԥ аҟны имҩаԥысит амитинг. Уаҟа Абжьаҟазаратә Мчқәа Ркомандаҟаҵаҩ Хада аинрал С. Чабан абаталион инанагӡаз арратә маҵзура бзиазы ҭабуп ҳәа раҳәо, уи инаҵшьны иазгәеиҭеит, урҭ рнапы ианыз анапынҵақәа шықәсык аҩныҵҟала хьыӡла-ԥшала ишынарыгӡаз.
Зҽалызкааз аррамаҵзуцәа иранашьан Урыстәыла атәылахьчара аминистрра аҳамҭақәеи, Нхыҵ-Кавказтәи арратә округ агәаларшәагатә дыргақәа “Кавказ Аррамаҵзуразы” ҳәа захьӡу. Гәԥҩык Абжьаҟазацәа алкаан Абжьаҟазаратә Мчқәа Ркомандаҟаҵаҩ инрал С. Чабан идҵала.
Планла иарбаз амотошьаҟартә бригадақәа рбаталионқәа реиҭныԥсахлара, лаҵарамза 25 инаркны 30-нӡа Аладатәи Ашәарҭадаратә Зонаҿы аррамаҵзура иахысуан. Зҽызыԥсахыз рхыԥхьаӡара иартәоит 500 – ҩыуаак. Иара убасгьы, абри аамҭазы имҩаԥысит абџьари, арратә техникеи, арратәтехникатә мазареи, иара убасгьы анаԥшратәи, агәаҭаратә – аушьҭырҭатә постқәеи, Абжьаҟазаратә Мчқәа аҭакԥхықәра ахьрыду агәаҭаратә постқәеи рымадара.
Абџьари, арратә техникеи, арра – техникатә мазареи зегьы рҭыԥқәа рҟны инхеит, акапиталтә ремонт зҭахыз техникақәак рыда, урҭ дәықәҵоуп Урыстәылаҟа аремонт ахь, иԥсахыуп дара ирышьашәалоу ала” – азгәеиҭеит Диордиев.
Урыстәыла минуҭкгьы иахамышҭыцт аԥсуа – қырҭуатә еимакы азонаҿы инанагӡо абжьаҟазаратә роль –абри атәы ажурналистцәа иреиҳәеит Еиду Амилаҭқәа Реиҿкаара Ашәарҭадаратә Хеилак аилатәара анхыркәшаха ашьҭахь, Еидҵоу Амилаҭқәа рҟны Урыстәыла Афедерациа еснагьтәи ахаҭарнак Витали Чуркин. Ашәарҭадаратә Хеилак аилатәараҟны, 50 минуҭ инареиҳаны иалацәажәон, Қырҭтәыла ахылаԥшразы Еидҵоу Амилаҭқәа Реиҿкаара амиссиа, Аԥсны атерриториаҟны иҭархаз ақырҭуа – ԥшыхәратә ҳаирплан иазкны ажәахә.
Урыстәылатәи адипломат игәаанагарала, ақырҭуа ган азыҳаҵҳаҵароуп “зегь раԥхьаӡа иргыланы, аԥсуа гани дареи агәреибагареи иара убасгьы амч ахамырхәаразы Аиқәшаҳаҭра рыбжьаҵареи, ахҵәацәа рыргьежьра азҵаареи”. “Ашәарҭадаратә Хеилак алахәлацәа рахь ааԥхьара ҟаҵо, сара аҳәара ҟасҵеит иазгәарҭарц, Урыстәыла аԥсуа – қырҭуатә еимакы азонаҿы инанагӡо амиссиа, Кавказ иҿыцыу ашьакаҭәара алмыршара шакәу изызкыу,” – азгәеиҭеит Чуркин. “Сара игәасҭеит, ари азҵаара Ахеилак алахәлацәа ишазнархәцыз”, – иациҵеит уи. Қырҭтәыла Урыстәыла Абжьаҟазаратә Мчқәа рыԥсахра, жәларбжьаратәи аполициатә мчқәа рыла иазаҳаҵҳаҵо ишашьҭоу, азҵаара аҭак ҟаҵо, ООН аҟны Урыстәыла ахаҭарнак иазгәеиҭеит, “ари иҿыцыу тезисым” ҳәа. “ҳара ҳгәы иаанагоит, арҭ апровокациақәа зегьы зыдҳәалоу, абри атезис ацәыргара ауп” –ҳәа, азгәеиҭеит адипломат. “Абарҭ рҩызцәа ажәалагалақәа рыҟаҵара иаҟәыҵны, иахьазы аус зуа аиҿцәажәаратә формат рыҽҭарыгӡароуп”, “убри азын аҭагылазаашьақәа аԥҵоуп политикалеи дипломатиалеи аԥсуа-қырҭуатә еимакы аҭышәныртәаларазы,” – азгәеиҭеит уи.
Убри адагьы, иациҵеит Чуркин, “абжьаҟазаратә формат аԥсахрақәа алагаларазы, аҩганк еиқәшаҳаҭхароуп. “Ҳара иахьынӡаҳдыруала, аԥсуа ган азхиоуп, иарбанзаалак Қырҭтәыла аганахьала еиҿцәажәарак амҩаԥгараҿы Урыстәыла ароль хада нанагӡаларц,” – азгәеиҭеит ацҳаражәҳәаҩ.
Аԥсны Адәныҟатәи Аусқәа рминистр ихаҭыԥуаҩ Максим Ӷәнџьиа адырра злаҟаиҵаз ала, С. Шамба уаҟа дырԥылараны дыҟоуп ақалақьқәа Сҭамбул, Анкара, Адаԥазар рҟны инхо аԥсуаа.
Аминистр амҩаҿы дымҩаԥыргоит Аԥсны Жәлар Реизара адепутатцәа – арепатриантцәа Сенер Гогәуеи Ҭаали Ҳәатышьи.
Адәныҟаполитикатә усқәа рхылаԥшырҭа Ахада Аҟәаҟа дгьежьуеит, рашәарамза 6 рзы.
Лаҵарамза 30 рзы, Қырҭтәыла аԥшьгарала имҩаԥысит ООН Ашәарҭадаратә Хеилак аофициалтә еилатәара, Қырҭтәыла анаԥшразы ООН амиссиа ажәахә аилыргара, мшаԥымза 20 рзы Аԥсны аҳаиртә ҳәааҟны аҭыԥ змаз авиациатә хҭыс аҭцааразы.
Урыстәыла Адәныҟатәи Аусқәа рминистрра акьыԥхьи аинформациеи Рдепартамент излаанацҳауала, “Қырҭтәыла хықәкыс иаман, иҭархаз аҳаирплан – ԥшыхәҩы азы аҭакԥхықәра Урыстәыла иаднаҵарц, убриалагьы аԥсуа – қырҭуатә еимакы аҭышәныртәалараҿы Урыстәыла абжьаҟазаратә Мчқәа рроль аларҟәроуп.”
“Ашәарҭадаратә Хеилак аҟны “аԥыррақәа реилыргара” аан, Урыстәыла аара адҵаразы ақырҭқәа рҿазышәара, еиҭахгьы лыҵшәа маиуӡеит. Ақырҭуа позициа ахьчаразы, зегь раԥхьа активла иқәгылеит америкаа. Егьырҭ иқәгылақәоз еиҳа рҽааныркылеит, аԥыжәара арҭеит Қырҭтәыла анаԥшразы ООН амиссиа амониторингтә ҭагылазаашьақәа рырӷәӷәареи, аԥсуа – қырҭуатә еиҿцәажәарақәа иаарласны реиҭашьақәыргылареи. Ахеилак гәԥҩык алахәлацәа, ацәажәарақәа зынӡагьы рхы аладмырхәӡеит,” – инаҵшьны иазгәанаҭеит Урыстәыла Адәныҟатәи Аусқәа рминистрра.
“Урыстәыла ахаҭарнак, авиациатә хҭыс азы ҳпозициа еилкааны ишьақәирӷәӷәеит. Урыстәыла иазгәанаҭеит, хыԥхьаӡара рацәала ақырҭуа “ԥырҩыдатәи аҳаирпланқәа” Аԥсны аҳаиртә ҳәаа аҟны рыԥырра, уи 1994 шықәсазтәи Москватәи аихымца аанкылареи амчқәа реидыгареи рзы Аиқәшаҳаҭреи, иара убасгьы ООН Ашәарҭадаратә Хеилак арезолиуциа 1808 аилагароуп. Иазгәаҭатәуп, Қырҭтәыла анаԥшразы ООН амиссиа ажәахә аҟны иаҳәоит, аҭыԥ змаз ақырҭуа – ԥшыхәратә ҳаирпланқәа рыԥырра Москватәи Аиқәшаҳаҭра аҿагылароу ҳәа. Урыстәыла ақырҭқәа рахь ааԥхьара ҟанаҵоит арҭ апровокациатә ԥыррақәа ирҟәаҵырц, иара убасгьы рхыдҵақәа нарыгӡаларц, ирықәныҟәаларц ООН Ашәарҭадаратә Хеилак ааԥхьарақәа,” – ҳәа адырра ҟанаҵоит Урыстәыла адәныҟаполитикатә хылаԥшырҭа.
Ахеилак аилатәараҟны. Адырраҭараҿы ишазгәаҭоу аиԥш, “Урыстәыла ахаҭарнак инаҵшьны иазгәеиҭеит, арҭ аҭыԥ змоу ахҭысқәа Қырҭтәылеи Аԥсни рыбжьара шакәу иахьымҩаԥысуа, убри аҟнытә, аԥсуа ган аламырхәыкәа ари азҵаара аҭҵаара ииашахо ҳәа”.
Қырҭтәыла иҟоу Урыстәыла Афедерациа ацҳаражәҳәаҩ Виачеслав Коваленко иазиԥхьаӡоит, “Аԥсны аихамҩа аиҭашьақәыргылара, ауаа рыбзазаашьа аиӷьтәреи, аԥсуа – қырҭуатә ганқәа рыбжьара агәреибагара ашьақәыргылареи, аимак аҭышәныртәалареи иацхраауеит ҳәа. Абри атәы ажурналистцәа иреиҳәеит, Қырҭтәыла Адәныҟатәи Аусқәа рминистрра аҟны аиԥылара анхыркәшаха ашьҭахь, Урыстәыла Афедерациа аихамҩатә архәҭа абаталион Аԥсны алагаларазы аҿагыларатә нота ахьидыркыз.
“Сара ибзиаҵәҟьаны исзеилкаауам, абри азы абриаҟара агәҭынчымра заадырԥшыз,” – иҳәеит Урыстәылатәи адипломат. – Иарбанзаалак агәҳалалратә акциа – ацҳақәа реиҭашьақәыргылареи, аихамҩақәа рышьҭаҵареи, ари арегион аҿы инхо ауаа рыԥсҭазаара аиӷьтәра иазкыуп. Ауаа рыԥсҭазаара шаҟа еиӷьхоу аҟара, аганқәа рыбжьара агәреибагара ашьақәыргылара еиҳа имариахоит”, – ҳәа.
Аԥыза-министр ихаҭыԥуаҩ, ауаажәларратә хеидкылақәа Рассоциациа “Аԥсны Аурыстә еилазаара” аусбарҭа ахантәаҩы А. Страничкин Москвантә Аԥсныҟа дхынҳәит. Уаҟа уи далахәын Жәларбжьаратәи аконференциа “Аџьынџьуааи Урыстәылатәи арегионқәеи”.
Аконференциа иалахәын 64 – тәыла рыҟнытә аџьынџьуаа ркоординациатә хеилакқәа рнапхгаҩцәеи Урыстәыла Афедерациа асубиектқәа русбарҭақәа рхаҭарнакцәеи.
Афорум алахәылацәа алацәажәеит Урыстәылатәи арегионқәеи ахәаанырцәтәи аџьынџьуааи русеицура ахырхарҭа хадақәа.
Аконференциаҿы иқәгылеит аҳәаанырцә иҟоу аџьынџьуаа русқәа рзы Аиҳабыратә комиссиа ахантәаҩы, Урыстәыла Адәныҟатәи Аусқәа рминистр Сергеи Лавров, Москва ақалақь ахада Иурии Лужков, Ареспублика Ҭаҭарсҭан Аҳәынҭқарра Ахада Минтимир Шаимиев, иара убасгьы арҭ амшқәа рзы Урыстәыла Адәныҟатәи Аусқәа рминистрра имҩаԥнагоз Урыстәыла Афедерациа асубиектқәа рхадацәа рхеилак аилатәара алахәлацәа.
Аԥыза – аминистр ихаҭыԥуаҩ А. Страничкин апленартә еилатәараҿы дықәгылеит “Аԥсны – Урыстәыла: аусеицура азҵаарақәа” ажәахә ала. Ажәахә аҟны иазааҭгылан Аԥсни Урыстәыла арегионқәеи аекономикаҿи, акультуреи, аҵарадырреи, аспорти, агәабзиарахьчареи уҳәа рҟны активла русеицура азҵаарақәа. Зегь реиҳа еизааигәоу аимадарақәа рыбжьарҵеит Аԥсни Москвеи, Краснодартәи атәылаҿацәи, Нхыҵ-Кавказ ареспубликақәеи, Нижегородсктәи аобласти.
“Ҳара ҳаиднакылоит итрадициатәу аекономикатәи, акультуратәи, ауаҩытәыҩсатәи, аигәыцхәратәи еимадарақәа. Ҳара ибзиан иаадыруеит, Аԥсни Урыстәылеи реиҩызара аԥсуа –ҳәынҭқарра ашәарҭадара ишагарантиоу,” – азгәеиҭеит А. Страничкин иажәахә аҟны.
Аԥыза – аминистр ихаҭыԥуаҩ игәаанагарала, арҭ рҩызцәа аиԥыларақәа аилазаарақәа русура иацхраауеит.
Урыстәыла Афедерациа Апрезидент Дмитри Медведев. Рашәарамза 3 рзы, ҭелла диацәажәеит Қырҭтәыла Аҳәынҭқарра Ахада М. Саакашвили. Абри атәы аанацҳауеит Кремль апресс – маҵзура, иара убасгьы иазгәаҭатәуп, ақырҭуа ган аԥшьгарала шакәыз аицәажәара шымҩаԥысуаз.
“Аицәажәараҿы иазааҭгылан Аԥсны аихамҩа аиҭашьақәыргыларазы Урыстәыла ацхыраара азҵаареи, иара убасгьы арҭ ауснагӡатәқәа рзы Урыстәыла Афедерациа Аихамҩатә архәҭақәа рыҟәшақәа ари аусхк ралархәра,” – ҳәа адырра ҟарҵеит апресс – маҵзураҿы.
Урыстәылатәи аихамҩатә архәҭақәа Аԥсны аихамҩа аиҭашьақәыргылара нап адыркит. 400 – ҩыуаак инареиҳаны аррамаҵзуцәа 54 километр иахьаҵанакуа аихамҩа шьақәдыргылароуп.
Очамчыра ақалақь аҟны иргылахоит, ҳаамҭа аҭахрақәа ирықәшәо ашкол – интернат. Абри атәы лҳәеит аҵара аминистр Индира Ҩардан, Очамчыра ақалақь аҟны аинтернат аргылара азҵааразы аилатәара мҩаԥызгаз. Аилатәара иалахәын Очамчыра араион Ахада Даур Ҭарба, Очамчыра аргылара – монтажтә усбарҭа аиҳабы Владимир Григориан, Аҳәынҭқарратә еилахәыра “Аԥсныргылара” ааглыхратә еидҵара “Стройпроект” аспециалистцәа, араион аҵарадырра аҟәша ахаҭарнакцәа.
“Ари планла иарбаз еиԥыларан. Ҳара ҳалацәажәеит аргылара апроект, ажәалагалақәа ҟаҳҵеит аинтернат зда ԥсыхәа амам зегь рыла аиқәыршәаразы. Иара убасгьы аплан аҿы иарбоуп аинтернат ақттә зали,
аспорт рҽахьазыҟарҵо аҭыԥқәеи рыргылара” – лҳәеит Индира Ҩардан.
Ашкол – интернат аԥҵахоит аԥсуа – школ №1 абазала. Аргыларақәа ирылагоит аԥышәарақәа рышьҭахь.
Аминистр иазгәалҭеит, аргыларақәа цонаҵы, аҵарашықәс ианалаго, цәыббрамзазы, аҵаҩцәа ыиагахоит ашкол №2 ахь.
Рашәарамза 6 рзы Аԥсны даауеит Европатәи аилазаара адәныҟатәи аполитикеи ашәарҭадареи Иреиҳаӡоу рхаҭарнак Хавиер Солана. Аҟәа имҩаԥысуеит Хавиер Соланеи Аԥсны Аҳәынҭқарра Ахада С. Багаԥшьи реиԥылара.
Аиԥылара рхы аладырхәуеит Аԥсны Аҳәынҭқарра Ахада ихаҭыԥуаҩ Р. Ҳаџьымба, Аԥсны Жәлар Реизара Аиҳабы Н. Ашәба, Аԥыза – аминистр А. Анқәаб, Ашәарҭадара Ахеилак Амаӡаныҟәгаҩ Ст. Лакоба, Адәныҟатәи Аусқәа рминистр ихаҭыԥуаҩ Максим Ӷәнџьиа. Абри азы адырра ҟарҵеит Аԥсны Адәныҟатәи Аусқәа рминистрраҟны. Убри аҽныҵәҟьа Х. Солана Қарҭҟа амҩа дықәлоит.
Рашәарамза 6 рзы, мышктәи визитла Аԥсныҟа иаауеит Британиа Ду аделегациа. Аделегациа аилазаараҟны иҟоуп Британиа Ду адәныҟатәи Аусқәа рминистрра Аахыҵ Кавказ аҟны ахаҭарнак ҷыда Браиан Фол, Қырҭтәыла иҟоу Британиа Ду ацҳаражәҳәаҩ Денис Киф, Адәныҟатәи Аусқәа рминистрра аҭҵааратә гәԥ ахантәаҩы Креиг Олифант, Британиа Ду ацҳаражәҳәарҭа аполитикатә маӡаныҟәгаҩ Ребекка Луфна.
14. 00 сааҭ рзы имҩаԥысуеит Аԥсны Аҳәынҭқарра Ахада С. Багаԥшьи Британиа Ду аделегациеи реиԥылара. Аиԥылара рхы аладырхәуеит Аԥсны Аҳәынҭқарра Ахада ихаҭыԥуаҩ Рауль Ҳаџьымба, Аԥсны Жәлар Реизара Аиҳабы Нугзар Ашәба, Аԥыза – аминистр А. Анқәаб, Ашәарҭадара Ахеилак Амаӡаныҟәгаҩ Станислав Лакоба, Адәныҟатәи Аусқәа рминистр ихаҭыԥуаҩ Максим Ӷәнџьиа. Абри атәы аанацҳауеит Аԥсны Адәныҟатәи Аусқәа рминистрра. Британиа Ду адипломатцәа хықәкыс ирымоуп, иара убасгьы, аҭыԥантәи иҳәынҭқарратә аиҿкаарақәа рхаҭарнакцәа рԥылара.
Иахьа Аԥсны дааит Европатәи Аидгыла адәныҟатәи аполитикеи ашәарҭадареи Иреиҳаӡоу Ркомиссар Хавиер Солана. Аҟәатәи аҳаирбаӷәазаҿы Солана ажурналистцәа иреиҳәеит, Европатәи Аидгыла ахықәкқәа ишыруакыу, арегион аҟны аҭагылазаашьа аҭышәныртәалара, ари арегион Европатәи Аидгыла иалоу атәылақәа ҭыԥла иахьырзааигәоу аҟнытә.
“Ҳара ҳгәы иҭоуп, активла аҽалархәра, ари арегион аҟны аимак зцыу азҵаарақәа рыӡбара,” – азгәеиҭеит Солана.
Аԥсны Аҳәынҭқарра Ахада асас бизала уаабеит ҳәа иаҳәо, иҳәеит дшазыхиоу азҵаарақәа зегьы рзы иаартыу аиҿцәажәара амҩаԥгара. “Сара рҭак ҟасҵоит шәара шәзызҿлымҳау азҵаарақәа зегьы,” – иҳәеит Аҳәынҭқарра Ахада.
Европатәи Аидгыла Иреиҳаӡоу Акомиссар иазгәеиҭеит, Аԥсны раԥхьаӡа акәны дшааз, аха агәыӷра шимоу иҳәеит, уи шҵыхәтәантәим ала.
Солана иазгәеиҭеит, Аԥсны Ахәынҭқарра Ахадеи иареи еиҭахгьы реиԥылара дшеигәырӷьо, иара убасгьы дшазыԥшыу иӡбатәу азҵаарақәа лыҵшәа аманы рылацәажәара.
Багаԥшьи Соланеи реиԥылараҿы рхы аладырхәт Аԥсны Аҳәынҭқарра Ахада ихаҭыԥуаҩ Рауль Ҳаџьымба, Аԥсны Жәлар Реизара Аиҳабы Нугзар Ашәба, Аԥыза-министр А. Анқәаб, Ашәарҭадара Ахеилак Амаӡаныҟәгаҩ Станислав Лакоба, Аԥсны Адәныҟатәи Аусқәа рминистр ихаҭыԥуаҩ Максим Ӷәнџьиа.
“Сергеи Багаԥшьи сареи ҳабжьара имҩаԥысит аиҿцәажәара бзиа. Ақырҭуа – аԥсуа еимакы аҭышәныртәаларазы, сара иреилсыркааит Европатәи Аидгыла апозициа,” – ҳәа ажурналистцәа иреиҳәеит аиԥылара анхыркәшаха ашьҭахь Европатәи Аидгыла адәныҟатәи аполитикеи ашәарҭадареи Иреиҳаӡоу Ркомиссар Хавиер Солана.
“Европатәи Аидгыла аинтерес амоуп ақырҭуа – аԥсуа еимакы азонаҿы аҭагылазаашьа аҿиашьа. Ҳара иаҳҭахыуп ацхыраара ҟаҳҵарц аҭагылазаашьа аҭышәныртәалараҿы,” – иҳәеит адипломат.
“Сара ҩынтәуп Аԥсны Аҳәынҭқарра Ахада сиԥылоижьҭеи, сгәы иаанагоит, ҳаиԥылара аинтерес аҵан ҳәа, ҳаицәажәара мҩаԥысуан акыраамҭа. Сара ҳаиҿцәажәара исзыннажьит агәалаҟазара бзиа.
Ақырҭуа – аԥсуа еимакы аҭышәныртәалара аперспективақәа дырзааҭгыло, Европатәи Аидгыла ахаҭарнак инаҵшьны иазгәеиҭеит, Урыстәыла аламырхәыкәа даҽа ӡбашьак шамам. “Урыстәыла аимак аҭышәныртәалара апроцесс аҿы ихадоу ароль нанагӡоит. Европатәи Аидгылагьы азыхиоуп аиҿцәажәаратә процесс активла ахалархәра,” – азгәеиҭеит Солана.
Уи иҳәеит, рашәарамза анҵәамҭазы, планс ишрымоу Европатәи Аидгыла ахаҭарнакцәа Владимр Путини Дмитри Медведиеви алархәны Урыстәылатәи рпартниорцәа рԥылара. “Урыстәылеи ҳареи аизыҟазаашьа бзиақәа ҳамоуп,” – азгәеиҭеит Хавиер Солана. Убри аан, Солана инаҵшьны иазгәеиҭеит, аԥсуа – қырҭуатә еимакы аӡбара аимак змоу аганқәа шракәу изусу. “Адгылара аиуеит аимак змоу аганқәеи Европатәи Аидгылеи рыбжьара иарбан еимадаразаалак”, – инаҵшьны иазгәеиҭеит адипломат.
“Ҳара ҳпозициа ԥсахрада иаанхоит аиҿцәажәара апроцесс аиҭарҿыцразы, – иҳәеит Аԥсны Аҳәынҭқарра Ахада С. Багаԥшь Европатәи Аидгыла адәныҟатәи аполитикеи ашәарҭадареи Иреиҳаӡоу Ркомиссар иареи реиԥылара анхыркәшаха ашьҭахь. – Сара еиҭахгьы исҳәоит, ихадоу дҵаҟаҵараны иаанхоит аиҿцәажәарақәа реиҭарҿыцразы, Кәыдры аиҩхаа аҩадатәи ахәҭа аҟынтә ақырҭуа архәҭақәеи атехникеи ралгара, аихымца аанкылареи амчқәа реидыгареи рзы лаҵарамза 14, 1994 шықәсазы анапы зҵаҩыз Аиқәшаҳаҭра аҭагылазаашьа иақәшәо аҟаҵареи, Қырҭтәыла аибашьра аиҭамырҿыцразы аиқәшаҳаҭра анапаҵаҩреи.”
Урыстәылатәи Абжьаҟазаратә Мчқәа рызҵаара дазааҭгыло, Багаԥшь инаҵшьны иазгәеиҭеит: “Аимак азонаҿы Урыстәылатәи абжьаҟазацәа ирыцназго ыҟам. Урҭ даҽа мчқәак рыла рыԥсахра азҵаара алацәажәара ҳгәы иҭаӡам”.
“Қырҭтәыла иаҭахызар Абжьаҟазаратә Мчқәа ртерриториа аҟнытә ралгара, ҳара урҭ Аԥсны иаанхарц азы иҳалшо зегьы ҟаҳҵоит,” – инаҵшьны иазгәеиҭеит Аҳәынҭқарра Ахада.
“Аиԥылара мҩаԥысит аилибакаареи аԥхарреи аҵаны. Хавиер Солана Еврпатәи Аидгыла аимак аҭышәныртәалараҿы апозициа дазааҭгыло, иазгәеиҭеит, аиҿцәажәарақәа реиҭарҿыцразы ишаҭахыу агәреибагарақәа, ишаҭахыу аамҭеи аҽазышәареи, иара убасгьы иҳәеит апроблема шыӡбатәу ҭынчымҩалеи политикатә мҩалеи, иара убасгьы иазгәеиҭеит араҟа УрыстӘыла инанагӡо ароль шхадаратәыу.” – Абри атәы иҳәеит, Аԥсны Аҳәынҭқарра Ахадеи Европатәи Аидгыла адәныҟатәи аполитикеи ашәарҭадареи Иреиҳаӡоу Ркомиссари реиԥылара иалахәыз Аԥсны Ашәарҭадара Амаӡаныҟәгаҩ Станислав Лакоба.
Лакоба иажәақәа рыла, Солана инаҵшәьны иазгәеиҭеит, аҵак ду шарҭо иҟалараны иҟоу Медведеви Путини рԥылара.
Ҳара ҳазхиоуп Европатәи Аидгыла атәылақәеи ҳареи ҳабжьара аекономикатә усеицура азҵаара аӡбара. Абри атәы ажурналистцәа иреиҳәеит Аԥсны Аҳәынҭқарра Ахада С. Багаԥшь, Европатәи Аидгыла адәныҟатәи аполитикеи ашәарҭадареи Иреиҳаӡоу Ркомиссари иареи реиԥылара анхыркәшаха ашьҭахь.
“Ҳара уаанӡагьы иаҳҳәахьан, ҳшазыхиоу Европатәи Аидгыла атәылақәеи ҳареи ҳабжьара аекономикатә еизыҟазаашьақәа рызҵаара аӡбара. Европатәи Аидгыла ҳрегион иазааигәахеит. Ҳара ҳазҿлымҳауп аҳаиртәи амшынтәи еимадарақәа реиҭашьақәыргылара,” – иҳәеит Багаԥшь
Аԥсны Адәныҟатәи Аусқәа рминистр С. Шамба зхадараҿы дыҟаз аделегациа Ҭырқәтәылантә ихынҳәит. Уи аилазаараҟны иҟан Аԥсны Жәлар Реизара адепутатцәа – арепатриантцәа Сенер Гогәуеи Ҭаали Ҳәатышьи.
Аделегациа ааԥхьара рнаҭеит Ерфан Аргәын напхгара зиҭо Аԥсны азааигәахаразы Сҭампылтәи Ахеилак.
Аԥсны ахаҭарнакцәа еиуеиԥшым ақалақьқәеи араионқәеи рҟны инхо аԥсуа мҳаџьырқәа рхылҵышьҭрақәа ирԥылеит.
Аԥсны Адәныҟатәи Аусқәа рминистр Ҭырқәтәыла иҟазараан аинтервиу риҭеит еиуеиԥшым агазеҭқәеи, аинформациатә агентрақәеи, дырԥылеит аҭҵааратә еилазаарақәа рхаҭарнакцәа. Анкара имҩаԥысит Ҭырқәтәыла иҟоу Урыстәыла ацҳаражәҳәаҩи С. Шамбеи реиԥылара.
“Имҩаԥысит аинтерес зҵаз аиҿцәажәарақәа. Иалацәажәон Ҭырқәтәылеи Аԥсни рыбжьара амшынтә мҩа аартра шаҭахыу, ҳдиаспора рҭоурыхтә ԥсадгьыл ахь лассы – лассы иаалартә еиԥш аҭагылазаашьа рзаԥҵаразы,” – азгәеиҭеит С. Шамба.
Аԥсны аихамҩатә Усбарҭа аиҳабы ихаҭыԥуаҩ Даур Аҩӡба Урыстәыла Афедерациа аихамҩатә архәҭақәа ирзарбоу аамҭа инахыҳәҳәаны Аԥсны иаанхоит ҳәа иҟоу аинформациа мап ацәикуеит.
“Урҭ ирзхыԥҵәоу аамҭа 2-3 мзы иреиҳаӡам. Ари рҿаԥхьа иқәгылоу уснагӡатә хадоуп, хықәкыла ахарџьқәа ззылҩаау. Даҽа информациак уи иадҳәалоу ҳамаӡам,” – иҳәеит Аҩӡба.
Ҳазҭагылоу аамҭазы Аҟәа – Кьалашәыр иахьаҵанакуа аусурақәа ирҿуп. Амҽышаҽны аспециалистцәа аихамҩа аҵыргәақәа ыҵырхит, иахьа урҭ рыԥсахрақәа ирҿуп.
Рашәарамза 17 инаркны 21-нӡа Пицунда имҩаԥгахоит Жәларбжьаратәи аекономикатә форум “Аԥсны – 2008. Аинвестициақәеи, аперспективақәеи”. Уи еиҿнакаауеит Ареспублика Аԥсны Ахәҳахәҭра – ааглыхратә палата Аиҳабыра рыцхыраарала.
Афорум алахәлацәа Аԥсны еиуеиԥшым аекономикатә хырхарҭақәа рҟны аинвестициатә проектқәеи апрограммақәеи ирылацәажәараны иҟоуп. Хәҭакахьала, ажәалагалақәа ҟаҵахоит ақыҭанхамҩеи, ааглыхреи, ааглыхра аус адулареи, ахәҳахәҭреи, афымцалашареи, атранспорти аинвестициақәа ралагаларазы.
Аекономикатә форум аусура иалахәхоит Урыстәыла Афедерациа Аахыҵтәи Афедералтә округ ахәҳахәҭра ааглыхратә палата ахаҭарнакцәеи, иара убасгьы Ҭырқәтәыла аус знапы алакыу рхаҭарнакцәеи.
Аԥсны аҳазалхратә еилакы, 10 шықәса раахыс, раԥхьаӡа акәны аҳазалхратә шәахтәқәа рзы иаԥгаланы аплан нанагӡеит.
Аҳәынҭқарратә ҳазалхратә еилакы, рашәарамза 10 рзтәи аҟаҵарбақәа рыла, аҳәынҭқаррахь иаланагалеит 127 миллион мааҭ, уи аплан ирзарбаз аасҭа 6 миллионк рыла еиҳауп. Абри атәы ааицҳауеит Аҳәынҭқарратә ҳазалхратә еилакы астатистика аҟәша аиҳабы Ельдар Шохин.
Рашәарамза 10 рзы, иаалырҟьаны иԥсҭазаара далҵит Аԥсны Жәлар Реизара адепутат, абиуџьети, акредиттә наплакқәеи, ашәахтәқәеи, афинансқәеи рзы аилак ахантәаҩы Омар Кәарҷиа.
О. Кәарҷиа диит 1962 ш. рзы, аекономикатә наукақәа дркандидатуп, Аԥсны астолтә теннис Афедерациа дапрезидентын, Урыстәыла Афедерациа Апрезидент Иусбарҭа иатәу Академиаҿы иҵара хиркәшон. 4 – ҩык ахәҷқәа драбуп.
“О. Кәарҷиа дцәыӡ дууп Ареспублика зегьы азын. Уи активла иҽалаирхәуан апарламент аусура, аԥсуа економика аҿиаразы аус рыдиулон азакәанапроектқәа жәпакы. Апарламент аҟны уи излаиқәгыӷуаз рацәан,” – иҳәеит Аԥсны Жәлар Реизара Аиҳабы Нугзар Ашәба.
Аҟәа аусура иалагоит Афганистан аветеранцәа Урыстәылатәи Реидгыла ахаҭарнакра. Абри азы адырра ҟаиҵеит Ареспублика арратә комиссар Вахтанг Цыгәба. Ишьақәыргылаз асиа ала, 1979 – 1989 шш. Рзы Аԥснынтә Афганистан аибашьра иалахәын 150-ҩыуаак. Урҭ рахьынтә 15 – ҩыуаак ҭахеит. Арҭ амшқәа рзы, Аԥсны иааны иҟоуп Краснодартәи арегионалтә еиҿкаара Афганистан аветеранцәа Реидгыла ахантәаҩы Дмитри Лебедеви, Аԥсны иҟоу Афганистан аветеранцәа Реидгыла Урыстәылатәи ахаҭарнакра анапхгаҩы Александр Шинкориук. Аҟәа имҩаԥысит аибашьцәа – афганцәа амедалқәа ранашьара иазкыз ацеремониа. Аԥсны иҟоу Афганистан аветеранцәа Реидгыла Урыстәылатәи ахаҭарнакцәа, Ихьыԥшым Аҳәынҭқаррақәа Реимабзиара аибашьцәа – аинтернационалистцәа Реилак ахьӡала ирыҭан аветеранразы агәраргагақәа. Амедалқәа занаршьаз рхыԥхьаӡараҿы иҟоуп – Аԥсны атәылахьчара аминистр, аинрал – леитенант Мераб Кьишьмариа, иара убасгьы аинрал – леитенант Владимир Аршба.
Атәыла Аҳәынҭқарратә еиҿкаарақәа рҟны акыршықәсатәи лҵшәабзиалатәи иусурази, иара убасгьы Ареспублика Аԥсны ауаажәларра – политикатә ԥсҭазаара активла иҽахьалаирхәуеи рзы Пач Барцыц ианашьоуп “Ахьӡ – Аԥша” аорден аҩбатәи аҩаӡара. Ари азы Аусԥҟа инапы аҵаиҩит Аԥсны Аҳәынҭқарра Ахада С. Багаԥшь.
Ареспублика ахьыԥшымра 15 шықәса ахыҵра аҳаҭыразы, Аԥсны имҩаԥысуеит ашколхәыҷқәа 5 – тәи рспартакиада.
“Есышықәса аҵаҩцәа рхыԥхьаӡара еизҳауеит. Ари ашықәс азы 900 – ҩыуаак рҟынӡа алахәуп. Арҭ Аԥсны ақалақьқәеи араионқәеи рҟны еизгоу командақәоуп,” – иҳәеит аҵара аминистрра аспорти абаҩрҵәыреи рзы аспециалист хада Аслан Ҭаркьыл.
Аспартакиада мҩаԥысуеит Ареспубликатә хәыҷтәы хәмаррақәа ршколи, абокси ақәԥареи ршколқәеи рбазала. Ҵандрыԥшьтәи алицеи – интернат аҟны иҩаԥысуеит ампыл асразы аицлабрақәа.
Аҟәатәи ашколхәыҷқәа атлетика ласи, ашахмати, абокси, астолтә тенниси, амҵәышәымпыли рзы аԥхьагылара рымоуп. Аҩбатәи аҭыԥ аҿы арҭ аспорт хкқәа рзы Гагра ақалақь аҿы еизгоу акоманда, ахԥатәи Гудоҭатәи ашколхәыҷқәа.
Иахьа имҩаԥысуан амҵәышәымпыл азы аицлабрақәа. Афиналтә хәмаррақәа мҩаԥгахоит ԥхынгәы 14 азы. Аспартакиада апрограммаҿы иарбоуп, иара убасгьы аԥсуа жәлар рыхәмаррақәа.
Аԥсны Аҳәынҭқарра Ахада С. Багаԥшь идикылеит иахьа, аҳәаанырцәтәи атәылақәа рҿы арегионбжьаратәи акультуратәи еимадарақәа рзы Урыстәыла Афедерациа Апрезидент Иусбарҭа аиҳабы ихаҭыԥуаҩ Игор Маслови, Ари Аусбарҭа Адепартамент Аиҳабы Сергеи Чеботареви, Евразиатәи аҭҵаарақәа ринститут Афонд Апрезидент Валерии Турсунови, иара убасгьы Москва Зеленоградтәи аокруг апрефект ихаҭыԥуаа Анатолии Хурхумови Алексеи Немериуки.
Арҭ аҩ – делегациак арҭ амшқәа рзы усуратә визитла Аԥсны иааны иҟоуп. Зеленоградтәи аокруг Апрефектуреи Очамчыра араион Ахадареи, ааигәа рнапы аҵарҩит аусеицуразы Аиқәшаҳаҭра.
Аԥсны Аҳәынҭқарра Ахада асасцәа иахьа иазгәарҭо Урыстәыла амш рыдиныҳәалеит.
“Аибашьра ашьҭахь иуадаҩын аекономикатә блокада аҭагылазаашьаҟны Аԥсны аинфраструктура ашьақәыргылара. Ҳара ҭабуп ҳәа иаҳҳәоит Владимир Путин Аԥсны аекономикатә санкциа арежим аԥыхра зыбзоуроу. Ари ишьақәнарӷәӷәоит Урыстәыла ҳашҟа иамоу азыҟазаашьа бзиа.” – иҳәеит С. Багаԥшь.
Аҳәаанырцәтәи атәылақәа рҿы арегионбжьаратәи акультуратәи еимадарақәа рзы Урыстәыла Афедерациа Апрезидент Иусбарҭа аиҳабы ихаҭыԥуаҩ Игор Мослов иазгәеиҭеит, иахьа – рашәарамза – 12 ари аныҳәа ду, Урыстәыла ибзиан иазыҟоу зегьы рзы – акзаара ишасимволу”.
Имҩаԥысит, арҭ амшқәа рзы Аԥсны иааны иҟоу Аахыҵ – Уаԥстәыла Аҳәынҭқарра Ахада Е. Кокоити, Аԥсны Аҳәынҭқарра Ахада С. Багаԥшьи реиԥылара. Аҳәынҭқаррақәа рхадацәа алацәажәеит ақырҭуа – ауаԥс еимакы азонаҿы ишьақәгылаз аҭагылазаашьа уадаҩ. Аиԥылараҿы иазгәаҭан, Қырҭтәыла ахымҩаԥгашьала, даҽазныкгьы планс ишамоу Аахыҵ – Уаԥстәылеи Аԥсни рҟны аибашьра аиҭарҿыцра.
Ахадацәа алацәажәеит еиуеиԥшым аусхкқәа рҟны аусеицура азҵаарақәа, убарҭ рхыԥхьаӡараҿы аибашьра азҵаатәгьы. С. Багаԥшьи Е. Кокоити иазгәарҭеит, Аахыҵ – Уаԥстәылеи ма Аԥсни рҟны аибашьра ашәарҭара аныҟала, арҭ аҩ – республикак рыбжьара иҟоу Аиқәшаҳаҭра инақәыршәаны ауснагӡатәқәа шрыдыркыло.
Асабшаҽны, рашәарамза 14 рзы, Очамчыра араион Тамшь ақыҭан, аихамҩа аанҿасырҭа азааигәара, аихамҩа аҵаҟа иԥшаан артҟәацгатә мина. Абри атәы ааицҳауеит амассатә информациатә хархәагақәа рҟны Аԥсны Аҳәынҭқарра Ахада иофициалтә хаҭарнак Кристиан Бжьаниа. Иара иажәақәа рыла, Урыстәылатәи Абжьаҟазаратә Мчқәеи Аԥсны Атәылахьчара аминисттреи рминаԥшааратә маҵзурақәа рымчала иҵхыуп артҟәацгатә мина.
Аспециалистцәа излазгәарҭаз ала, ари артҟәацгатә мина ыҵаҵан 1992 – 93 шш. рзы, Аԥсны Аџьынџьтәылатә еибашьраан. Тамшь ақыҭан имҩаԥысуан Қырҭтәыла архәҭақәеи аԥсуа ари реидысларақәа. Арҭ рҩызцәа артҟәацгақәа акымкәа иԥшааны иҵхын, уаанӡагьы аибашьра ашьҭахь, – азгәеиҭеит Кристиан Бжьаниа.
Аԥсны Аҳәынҭқарра Ахада идикылеит визитла Аԥсныҟа иааз Америка Еиду Аштатқәа Атлантикатәи Рхеилак аделегациа. Аделегациа аилазаараҟны иҟоуп Колумбиатәи Аунивирситет Урыстәыла – Америкатәии, Қырҭтәылеи реизыҟазаашьақәа рзы Харриман иинститут аҭҵааратә гәыԥ аиҳабы Девид Филипс, Колумбиатәи Аунивирситет адоцент Линкольн Митчелл, Колумбиатәи Аунивирситет апрофессор Катарина Непомниашьаиа, иара ари аунивирситет аусзуҩы Александр Кулеи.
Аиԥылара рхы аладырхәт, Аԥсны Ашәарҭадара Ахеилак Амаӡаныҟәгаҩ Станислав Лакобеи, Аԥсны Адәныҟатәи Аусқәа рминистр актәи ихаҭыԥуаҩ Максим Ӷәнџьиеи.
Аделегациа ахада Девид Филипс излазгәеиҭаз ала, Америкатәи аҭҵааҩцәа Аԥсныҟа иааит, аҭагылазаашьа аҭҵаареи, аԥсуа – қырҭуатә еимакы аҭышәныртәалара аперспективақәа рзы Аԥсны ахадара ргәаанагара аилкаареи хықәкыс ирыманы. Америкатәи аҵарауаа авизит алыҵшәақәа рыла ишьақәдыргылоит ажәахә.
Аԥсны Аҳәынҭқарра Ахада ҭабуп ҳәа реиҳәеит, Атлантикатәи Ахеилак ахаҭарнакцәа Аԥсны аҭагылазаашьазы иаадырԥшуа азҿлымҳаразы. Аԥсны Ахада асасцәа идирдырит Аԥсны анапхгара рпозициа Аԥсни Қырҭтәылеи реимак аҭышәныртәаларазы. С. Багаԥшь иазгәеиҭеит, аиҿцәажәаратә процесс шеиԥырҟьоу Қырҭтәыла ахарала, урҭ Москватәи Аиқәшаҳаҭра еилаганы, Кәыдры аиҩхаа аҩадахьтәи ахәҭахьы иаларгалеит Қырҭтәыла Арбџьар Мчқәа. Аԥсны Ахада инаҵшьны иазгәеиҭеит, аиҿцәажәаратә процесс аиҭарҿыцразы идҵаҟаҵара хаданы ишаанхо, Кәыдры аиҩхаа аҩадахьтәи ахәҭа аҟнытә Арбџьар Мчқәа ралгареи, иара убасгьы аибашьра аиҭамырҿыцразы Аиқәшаҳаҭра анапаҵаҩреи.
Аҳәынҭқарра Ахада иазгәеиҭеит, Урыстәылатәи Абжьаҟазаратә Мчқәа рырхәҭақәа рхыԥхьаӡара Аԥсны анапхгара иҟарҵаз аҳәарала ишеизырҳау, урҭ рхыԥхьаӡара 3 – нызықьҩыуаак рҟынӡа анагара Урыстәылатәи Абжьаҟазаратә Мчқәа рмандат ишақәшәо. Сергеи Багаԥшь инаҵшьны иазгәеиҭеит, Аԥсны мап шацәнакуа абжьаҟазаратә формат аԥсахреи, насгьы урҭ, даҽа мчык ала рыԥсахреи.
Аиԥылараҟны еиуеиԥшым азҵаарақәа рзы ргәаанагарақәа еибырҳәеит.
Аԥсны Ашәарҭадара Ахеилак Амаӡаныҟәгаҩ С. Лакоба дырԥылеит Америка Еиду Аштатқәа Атлантикатәи Рхеилак аделегациа.
Асасцәа азҿлымҳаны иҭырҵаауан Аԥсны анапхгара рстратегиа аԥсуа – қырҭуатә еимаки, ахҵәацәа рыргьежьра азҵаареи, Урыстәыла анапхгара иҟарҵаз аӡбара, Аԥсны ганкымацаралатәи аекономикатә санкциа аԥыхреи, Шәача иҟалараны иҟоу аолимпиадеи уҳәа еиуеиԥшым азҵаарақәа рзы.
Станислав Лакоба асасцәа ирзеиҭеиҳәеит Қырҭтәылеи Аԥсни рыбжьара ишьақәгылаз аҭагылазаашьа хьанҭеи, Ареспублика ахьыԥшымра азхаҵара аҭоурых – зинтә аспектқәеи.
“Аԥсны азҵаара мачыла аӡбареи, ақәмақаррақәеи рыла ишьақәгылоуп Саакашвили иахьа имҩаԥиго аполитика. Арҭ баша лозунгқәам. Уи шьақәнарӷәӷәоит, 2006 ш. рзы Кәыдры аиҩхаа аҩадахьтәи ахәҭахьы Қырҭтәыла Арбџьар Мчқәа ралагалареи, уаҟа арратә плацдарм аԥҵареи,” – иҳәеит Ашәарҭадара Амаӡаныҟәгаҩ.
Станислав Лакоба иажәақәа рыла, Қырҭтәыла ахарала аиҿцәажәаратә процесс жәа –шықәса шьҭахьҟа игоуп.
Аԥсны анапхгара аимак аҭышәныртәалара азҵаараҿы рстратегиеи, насгьы хықәкыс ирымоузеи аԥсуаа, ҳәа Девид Филипс изҵаара аҭакс Станислав Лакоба иҳәеит: “Ҳара ҳазықәԥоит ахьыԥшымра, уи зынӡагьы иаҳӡаӡом. Косово ахҭысқәа рышьҭахь Аԥсны еиҳагьы аҽарӷәӷәеит”.
Ашәарҭадара Амаӡаныҟәгаҩ, иара убасгьы иргәалаиршәеит, Гал араионахь ишыргьежьу 60 нызқьҩыуаак ахҵәацәа, убри аан Косово 2 нызқьҩыуаак азмыргьежьит. “Ҳара иҟаҳҵахьоу рацәоуп, аха урҭ зегьы гәаҭам”, – азгәеиҭеит Лакоба.
“Аԥсны аартуп абизнес азы,” – ҳәа аҳәамҭа ҟаиҵеит Аԥсны Аҳәынҭқарра Ахада С. Багаԥшь, Аԥсны аекономикатә форум алахәхаразы Ҭырқәтәылантәи иааз абизнесуаа рԥылараан.
Жәларбжьаратәи аекономикатә форум “Аԥсны – 2008. Аинвестициақәеи аперспективақәеи” аатуеит рашәарамза 18 рзы Пицунда, аусура хнаркәшоит рашәарамза 21 рзы. Афорум мҩаԥнагоит Ареспублика Аԥсны Ахәҳахәҭра – ааглыхратә палата Аиҳабыра рыцхыраарала.
Аделегациа алахәлацәа бзиала шәаабеит ҳәа раҳәо, Аԥсны Ахада С. Багаԥшь иазгәеиҭеит, аекономикатә форум амҩаԥгара Аԥсны азын иаҵанакуа шырацәоу.
С. Багаԥшь абизнесуаа агәра диргеит, иахьа ареспубликаҿы аполитикатә ҭагылазаашьа шҭышәынтәалоу. “Уадаҩрақәак ыҟазаргьы, шәара шәкапиталтә лагалақәа шыхьчахо агәра шәҳаргоит,” – азгәеиҭеит Аԥсны Аҳәынҭқарра Ахада. Убри аан уи иазгәеиҭеит, ҳазҭагылоу аамҭазы, Аԥсны аинвестициақәа алазгалахьоу Урыстәыла шакәу, иара убасгьы иҳәеит Ҭырқәтәылантәи процент маҷқәакгьы шыҟоу. “Иахьа иааит аамҭа Аԥсны аинвестициатә лагалақәа рзы, шәара араҟа шәыҟазаараан уи шәымбарц залшом”, – азгәеиҭеит С. Багаԥшь.
“Аԥсны иахьа иумбарц залшом, аҭыԥ шамоу аекономикатә еизҳара, уи аҿиашьа иацклаԥшуеит аԥсуа диаспора реиԥш, Ҭырқәтәылатәи абизнес – елита ахаҭарнакцәагьы, “– ҳәа аҳәамҭа ҟалҵеит Ҭырқәтәылатәи аделегациа анапхгаҩы Демириоз Хандан. Иара убасгьы, ихьааго уи иазгәалҭеит, афорум алахәхаразы арахь иаараны ишыҟаз Ҭырқәтәылантәи аделегациа ду, аха Қырҭтәылантәи иҟаз ақәымчра иахҟьаны, 70 – ҩык рҭыԥан, иааит 25 – ҩыуаак. Хандан иара убасгьы, иазгәалҭеит, аҭырқә бизнес уаа арахь ишааз аҭыԥантәи аҭагылазаашьа аҭҵаареи, апроектқәа рҵареи рзы.
Аиԥылараан наҟ – ааҟ ргәаанагарақәа еибырҳәеит. Алахәлацәа еицҿакны иазгәарҭеит аусеицура иамоу аҵак ҷыда.
Аиԥылара рхы аладырхәт, Аԥсны Жәлар Реизара Аиҳабы Н. Ашәба, Аԥыза-министр А. Анқәаб, аминистрцәа. Иазгәаҭатәуп, афорум ишалахәхо, Урыстәыла Афедерациа Аахыҵ Афедералтә округ ахәҳахәҭра – ааглыхратә палата ахаҭарнакцәеи, Нхыҵ-Кавказтәи ареспубликақәеи, Ҭырқәтәылеи.
Аԥсны аиҳабыра ргәы иҭоуп ажәалагалақәа ҟарҵарц ақыҭанхамҩеи, ааглыхреи, ахәҳахәҭреи, аргылареи, атранспорти, афымцалашареи аинвестициақәа ралагаларазы.
Аԥсны иааны иҟоуп Москва ақалақь административтә округқәа рпрефектцәа рделегациа. С. Багаԥшь Москва иҟазаараан Аԥсны араионқәа рхадацәеи Москва административтә округқәа рпрефектцәеи аусеицуразы аиқәшаҳаҭрақәа рыбжьарҵеит.
Уажә ааигәа апрефектцәа рделегациа идикылеит Аԥсны Аҳәынҭқарра Ахада. Уи иазгәеиҭеит, ганрацәалатәи Урыстәыла Афедерациа асубиектқәа русеицура хырҳара шалоу, убри аан иҳәеит ари аус аҟны Москва ахадара шаҭатәу, Аԥсны ацхыраареи аусеицуреи активла зхы алазырхәуа.
Апрефектцәа рҭаауеит Аԥсны араионқәа, иҭырҵаауеит рекономика аҿиашьа, иара убасгьы иалацәажәон аусура лыҵшәа аманы аиҿкааразы иҟаҵатәу ашьаҿақәа.
Афорум еиҿнакааит Аԥсны ахәҳахәҭра – ааглыхратә палата Аиҳабыра рыцхыраарала. Аекономикатә форум аусура рхы аладырхәт Урыстәыла Афедерациа Аахыҵ Афедералтә округ ахәҳахәҭра – ааглыхратә палатеи, Приднестровиа Молдавиатәи Ареспубликеи, аҭырқә бизнесуааи.
Афорум алахәлацәа бзиала шәаабеит ҳәа реиҳәеит Аԥсны Аҳәынҭқарра Ахада С. Багаԥшь.
Хымш иалагӡаны асекциақәа рҟны ирылацәажәараны иҟоуп аинвестициатә проектқәа Аԥсны аекономика еиуеиԥшым ахырхарҭақәа рҟны, хәҭакахьала, ақыҭанхамҩеи, ааглыхреи, ааглыхра аус адуларатәи, ахәҳахәҭреи, афымцамчи, аргылареи, атранспорти аинвестициақәа ралагалара.
“Аԥсны иахьа иаҭахыуп ахәҳахәҭра – економикатә еизыҟазаашьақәеи, акапиталтә лагалақәеи. Аибашьра ашьҭахьтәи аҭагылазаашьа ҳхахьы иааганы, ҳара иҳаӡбеит ҳамчи ҳалшеи ҳхы иархәаны, Аԥсны жәларбжьаратәи аџьармыкьахь ацәыргара,” – азгәалҭеит Ҭырқәтәылатәи аделегациа анапхгаҩы Демириоз Хандан, Пицунда Жәларбжьаратәи аекономикатә форум аҟны дықәгыло.
Аҳкәажә Хандан инаҵшьны иазгәалҭеит, аҵыхәтәантәи аамҭазы аҭыԥ змоу аекономикатә еизҳара, уи Ҭырқәтәыла инхо аԥсуа диаспора реиԥш иацклаԥшуеит уаҟатәи абизнес – елита ахаҭарнакцәагьы. “Аҳәынҭқарраҿы аекономика аҿиара, уи аполитика еиԥш аҭыԥ ду ааннакылоит,” – иазгәалҭеит уи.
Лара лажәақәа рыла, Урыстәылатәи ахаҭарнакцәеи, иара убасгьы Ныҵ Кавказтәи ареспубликақәеи ралархәра, аекономикатә форум аусура арбеиоит, уи Аԥсны аекономика аҿиаразы иԥеиԥш бзиахоит.
Жәлар Реизара адепутатцәа рделегациа, зхадараҿы дыҟоу Аԥсны Жәлар Реизара Аиҳабы Нугзар Ашәба иахьа Маиҟәаԥҟа ицеит, рашәарамза 20 – 21 рзы имҩаԥысраны иҟоу Аахыҵ – Урыстәылатәи Апарламенттә Ассоциациа алахәхаразы. Аделегациа аилазаараҟны иҟоуп, иара убасгьы Аԥсны Жәлар Реизара адепутатцәа Роман Бениеи Тимур Кәҵниеи. Абри атәы лҳәеит Аԥсны Жәлар Реизара Аиҳабы ихаҭыԥуаҩ Галина Страничкина.
Иазгәаҭатәуп, Аԥсны Жәлар Реизара Аахыҵ – Урыстәылатәи Апарламенттә Ассоциациа аилазаара ишалаҵоу, 2005 шықәса, цәыббрамзазы, ассоциациа афбатәи аконференциаҿы.
Франциатәи акомпаниа “XORUS и, “FOREIGN POLICY “ аҭыжьырҭеи рааԥхьарала Аԥсны Аҳәынҭқарра Ахада С. Багаԥшь иахьа Парижҟа дцеит.
Визитла Франциа аҳҭны – қалақь аҟны иҟазаараан дырԥылараны дыҟоуп Франциа аполитика – економикатәи елита ахаҭарнакцәеи, апресса ахаҭарнакцәеи, иара убасгьы жәларбжьаратәи аусзуҩцәеи. Планла иарбоуп, иара убасгьы Франциатәи ателеканал”  TV” инарҭбаау аинтервиу аиҭарц.
Аиԥылара далахәуп, иара убасгьы Урыстәыла Аҳәынҭқарратә Дума адепутат Константин Затулин.
Гагра аԥсшьара ҳәа иааит 1992 – 93 шш. рзы Ҟабарда – Балкариантә, Ҟарачы – Черкессынтә, Адыгантә, Аахыҵ – Уаԥстәылантә Аԥсны Аџьынџьтәылатә еибашьраҿы хатәгәаԥхарала еибашьуаз рыхшара 100 – ҩыуаак инарзынаԥшуа.
Аԥыа – министр ихаҭыԥуаҩ Л. Лакербаиа излеиҳәаз ала, ахыҷқәа рыԥсы ршьоит 12 мшы, аԥсшьарҭа ҩны “Никита” аҟны. Ареспублика аҩныҵҟа урҭ ирзеиҿкаахоит аныҟәарақәа, урҭ рхыԥхьаӡараҿы аӡиа Риҵеи, Афон Ҿыцтәи аҳаԥи рахь. Ахыҷқәа рыԥсшьара финансла еиқәнаршәоит асоциалтә шәахтәқәеи аџьа ахьчареи рзы Аҳәынҭқарратә фонд.
Аԥсны Аҳәынҭқарра Ахада С. Багаԥшь Парижынтә дхынҳәит. Уаҟа уи дырԥылеит Франциа аполитикатәи аекономикатәи елита, иара убасгьы ажурналистцәа.
С. Багаԥшь Парижҟа ицара еиҿнакааит “XORUS  акомпаниеи, аҭыжьырҭа  “FOREIGN POLICY 
Иахьа Аҟәа имҩаԥысит аҭыԥантәии урыстәылатәии ажурналистцәа рзы апресс – конференциа.
С. Багаԥшь инаҵшьны иазгәеиҭеит, Франциа ԥхынгәымза 1 инаркны Европатәи Аидгыла хантәаҩра шазнауа, убри инадҳәаланы, ақырҭуа – аԥсуа еимакы аҭышәныртәалареи, Урыстәылеи – Қырҭтәылеи реизыҟазаашьақәеи рахь азҿлымҳара ду шаадырԥшуаз.
“Сара сгәаанагарала, ҳара ҳхықәкы хада, Аԥсни Қырҭтәылеи реизыҟазаашьа аҭышәныртәалараҿы аԥсуа ган апозициа Франциа ауаажәларра рҟынӡа анагароуп, насгьы иахьа ареспублика аҭагылазаашьеи, уи иқәнхо ажәлар рыбзазашьеи реилыркаароуп”, – инаҵшьны иазгәеиҭеит Аҳәынҭқарра Ахада.
С. Багаԥшь иазгәеиҭеит, Франциа иҟоу Қырҭтәыла ацҳаражәҳәарҭа Парижҟа инеира шаҟа гәнамӡарыла ирыдыркылаз.. Аха ахҭыс аҭыԥ иқәҵан ҳаздызкылоз аган абзоурала.
Франциатәи аполитикцәа азҿлымҳан ақырҭуа – аԥсуа еимакы аҭышәныртәалараҿы, аиҿцәажәаратә процесс аҿы Урыстәыла инанагӡо ароль, Урыстәылатәи абжьаҟазацәа рыҟазаара ахьынӡахадоу, Аԥсны адәныҟатәи аполитика уҳәа егьырҭ атемақәагьы.
С. Багаԥшь иҳәеит, Урыстәыла аламырхәыкәа “Аахыҵ – Кавказ зегьы аҟны иарбан еиҿцажәаразаалак лыҵшәа шамаиуа.” Аԥсны ахадара рпозициа Қырҭтәыла аимак аҭышәныртәалара азҵаараҿы ԥсахрада ишаанхо. Аиҿцәажәаратә процесс аиҭарҿыцразы ихадараны иаанхоит Кәыдры аиҩхаа аҩадахьтәи ахәҭа аҟнытә Қырҭтәыла архәҭақәа ралгареи, аибашьра аиҭамырҿыцразы Аиқәшаҳаҭра анапаҵаҩреи.
Аԥсны азхиоуп аҭынчреи аибашьра аиҭамырҿыцреи рзы Аиқәшаҳаҭра анапаҵаҩра, Қырҭтәыла архәҭақәа Кәыдры аҩадахьтәи ахәҭа аҟнытә ианалгахалак аштҭахь”, – инаҵшьны иазгәеиҭеит С. Багаԥшь.
Уи иазгәеиҭеит, аимак азонаҿы Урыстәылатәи абжьаҟазацәа рхыԥхьаӡара (3 нызқьҩык рҟынӡа) рхыԥхьаӡара анагара зыбзоуроу, ареспублика анапхгара иҟарҵаз аҳәарала шакәу. Уи Ихьыԥшым Аҳәынҭқаррақәа Реимабзиара аҭынчра аҭышәныртәаларазы Рколлективтә Мчқәа рмандат иақәшәоит.
Аԥсны Аҳәынҭқарра Ахада аиҿцәажәаратә процесс аформат аԥсахра зынӡаскгьы дазыразӡам, иара убасгьы дшақәшаҳаҭым иҳәеит Урыстәылатәи абжьаҟазацәа рыԥсахра.
“Урыстәылатәи Абжьаҟазацәа хьыӡла – ԥшала инарыгӡоит рнапынҵақәа, урҭ даҽа мчык ала рыԥсахра ахәҭаны иаабом” – инаҵшьны иазгәеиҭеит С. Багаԥшь.
Урыстәыла, аимак азона аҟнытә абжьаҟазацәа рырхәҭақәа ықәнагар, урҭ ԥсаххоит аԥсуа архәҭақәа рыла. Аха убри аан, уи иазгәеиҭеит, наҟ – наҟ уи аиҿагыларахь инанагарц шалшо.
Аибашьра аламгара агарантиақәа дырзааҭгыло, Багаԥшь иазгәеиҭеит, Аԥсны агәы ишҭоу Урыстәыла аҟны арратә еиқәшаҳаҭра абжьаҵара.
Қырҭтәыла есышықәса, акурорттә сезон аламҭазы апровокациақәа мҩаԥнагоит. Абри атәы иҳәеит С. Багаԥшь, Аԥсны аҳаирхыхьчаратә архәҭақәа иҭадырхаз ԥырҩыдатәи аҳаирпланқәеи, абжьаҟазацәа раанкылара аҭагылазаашьақәа ртәы ахҳәаа азыҟаҵо.
“Ҳара ҳашьцылеит, есышықәса акурорттә сезон алагамҭазы Қырҭтәыла ахымҩаԥгашьа. Иҟаҳҵар акәуи, ҳгәларатә ҳәынҭқарра апровокациақәа рыла мацара аполитика шьақәнаргылозар. Абжьаҟазацәа раанкылара, аԥшыхәратә ҳаирпланқәа рыԥырра, арҭ зегьы еидызҳәало акоуп. Қырҭтәыла иалшо зегьы ҟанаҵоит аҭагылазаашьа арҵарразы, иара убасгьы аимак азона аҟнытә абжьаҟазацәа рықәгаразы”, – азгәеиҭеит С. Багаԥшь.
Аԥсны Аҳәынҭқарра Ахада иҳәеит, атәыла анапхгара изныкымкуа Қырҭтәыла агәы шаҽаннаҵахьоу, Аԥсны аҳаиртә ҳәаа еилазго шахьырхәхо ала. Иара убас инаҵшьны иазгәеиҭеит, Ареспублика Арбџьар Мчқәа аринахысгьы ““аҳаирпланқәа – аҳәааилагаҩцәа” шҭадырхо ала.
2008 шықәса, нанҳәа мза 10 рзы, Ацентртә алхратә комиссиа адырра злаҟанаҵо ала, Уақәымтәи алхратә округ №32 (Тҟәарчал араион) аҟны алхрақәа еиҭамҩаԥгахоит.
Ари аокруг аҟны аиҭалхрақәа мҩаԥысуеит Аԥсны Жәлар Реизара адепутат Омар Кәарҷиа иаалырҟьаны иԥсҭазаара дахьалҵыз инамаданы.
Аинциативатә гыԥқәа рҭаҩрақәеи, акандидатцәа рықәыргыларақәеи мҩаԥысуеит 2008 шықәса, ԥхынгәымза 11-нӡа.
Аԥыза-министр А. Анқәаб имҩаԥигеит Гал араион аҟны аиԥылара. Уи азкын агәабзиарачаԥарҭақәеи, акультуреи, аҵарадырреи, аспорти рхыбрақәа аремонт рзура амҩаԥысшьа.
“Ари аремонт аиҭашьақәыргыларатә усурақәа рцашьа ахылаԥшра аҭароуп. Уи адагьы ҳара ҳазҿлымҳауп, аиҳабыра аремонт аҟаҵаразы иоурыжьыз аԥарақәа шаҟа ииашаны ахархәара рызуу агәаҭароуп,” – иҳәеит Аԥыза-министр, аиԥылара аартуа.
Араион Аусбарҭа ахада Беслан Аршба иинформациала, иахьазы 1 – тәи абжьаратә школ 60% ахыбра ԥсахыуп, иԥсахыуп амузыкатә школи ахәыҷ баҳчеи рхыбрақәа. Аспорттә плошьадкақәа ҩба аремонт рзура хыркәшоуп. Ԥхынгәымза анҵәамҭазы, ихыркәшахоит, иара убасгьы ацхыраара ласы ахьиагахо ахыбра. Арҭ амшқәа рзы аргылаҩцәа нап адыркуеит Шашикәара ақыҭантәи афельдшер-акәшертә пункт аремонт азура.
Иара убасгьы ахыркәшарахь инеиуеит, апрокуратура ахыбра актәи аихагыла, уахь ииагахоит АҬАР-и, анаториалтә усҳәарҭеи, архиви, аӡбарҭатә зал аилатәарҭеи.
Астадион аҟны аремонт рызууп атрибунақәа, асасцәа рҭыԥ еилыргоуп, аҽеилхырҭа аҭыԥи аӡбаҩ иуадеи аҟаҵара нап аркыуп, ампыласырҭа адәы акәша – мыкәша аплиткақәа ықәҵоуп. Иаарласӡаны административтә хыбра аремонт азура нап аркхоит.
430 нызқь мааҭ аиҳабыра илырҩааз араион 8 школк рзын, иаахәоуп амузыкатә инструментқәеи, акостиумқәеи, 196 нызқь мааҭ рыхҭынҵоуп аспорт маҭәахәқәа.
Ацентртә раионтә хәышәтәырҭа азын иаахәоуп ацхыраара ласы амашьына, ахәҷтәы коллективқәа рзы – амузыкатә инструментқәеи, аппаратурақәеи, иара убасгьы астадион азы аҳаскьынрхыгеи, абжьы азы аппаратуреи.
Анқәаб иазгәеиҭеитт, хымз ирылагӡаны, Гал араион ахыбрақәа реиҭашьақәыргыларазы 13 млн. мааҭ шылырҩаахьоу. Аԥыза министр иргәалаиршәеит, “имҩаԥысуа аусурақәа рхаҭабзиареи, аныхтәқәа ииашаны рхархәареи ргәаҭара мҩаԥыргалоит аспециалистцәа.”.
Рашәарамза 25 рзы, Урыстәыла Адәныҟатәи Аусқәа рминистр ихаҭыԥуаҩ Григори Карасин диԥылеит Аԥсны Аҳәынҭқарра Ахада С. Багаԥшь.
Уаҟа ирылацәажәан ақырҭуа – аԥсуа проблемақәа рҭышәныртәалара азҵаатәқәеи, иара убасгьы аимак азонаҿы аибарххара аԥырҟәҟәаара азҵаатәқәеи. Ргәаанагарақәа еибырҳәеит, ақырҭуа – аԥсуа политикатә еиҿцәажәарақәа реиҭарҿыцразы, – ҳәа аҳәоит Урыстәыла Афедерациа Адәныҟатәи Аусқәа рминистрра аофициалтә саит адырраҭараҟны.
Ахыҵхырҭақәа изларҳәо ала, аиҿцәажәара далахәын Аԥсны Адәныҟатәи
Иахьа Москва имҩаԥысит Урыстәыла Афедерациа Апрезидент Д. Медведеви Аԥсны Аҳәынҭқарра Ахада С. Багаԥшьи реиԥылара.
Аиԥылараҿы ирылацәажәеит Қырҭтәылеи Аԥсни рыбжьара аиҿцәажәаратә процесс аиҭарҿыцра аперспективақәеи, иара убасгьы аԥсуа – қырҭуатә еимакы азҵаара аҭышәныртәалареи.
Дм. Медвеведеви С. Багаԥшьи реицәажәараҟны иазгәарҭон, “ари аиҿцәажәаратә процесс аиҭарҿыцразы алыҵшәа аиурц алшоит, уаанӡа анапы зҵаҩыз аиқәшаҳаҭрақәа рынагӡара аналыршахалак,” – иҳәеит Аԥсны Аҳәынҭқарра Ахада акьыԥхь аҿы иофициалтә хаҭарнак К. Бжьаниа. Ари апроцесс аҿы ихадоу акәны иаанхоит 1994 шықәса, лаҵарамза 14 рзы аихымца аанкылареи амчқәа реидыгареи рзы анапы зҵаҩыз Москватәи Аиқәшаҳаҭреи, ООН Ашәарҭадаратә Хеилак аимак аҭышәныртәаларазы арезолиуциеи.
Аԥсны Аҳәынҭқарра Ахада С. Багаԥшь Урыстәыла Афедерациа анапхгара ҭабуп ҳәа реиҳәеит ареспублика иарҭо агәҳалалратәи асоцил – економикатәи цхыраареи рзы.
К. Бжьаниа ишьақәирӷәӷәеит, С. Багаԥшь аиԥылараҟны инаҵшьны ишазгәеиҭаз Урыстәылатәи Абжьаҟазаратә Мчқәа аимак азонаҿы инарыгӡо ароль хада.
Аԥсны Аминистрцәа Рилазаара, 2005 шықәсазы иаднакылаз аӡбара, афирма “Чагьам 2000” асасааирҭа аргыларазы иазалнахыз адгьыл мап ацәнакит. Абри азы Ақәҵара рыдыркылт, аиҳабыра реилатәараҟны.
Ари аҩыза аӡбара шьаҭас иамоуп, афирма арендатә еиқәшаҳаҭра ишьақәыргылаз аҿҳәаразы аргылара иахьзаламгаз.
“Ҳара, аринахысгьы, мап рцәаҳклоит, аренда ҳасабла адгьылқәа ганы, аиқәшаҳаҭра еилаганы, аргылара ианаамҭо изаламго аобиектқәа” – ргәырҽаниҵеит Аԥыза-министр.
Аԥсны Аҳәынҭқарра Ахада С. Багаԥшь имҩаԥигеит Ашәарҭадара Ахеилак аилатәара. Аилатәараҟны ирылацәажәон аекономикатәи, ареспублика асоциалтә ҿиареи, азинхьчаратә структурақәа русура азҵаатәқәа.
Аԥсны Аҳәынҭқарра Ахада Москваҟа визитла иҟазаара алыҵшәақәа Ашәарҭадаратә Хеилак алахәлацәа ирзеиҭеиҳәеит.
Аиҳабыра азин анаҭеит Очамчыра араион Ахдара зҭакԥхықәра ҳәаақәҵоу аилазаара “Очамчыра – 2500” аԥсшьарҭатә база аргыларазы, аамҭала 0, 93 гектар адгьыл ахархәарахь рыҭаразы.
Зҭакԥхықәра ҳәаақҵоу аилазаара “Очамчыра – 2500” фымыз ирылагӡаны ишьақәнарӷәӷәароуп аргыларатә обиект апроект, иара убасгьы аргылара хнаркәшароуп апроект анышьақәнарӷәӷәа инаркны, ҩышықәса рыла, ахархәарахьгьы инанашьҭроуп аобиект, адгьыл ахархәарахьы рыҭаразы аӡбара анрыдыркыла инаркны, х – шықәса рыла.
Очамчыра араион ахадара адгьыл азалнахуеит зҭакԥхықәра ҳәаақәҵоу аилазаара “Очамчыра – 2500”, иара убасгьы, адгьыл арендатә еиқәшаҳаҭра рыбжьарҵоит х – шықәса ҿҳәарас инаҭаны,.
Зҭакԥхықәра ҳәаақәҵоу аилазаара “Очамчыра – 2500” иагаз ахыдҵақәа нанагӡар, арендазы аиқәшаҳаҭра аҿҳәара иацҵахоит 25 шықәсанӡа.
Аибашьраан ааха ӷәӷәа зауз араион аинвестициақәа ралагалара дақәшаҳаҭуп Аԥыза – аминистр, иара убасгьы иҳәеит адгылара шриҭо араион аекономика ашьақәыргылара иацхраауа апроектқәа.
Рашәарамза 27 рзы Аԥсны Аҳәынҭқарра Ахада ихаҭыԥуаҩ Р. Ҳаџьымба дидикылеит Қырҭтәыла иҟоу Германиа ацҳаражәҳәаҩ Патрисиа Флор.
Аиԥылараҟны ирылацәажәан ақырҭуа – аԥсуа еимакы аҭышәныртәалара иадҳәалоу азҵаатәқәа.
Аҳкәажә Флор иазгәалҭеит, мшаԥымзазтәи Аԥсныҟа лвизит аан, аҭагылазаашьа еиҳа еибархханы ишыҟаз. “Уажәазы, уи аҩызаҵәҟьа ыҟам, аха уиезгьы ашәара ыҟоуп аҭагылазаашьа аибарххаразы,” – азгәалҭеит уи.
“Ҳара ҳхы алаҳархәырц ҳалшоит аимак змоу аганқәа реиҿцәажәара ашьақәыргылараҿы. Ҳара ҳахьахәаԥшуа, ашәарҭадара азҵаара зегь раԥхьаӡа иргылатәуп, аха уи адагьы иҟоуп егьырҭ ихадоу излацәажәатәу атемақәагьы, иаагозар, аекономика, акультура, аҵарадырра”, – иазгәалҭеит Патрисиа Флор.
Аԥсны Аҳәынҭқарра Ахада ихаҭыԥуаҩ Р. Ҳаџьымба иазгәеиҭеит, Аԥсны иаауа аҳәаанырцәтәи адипломатцәа реиҳараҩык, раԥхьаӡа иргыланы ишазҿлымҳау ақырҭуа – аԥсуа еиҿцәажәарақәа реиҭарҿыцра азҵаара. “Араҟа иҿыцроу ҳәаны акагьы ыҟам. Сара сгәанала, иахьазы зегьы еилыркаауеит, абџьар аҿаԥхьа
аполитикатә еиҿцәажәара амҩаԥгара аҵакы, аигәларатә ҳәынҭқаррақәа рыбжьара. Ҳара ҳпозициа изгәамԥхо ыҟазаргьы ԥсахрада иаанхоит – уи ахьыԥшымра акурсоуп. Ҳара иаҳҭахыуп ахьыԥшымразы ҳҽазышәара адунеи ауаажәларра рыхдырра аҟынӡа анагара”, – иҳәеит Ҳаџьымба.
Уи инаҵшьны иазгәеиҭеит, 15 шықәса шыҵуа Қырҭтәыла Аԥсны ацәыӡижьҭеи, аха иахьагьы агәы ишҭоу уи мчыла аргьежьра.
Ҳаџьымба иажәақәа рыла, Кәыдрытәи аиҩхаа аҟнытә ақырҭуа архәҭақәа ралгара, ақырҭуа – аԥсуа еиҿцәажәаратә процесс аиҭарҿыцра иацхраауеит.
Вектор рацәалатәи адәныҟатәи аполитика Аԥсны анапхгара имҩаԥырго дазааҭгыло, Ҳаџьымба иазгәеиҭеит, “Аԥсны зыҿиом иахьатәи ҳаамҭазтәи адунеи иаҟәҭханы, аха убри аан аԥсуа жәлар рпозициа Мраҭашәараҟны ианырзеилымкаауа ыҟоуп.”
“Ҳара зегьы ҳрыҿцәажәалароуп, аха убри аан иҳамазароуп хырхарҭак. Урыстәыла аҭакԥхықәра ааннакылеит иахьа ақырҭуа – аԥсуа еимакы азонаҿы аҭынчра аиқәырхаразы, аиҿцәажәаратә процесс аҿы ибжьаҟазаҩуп, уи адагьы ԥсыхәа ыҟам”, – инаҵшьны иазгәеиҭеит Р. Ҳаџьымба. Уи дшақәшаҳатым иҳәеит, аиҿцәажәаратә процесс аформат аԥсахра.
Ақырҭуа массатә информациатә хархәагақәа ринформациа, Урыстәылатәи Абжьаҟазацәа Егры аӡиас ацҳа уаҳа иахысӡом ҳәа иҟарҵо адырраҭара иашаӡам. Абри атәы иҳәеит Урыстәылатәи Абжьаҟазаратә мчқәа ркомандаҟаҵаҩ ицхырааҩ, аподполковник Александр Новицкии.
Ари аинформациа, Новицкии иажәақәа рыла, ихыҭҳәаауп, шьаҭа амаӡам.
“1994 шықәса, лаҵарамза 14 рзтәи аихымца аанкылареи, амчқәа реидыгареи рзы Аиқәшаҳаҭра инақәыршәаны, Абжьаҟазаратә Мчқәа рмиссиа Ашәарҭадаратә зонаҿы азин рымоуп зых иақәиҭу аныҟәарақәа рымҩаԥгаразы, – иазгәеиҭеит Новицкии. – Урыстәылатәи Абжьаҟазацәа, ишынарыгӡац еиԥш инарыгӡоит рҿаԥхьа иқәгылоу ауснагӡатәқәа Рмандат инақәыршәаны, урҭ рзы ихаданы иаанхоит ақырҭуа – аԥсуа еимакы азонаҿы аҭынчра аиқәырхара”.
Ауаажәларратә палата арепатриациа иадҳәалоу азҵаарақәа рзы иазнархиеит ажәалагалақәа. Абри азы адырра ҟалҵеит ауаажәларратә палата амаӡаныҟәгаҩ Наҭела Акаба. Рашәарамза 30 рзы имҩаԥгаз ауаажәларратә палата апленартә еилатәара азкын аԥсуа мҳаџьырқәа рхылҵышьҭрақәа рҭоурыхтә ԥсадгьыл ахь рыргьежьра апроблемақәа.
Аилатәара иалахәын Аԥсны Аҳәынҭқарра Ахада Сергеи Багаԥшь, арепатриациа азҵаарақәа рзы Аҳәынҭқарратә еиҿкаара ахантәаҩы Анзор Мықәба, уи ихаҭыԥуаҩ арепатриант Ерқан Қәҭарба, Аԥсны Жәлар Реизара адепутат, арепатриант Сенер Гогәуа.
Ауаажәларратә палата иаднакылеит ақәҵара, ҳазныу ашықәс нҵәаанӡа, Аԥсны Аҳәынҭқарра Ахада иахылаԥшрала, аус адулазарц арепатриациазы Аҳәынҭқарратә программа, уи азы иаԥҵазарц иҷыдоу аусуҩтә гәыԥ.
“Ҳара, иара убасгьы Аҳәынҭқарра Ахада идаҳгалоит, аҭыԥантәи анапхгараҭаратә усбарҭақәа ақәршаҳаҭны, Аԥсны араионқәа иахьрыҵаркуа арепатриантцәа рзы иалхызарц адгьылқәа”, – инаҵшьны иазгәалҭеит Наҭела Акаба.
Егры аӡиас иаԥну ақырҭуа – аԥсуа ҳәаа аркыуп, – ҳәа адырра ҟаиҵеит Аԥсны Аҳәынҭқарратә шәарҭадаратә маҵзура ахантәаҩы Иури Ашәба.
Ари аҩыза аӡбара рыдкылан, рашәарамза 30 рзы, Ареспублика Аԥсны Ашәарҭадаратә Хеилак аилатәараҟны, Гагреи Аҟәеи рҟны аҭыԥ змаз артҟәацрақәа инарыдҳәаланы.
Ашәба излеиҳәаз ала, аҳәаа ахысра азин рымоуп Аԥсны аккредитациа змоу, жәларбжьаратәи амиссиа ахаҭарнакцәеи, Аԥсны Адәныҟатәи Аусқәа рминистрреи, Аԥсны Ашәарҭадаратә маҵзуреи рзин змоуи, иара убасгьы Егры афымцатә станциа аиҭашьақәыргыларатә усурақәа ирҿу аусуцәеи.
Аҟәеи Гагреи рҟны аҭыԥ змаз артҟәацрақәа рыҭҵааразы аусрақәа ирҿуп Аԥсны Адәныҟатәи Аусқәа рминистрреи Аԥсны Ашәарҭадаратә Маҵзуреи еилахәу аусеилыргаратә бригадақәа. “Имҩаԥысуеит аоперативтә аусеилыргаратә усмҩаԥгатәқәа, ишьақәыргылоуп апаспорттә режим, ауаа рацәа ахьыҟоу аҭыԥқәа рҟны ирӷәӷәоуп ахылаԥшра”, – азгәеиҭеит Ашәба.
Аҳәаа иаԥну Гал араион аҟны аҭагылазаашьа ҭышәынтәалоуп, – ҳәа адырра ҟаиҵеит, Аԥсны Аҳәынҭқарра Ахада инапынҵақәа назыгӡо Р. Кьышьмариа. Иара иажәақәа рыла, иахьа инаркны, Ашәарҭадара Ахеилак аӡбара инақәыршәаны, аҳәынҭқарратә ҳәаа ахысра аанкылоуп ауааԥсыреи автомашьынақәеи рзы. Иҟоу аҭагылазаашьа ззымдыруаз, иахьа ацҳахь иааз ауааԥсыра шьҭахьҟа иргьежьын. Гал араион зҭынхацәа рҟны исасуаз ауааԥсыра зыҩныҟа игьежьуаз, рдокәментқәа ангәарҭа ашьҭахь, Қырҭтәыла атерриториахь аҳәаа иахыжьын.
Гал араион ауааԥсыра, еиуеиԥшым амзызқәа ирыхҟьаны Қырҭтәыла атерриториахь иҟаз, хымш аҿҳәара рымоуп рыҩныҟақәа рахь агьежьразы.
Р. Кьышьмариа иажәақәа рыла, араион азинхьчаратә усбарҭақәа апрофилактикатә усурақәа мҩаԥыргоит апаспорттә режим агәаҭаразы.
Рашәарамза 30 рзы, Аҟәатәи аџьармыкьаҿы ахәрақәа зауз рҭагылазаашьа ҭышәынтәалоуп. Абри атәы аарыцҳаит Аҟәатәи ақалақьтә хәышәтәырҭа аҟнытә, ашәахьаҽны ааха зауз ахьнагаз. Артҟәацра иахҟьаны, 6 – ҩыуаак ахәрақәа роуит, урҭ рахьынтә 4 – ҩыуаак шьҭаҵан.
Аҟәеи Гагреи рҟны аҭыԥ змаз атеррактқәа рыҭҵааразы иаԥҵоуп Ашәарҭадаратә маҵзуреи Аҩныҵҟатәи Аусқәа рминистрреи еилахәу ргәыԥ. Абри атәы ааицҳауеит Аԥсны Иреиҳаӡоу апрокурор Сафарбеи Миқанба. Иара иажәақәа рыла, макьаназы уаҩы даанкылам.
Ашәарҭадара амаҵзура аинформациала, аусеилыргаҩцәа аус здыруло ихадоу версианы иҟоу – ари Қырҭтәыла иҷыдоу амаҵзурақәа рхымҩаԥгашьоуп, хырхарҭасгьы иамоуп аҭагылазаашьа ашьақәҟьареи, Аԥсны акурарттә сезон аиҵаҟьареи.
Атәанчахәқәа, 2008 жьырныҳәамза 1 инаркны иҭахаз рҭаацәа ирзахыԥхьаӡалоу, ииагоуп Ареспублика Адыгеиа Аҵәахырҭатә банк ахаҿытә ԥхьаӡара аҟәша ашҟа, ҳәа адырра ҟалҵеит аџьеи асоциалтә хьчареи рминистр Ольга Колтукова.
Ишдыру еиԥш, Аԥсны Аминистрцәа Реилазаара, 2008 шықәса рзы, иаднакылеит Ақәҵара “1992 – 1993 шш. рзы иааигәои ихарои аҳәаанырцә атәылақәа рыҟнытә Аԥсны жәлар Рџьынџьтәылатә еибашьраан иҭахаз рҭаацәа атәанчахәы рызшәара”.
Аминистр лажәақәа рыла, аамҭа аҭаххеит аҭаацәа рсиа ашьақәыргылареи, иара убас иаҭахыу адокәментқәа реизгареи рзы.
Аԥыза-министр ихаҭыԥуаҩ Леонид Лакербаиа ажурналистцәа данрыҿцәажәоз инаҵшьны иазгәеиҭеит, аԥара Адыгеиаҟа анашьҭра амеханизм иаарласны ишыӡбаз. “Абас еиԥш аус анеиҿкааха Ҟабарда – Балкариеи, ҞарачыЧеркессиеи, Аахыҵ – Уаԥстәылеи, ҳхаҭарнак уахь дҳашьҭуеит аҭыԥан иаҭахыу адокәментқәа реизгаразы,” – иазгәеиҭеит Аԥыза-министр ихаҭыԥуаҩ.
Лакербаиа иажәақәа рыла, жьырныҳәамза 1 инаркны, есымза дарбанзаалак аусура злымшауа, иҭахаз рҭаацәарақәа ироулоит 1200 мааҭ, 2009 шықәса инаркны, уи 2000 нызқь мааҭ рҟынӡа иацҵахоит.
Аԥсны Адәныҟатәи Аусқәа рминистр С. Шамба иԥхьаӡоит, “Қырҭтәыла Адәныҟатәи аусқәа рминистрра Ахада Ека Ткешелашвили иҟоу аҭагылазаашьа зынӡаск илыздыруам ҳәа”. Абас еиԥш ахҳәаа азыҟаиҵеит Ткешелашвили иҟалҵаз аҳәамҭа. Уи иазгәалҭеит: “аԥсуа ган иҟанаҵаз аӡбара, Гал араиони Аԥсни рыбжьареи Қырҭтәыла егьырҭ ахәҭақәеи рыҟны аҳәаа аркра, аимак аҭышәныртәалара зынӡаск иацхраауам ҳәа”.
Шамба игәаанагарала, Қырҭтәыла ахымҩаԥгашьала, Аԥсны аҭагылазаашьа анаҭом аиҿцәажәаратә процесс алахәхаразы. Ҿырԥштәыс иааигеит, Қырҭтәыла аҽазышәара иҟанаҵоз Аԥсны аекономикатә санкциа арежим ааныжьразы, Аԥсны асоциал – економикатә ҿиаразы иҟаҵоу иарбан шьаҿазаалак аԥырхагахара, аԥшыхәратә аппаратқәа Аԥсны атерриториаҟны рыԥырра уҳәа убас егьырҭгьы.
Аминистр инаҵшьны иазгәеиҭеит, Қырҭтәыла ажәа аҟнытә акәымкәа, аус аҟны аиҿцәажәаратә процесс аиҭарҿыцреи, ҭынч мҩала аимак аҭышәныртәалареи аҭахыҵәҟьазар, Аԥсны ашҟа иамоу азыҟазаашьа аԥсахыроуп, иҟанаҵароуп абас еиԥшгьы ашьаҿақәа: Кәыдры аиҩхаа аҩадатәи ахәҭа аҟнытә Қырҭтәыла архәҭақәа ралгареи, аибашьра аиҭамырҿыцразы Аиқәшаҳаҭра анапаҵаҩреи, Трабзони – Аҟәеи рыбжьара амшынтә мҩа аартреи уҳәа убас егьырҭгьы.
Гагра араион ахадара аматериалтә цхыраара рнаҭоит, рашәарамза 29 рзы, аҭыԥ змаз атҟәацра аан ааха зауыз рыфҩыкгьы. Абри атәы ааицҳауеит, Гагра араион ахада ихаҭыԥуаҩ Ҭемыр Қапба.
Ишәгәалаҳаршәоит, рашәарамза 29 рзы, Гагра ақалақь аџьармыкьаҿы атҟәацра иҟаз иахҟьаны ааха шроуыз фҩыуаак.
Зылаҿы ааха зауыз, 38 шықәса зхыҵуа аԥҳәыс Шәачатәи ахәышәтәырҭақәа руак аҟны лҽылхышәтәуеит. “Аҳақьымцәа лыла еиқәдырхеит, аха макьаназы илбом”, – иҳәеит Қапба. Гагра ахадара 20 нызқь мааҭ ацхыраара лзыҟанаҵеит. Аринахыстәи ахәышәтәра аҭаххозар, еиҭахгьы илзыҟаҵахоит ацхыраара.
Даҽа ԥҳәыск, уиаҟара ибыргәым ахәра зауыз, Гагратәи ахәышәтәырҭаҟны дышьҭоуп. Иахьа уи дылҩаахоит
Ари ахҭыс ашьҭахь, ауаа рацәа ахьыҟоу аҭыԥқәа зегьы рыҟны ашәарҭадаразы ауснагӡатәқәа рӷәӷәоуп, иҳәеит Қапба. Ақалақь амчрақәа Гагратәи аџьармыкьа аиҳабыра рнапы ианырҵеит авидеоцклаԥшратә камера ашьақәыргыларазы.
Аԥсны Иреиҳаӡоу апрокуратура Аҟәеи Гагреи рҟны иҟалаз атҟәацрақәа инарыдҳәаланы иҭнаҵаауеит еиуеиԥшым аверсиақәа. Аԥсны Иреиҳаӡоу апрокурор Сафарбеи Миқанба аԥсуа телехәаԥшрахьы адырра злаҟаиҵаз ала, ихадоу версианы иахәаԥшуеит – Қырҭтәыла амаҵзура ҷыдақәа инарыгӡаз диверсиатә актуп ҳәа. Миқанба иԥхьаӡоит, атеракҭқәа рыҟаҵара хықәкыс иаман – ҳҳәынҭқарра аҵшәаара, акурорттә сезон аиҵаҟьара, атәыла Иреиҳаӡоу рнапхгара ақәыӷәӷәара рзыҟаҵара. Убри инадҳәаланы иҳадаҳкылеит аӡбара аусмҩаԥгатәқәа рырӷәӷәаразы, зегь раԥхьаӡа иргыланы Қырҭтәылеи Аԥсни рҳәаа аркра, – иҳәеит Иреиҳаӡоу апрокурор.
Миқанба иажәақәа рыла, араионқәа рхадацәеи, Аҟәа ақалақь ахадеи рнапы ианҵоуп иарбан обиектзаалак ахархәарахь анамышьҭразы авидеоцклаԥшратә камереи егьырҭ аконтрольҟаҵаратә хархәагақәеи ахьыҟам.
“Арҭ аусмҩаԥгатәқәа иҳадаҳкылаз мчызаргьы, – урҭ рыда ԥсыхәа ыҟам, – ҳәа иԥхьаӡоит Иреиҳаӡоу апрокурор. – Ауааԥсыра абас еиԥш иҟоу аҭагылазаашьақәа раан рхы шымҩаԥыргаша рзеиҭаҳәаразы аусурақәа цоит. Сафарбеи Миқанба агыӷра шимаз иҳәеит, арҭ ацәгьоурақәа аарԥшхап ҳәа.
Аҵыхәтәантәи аамҭазы, ареспубликаҿы иҟалаз ахҭысқәа инарымаданы, Ашәарҭадара амаҵзуреи Аҩныҵҟатәи Аусқәа рминистрреи, араионқәеи ақалақьқәеи рхадарақәеи аринахыс абри еиԥш ахҭысқәа аҭыԥ рмоуразы еицымҩаԥыргоит еиуеиԥшым ауснагӡатәқәа. Абри атәы иҳәеит, аԥсуа телехәаԥшрала дықәгыло, Ашәарҭадара амаҵзура ахантәаҩы ихаҭыԥуаҩ Владимир Арлан.
Иара иажәақәа рыла, Ашәарҭадаратә маҵзура игәарҭоит, иара убасгьы аҳәаанырцәтәи аусуцәа. Убри аан уи иазгәеиҭеит, Ашәарҭадара амаҵзура уаанӡагьы урҭ ргәаҭарақәа шымҩаԥыргоз, аха гәҩарас иукыша ҳәа ахәаанырцәтәи аусуцәа акагьы шрыдрымбалацыз. “Иара убасгьы ргәаҭарақәа мҩаԥысуеит Аԥсны ауаатәыҩса, Қырҭтәыла иреиҳау аҵараиурҭақәа ирҭоу, иахьазы ԥсшьара иааны иҟоу,” – иҳәеит Владимир Арлан.
Уи адагьы, владимир Арлан иажәақәа рыла,” игәарҭоит, иара убасгьы, уаанӡа еиуеиԥшым азҵаарақәа рзы Ашәарҭадаратә маҵзура зышьҭаҵаахьаз, игәарҭоит урҭ ахьыҟаз аҭыԥқәа, атерактқәа аныҟаз аан”.
“Аҩныҵҟатәи аусқәа русбарҭа алархәны имҩаԥысуеит апаспорттә режим агәаҭара. Қырҭтәылеи Аԥсни рҳәаа аркыуп, жәларбжьаратәи аиҿкаарақәа русзуҩцәеи, Аԥсны аҳәаанырцәынтәи аус зуеи, ареспубликахь анапынҵа ҷыдала иаауеи рзы ада.
Ауаа рацәа ахьеизо аҭыԥқәа рҟны ирӷәӷәоуп аҩныҵҟатәи аусқәа русбарҭа амаҵзура арежим, хәҭакахьала Пицунда акурорт, аџьармыкьақәа, амшын аҟәара, аӡиа Риҵа, Афон Ҿыц, Гагра рҟны. Абас еиԥш иҟоу аусмҩаԥгатәқәа иалдмыршароуп, аринахыс, аҭыԥ змаз ахҭысқәа реиҭаҟалара”, – иазгәеиҭеит Ашәарҭадара амаҵзура ахантәаҩы ихаҭыԥуаҩ.
“Ҳара еилаҳкаауеит аԥсуа – ақырҭуа еимакы азонаҿы иҟоу аҭагылазаашьазы Мраҭашәара иамоу агәҭынчымра. Ҳара даҽазныкгьы ишьақәҳарӷәӷәоит ҳшазхиоу аҭынч еиҿцәажәара, Қырҭтәылатәи ҳаппонентцәа уи иазхиахар, аха макьаназы ҳара иаабом Қырҭтәыла уи иазхиоуп ҳәа”, – ҳәа аҳәамҭа ҟаиҵеит Аԥсны Аҳәынҭқарра Ахада С. Багаԥшь Бундестаг адепутатцәа рԥылараан.
Иахьа Аҟәа визитла иааны иҟоуп Бундестаг аделегациа. Уи аилазаараҿы иҟоуп Зых иақәиҭу Адемократиатә партиа афракциа ахаҭарнакцәа Бригит Хомбургер, Ельке Хофф, Штиннер Раинер, Фридель Еггельмаиер. Аделегациа мҩаԥыргоит Қырҭтәыла иҟоу Германиа ацҳаражәҳәаҩ Патрисиа Флори, ацҳаражәҳәарҭа арратә хаҭарнак Кристиан Фарконде.
Бундестаг адепутатцәа ареспублика анапхгара ргәаанагара ҭырҵаауан аимак азонаҿы аҭагылазаашьа аҵарразы. С. Багаԥшь ирзеиҭеиҳәеит, аҵыхәтәантәи амзақәа рзы араҟа аҭагылазаашьа ҭышәынтәалан, аха мызкы аахыс аҭагылазаашьа аибашьрахь ахы археит. “Ҳара ишьақәҳарӷәӷәарц ҳалшоит, Қырҭтәыла аибашьра аҽшазыҟанаҵоз. Убри инадҳәаланы, ареспублика анапхгара иҟарҵаз аҳәарала, Урыстәылатәи Абжьаҟазаратә Мчқәа рхыԥхьаӡара еизырҳан. ООН Амаӡаныҟәгаҩ Хада иҩызцәа Ргәыԥи, ООН амиссиеи рыбзоурала аимак азонаҿы ԥыҭраамҭак аҭагылазаашьа ҭышәынҭәалан”, – азгәеиҭеит Аҳәынҭқарра Ахада.
Багаԥшь иазгәеиҭеит, ԥхынгәымза 3 рзы, ашьыжь асааҭ 4 рзы, Мрагыларатәи архәҭа агыԥ адҵа шриҭаз аҳәаахь рҽеизыргаразы, аха урҭ аихымца аанкылареи амчқәа реидыгареи рзы Москватәи Аиқәшаҳаҭра еиламгакәа, Ашәарҭадара азонаҿы рҽааныркылт. “Аха, Қырҭтәыла Цхинвал алахысра ианаҟәымҵ, Мрагыларатәи архәҭақәа ргыԥ аҳәааҟынӡа инеиуеит”, – ҳәа аҳәамҭа ҟаиҵеит С. Багаԥшь.
Иарбан ҳәынҭқарроу аԥсуаа идыргыло, 145-нызқьҩыуаак Аԥсны инхо рхыԥхьаӡара аҟынтә 40 – 45 нызқьҩыуаак ракәзар аԥсуаа иҟоу, ҳәа Бундестаг адепутатцәа рызҵаара аҭак ҟаҵо, С. Багаԥшь иҳәеит: “Аԥсны ихьыԥшым ҳәынҭқарроуп. Уи Қырҭтәыла аилазаарахь ахаангьы ихынҳәуам. Ареспублика Аԥсны ахаҭарнакцәа, ирымазҭгьы аҭагылазаашьа, Европарламент атрибуна аҟны ақәгылара, изусҭцәада аԥсуаа, изакәтә ҳәынҭқарроузеи Аԥсны ҳәа Европатәи адипломатцәа арҭ рҩызцәа азҵаарақәа рызцәырҵуамызт.
Аҳәынҭқарра Ахада иргәалаиршәеит, Аԥсны милаҭ рацәала еилоу республикоуп. Араҟа инхоит аерманцәа, аурысқәа, агрекцәа, ақырҭцәа. С. Багаԥшь инаҵшьны иазгәеиҭеит,, аҳәынҭқарра ахьыԥшымра шышьақәырӷәӷәатәу, уи иқәынхо ауаа рхыԥхьаӡарала акәым,” ҿырԥшыс иааигеит имаҷу Европатәи аҳәынҭқаррақәа, Лихтенштеин еиԥш иҟоу.
Багаԥшь адипломатцәа иреиҳәеит, 1931 шықәсазы Иосиф Сталини Лавренти Бериеи (милаҭла иақырҭцәаз) Ареспублика Аԥсны мачыла Қырҭтәыла аилазаарахь ишаларҵаз, автономиа азинқәа азныжьны.
“Ҳара џьашьатәыс иҳамоуп, жәларбжьаратәи ауаажәларра, иахьанӡагьы арҭ ашьажәцәа иҟарҵаз аӡбара иахьа уажәраанӡа хьаҳәа – ԥаҳәада изинтәны иахьырыԥхьаӡо,” – иҳәеит С. Багаԥшь.
Багаԥшь иара убасгьы, аҳәамҭа ҟаиҵеит, Урыстәылатәи аихамҩатә архәҭақәа Аԥсны рыҟазаара иацәшәатәым ҳәа. “Урыстәылоуп еибашьуаз ҩ-ганк ирыбжьагылаз, 117-ҩыуаак араҟа арра маҵзура иахысуаз, абжьаҟазаратә операциақәа раан иҭахеит. Урыстәыла, ҳара ҳзықәгәыӷуа тәылоуп. Урыстәыла аламырхәыкәа иуадаҩу азҵаарақәа ҳаӡбаӡом”.
С. Багаԥшь иахәҭаны иԥхьаӡом абжьаҟазаратә операциа аформат аԥсахра, аха убри аан уи иазгәеиҭеит, Урыстәылатәи Абжьаҟазаратә Мчқәа аналгаха, урҭ ԥсаххоит ҳара ҳтәқәа рыла ҳәа.
Аԥсны Аҳәынҭқарра Ахада иазгәеиҭеит, егьырҭ даҽа бжьаҟазаратә мчқәак араҟа изыҟалом ҳәа. “Ҳара ҳгәы иҭам, даҽа ҳәынҭқаррак аилазаарахь алалара, аринахысгьы иҳаргылалоит ихьыԥшым, зых иақәиҭу ҳҳәынҭқарра,” – иациҵеит уи.
Аԥсуа ар абанӡеиқәшәоу атәылахьчаразы, ҳәа адепутатцәа рызҵаара аҭак ҟаҵо Багаԥшь иҳәеит: “Ҳара аибашьра ҳҭахым,, аха аибашьра ашәара аныҟала ҳхы ҳахьчартә ҳаҟоуп”.
Аҳәынҭқарра Ахада агәҭынчымра шимаз иҳәеит, Европатәи аҳәынҭқаррақәа Қырҭтәыла арратә мчхара аизырҳара иахьацхраауа, насгьы уи ар ахьазыҟарҵо.
“Иззырхада абриаҟара абџьар? Ари абџьар ала иршьлоит аԥсуаа, ауаԥсаа азгәеиҭеит С. Багаԥшь. – Иазхәыцхьоума Европатәи атәылақәа, ауаҩы изинқәа рыхьчаразы иқәгыло, уи ахҟьа – ԥҟьақәа.
Қырҭтәыла НАТО алалара иарласуеит Аԥсны ахьыԥшымра азхаҵара, – иԥхьаӡоит С. Багаԥшь.
Багаԥшь инаҵшьны иазгәеиҭеит, Аԥсни Аахыҵ Уаԥстәылеи рҟны аибашьра ианалага, Кавказ аиашьаратә жәларқәа аганахь ишаанымхо, урҭ цхыраара ҳәа ишаауа.
Багаԥшь иазгәеиҭеит, Кавказ иуадаҩу территориоуп, араҟа аҭагылазаашьа амырӷыӷкразы агәаҽанызаара аҭахыуп. Расул Гамзатов иҳәахьан “Ажәлар
Урыстәыла атәылахьчара аминистрра агәҭынчымра аанарԥшуеит, аԥсуа – қырҭуа еимакы апроблема Қырҭтәыла мачыла аӡбара агәы иҭоуп хәа иҟоу аинформациазыҳәа аҳәоит Уыстәыла арратә хылаԥшырҭа аинформациеи, апресс – маҵзура аусбарҭеи.
Иазхаҵам Аԥсны Ареспублика Аҳәынҭқарра Ахада С. Багаԥшь, асабшаҽны аҳәамҭа ҟаиҵеит Аԥсны ампыҵахаларазы ақырҭуа план рнапаҿы иҟалеит аԥсуа маҵзура ҷыдақәа. Уи анагӡара гәҭакыс ирыман 2008 шықәса, ааԥынразы.
“Арҭ рҩызцәа апланқәа, Қырҭтәыла агәы иҭакыу, ари хырхарҭас иамоу арегион аҟны еибархханы иҟоу аҭагылазаашьа иҵегь арҵарреи, аимак аҟнытәи аибашьрахь аиасреи роуп” –ҳәа аҳәоит Урыстәыла Афедерациа Атәылахьчара аминистрра.
Амҽышаҽны, ԥхынгәымза 6 рзы, 22 сааҭи 58 минуҭи рзы, ақалақь Гал акаҳуажәырҭақәа руак аҟны иҟалаз атҟәацра бааԥс иахҟьаны иҭахеит 4 – ҩыуаак ироуз ахәра хьанҭақәа ирыхҟьаны. Абри атәы аанацҳаит Аҩныҵҟатәи аусқәа Галтәи рраионтә ҟәша аҟнытә.
Ааха роуит 10 – ҩыуаак. Иҭахаз рхыԥхьаӡараҿы – Ашәарҭадара амаҵзура Галтәи аҟәша аиҳабы инапынҵақәа назыгӡоз Џьансыхә Мураҭиа, Ашәарҭадара амаҵзура аҳәаахьчаратә отриад аусзуҩы Сухран Гәмба, ООН амиссиа Галтәи асектор аиҭагаҩ Анзор Лагәлаа, аҭыԥантәи анхаҩы Иветта Ҭориа.
Егьырҭ 6 – ҩыуаак ахәышәтәырҭаҟны иҟоуп.
Гал иҟалаз атҟацра – “ари Қырҭтәыла амаҵзура ҷыдақа Гал араион аҟны Аԥсны азинхьчаратә еилазаарақәа русзуҩцәа рзы иҟаҵаз терактын,” – ҳәа аҳәамҭа ҟаиҵеит Аԥсны Аҳәынҭқарратә шәарҭадаратә маҵзура ахантәаҩы Иурии Ашәба.
Атҟәацразы аинформациа шьақәдырӷәӷәеит Урыстәылатәи Абжьаҟазаратә мчқәа ркомандаҟаҵара. Урыстәылатәи Абжьаҟазаратә Мчқәа Ркомандаҟаҵаҩ ицхырааҩ Александр Новицкии иажәақәа рыла, ахҭыс ахьыҟалаз аҭыԥахь иааит Урыстәылатәи Абжьаҟазаратә Мчқәа рыԥшыхәратә гәыԥи, аминаҵхразы анџьныр – сапиортә ҟәшеи. “Урыстәылатәи Абжьаҟазаратә Мчқәеи, ООН амиссиеи рмедицинатә еилазаара ааха зауыз раԥхьатәи амедицинатә цхыраара рзыҟарҵеит”.
Аԥсны Аҳәынҭқарра Ахада С. Багаԥшь имҩаԥигеит Ашәарҭадара Ахеилак. Уаҟа иалацәажәон, аҭынч уааԥсыра рганахьала иҟаҵаз атерактқәа инарыдҳәаланы Гал араион аҟны аҭагылазаашьа.
Аԥсны Аҳәынҭқарра Ахада аинформациатә массатә хархәагақәа рҟны иофициалтә хаҭарнак Кристиан Бжьаниа адырра злаҟаиҵаз ала, Ашәарҭадара амаҵзуреи, Аҩныҵҟатәи Аусқәа рминистрреи, атәылахьчара аминистрреи Аԥсны Аҳәынҭқарра Ахада изеиҭарҳәеит аоперативтә ҭагылазаашьа.
Ашәарҭадара Ахеилак алацәажәеит Гал араион аҟны Қырҭтәылантә атеррористтә гәыԥқәа рахмыжьразы иҟаҵатәу аусмҩаԥгатәқәеи, иара убасгьы араион аҟны ауаажәларратә шәарҭадара ахьчара иадҳәалоу азҵаатәқәеи.
Аилатәараҟны иалацәажәеит, иара убасгьы Аԥсны Аҳәынҭқарра Ахада ихаҭыԥуаҩ Рауль Ҳаџьымбеи, Аԥсны Жәлар Реизара Аиҳабы Нугзар Ашәбеи, Адәныҟатәи Аусқәа рминистр С. Шамбеи иҟарҵаз ажәалагалақәа.
“Ауааԥсыра агәаҽанызаара рымазароуп, аӷа ихы иаирхәоит иахьа иҳамоу аҩыжьрақәа зегьы,” – иҳәеит Аԥсны Аҳәынҭқарра Ахада ихаҭыԥуаҩ Р. Ҳаџьымба, Ашәарҭадара Ахеилак аилатәара анхыркәшаха ашьҭахь, ареспубликаҿы иҟоу аҭагылазаашьа ахҳәаа азыҟаҵауа.
Атәылаҟны аҭагылазаашьа уадаҩуп ҳәа ахәшьара аиҭеит уи.
“Амчратә еилазаарақәа рылшарақәа зегьы азкыуп ақырҭуа маҵзура ҷыдақәа абас еиԥш рхымҩаԥгашьақәа раԥырҟәҟәаареи, ауааԥсыра ршәарҭадара аиқәырхареи,” – иҳәеит Аҳәынҭқарра Ахада ихаҭыԥуаҩ Р. Ҳаџьымба. Убри аан уи иазгәеиҭеит, ауааԥсырагьы агәаҽанызаара рымазарц шаҭахыу.
Иахьа Аҳәынҭқарра Ахада С. Багаԥшь имҩаԥигеит Ашәарҭадара Ахеилак аилатәара. Уаҟа иалацәажәон аҭыԥ змаз атерактқәа инарыдҳәаланы Гал араион аҟны аҭагылазаашьа.
2008 шықәса, ԥхынгәымза 6 рзы, Гал ақалақь акаҳуажәырҭақәа руак аҟны, иҟалаз атҟәацра иахҟьаны иҭахеит 4 – ҩыуаак, ахәрақәа роуит 6 – ҩыуаак. Урҭ ахышәтәырҭақәа рахь инаган.
Аԥсны Аҳәынҭқарра Ахада С. Багаԥшь дидикылеит Даниа Адәныҟатәи Аусқәа рминистр Пиер Штинг Моллер. Аиԥылара рхы аладырхәт Ашәарҭадара Ахеилак Амаӡаныҟәгаҩ Станислав Лакоба, Адәныҟатәи Аусқәа рминистр С. Шамба. Аиԥылараҟны иалацәажәон аԥсуа – қырҭуа еимакы аҭышәныртәалара аперспеқтивақәа.
Аԥсны Аҳәынҭқарра Ахада Даниа адәныҟаполитикатә усбарҭа анапхгаҩы иирдырит аԥсуа – қырҭуа еимакы аҭоурых ахыҵхырҭа, насгьы Аԥсны апозициа. Аҳәынҭқарра Ахада инаҵшьны иазгәеиҭеит, Аԥсны Қырҭтәыла аилазаарахь агьежьра зынӡаск агәы ишҭам.
Аҳәынҭқарра Ахада иазгәеиҭеит, Аԥсны анапхгара мап шацәыркуа зынӡаск алацәажәара, Еиду Америкатәи Аштатқәа Рҳәынҭқарратә департамент Аԥсны жәларбжьаратәи аполициатә мчқәа алагаламзар ԥсыхәа ыҟам хәа иҟарҵаз ажәалагала. Аҳәынҭқарра Ахада игәаанагарала, арҭ ажәалагалақәа хықәкы хадас ирымоуп аиҿцәажәаратә процесс аформат аԥсахреи, арегион аҟны Урыстәыла инанагӡо ароль арԥсыҽразы аҽазышәареи, иара убасгьы уаанӡа иалыршаз Аиқәшаҳаҭрақәа реилахәареи роуп. С. Багаԥшь инаҵшьны иазгәеиҭеит, Аԥсны шақәшаҳатым аиҿцәажәаратә формати абжьаҟазаратә еилазаарақәеи рыԥсахра.
Даниа Адәныҟатәи Аусқәа рминистр иазгәеиҭеит, аԥсуа – қырҭуа еимакы аҭышәныртәалара шзалымшо Аԥсны аинтересқәеи аҭоурыхи, акультуреи ҳасаб рзымуӡакәа. Аха, убри аан уи иазгәеиҭеит, Саакашвили иплан ала, абарҭқәа аналыршахо Аԥсны Қырҭтәыла аилазаарахь ианыгьежьлак шакәу. Апатын Моллер, ааигәа диԥылеит Қырҭтәыла Апрезидент. Даниатәи адәныҟатәи аусқәа рминистр иажәақәа рыла, Аԥсны атерактқәа Қырҭтәыла алахәым ҳәа азгәеиҭеит.
Аԥсны Аҳәынҭқарра Ахада игәалаиршәеит, Қырҭтәыла мап шацәнакуаз Аԥсны аҳаиртә ҳәаа аҟны иҭархаз аԥшыхәратә ҳаирпланқәа. “Ҳара иҳамоуп зыгәра ҳго аинформациа, Қырҭтәыла атҟәацрақәа ишрылахәу шьақәзырӷәӷәо”, – иҳәеит Аҳәынҭқарра Ахада.
Аҳәынҭқарра Ахадеи, Ашәарҭадара Амаӡаныҟәгаҩи, Адәныҟатәи Аусқәа рминистри Даниа Адәныҟатәи Аусқәа рминистр идырдырит, Аԥсны астатус азҵаара аӡбара дарбанзаалак аӡәгьы дшаладмырцәажәо. “1999 шықәсазы имҩаԥгаз ареферендум алыҵшәақәа рыла уи еилкаахеит, алацәажәарагьы уаҳа иахәҭаны иҳаԥхьаӡом”, – азгәарҭеит Аԥсны анапхгара.
Аиԥылараҿы еиуеиԥшым азҵаарақәа рзы ргәаанагарақәа еибырҳәеит.
Мызкы иалагӡаны аџьармыкьа хадеи, ахәҳахәҭратә ҩнеихагыла “Сухумприбори”, афабрика “Мода-Текси”, Аҟәатәи афымцатә ҳа Аусбарҭеи, аҭелстанциеи рыҟны иқәыргылахоит адәахьтәи авидецклаԥшратә камерақәа.
Абри азы Ақәҵара инапы аҵаиҩит Аҟәа ақалақь Аусбарҭа Ахада Алиас Лабахәуа. Абри аҩыза аӡбара рыдыркылт “ауааԥсыра реизарҭа ҭыԥқәа рҟны ашәарҭадара ахьчаразы”.
Ақалақь ахадара, иара убасгьы ирыдырҵеит зҭакԥхықәра ҳәаақәҵоу “Бзанеи” зҭакԥхықәра ҳәаақәҵоу “Ассоциациа 21-тәи ашәышықәсеи”, иара убасгьы асанаториақәа МВО “Сухуми” – и РВСНИ рыкәша – мыкәша иҟоу анаплакқәа рҟны адәахьтәи авидеоцклаԥшратә камерақәа рықәыргыларазы.
Аҟәа ақалақь Аусбарҭа ахада Аҵара Аусбарҭа анапы ианиҵеит 15 мшы рыла еиқәнаршәарц ахарџьынҵақәа, абжьаратә школқәеи, ахыҷ баҳчақәеи рыҟны авидеоцклаԥшратә камерақәа рықәыргыларазы.
Урыстәыла Қырҭтәыла аҵыхәтәантәи аамҭазы арегион аҟны иҟоу аҭагылазаашьа инадҳәаланы ООН Ашәарҭадара Ахеилак иаланагалт арезолиуциа апроект, абри атәы ажурналистцәа иреиҳәеит ООН аҟны Урыстәыла Афедерациа еснагьтәи ахаҭарнак Виталии Чуркин
Иара иажәақәа рыла, арезолиуциа атекст азы аекспертцәа рабжьагарақәа мҩаԥгахоит ахаша, НиуИорктәи аамҭала 11 сааҭ рзы, – ҳәа адырра ҟанаҵоит РИА Новости.
Апроект атекст аҟны иазааҭгылоуп, Аԥсны аҭыԥ змаз атҟәацрақәа инарыдҳәаланы агәҭынчымра шрызнарҵысуа. Уи адагьы, апроект аҟны иаҳәоит, ишхьаарго Цхинвал артиллериала иахьалахысуаз иахҟьаны “ақырҭуа – ауаԥс еимакы аӡбара аперспективақәа шаруадаҩыз, иара убасгьы Кавказ арегион зегьы аҟны аҭагылазаашьа шарҵарыз, хәҭакахьала Аԥсынгьы.”
Апроект атекст аҟны Қырҭтәыла ааԥхьара азнауеит “Кәыдры аиҩхаа аҩадатәи ахәҭа аҟны аҭагылазаашьа, аихымца аанкылареи амчқәа реидыгареи рзы 1994 шықәса, лаҵарамза 14 – рзтәи Аиқәшаҳаҭра иақәшәартә ашьаҿақәа ҟанаҵарц.”. Адокәмент аҟны иазааҭгылоуп, ари Аиқәшаҳаҭра инақәыршәаны, ари азонаҿы иарбан арбџьармчызаалакгьы ыҟамзарц.
Апроект ааԥхьара рынаҭоит аԥсуа – қырҭуа еимакы аганқәа Ашәарҭадара Ахеилак ари азҵааразы иҟанаҵаз аӡбарақәа ирықәныҟәаларц. Иаадырԥшырц ачҳара, иара убасгьы иаарласны рнапы аҵарҩырц амч ахамырхәаразы Аиқәшаҳаҭра.
Уи адагьы, Ашәарҭадара Ахеилак арезолиуциа апроект адҵа ҟанаҵоит, Қырҭтәыла ахылаԥшразы ООН амиссиа ахаҭарнакцәеи, Урыстәылатәи абжьаҟазацәеи ирзеиҿкаахарц зых иақәиҭу аныҟәара.
Ааигәа, ООН Иреиҳаӡоу Амаӡаныҟәгаҩ Пан Ги Мун Аԥсны атерриториаҟны иҟаз атҟәацрақәа дрықәыӡбеит. Уи иахҟьаны, иҭахаз 4 – ҩыуаак рхыԥхьаӡараҿы дыҟан Қырҭтәыла ахылаԥшразы ООН амиссиа аусзуҩы.
Иахьа, 4 сааҭки 15 минуҭи рзы Қырҭтәыла амаҵзура ҷыдақәа Жәыргьыҭ араион Рухи ақыҭа азааигәара Қырҭтәыла иҷыдоу анапынҵақәа рзы аҩбатәи апост Аусбарҭаҟны еиҿыркааит ихыҭхәцаау ақәылара. Абри атәы аанацҳаит Аԥсны Аҳәынҭқарратә шәарҭадаратә маҵзура.
Қырҭтәылатәи амчрақәа рхаҭарнакцәа иҟарҵаз аҳәамҭала, арҭ ахысрақәа ирыхҟьаны аӡәгьы ааха имоуӡеит.
“Арҭ ахымҩаԥгашьақәа зегьы хықәкыс ирымоу, Америкатәи Еиду Аштатқәа рҳәынҭқарратә маӡаныҟәгаҩи, Германиа аканцлери раара аламҭалазы Кырҭтәыла аҽаԥнашәоит, Мраҭашәаратәи аҩызцәа ахы иархәаны абжьаҟазаратә операциақәа рформат аԥсахра”, – ҳәа аҳәамҭа ҟанаҵоит Ашәарҭадара амаҵзура.
Аԥсны Аҳәынҭқарра Ахада С. Багаԥшь ихы алаирхәт, Шәача ақалақь ахадас иалхыз Владимир Афанасенков официалла имаҵурахь инеира иазкыз агәрӷьара. Абри атәы ааицҳаит амассатә – информациатә хархәагақәа рҟны Аҳәынҭқарра Ахада ихаҭарнак К. Бжьаниа.
Аԥсны атәылахьчара аминистрра аҳәара ҟанаҵеит Абжьаҟазаратә Мчқәа ркомандаҟаҵареи ООН амиссиеи рахь Кәыдры аиҩхааҿтәи аидыслара аҭҵаара нап адыркырц. Абри азы адырра ҟанаҵоит атәылахьчаратә хылаԥшырҭа апресс – маҵзура. “Ҳара аофициалтә шәҟәқәа дәықәаҳҵеит Урыстәылатәи Абжьаҟазаратә мчқәа ркомандаҟаҵареи, ақырҭуа – аԥсуа еимакы ахылаԥшразы ООН амиссиеи рышҟа,” – иҳәеит Г. Кәпалба.
Иахьа, ԥхынгәымза 9 рзы, ақырҭуа диверсиатә гәыԥ алахысуан Аԥсны Арбџьар мчқәа рпост Кәыдры аиҩхаа аладатәи ахәҭа иахьаҵанакуа, ашьха Ачамҳара. Ахысра мҩаԥыргон автомати, агранатаршәга абџьарқәеи рыла. Ҩыџьа аррамаҵзура иахысуаз рыбӷахь ахәрақәа роуит, арратә хәышәтәырҭаҟны ишьҭоуп. Ахәцәа ргәабзиара шәарҭам.
ООН амиссиа, ԥхынгәымза 10 рзы аус аҭҵаара нап анаркит, Кәыдры аиҩхааа аладатәи ахәҭа иахьаҵанакуа, ашьха Ачамҳара Аԥсны Арбџьармчқәа рпост алахысра афакт аҭҵаара. Абри атәы ааицҳаит Аԥсны Атәылахьчара аминистр ихаҭыԥуаҩ Гарри Кәпалба.
Агәԥқәа ршәарҭадара иахылаԥшуеит Урыстәылатәи Абжьаҟазаратә Мчқәа.
Ԥхынгәымза 9 рзы, Кәыдры аиҩхаа аҟны ахәрақәа зауз аррамаҵзуцәа ргәабзиара шәарҭам. Абри атәы Аԥсныпресс ахь иааицҳаит Агәӡератәи арратә хәышәтәырҭа аҳақьым хада Гәрам Шьоууа.
ООН амиссиеи Урыстәылатәи Абжьаҟазаратә Мчқәеи еилахәу ргыԥ, ԥхынгәымза 10 рзы нап адыркит ашьха Ачамҳара, Кәыдры аиҩхаа аладатәи ахәҭа аҟны Аԥсны Арбџьармчқәа рпост алахысра афақт аҭҵаара. Абри атәы ҭелла Аԥсны атәылахьчара аминистр ихаҭыԥуаҩ Г. Кәпалба ишҟа иааицҳаит ООН амиссиа Иреиҳау арратә хлаԥшҩы, аинрал Кази Ахмед Хаттак.
Аԥсны Адәныҟатәи Аусқәа рминистр С. Шамба дидикылеит ақырҭуа-аԥсуа ҭынчратә процесс ахәшьаразы ООН амиссиа иҷыдоу анапхгаҩы Бертран Рамчаран.
ООН ахәшьаратә миссиа Аԥсны иааит ООН ахылаԥшрала имҩаԥысуа абжьаҟазаратә процесс аҭҵаара хықәкыс ирыманы, иара убасгьы аганқәа рыбжьара аиҿцәажәарақәа реиҭарҿыцра аҭагылазаашьақәа реилкаарази.
Апатын Рамчаран Адәныҟатәи Аусқәа рминистр агәра ииргеит, ООМ амиссиа шазҿлымҳау аԥсуа – қырҭуатә еимакы ҭынчымҩала аӡбара, убри аан иахәҭоу зегьы шыҟанаҵо аганқәа наҟ – ааҟ агәреибагара рыбжьаҵаразы.
Бертран Рамчаран иажәақәа рыла, аганқәа наҟ – ааҟ агәреибагара рыбжьаҵара – ари зегь раԥхьаӡа аимак аҭышәныртәалара иашьаҭахоит.
С. Шамба дақәшаҳаҭхеит, агәреибагара арӷәӷәара шаҭахыу, аиҿцәажәаратә процесс алҵшәа аиура алыршаразы.
С. Шамба иажәақәа рыла, аибашьра ааилгеижьҭеи, аԥсуа ган агәра адыргоит, Қырҭтәыла шазхиам апроблема еизааибагарала аӡбареи, аиҿцәажәара цивилизациала амҩаԥгареи рзы. “Ақырҭуа напхгара рхымҩаԥгашьа зегьы азкыуп аимак азонаҿы аҭагылазаашьа арӷыӷкра. Ас еиԥш ахымҩаԥгашьа аганқәа реизыҟазаашьеи аимак аҭышәныртәалара иаԥырхагоуп”, – иҳәеит С. Шамба.
“Сара ара сыҟоуп ООН Амаӡаныҟәгаҩ Хада иҟаиҵаз аҳәарала, аҭынчратә процесс ахәшьара аҭареи, ООН Амаӡаныҟәгаҩ Хада изы абжьагарақәа аус рыдулареи рзы,” – иҳәеит Бертран Рамчаран аиԥылара анхыркәшаха ашьҭахь, ажурналистцәа аниҿцәажәоз.
Бертран Рамчаран иазгәеиҭеит, иара иусхада, аԥсуа – қырҭуатә еимакы аӡбара иалахәу ргәаанагара аилкаара шакәу. Апатын Шамбеи сареи иҳаман алыҵшәа змаз, аинтерес зҵаз аиԥылара,” – азгәеиҭеит ақырҭуа – аԥсуа ҭынчратә процесс ахәшьаразы ООН амиссиа иҷыдоу анапхгаҩы Бертран Рамчаран.
Аԥсны иамоуп иузаҿаԥымҽуа аршаҳаҭгақәа, ԥхынгәымза 6 рзы Гал иҟалаз атеракт ақырҭуа маҵзура ҷыдақәа ишымҩаԥыргаз, – ҳәа адырра ҟаиҵеит Гал араион аҟны Аԥсны Аҳәынҭқарра Ахада инапынҵақәа назыгӡо Р. Кьышьмариа.
Иара иинформациала, атеракт еиҿыркааит иагьымҩаԥыргеит Қырҭтәыла амаҵзура ҷыдақәа, Қырҭтәыла Ашәарҭадаратә маҵзура аоперативтә ҟәша аиҳабы Гиа Барамиа инапхгарала.
“Аусеилыргаратә еиҿкаарақәа рылҵшәақәа рыла, ари атеракт мҩаԥыргеит Қырҭтәыла Ашәарҭадаратә маҵзура анапхгаратә усзуҩцәа”, – иҳәеит Гал араион аҟны Аҳәынҭқарра Ахада инапынҵақәа назыгӡо Руслан Кьышьмариа.
“Иаарласӡаны, арҭ афактқәа ауаа ирылаҳәахоит”, – иҳәеит уи.
Ишәгәалаҳаршәоит, ԥхынгәымза 6 рыз, 22 сааҭи 58 минуҭи рзы, Гал ақалақь акаҳуажәырҭақәа руак аҟны иҟалаз атҟәацра бааԥс иахҟьаны ишҭахаз 4 – ҩыуаак.
Аԥсны Аҳәынҭқарра Ахада С. Багаԥшь дидикылеит Мрагыларатәи Европа адепартамент аиҳабы, Кавкази Азиеи рызҵаарақәа рзы Германиа Адәныҟатәи Аусқәа рминистрра агәрага Ганс Дитер Лукас. Аиԥылара рхы аладырхәт Аԥсны Адәныҟатәи Аусқәа рминистр С. Шамба, ООН Амаӡаныҟәгаҩ Хада иҷыдоу ихаҭарнак Жан Арно, Қырҭтәыла иҟоу Германиа ацҳаражәҳәаҩ Патрисиа Флор.
Аиԥылараҟны ирзааҭгылан аԥсуа – қырҭуа еимакы аҭышәныртәалара азҵаарақәа. Германиа адәныҟаполитикатә усбарҭа Иреиҳаӡоу ахаҭарнак иазгәеиҭеит, Аԥсны аҭагылазаашьа азҵаара адунеи ауаажәларра рҟны раԥхьатәи аҭыԥ шааннакыло. “Ҳара ҳхықәкы – арегион аҟны аҭагылазаашьа аҭышәныртәалара ацхраароуп,” – азгәеиҭеит апатын Лукас. Адипломат игәаанагарала, Қарҭи Аҟәеи рыбжьара ишиашоу аиҿцәажәара ахьымҩаԥырымго, аҭагылазаашьа аҭышәныртәалараҿы анырра бааԥс ҟанаҵоит ҳәа азгәеиҭеит.
Ганс Дитер Лукас Аԥсны анапхгара ирыдигалеит аԥсуа – қырҭуа еимакы аҭышәныртәалара аплан апроект, Германиа анапхгарала ООН Амаӡаныҟәгаҩ Хада Иҩызцәа Ргыԥ аус зыднаулаз. Анемец дипломат игәаанагарала, адокәмент ацхыраара ҟанаҵоит аганқәа наҟ – ааҟ агәреибагара рыбжьаҵареи, аимак аӡбареи рҿы.
Ганс Дитер Лукас инаҵшьны иазгәеиҭеит, ООН Амаӡаныҟәгаҩ Хада Иҩызцәа Ргәыԥ аус здырулаз ари апроект еиуеиԥшым атәылақәа рхаҭарнакцәа, аимак аҭышәныртәалара иазҿлымҳау, адгылара шарҭаз.
Асасцәа аимак аҭышәныртәалараҿы иаадырԥшуа аҽазышәаразы ҭабуп ҳәа раҳәо, Аԥсны Аҳәынҭқарра Ахада С. Багаԥшь инаҵшьны иазгәеиҭеит, “Ҳара ҳтәыла иазкыу иарбанзаалак апроект адкылара Аԥсны анапхгара роуп изусу “– ҳәа.
Аԥсны Аҳәынҭқарра Ахада еиҭахгьы инаҵшьны иазгәеиҭеит, аиҿцәажәарақәа реиҭарҿыцра азҵаараҿы ихадоу уснагӡатәны иаанхоит, Кәыдры аиҩхаа аҩадахьтәи ахәҭа аҟнытә Қырҭтәыла арбџьармчқәа ралгареи, аибашьра аиҭамырҿыцразы Аиқәшаҳаҭра анапаҵаҩреи. С. Багаԥшь, иара убасгьы иазгәеиҭеит, уаанӡа анапы зҵаҩыз адокәментқәа, раԥхьаӡа иргыланы 1994 шықәсазтәи Москватәи Аиқәшаҳаҭра рыԥсахра ишақәшаҳаҭым.
Аҳәынҭқарра Ахада иҳәеит, Аԥсны астатус азҵаара алацәажәара аҭахны ишырмыԥхьаӡо. Уи 1999 шықәсазы имҩаԥгаз ареферендум алыҵшәақәа рыла ишҳәаақәҵоу. С. Багаԥшь иажәақәа рыла, аԥсуа ган хәҭа-хәҭала иҭнаҵаауеит ООН Амаӡаныҟәгаҩ Хада Иҩызцәа Ргәыԥ ирыднагалаз апроект, иаарласӡангьы уи азы ргәаанагара рылаҳәахоит.
Аиԥылараҿы аԥсуа – қырҭуа еимакы аҭышәныртәалара иадҳәалоу азҵаарақәа рзы ргәаанагарақәа еибырҳәеит.
Аиԥылараҿы ирылацәажәан аԥсуа – қырҭуа еимакы аҭышәныртәалара азҵаатәқәа.
Апатын Семнеби ӷәӷәала игәы ишалсыз иҳәеит ԥхынгәымза 6 рзы, Гал ақалақь аҟны иҟалаз атеракт.
Аҭышәныртәалара азҵаатәқәа дырзааҭгыло, Питер Семнеби иазгәеиҭеит Европатәи Аидгыла” шазхиоу Аԥсны аартра”. Уи иазгәеиҭеит, Европатәи аинформациатә биуро Аԥсны аартразы афинанстә цхыраара аҭара ишазхиоу, иара убас егьырҭ еиуеиԥшым апроектқәа адгылара шарҭо. Европатәи Аидгыла ахаҭарнак Аҟәеи Қарҭи рыбжьара ишиашоу аиҿцәажәара ахьымҩаԥымсуазы агәҩбара шимаз ааирԥшит.
Аԥсны Аҳәынҭқарра Ахада асас дахь ҭабуп ҳәа иеиҳәеит Аԥсны азы иааирԥшуа азҿлымҳаразы. С. Багаԥшь иазгәеиҭеит, ООН Амаӡаныҟәгаҩ Хада Иҩызцәа Ргәыԥ аимак аҭышәныртәаларазы иаздырхиаз аплан апроект дшабадырыз. “Ҳара, уи шҳадгалоу аҭагылазаашьаҿы, уи ахәаԥшра мап ацәаҳкуеит,” – инаҵшьны иазгәеиҭеит Аҳәынҭқарра Ахада.
Аԥсны Аҳәынҭқарра Ахада, Қарҭи Аҟәеи рыбжьара аиҿцәажәарақәа реиҭарҿыцразы аԥсуа ган иқәнаргыло ауснагӡатә хадақәа дырзааҭгылеит: Кәыдры аиҩхаа аҟнытә Қырҭтәыла арбџьармчқәа ралгареи, аибашьра аиҭамырҿыцразы Аиқәшаҳаҭра анапаҵаҩреи. Уи ашьҭахь, Аԥсны Аҳәынҭқарра Ахада иажәақәа рыла, Аԥсны азхиоуп, арегион аҟны аҭынчра аиқәырхаразы аиҿцәажәарақәа рыцҵара. Ҳара иҳаргылоит ихьыԥшым, идемократиатәу аҳәынҭқарра,” – ҳәа ихиркәшеит Аԥсны Аҳәынҭқарра Ахада.
Аԥсны Ашәарҭадара Амаӡаныҟәгаҩ Станислав Лакоба диԥылеит Европатәи Аидгыла Аахыҵ Кавказ азҵаарақәа рзы иҷыдоу ахаҭарнак Питер Семнеби.
Питер Семнеби иазгәеиҭеит, Европатәи Аидгыла агәҭынчымра шамоу Аԥсны акәша – мыкәша имҩаԥысуа аҭагылазаашьазы, иара убасгьы аԥсуа – қырҭуа еимакы аҭышәныртәалара апроцесс лыҵшәа ахьамам азы.
“Ҳара адгылара аҳҭоит ООН Амаӡаныҟәгаҩ Хада Иҩызцәа Ргыԥ аимак аҭышәныртәаларазы иҟарҵо аҽазышәарақәа, ҳаргьы иаҳҭахыуп арегион аҟны ашәарҭадареи, аҭагылазаашьа аҭышәныртәалареи ҳацхраарц,” – иҳәеит Питер Семнеби. Уи иазгәеиҭеит, арҭ азҵаарақәа ирыдҳәалоу иарбанзаалак азгәаҭақәа рзыӡырҩрра дшазыхиоу.
Ашәарҭадара Ахеилак Амаӡаныҟәгаҩ еиҭахгьы ишьақәирӷәӷәеит ареспублика анапхгара рпозициа Аԥсны ахьыԥшымра азҵааразы, иара убасгьы дазааҭгылеит ишьақәгылоу абжьаҟазаратә операциа аформат. “Аԥсны аӡәгьы азин инаҭом астатус азҵаара алацәажәара. Ҳара, иара убасгьы ҳгәы иҭам лаҵарамза 14, 1994 шықәсазтәи Москватәи Аиқәшаҳаҭра ацәхьаҵреи, аформат аԥсахреи”, – иҳәеит Лакоба.
ООН Амаӡаныҟәгаҩ Хада Иҩызцәа Ргыԥ аԥсуа – қырҭуа еимакы аҭышәныртәаларазы иаздырхиаз аплан ҿыц дазааҭгыло, Лакоба иҳәеит: “Сара уи макьаназы иахьсаҳахьоу, Қырҭтәыла Адәныҟатәи Аусқәа рминистр Ткешелашвили иинтервиу аҟынтә ауп”. Амаӡаныҟәгаҩ Хада Иҩызцәа Ргәыԥ ражәалагалақәа Қырҭтәыла аимак аҭышәныртәаларазы аплан шьаҭас иамазар, аԥсуа ган уи иазыразым”.
Аԥсны Адәныҟатәи Аусқәа рминистр С. Шамба диԥылеит Европатәи Аидгыла Аахыҵ Кавказ азҵаарақәа рзы ахаҭарнак Питер Семнеби.
Питер Семнеби иазгәеиҭеит, Европатәи Аидгыла агәҭынчымра шамоу Аԥсны акәша – мыкәша иҟоу аҭагылазаашьеи аԥсуа – қырҭуа еимакы аҭышәныртәалараҿы лыҵшәа ахьыҟами рзы.
Адәныҟатәи Аусқәа рминистрраҿы имҩаԥысуаз аиԥылараҿы ирылацәажәон аԥсуа – қырҭуатә еиҿцәажәаратә процесс аиҭарҿыцразы ҭагылазаашьақәас иҟоу, иара убасгьы иҭырҵаауан Европатәи Аидгыла ацхыраарала иаларҵәоу еиуеиԥшым асоциал – економикатәи агәҳалалратәи проектқәа.
Аԥсуа – қырҭуа еиҿцәажәарақәа рыцҵаразы лшарақәас иҟоу дырзааҭгыло, С. Шамба иазгәеиҭеит, уи ԥсахрада ишаанхо, ақырҭуа ган инанагӡар шакәу акырынтә еиланагахьоу Москватәи Аиқәшаҳаҭра.
“Арҭ ахымҩаԥгашьақәа зегьы провокациақәоуп, хықәкысгьы ирымоуп аҭагылазаашьа иҵегьы арӷыӷкра,” – азгәеиҭеит С. Шамба.
Аԥсны асоциал – економикатз ҿиара дазааҭгыло, С. Шамба адгылара аиҭеит Европатәи Аидгыла абзоурала иаларҵәоу апроектқәа.
Ԥхынгәымза 14 рзы Аԥыза-министр Александр Анқәаб дырԥылеит Европатәи Аидгыла аделегациа, зхадараҿы дыҟаз Европатәи Аидгыла Аахыҵ Кавказ азҵаарақәа рзы ахаҭарнак ҷыда Питер Семнеби.
Апатын Семнеби иазгәеиҭеит, Европатәи Аидгыла шазҿлымҳау Аԥсны еиуеиԥшым аекономикатә программақәа раларҵәара Европатәи агәлеимабзиаратә политика аҳәаақәа ирҭагӡаны. “Арҭ апроектқәа рызкхар ауеит аекономика, ашәарҭадара, ауаажәларратә еилазаара, агәабзиарахьчара, акоммуникациақәа реиҭашьақәыргылара, иара убасгьы Европатәи Аидгыла аинформациатә центр аԥҵара, – аимак аҭышәныртәалареи аганқәа реимадареи иацхраауа,” – иҳәеит Питер Семнеби.
А. Анқәаб аидипломатцәа ирзеиҭеиҳәеит, иахьа ареспубликаҿы иҟоу аҭагылазаашьа, иара убасгьы иазгәеиҭеит аҵыхәтәантәи аамҭазы уи аицәахара
ишаҿу. “Аҵыхәтәантәи аамҭазы имҩаԥысыз ахҭысқәа аҭагылазаашьа еиҳагьы идыруадаҩит, Қырҭтәылеи ҳареи ҳаизыҟазаашьа еиҳагьы еицәахеит”, – иҳәеит уи. убри аан иазгәеиҭеит, акымкәа имҩаԥгаз атерактқәа аиҿцәажәаратә процесс еиҳагьы ишеиҵанаҟьо.
Аԥыза-министр адипломатцәа даҽазныкгьы иргәалаиршәеит, атәыла анапхгара рпозициа аиҿцәажәарақәа реиҭарҿыцразы ԥсахрада ишаанхо. “Ҳара рыҿцәажәара мап ацәаҳкуеит ҳтерриториаҟны ашәареи атеррори раԥҵара зҽазызшәо. Абас еиԥш аҭагылазаашьақәа раан, иарбанзаалак проектк алацәажәара ахәҭаны иаабом”, – иҳәеит аԥыза – министр.
Европатәи Аидгыла аделегациа азҿлымҳан Урыстәылеи Аԥсни реизыҟазаашьақәа, акәрорт аҿиара, аихамҩатә архәҭақәа ралагалара, ақыҭанхамҩа, ареспубликаҿы аргыларақәа.
Европатәи Аидгыла ахаҭарнакцәа ҭабуп ҳәа иарҳәеит Александр Анқәаб абас еиԥш аиԥылареи аиҿцәажәареи рзы.
Аԥсны Аҳәынҭқарра Ахада С. Багаԥшь дырҭааит Очамчыра араион анхамҩақәа, – абри атәы иҳәеит амассатә информациатә хархәагақәа рҟны Аҳәынҭқарра Ахада ихаҭарнак Кристиан Бжьаниа.
Хәҭакахьала, уи дырҭааны ибеит автомашьынацҳақәеи, амҩадуқәеи реиҭашьақәыргылара иахьаҿу аҭыԥкәеи, аргыларақәа ахьцои. Аҳәынҭқарра Ахада аилатәара мҩаԥигеит араион анапхгареи ааглыхрақәа рнапхгаҩцәеи злахәыз. Уаҟа ирылацәажәон арегион аекономикатә ҿиара азҵаарақәа.
Қырҭтәыла Арбџьармчқәа Кәыдры аиҩхаа аҟнытә ралгара, еибархханы иҟоу Қырҭтәылеи Аԥсни реизыҟазаашьа аҭышәныртәалара иацхраауеит – ҳәа аҳәамҭа ҟаиҵеит Урыстәыла Афедерациа Адәныҟатәи Аусқәа рминистрра Ахада С. Лавров, Германиа Адәныҟатәи Аусқәа рминистр Франк-Вольтер Штаинмаиер ҭелла даниҿцәажәоз, ҳәа адырра ҟанаҵоит РИА Новости.
“Ргәаанагарақәа анеибырҳәоз хықәкыла иазааҭгылан аԥсуа – қырҭуа проблема аҭышәныртәалара азҵаатәқәа. Урыстәыла аган инаҵшьны иазгәанаҭеит, аимак азонаҿы аҭагылазаашьа аҭышәныртәаларазы аганқәа ахыдҵақәа ргароуп амч ахамырхәаразы, насгьы Кәыдры аиҩхаа аҩадахьтәи ахәҭа аҟынтә ақырҭуа бџьармчқәа алгахароуп,” – ҳәа аҳәоит Урыстәыла Адәныҟатәи Аусқәа рминистрра, ари аицәажәара алыҵшәақәа рзы акьыԥхьымҭаҿы.
Ԥхынгәымза 15 рзы, 67 шықәса дшырҭагылаз, иаалырҟьаны иԥсҭазаара далҵит Болгариа еицырдыруаз ауаажәларратәи аполитикатәи усзуҩы, Болгариа Аԥсны ахаҭарнак Никита Гьаргь-иԥа Чачба – Шервашиӡе.
Никита Чачба – Шервашиӡе иусура аӷьырак адҳәалан амилаҭтә фымцамчы. Уи хадара азиуан Болгариа зегь иреиҳаз аҭҵаара – проекттә институт “Энергопроект”. Иҳаҩсыз ашәышықәса, 90 – тәи ашықәсқәа раан аус иуан Ареспублика афымцамчы аминистрс. Уи активла далахәын Болгариа ауаажәларратәи аполитикатәи ԥсҭазаара.
Никита Чачба – Шервашиӡе Аԥсны аҳцәа Чачаа дырхылҵышьҭран. Никита Шервашиӡе дазҿлымҳан Иԥсадгьыл аҭоурых, далахәын 2002 шықәса рзы Шәача
Иахьа Аԥсны Жәлар Реизара аделегациа, зхадараҿы дыҟоу Аԥсны Жәлар Реизара Аиҳабы Н. Ашәба официалтә визитла Чечентәылаҟа ицеит. Абри атәы аанацҳаит Аԥсны Жәлар Реизара апресс – маҵзура.
Аделегациа аилазаараҟны иҟоуп: апарламентбжьаратәи адәныҟатәи еимадарақәа рзы апарламенттә еилакы ахантәаҩы ихаҭыԥуаҩ Заур Адлеиба, атәылахьчареи амилаҭтә шәарҭадареи аилак ахантәаҩы Гарик Саманба, атәылахьчареи амилаҭтә шәарҭадареи аилак алахәла Михаил Сангәлиа, аҳәынҭқарратә ргылареи, аӡбара – зинтә реформеи рзакәанԥҵаратә еилакы ахантәаҩы Владимир Начач, Аԥсны иҟоу Ваинахтәи ацентр ахантәаҩы Руслан Тунтаев.
Аԥсны Жәлар Реизара апресс – маҵзураҿы излашьақәдырӷәӷәаз ала, аделегациа Чечниаҟа рцара хықәкыс иамоуп – Аԥсни Чечниеи ишиашоу аимадарақәа рыбжьаҵареи, апарламентбжьаратә усеицура арҿиареи.
Раԥхьаӡа акәны Чечентәыла апарламент аделегациа Аԥсны иааит 2007 шықәса рзы, Аԥсны апарламенттә алхрақәа раан наԥшцәақәак раҳасабала.
2008 шықәса рзы Чечниа апарламент аделегациа, зхадараҿы дыҟаз Чечниа апарламент ахантәаҩы Дуквах Абдурахманов официалтә визитла Аԥсны иаҭааит.
Аԥсны Жәлар Реизареи Чечниа ареспублика апарламенти Аахыҵ-Урыстәылатәи апарламенттә Ассоциациа иалахәлацәоуп.
Иахьа, ТираспольПриднестровиа Молдавиатәи Ареспубликаҿы официалла иаартуп Ареспублика Аԥсны ахаҭарнакра.
Аартра ацеремониа рхы аладырхәт Приднестровиа Молдавиатәи Ареспублика Апрезидент Игор Смирнов, аиҳабыра, ауаажәларра.
Аԥсны аделегациа аилазаараҟны иҟан: Аԥсны Адәныҟатәи Аусқәа рминистр ихаҭыԥуаҩ Игор Ақаҩба, Аԥсны атәылахьчара аминистр ихаҭыԥуаҩ Гарри Кәпалба, аспорти аҿари русқәа рзы Аҳәынҭеилакы ахантәаҩы Рафаель Амԥар.
Приднестровиа иҟоу Аԥсны ахаҭарнак – Александр Ватаман.
“Иахьа ҳара иааҳартуеит адаҟьа ҿыц ҳаизыҟазаашьақәа рҭоурых аҟны. Агәра згоит, Аԥсны ацҳаражәҳәарҭа Приднестровиа аартра наҟ-наҟ ҳаинтересқәа рыхьчарази ҳаимадарақәа рырӷәӷәарази дипломатиатә мыругахоит” – иҳәеит Приднестровиа Молдавиатәи Ареспублика Апрезидент Игор Смирнов, Тирасполь Аԥсны ахаҭарнакра аартра ацеремониа аан.
Игор Смиронов инаҵшьны иазгәеиҭеит, ҩ – тәылак рдипломатцәа ирылшо зегьы ҟарҵап ҳәа рыжәлар рыԥсҭазаара аизҳазыӷьараз.
Германиа Адәныҟатәи Аусқәа рминистр Франк-Вальтер Штаинмаиер Аԥсны Аҳәынҭқарра Ахада С. Багаԥшь иԥылараан Германиа аус здырулаз аԥсуа – қырҭуа еимакы аҭышәныртәаларазы аплан иирдырит.
Аиҿцәажәарақәа мҩаԥысуан ԥхынгәымза 18 рзы Гал ақалақь аҟны. Уи иалахәын Ашәарҭадара Ахеилак Амаӡаныҟәгаҩ Станислав Лакоба, Аԥсны Адәныҟатәи Аусқәа рминистр Сергеи Шамба, Адәныҟатәи аполитиказы Аҳәынҭқарра Ахада иабжьагаҩ Виачеслав Чирикба.
“Ҳара мап ацәаҳкит аимак аҭышәныртәаларазы иҳадгалоу аплан, уи ҳазлазыразым ала”, – ҳәа ажурналистцәа иреиҳәеит С. Багаԥшь аиԥылара алҵшәақәа дрылацәажәо. Уи аан уи иазгәеиҭеит, адокәмент апроект макьанагьы аус адулахоит ҳәа.
С. Багаԥшь иазгәеиҭеит. Иҳадгалаз ажәалагалақәа, ақырҭуа ган аинтересқәа роуп ҳасаб ззыруа ҳәа. Аԥсны Аҳәынҭқарра Ахада, даҽазныкгьы иазгәеиҭеит, Аԥсны дҵаҟаҵараны ишықәнаргыло лаҵарамза 14, 1994 шықәсазтәи Москватәи Аиқәшаҳаҭра анагӡара. “Қырҭтәылеи ҳареи ҳаиҿцәажәарақәа реиҭарҿыцразы дҵаны иқәҳаргылоит Кәыдры аиҩхаа аҩадахьтәи ахәҭа аҟнытә Қырҭтәыла Арбџьармчқәа ралгареи, амч ахамырхәаразы Аиқәшаҳаҭра анапаҵаҩреи”, – ҳәа азгәеиҭеит С. Багаԥшь.
Аԥсны Аҳәынҭқарра Ахада иажәақәа рыла, Аԥсны аимак аҭышәныртәаларазы иадгалоу хетапктәи аплан, аибашьра ҿыц арҵысыр ауеит.
Ахҵәацәа рыргьежьра азҵаара дазааҭгыло, С. Багаԥшь инаҵшьны иазгәеиҭеит: “Ақырҭуа хҵәацәа рыргьежьра алыршахар ауеит раԥхьаӡа иргыланы Гал араион аҟны. Аимак ҭышәыртәалахаанӡа, Аԥсны егьырҭ араионқәа рахь ахҵәацәа рыргьежьра азҵаара алацәажәара иаҭыԥны иаабом.”
Германиа аус зыднаулаз аплан иазԥхьагәанаҭоит: 1) аимак азонаҿы аибарххара зхылҿиаауа апроблемақәа рыӡбареи, ашәарҭадара алыршареи, иара убасгьы ахҵәацәеи иахыгои рыргьежьра алыршаразы аиқәшаҳаҭрақәа; 2) ахҵәацәа Аԥсныҟа рыргьежьреи, арегион аекономика аҭышәныртәалареи; 3)Аԥсны аполитикатә статус азҵаара аӡбара.
Аԥсны Жәлар Реизара Аиҳабы Нугзар Ашәба Чечниа Ареспублика аекономика аиҭашьақәыргылара атемпқәа уаареигурӷьартә иҟоуп ҳәа азиҳәеит, иара убасгьы ауаа рыԥсҭазаара аҟны иубоит иҵоуроу аиҭакрақәа шыҟоу. Абри атәы иҳәеит Грознинтә даныхынҳә ажурналистцәа рԥылараан.
Аԥсны Жәлар Реизара аделегациа, зхадараҿы дыҟаз уи аиҳабы, ԥхынгәымза 16 инаркны 19-нӡа официалтә визитла Чечниа иҟан. Аԥсны Жәлар Реизара Аиҳабы иажәақәа рыла, уахь рцара хықәкыс иаман, ареспубликақәа рыбжьара аимадарақәа рыбжьаҵареи, апарламентбжьаратә усеицура арҿиареи.
“Ҳара уаҟатәи аҭагылазаашьа аҭҵаара хықәкыс иҳаман. Ҳара ҳазҿлымҳан, Чечниа аибашьра ашьҭахьтәи аамҭазы аинфраструктура аиҭашьақәыргылареи, уи шыҿиои, ауаа шынхои, Чечниа анагӡаратәи азакәанԥҵаратәи мчрақәа аус шыруа”, – иҳәеит Ашәба. Уи дазааҭгылеит, 2008 шықәса жәабран мзазы Чечниа апарламенттә делегациа, уи ахантәаҩы Дуквах Абдурахманов зхадараҿы дыҟаз Аԥсны ишаҭааз. Усҟан Аҟәа иалацәажәон Аԥсни Чечниеи рпарламентқәа русеицура Аиқәшаҳаҭра апроект.
Иазгәаҭатәуп, Чечниа апарламент, 2008 шықәса, ԥхынгәымза 27 рзы аусура ааннакылт, иаарласу аҿыц алхрақәа мҩаԥгахоит жьҭаарамзазы. Н. Ашәба агәыӷра шимаз иҳәеит, ареспубликаҿ иалххо азакәанԥҵаратә еиҿкаара ҿыци дареи русеицура ишацҵахо ала. Н. Ашәба инаҵшьны иазгәеиҭеит, Аԥсни Чечниеи рпарламентқәа русеицуразы Аиқәшаҳаҭра анапы шаҵаҩхо ала. Н. Ашәба иажәақәа рыла, аиԥылараҟны аиҳабыра алацәажәон иҿыцу еилахәу апроектқәеи апланқәеи.
Аԥсны Жәлар Реизара Аиҳабы иазгәеиҭеит, Чечниа аиҳабыра рԥылараан ишазгәеиҭаз, хатәгәаԥхарала Аԥсны еибашьуаз, 19921993 шықәсазтәи Аԥсны Аџьынџьтәылатә еибашьра аветеранцәа рсоциалтә хьчара азҵаара. Аԥсны анапхгара ацхыраара рырҭарц ргәы ишҭоу аибашьра аинвалидцәеи, иҭахаз рҭаацәеи.
“Ачечен жәларАԥсны Аџьынџьтәылатә аибашьраан Аԥсныҟа ацхыраара ҳәа раԥхьа иаақәаз иреиуоуп, аибашьра аиааираҿы урҭ иҟарҵаз рацәоуп. Иаҭахыуп аусура ду, асоциалтә цхыраара зҭахыу рсиақәа ашьақәыргыларазы”, – иҳәеит Ашәба.
Аԥснытәи Аделегациа рҭааит ақалақьқәа Аргун, Гәдермес. “Ҳахьыҟазаалакгьы, ҳахьнеилакгьы, ҳара иаабон ачечен жәлар ишрыгәҭыхаз иахьа Аԥсны иамоу апроблемақәа,” – иҳәеит Ашәба.
Қырҭтәыла иарбанзаалак арратә мчқәа реизырҳара ҳгәы ҳҽанырҵалароуп, – ҳәа аҳәамҭа ҟаиҵеит Аԥсны Жәлар Реизара Аиҳабы Нугзар Ашәба, Қырҭтәыла ар рхыԥхьаӡара 32 нызқьҩык рҟынтә 37 нызқьҩык рҟынӡа еизырҳатәуп ҳәа Қырҭтәыла апарламент иҟанаҵаз аӡбара аҳҳәаа азыҟаҵо.
“Ҳара изныкымкәа иаҳҳәахьеит, Қырҭтәыла мап шацәнамкуа Аԥсны мачыла анапахь аагара, убри гәҭакыс иҟаҵаны бџьарла аҽеибнаҭоит, еизнарҳауеит арратә потенциал”, инаҵшьны иазгәеиҭеит Аԥсны Жәлар Реизара Аиҳабы Нугзар Ашәба. Иара иажәақәа рыла, Қырҭтәыла арратә потенциал аизырҳара, Аԥсни уи иқәнхо ауааи рыԥсҭазаара ашәарҭа иҭанаргылоит.
Н. Ашәба излеиҳәаз ала, нанҳәа мза 1 инаркны Аԥсны Жәлар Реизара аԥхынҭәи аԥсшьарамшқәа рахь ицоит. Аԥсшьарамшқәа рышьҭахь, раԥхьаӡа иргыланы, ирылацәажәараны иҟоуп азҵаарақәа “Аԥсны Арбџьармчқәа ррезерв” азы азакәан анагӡашьа.
Урыстәылатәи аихамҩатә архәҭақәа 55 километр иахьаҵанакуа “Аҟәа – Очамчыра” рыбжьара аихамҩа аиҭашьақәыргыларатә усурақәа хнаркәшоит.
Аԥсны Аихамҩатә Усбарҭа аиҳабы Гәрам Гәбаз иажәақәа рыла, ҳазҭагылоу аамҭазы аусурақәа ирҿуп “Тамшь – Очамчыра” рыбжьара аихамҩа ҵыргәақәа рыԥсахра. Амза анҵәамҭазы, иарбоу аусрақәа зегьы хыркәшахоит, – ҳәа азгәеиҭеит уи.
Иазгәаҭатәуп, аихамҩа аусзуҩцәа ирзарбаз аамҭа рыҽшҭарыгӡаз, аихамҩа аҵыргәақәа рыԥсахра адагьы, ааба рҟынӡа аихамҩатә цҳақәа аремонт рзыруит..
“Егьырҭ иаанхаз аусқәа ҳамч рықәхоит”, – ҳәа азгәеиҭеит Аԥснытәи аихамҩатә Усбарҭа аиҳабы. Гәрам Гәбаз ахә ҳаракны ишьеит Урыстәылатәи аихамҩатә архәҭақәа русура.
С. Багаԥшь имҩаԥигеит Аԥсны ахьыԥшымра аныҳәа 15 шықәса ахыҵра аҽазыҟаҵара амҩаԥысшьазы акомиссиа реилатәара. Аныҳәа аҽазыҟаҵара мҩаԥысуеит Аԥсны аиҳабыра ишьақәдыргылаз аплан инақәыршәаны.
Аԥсны Аҳәынҭқарра Ахада адырра ҟаиҵеит, ԥхынгәымза 22 рзы атәылахьчара аминистрраҿы ишымҩаԥысыз аилатәара. Уаҟа ирылацәажәон аныҳәа аҽазыҟаҵара иадҳәалоу азҵаатәқәа.
С. Багаԥшь акомиссиа иалахәу рҿы иҭиҵаауан иахьа уажәраанӡа изыхьӡази, иаанхаз аамҭа иалагӡаны иаҟҵатәны иаанхази.
Аԥыза-министр ихаҭыԥуаҩ Л. Лакербаиа иинформациала, аныҳәа амҩаԥгаразы аҽазыҟаҵарақәа мҩаԥысуеит иарбоу аплан инақәыршәаны. Иарбоу аҿҳәаразы имҩаԥысуеит ацәыргақәҵақәа, аицлабрақәа, аконцертқәа, иҭахаз рыхьӡала еиҿкаау ахәлԥазқәа, аибашьцәа анышә иахьамадоу аҭыԥқәа дрыцқьоит, ателехәаԥшреи арадиои иҷыдоу рдырраҭарақәа рцикл азкыуп аибашьра атематика, иара убас адырраҭарақәа рӷьырак рызкыуп Аԥсны иуадаҩыз аамҭақәа раан хатәгәаԥхарала цхыраара иааз аибашьцәа.
Даҽазныкгьы ишьақәҳаргылоит аибашьраҿы иҭахаз рсиақәа. Л. Лакербаиа иажәақәа рыла, иалкаатәуп ҩыџьа, ма инареиҳаны иахьҭахаз аҭаацәарақәа. “Урҭ реиԥш иҟоу аҭаацәарақәа 70 ҭаацәара ыҟоуп, урҭ ирзаҳшәо ацхыраагӡатәқәа ирыцҵахоит,” – азгәеиҭеит Л. Лакербаиа.
Арратә парад аҽазыҟаҵарақәа шымҩаԥысуа дирдырит Атәылахьчара аминистр актәи ихаҭыԥуаҩ Анатоли Заицев. Уи инаҵшьны иазгәеиҭеит, аибашьра аветеранцәа реиԥш, апарад ишалахәхо Ҟәбантәи Донтәи аказактә архәҭақәа.
Аԥыза министр А. Анқәаб Аҳәынҭқарра Ахада агәра ииргеит, иҟаҵатәу аусқәа шырацәоугьы, аҿҳәаразын зегьы шыҟаҵахо ала. “Аусутәқәа рацәоуп, аха ҳрыхьӡоит. Ахьӡ – аԥша апарк аҟны аусурақәа зегьы хыркәшоит иарбоу аҿҳәаразы,” – иҳәеит аԥыза – аминистр.
Акомиссиа реилатәараҿы, иара убас ишьҭыхын азҵаара Аҟәатәи аԥшаҳәа арԥшӡареи, афилармониаҿы аремонт ахыркәшареи, астадион аиқәыршәареи уҳәа убас егьырҭгьы.
Аринахыс акомиссиа аилатәара мызкы ахь ҩынтә имҩаԥгахалоит.
2005, ԥхынгәымза 3 рзы Аԥсны Аҳәынҭқарра Ахада С. Багаԥшь инапы аҵаиҩит Аԥсны Жәлар Реизара иаднакылаз Азакәан “Ареспублика Аԥсны Азакәан аныҳәамшқәеи арыцхәқәеи рҿы аԥсахрақәеи ахаҭәаарақәеи ралагаларазы”. Убри амш инаркны, ԥхынгәымза 23 ԥхьаӡоуп Ареспублика Аԥсны Аҳәынҭқарратә бираҟ иамшны.
Абираҟ амш инадҳәаланы Аҟәатәи аҳаирбаӷәазы аҟны имҩаԥысит аныҳәатә усмҩаԥгатәқәа. Аҿартә еиҿкаара “Амра” аԥшаҳәаҿы абираҟқәа рыманы аныҟәарақәа еиҿыркааит. Акциа хыркәшахеит Аҟәатәи адраматә театр аҿаԥхьа аныҳәатә концерт ала.
Ари аныҳәатә усҩаԥгатә ашәарҭадара ахьчара еиҿнакааит Аҟәатәи Аҩныҵҟатәи Аусқәа русбарҭеи амҩатә – патрультә маҵзуреи.
Ареспублика Аԥсны Аҳәынҭқарратә бираҟ рыдыркылеит 1992 шықәса, ԥхынгәымза 23 рзы, 22 мшы ааҵуаны аԥсуа – қырҭуа еибашьра иалагеит.
Ареспублика Аԥсны Аҳәынҭқарратә бираҟ авторс дамоуп – асахьаҭыхыҩ Валерии Гамгиа.
Иахьа Аԥсны Аҳәынҭқарра Ахада С. Багаԥшь дидикылоит аԥсуа – қырҭуа еимакы аҭышәныртәаларазы ООН Амаӡаныҟәгаҩ Хада Иҩызцәа Ргәыԥ акоординатор, Германиа ацҳаражәҳәаҩ Патрисиа Флор.
Иахьаҵәҟьа имҩаԥысуеит Ареспублика Аԥсны Аҳәынҭқарра Ахадеи Америка Еиду Аштатқәеи рҳәынҭқарратә маӡаныҟәгаҩ ицхырааҩ ихаҭыԥуаҩ Метиу Браизеи реиԥылара. Иалацәажәараны иҟоуп аԥсуа – қырҭуа еимакы аҭышәныртәалара азҵаатәқәа.
Абри атәы ааицҳауеит Аԥсны Аҳәынҭқарра Ахада акьыԥхь аҟны ихаҭарнак К. Бжьаниа.
Иахьа имҩаԥысит Аԥсны Аҳәынҭқарра Ахада С. Багаԥшьи, аԥсуа – қырҭуа еимакы аҭышәныртәаларазы ООН Амаӡаныҟәгаҩ Хада Иҩызцәа Ргыԥ акоординатор, Германиа ацҳаражәҳәаҩ Патрисиа Флори реиԥылара.
Анемец дипломат агәҭынчымра шлымаз лҳәеит аиҿцәажәаратә процесс аҭагылазаашьазы, иҭылҵаауан ааигәа Германиа ахьӡала ирыдгалаз апроект арҽеирақәа алагаларазы аԥсуа ган агәҭакы, иара убасгьы Германиа Адәныҟатәи Аусқәа рминистр Штаинмаиер иажәалагалақәа рзы Аԥсны анапхгара рпозициа. Хәҭакахьала иазааҭглан, Берлин имҩаԥысраны иҟоу ООН Амаӡаныҟәгаҩ Хада Иҩызцәа Ргәыԥ рԥылара аԥсуа ган алахәхара азҵаара.
Аԥсны Аҳәынҭқарра Ахада даҽазныкгьы ишьақәирӷәӷәеит Аԥсны апозициа аиҿцәажәаратә процесс аиҭарҿыцра азҵааразы. Иара убасгьы, инаҵшьны иҳәан, аԥсуа ган иахьатәи аҭагылазаашьаҿы иахәҭаны ишамԥхьаӡо Қырҭтәылеи дареи ишиашоу аиҿцәажәарақәа рымҩаԥгара.
Берлин имҩаԥысраны иҟоу ООН Амаӡаныҟәгаҩ Хада Иҩызцәа Ргәыԥ рԥылара азҵаара акәзар, уи мҩаԥысырц алшоит Кәыдры аиҩхаа аҩадахьтәи ахәҭеи, аибашьра аламгаразы жәларбжьаратәи агарантиақәа рзы адокәменти рҭагылазаашьазы аиҿцәажәаратә процесс иалахәу еиқәшаҳаҭу рпозициа аналыршахалак.
“ООН Амаӡаныҟәгах Хада Иҩызцәа Ргыԥ абарҭ азҵаарақәа рҿы иақәнагоу ацхыраара ҟанаҵар, аԥсуа ган иҭнаҵаауеит Берлинтәи аиԥылара алахәхара азҵаара,” – иҳәеит С. Багаԥшь.
Германиа ацҳаражәҳәаҩ Патрисиа Флор инаҵшьны иазгәалҭеит, Германиа ООН Амаӡаныҟәгаҩ Хада Иҩызцәа Ргәыԥ акооррдинаторк аҳасабала иахәҭоу зегьы шыҟанаҵо аганқәа рпозициақәа реизааигәатәразы, насгьы иҭнаҵаауеит Аԥсны иҟанаҵаз ажәалагалақәа.
Аԥыза министр А. Анқәаб идикылеит Қырҭтәыла иҟоу Жәларбжьаратәи Аџьар Ҟаԥшь амиссиа ахада Доминик Лигмеи, Аԥсны иҟоу Жәларбжьаратәи Аџьар Ҟаԥшь амиссиа ахада Александра Манескуи.
Александра Манеску ихлыркәшоит ҳреспубликаҿы лусура, уи дзыԥсахуа даҽа хадак дарҭаанӡа, лнапынҵақәа налыгӡалоит Доминик Лиегма.
Аԥыза министр ҭабуп ҳәа леиҳәеит Александра Манеску Аԥсны дахьынӡаҟаз имҩаԥылгаз аусуразы, агыӷра шимазгьы иҳәеит, аринахысгьы Жәларбжьаратәи Аџьар Ҟаԥшь аусура ишацҵахо.
Ҳреспубликаҿы аекономикатә ҭагылазаашьа аиӷьхара инамаданы, Жәларбжьаратәи Аџьар Ҟаԥшь еиҵанатәит апрограмма. 2009 шықәса алагамҭа инаркны, аортопедиатә программеи, аҩныҟатәи ацхыраареи финансла реиқәыршәара Аԥсны анапхгара рхахьы иргоит.
“Жәларбжьаратәи Аџьар Ҟаԥшь апрограмма ахьеиҵанатәыз, ҳәара аҭахыума ҳбиуџьет акыр иақәыӷәӷәоит, аха ҳара ҳауаажәлар цхыраарада иаанҳажьуам,” – иҳәеит А. Анқәаб. Аԥыза-министр Жәларбжьаратәи Аџьар Ҟаԥшь ахаҭарнакцәа иреиҳәеит, аҵыхәтантәи ашықәсқәа рзы атәанчахәқәеи ацхыраагӡақәеи ишрыцҵоу.
Абри атәы аанацҳауеит Аминистрцәа Реилазаара апресс-маҵзура.
Аҟәа, Ареспубликатә хәышәтәырҭаҟны иԥсҭазаара далҵит, 1975 шықәса рзы ииз, Гал араион аҟны инхоз Малхаз Пертаиа. Ижьакцаз агранатршәыга ахыршә ахьытҟәацыз иахҟьаны ахәра хьанҭа иоуит. Гал араион аҟны Аҳәынҭқарра Ахада ихаҭарнак Р. Кьышьмариа адырра злаҟаиҵаз ала, Пертаиа, ԥхынгәымза 27 руха иҽазикит агранатаршәыга ахыршә еиҿиршәшәарц, уи иахҟьаны итҟәацит.
“Иааигәа дыҟан 3 шықәса зхыҵуаз аӡӷаб хәыҷы, уи ихьаамыз ахәра лоуит. Аӡӷаб хәыҷы лыԥсҭазаара ашәарҭа иҭагылам. Аҳақьымцәа иахәҭаз ацхыраара лыҭаны аҩныҟа дрышьҭит,” – ҳәа адырра ҟаиҵеит Р. Кьышьмариа.
Р. Кьышьмариа, Қырҭтәыла амассатә – информациатә хархәагақәа иҟарҵо адырраҭара, атҟәацра иахҟьаны 4 – ҩыуаак ааха роуит ҳәа ирҳәо ииашам ҳәа азиҳәеит
Иахьазы, 110 нызқь рҟынӡа Ареспублика Аԥсны атәылауаҩшәҟәқәа рыҭоуп Аԥсны ауааԥсыра. Абри атәы иҳәеит, Ареспублика Аԥсны апаспорттә-визатә маҵзура аиҳабы Валерии Малиа, Аҩныҵҟатәи Аусқәа рминистрра шықәсыбжактәи русурақәа рылҵшәақәа ахьеихыршьалоз дықәгыло. Малиа иажәақәа рыла, апаспорттә – визатә маҵзурақәа зегьы рҟны иаԥҵоуп аҭагылазаашьақәа аусразы.
Апаспорттә – визатә маҵзура ақырҭуа милаҭ иреиуоу Аԥсны атәылауаҩшәҟәқәа рырҭоит ҳәа политикцәақәак ркритикатә ҳәамҭақәа дырзааҭгыло, Малиа иҳәеит: “Урҭ апаспортқәа раҳҭоит, Ареспублика Аԥсны Ашәарҭадаратә маҵзура рдокәментқәа ангәарҭалакь ашьҭахь ҳәа”.
Малиа иажәақәа рыла, апаспорттә визатә маҵзура мап рыцәнакит Ареспублика Аԥсны атәылауаҩшәҟәқәа рыҭара, 200ҩык инарзынаԥшуа ауааԥсыра, урҭ Қырҭтәыла ауаатәыҩса иахьреиуаз аҟнынтә.
Урыстәылатәи аихамҩатә архәҭақәа ирзарбаз аҿҳәаразы ихдыркәшеит “Аҟәа-Очамчыра” ирыбжьгоу 54 км. иахьаҵанакуа аиҭашьақәыргыларатә усурақәа. Абри атәы ааицҳауеит, аинформациа аиқәыршәаразы Урыстәылатәи аихамҩатә архәҭақәа Ркомандаҟаҵаҩ ицхырааҩ, аполковник Владимир Корпенко.
Иара иажәақәа рыла, 29 гектар рҟны имҩаԥгоуп аихамҩа арыцқьаратә усурақәа; иԥсахыуп 11 нызқь амҿтәы ҵыргәақәа, иарбаз 10. 500 рҭыԥаны, 2000 метра иахьаҵанакуа ишьҭаҵоуп амҩа ҿыц, иарбаз 600 метра рҭыԥан, аусура иаларгоуп ишьақәыргылоу аҭыԥқәа рыҟны аихамҩа ацҳақәа зегьы.
Урыстәылатәи аихамҩатә архәҭақәа ишьақәдыргылеит 55 инареиҳаны аихамҩатә ргыларақәа, урҭ рхыԥхьаӡараҿы адгьылкылҵәамҩа, ацҳа дуқәа ҩба, 44 ибжьаратәуи имаҷуи ацҳақәеи аестакадақәеи, аӡымҩахгагақәа аабеи.
Ԥхынгәымза 30 рзы ишьақәыргылоу аобиект официалла ирыҭахоит Аԥсны аихамҩа аусбарҭахь. Абри ахҭыс инадҳәаланы, Дранда аҳаблаҿы имҩаԥысуеит агәырӷьаратә усмҩаԥгатәқәа. Уаҟа иалкаахоит Урыстәылатәи аихамҩатә архәҭақәа, аиҭашьақәыргыларатә усурақәа ирылахәыз. Урҭ ирыҭахоит хә-змоу аҳамҭақәеи, Урыстәыла Афедерациа атәылахьчара аминистрреи, Урыстәыла аихамҩатә архәҭақәа ркомандаҟаҵара амедальқәа. Уи ашьҭахь ари абаталион Ареспублика Аԥсны атерриториа аанрыжьуеит.
Аԥсны Аҳәынҭқарра Ахада, Ареспублика Аԥсны Арбџьармчқәа Ркомандаҟаҵаҩ Хада адипломқәеи агышԥтәы дыргақәеи риҭеит Атәылахьчара аминистрра Азеиԥштә Арратә Академиа аушьҭымҭацәа. Академиа аԥҵоуп Аԥснытәи Аҳәынҭқарратә Унивирситет аҟны. Ари Академиа раԥхьатәи аушьҭымҭацәа роуп. Аушьҭымҭацәа рхыԥхьаӡараҿы дыҟоуп Атәылахьчара аминистр Мераб Кьышьмариа.
Азеиԥштә Арратә Академиа ишалгаз ала Аԥҟаԥҵа даԥхьеит, Арратә штаб хада аиҳабы Анатолии Заицев. 15 – ҩыуаак аушьҭымҭацәа рахьтә Академиа ибзиаӡоуп ҳәа иалгеит хҩыуаак: Атәылахьчара аминистр Мераб Кьышьмариа, аподполковник Леонид Черқезиа, амаиор Адгәыр Кәыҵниа. Аушьҭымҭацәа рхыԥхьаӡараҿы дыҟоуп ԥҳәыск, аподполковник Анна Овчаренко.
Академиа аушьҭымҭацәа ирыхҵан арратә чынқәа. Абри азын, агәырӷьаратә церемониаҿы Аԥҟаԥҵа даԥхьеит, иара убас адтпломқәагьы риҭеит Атәылахьчара аминистрра Арратә штаб хада аиҳабы Анатолии Заицев.
Арратә Командаҟаҵаҩ Хада С. Багаԥшь аушьҭымҭацәа ирыдиныҳәалеит рҵара ахьыхдыркәшаз.
Адипломқәа рыҭара ацеремониа иалахәын Аԥсны Жәлар Реизара Аиҳабы Н. Ашәба, Аԥыза-министр А. Анқәаб, Ареспублика Аԥсны Ашәарҭадара Ахеилак амаӡаныҟәгаҩ Станислав Лакоба, Аԥснытәи Аҳәынҭқарратә Унивирситет аректор Алеко Гәарамиа.
Аԥсны Аҳәынҭқарра Ахада С. Багаԥшь Иусԥҟала Атәылахьчара аминистр аинрал-леитенант Мераб Кьышьмариа “аинрал-полковник” ичын иҭоуп.
Аԥсны Аҳәынҭқарра Ахада С. Багаԥшь Иусԥҟала, аинрал – леитенант Заицев Анатолии Иннокентии – иԥа, Атәылахьара аминистрра Арратә штаб хада аиҳабы, атәылахьчара аминистр актәи ихаҭыԥуаҩ “аинрал – полковник” ичын иҭоуп.
Аԥсны Аҳәынҭқарра Ахада С. Багаԥшь Иусԥҟала, аинрал – леитенант Ануа Владимир Иван – иԥа, атәылахьчара аминистр ихаҭыԥуаҩ, Мрагыларатәи Архәҭа акомандаҟаҵаҩ “аинраллеитенант” ичын иҭоуп.
Ареспублика Аԥсны Аҳәынҭқарра Иусԥҟала аполковник Кәпалба Гарри Сергеи-иԥа, астатс – маӡаныҟәгаҩ, атәылахьчара аминистр ихаҭыԥуаҩ “аинрал – маиор” ичын иҭоуп.
Ареспублика Аԥсны Аҳәынҭқарра Ахада Иусԥҟала аполковник Нанба Заканбеи Владимир – иԥа, атәылахьчара аминистр актәи ихаҭыԥуаҩ “аинрал – маиор” ичын иҭоуп.
Амитинг иалахәын Урыстәылатәи аихамҩатә архәҭақәа Ркомандаҟаҵаҩ, аинрал – леитенант Сергеи Климец, Аԥсны анапхгара рхаҭарнакцәа. Урыстәылатәи аинрал аихамҩа аррамаҵзуцәа ирыдырныҳәалеит рнапынҵақәа қәҿиарала иахьынарыгӡаз.
Амитинг аҟны дықәгыло, аихамҩатә корпус акомандир, аинрал Киз иазгәеиҭеит: “Иахьа иҷыдоу мшыуп, аамҭа кьаҿк иалагӡаны аԥса еихамҩа аӷьырак ашьақәыргылара хыркәшоуп”, – азгәеиҭеит аинрал.
“Урыстәылатәи аихамҩатә архәҭақәа Урыстәыла аиҳабыреи архәҭақәа ркомандаҟаҵареи рҿаԥхьа иқәдыргылаз адҵа нарыгӡеит хаҭабзиарала. Уи агәыӷра шимаз иҳәеит, аихамҩа аиҭашьақәыргылара Аԥсны аекономика аизҳа-зыӷьара иацхраап ҳәа, ҭабуп ҳәагьы реиҳәеит аихамҩа архәҭа рџьабаазы.
Аинформациа аиқәыршәаразы Урыстәылатәи аихамҩатә архәҭақәа Ркомандаҟаҵаҩ ицхырааҩ Владимир Карпенко адырра злаҟаиҵаз ала. Ҩымз ирылагӡаны, 29 гектар иахьрыҵаркуа аихамҩа акәша-мыкәша рыцқьоуп, иԥсахыуп 11 600 амҿтәы ҵыргәақәа ирзарбаз 10 500 рҭыԥаны, 2000 метра рҟны ишьҭаҵоуп амҩа ҿыц 600 метра рҭыԥаны; ишьақәыргылоу аҭыԥқәа зегьы рыҟны ахархәарахь ирыҭоуп аихамҩа ацҳақәа зегьы.
Урыстәылатәи аихамҩатә архәҭақәа ишьақәдыргылеит 55 аихамҩатә ргыларақәа, урҭ рхыԥхьаӡараҿы, адгьылкылҵәамҩа, ацҳақәа ҩба, 44 ибжьаратәуи имаҷуи ацҳақәеи аестакадақәеи, аӡымҩахгагақәа ааба.
Иахьа ишьақәыргылоу аобиект официалла ирыҭоуп Аԥсуа еихамҩа Аусбарҭахь. Уи иазкыз амитинг аҟны иалыркааит аихамҩа архәҭа аррамаҵзуҩцәа, аиҭашьақәыргыларатә усурақәа ирылахәыз. Урҭ ирыҭан хә-змоу аҳамҭақәа Урыстәылатәи аихамҩатә архәҭақәа Ркомандаҟаҵаҩ ихьӡала, иара убасгьы Урыстәыла Афедерациа атәылахьчара аминистрра амедальқәеи. Амш аҩбатәи азыбжазы Урыстәылатәи аихамҩатә архәҭа абаталион Аԥсны аанрыжьуеит.
Аихамҩатә архәҭақәа ркомандаҟаҵара ахаҭарнак аподполковник Иван Бабошин излеиҳәаз ала, ҩымш раԥхьа, иҷыдоу адәыӷба, компиутера еиқәыршәоу аихамҩа ахаҭабзиара агәаҭаразы идәықәҵан. Излашьақәдыргылаз ала, аиҭашьақәыргыларатә усурақәа хаҭабзиарала инагӡоуп.
Аԥсуа еихамҩа аиҭашьақәыргыларатә усурақәа “бзианы “инагӡоуп ҳәа ахиҳәааит, Урыстәылатәи аихамҩатә архәҭақәа Ркомандаҟаҵаҩ аинрал-леитенант Сергеи Климец, аихамҩа аиҭашьақәыргылара ахыркәшара иазкыз агәырӷьаратә митинг аҟны дықәгыло.
Иара иажәақәа рыла, аҳауатә ҭагылазаашьақәа шыуадаҩызгьы, рнапы ианыз аус қәҿиарала ихдыркәшеит. “Урыстәыла ахадара рҟынтәи адҵа ҟалар, ҳара ҳазыхиоуп аринахысгьы ҳусура ацҵара,” – азгәеиҭеит уи.
Германиа Адәныҟатәи Аусқәа рминистрра ахаҭарнак Иенс Плетнер ишьақәирӷәӷәеит, анемец информациатә массатә хархәагақәа иҟарҵо адырраҭара, Германиа абжьаҟазарала аԥсуа гани ақырҭуа гани рхаҭарнакцәа реиԥылара азырхиара ишаҿу. Убри аан, Адәныҟатәи Аусқәа рминистрра ахаҭарнак цқьа еилкааны имҳәеит, аиԥылара иазалххо аҭыԥи, уи иалахәхараны иҟоу рыҩаӡареи.
“Германиа Адәныҟатәи Аусқәа рминистр Франк Вальтер Штаинмаиер иаԥшьгарала, арегион аҟны ҳацҳаражәҳәарҭақәеи, иара убасгьы уаҟатәи ҳхаҭарнакцәеи аус адырулоит ари азҵаара аимак змоу рыҩ-ганк рҟны. Аиԥылара амҩаԥгара арыцхәыи аҭыԥи макьаназы иӡбам,” – иҳәеит Плетнер.
Убри аан, уи инаҵшьны иазгәеиҭеит, “аиԥылара иалахәхоит, ари апроблема аӡбараҿы анырра змоу хәа”.
Плетнер иазгәеиҭеит, аԥсуа – қырҭуа еиныршәара аиҿцәажәарақәа рҭыԥ Берлин акәхаргьы шауа, иара убасгьы иазгәеиҭеит аиԥылара мҩаԥысраны ишыҟоу “иаарласӡаны.”
Плетнер, иара убасгьы ибзиоуп ҳәа ахәшьара аиҭеит Урыстәылатәи аихамҩатә архәҭақәа Аԥсны ралгара.
“Урыстәыла аихамҩатә ахәҭақәа Аԥсны ралгара агәҭакы, ари Аԥсны аҭыԥ змоу аибарххара арԥсыҽра иацхраауеит”, ҳәа азгәеиҭеит, Плетнер. Германиа анапхгара азыхиоуп аҭагылазааашьа аҭышәныртәаларазы аганқәа зегьы рҽазышәарақәа адгылара аҭара.
Авице – канцлер, Германиа Адәныҟатәи Аусқәа рминистр Франк Вальтер Штаинмаиер аԥсуа – қырҭуа еимакы аҭышәныртәаларазы иазирхиеит аплан. Уи аплан далацәажәеит Қырҭтәылеи, Аԥсни Урыстәылеи иҟазаараан.
Штаинмаиер, аԥсуа – қырҭуа еимакы аҭышәныртәаларазы иплан “хәҭарацәала” ишьақәгылоуп, – раԥхьаӡа иргыланы уи иазԥхьагәанаҭоит амч ахамырхәаразы аганқәа Аиқәшаҳаҭра рнапаҵаҩра, насгьы ақырҭуа хҵәацәа Аԥсныҟа рыргьежьра апроцесс ахацыркра. Иара убас, аплан аҿы иазааҭгылоуп Аԥсны аиҭашьақәыргылара еиуеиԥшым атәылақәа рыцхыраарала, уи ашьҭахь Аԥсны астатус азҵаара аӡбара.
Ақырҭуа ауаԥс еимакы азонаҿы аҭагылазаашьа ахьыуадаҩхази Қырҭтәыла имҩаԥнаго апровокациақәеи инарымаданы, Аԥсны мап ацәнакуеит, нанҳәа 15 рзы Берлин имҩаԥысраны иҟоу ООН Амаӡаныҟәгаҩ Хада Иҩызцәа Ргәыԥ рԥылара алахәхара. (ООН Амаӡаныҟәгаҩ Хада Иҩызцәа Ргәыԥ иалахәуп Урыстәыла, Еиду Америкатәи Аштатқәа, Франциа, Британиа Ду). Абри атәы иҳәеит Аԥсны Аҳәынҭқарра Ахада С. Багаԥшь, Аԥсны Ашәарҭадара Ахеилак АахыҵУаԥстәыла аҭагылазаашьа инадҳәаланы аилатәара аартуа.
С. Багаԥшь иазгәеиҭеит, ҩымыш раахыс ҭелла иааиԥмырҟьаӡакәа иҽышимаидо, Аахыҵ Уаԥстәыла Аҳәынҭқарра Ахада Едуард Кокоиты.
“Цхинвал аҭагылазаашьа еибарххоуп, ахәҷқәеи аҳәсақәеи Нхыҵ Уаԥстәылаҟа рахыгара иаҿуп. Қырҭтәыла архәҭақәа Аахыҵ Уаԥстәыла аҳәаахь реизгара иаҿуп. Абри аҩыза аҭагылазаашьаҿы ақырҭуа – аԥсуа еимакы аҭышәныртәаларазы аиҿцәажәарақәа рымҩаԥгара мап ацәаҳкуеит,” – инаҵшьны иазгәеиҭеит С. Багаԥшь.
С. Багаԥшь адҵа ҟаиҵеит, Мрагыларатәи агәыԥ архәҭа аибашьраиазхиаразы, иара убасгьы Ареспублика амчратә усбарҭақәа рнапхгаҩцәа иашьашәалоу анапынҵақәа риҭеит.
“Аахыҵ – Уаԥстәыла аибашьра иалагар, Аԥсны ҭынч изтәазаауам”, – инаҵшьны иазгәеиҭеит С. Багаԥшь.
“Ҳара ҳаԥеиԥшуеит, макьана ахҭысқәа рыҿиашьа. Аҭагылазаашьа ҭышәынтәалар, ҳара ҳаиҭахәаԥшуеит ҳаӡбара,” – иҳәеит С. Багаԥшь.
Аԥсны Ашәарҭадара Ахеилак аилатәараҟны Аԥсни, Приднестровиеи, Аахыҵ – Уаԥстәылеи рыбжьара иҟоу аиқәшаҳаҭрақәеи аизыҟазаашьақәеи ҳасаб рзуны ирылацәажәон иахәҭоу аусмҩаԥгатәқәа.
Ниу-Иорк. ИТАР-ТАСС. Пан Ги Мун Қырҭтәыла иҿыцу ихаҭарнак ҷыдаси Қырҭтәыла ахылаԥшразы ООН амиссиа ахадаси дҟаиҵеит Бельгиатәи адипломат Иохан Вербеке. Абри атәы ажурналистцәа иреиҳәеит Амаӡаныҟәгаҩ Хада иофициалтә хаҭарнак Мишель Монтас. Уи диԥсахуеит, ари амаҵзураҿы ҩышықәса инарзынаԥшуа иҟаз афранцыз Жан Арно.
Вербеке ԥшьымыз раԥхьа дҟаҵан Ливан ООН Амаӡаныҟәгаҩ Хада ихаҭарнак ҷыдас, уаанӡа уи дыҟан ООН еснагьтәи ахаҭарнакс Бельгиа.
57 шықәса зхыҵуа адипломат Вербеке, 1981 шықәса рзы Бельгиа Адәныҟатәи Аусқәа рминистрра асистемаҿы аусура далагеит. Аус иухьеит итәыла адипломатиатә миссиақәа рҟны Ливан, Иорданиа, Бурунди, Чили, Еиду Америкатәи Аштатқәа. Ааигәатәи Ниу-Иорктәи имаҵураныҟәараҿы хадара азиуан Бельгиа Адәныҟатәи Аусқәа рминистрра амаӡаныҟәгарҭа.
2007 шықәса мшаԥымзазы, Вербеке хадара азиуан ООН Ашәарҭадара ахеилак аделегациа Косова ацараан.
Вербеке – заанаҭла дзиндырҩуп. Дҭаацәароуп, хҩык ахшара драбуп.
Қырҭтәыла аҳәынҭминистр Ҭемур Иакобашвили иҳәамҭа, Аҟәеи Москвеи рхала иаԥырҵеит аҭагылазаашьа, Берлинтәи аиԥылара мап ацәкразы ҳәа, хшыҩдароуп ҳәа азиҳәеит Аԥсны Адәныҟатәи Аусқәа рминистр С. Шамба.
“Ҳара уи аҽаламырхәразы аҽыҵга аԥшаара ҳҭахӡам. Мап ҳкыр ауан, ООН Амаӡаныҟәгаҩ Хада Иҩызцәа Ргәыԥ рԥылара Ҭемур Иакобашвили дшалахәу анеилаҳкаа нахыс, мамзаргьы ақырҭуа – аԥсуа еиԥылара мҩаԥысраны иҟоуп ҳәа Германиа ахаҭарнак абас еиԥш аҳәамҭа аныҟаиҵа,” – иҳәеит С. Шамба.
Адәныҟатәи Аусқәа рминистрра Ахада Аахыҵ – Уаԥстәыла атагылазаашьа уадаҩуп ҳәа азиҳәеит. “Ҳара мап ацәаҳкуеит Берлинтәи аиԥылара аҽалархәра, Аахыҵ-Уаԥстәыла иаалырҟьаны аҭагылазаашьа ахьыуадаҩхаз азы. Ҳара абас еиԥш аиԥыларақәа мап рцәаҳкуеит арегион аҟны аҭагылазаашьа ҭышәынтәалаанӡа”, – иҳәеит аминистр. Убри аан иазгәеиҭеит “Ҳара иҳадыргалоит аиԥылара ҳҽалаҳархәырц, ҳрегион аҟны иҟоу ашәара агәҭынчымра рнаҭоушәа ҳарбо”.
С. Шамба инаҵшьны иазгәеиҭеит, Аахыҵ Уаԥстәыла аҭагылазаашьазы Мрагылара агәҭынчымра амоуп ҳәа узазҳәом ҳәа. “Мрагылараевропатәи атәылақәеи, Америка Еиду Аштатқәеи Қырҭтәыла аганахьала ақәымчра ҟарҵароуп Қырҭтәыла имҩаԥнаго ақәыларақәеи апровокпциақәеи ирҟәаҵразы”, – азгәеиҭеит уи.
С. Шамба игәаанагарала, “Берлинтәи аиԥылара амҩаԥгара даҽа хықәкқәак ракәын иамаз. Хәҭакахьала, Қырҭтәыла аҽазнашәоит апроблема аӡбара аҽазнашәошәа НАТО алалара апроцесс арццакра.”
Аԥсны амчрақәа аринахыстәи абас еиԥш аҭагылазаашьаҿы рхымҩаԥгашьа дазааҭгылауа, Шамба иҳәеит: Иацы, Ашәарҭадара аилатәараҿы Аԥсны Аҳәынҭқарра Ахада С. Багаԥшь амаҵзурақәа зегьы иашьашәалоу анапынҵақәа риҭеит. Ҳаргьы убарҭ аиқәшаҳаҭрақәа рҳәаақәа ҳҽырҭаҳагӡоит”, – ихәеит уи.
Аԥсныи Аахыҵ Уаԥстәылеи Рҳәынҭқаррақәа Рхадацәа С. Багаԥшьи Е. Кокоитыи ҭелла иалацәажәеит ақырҭуа – ауаԥс еимакы азонаҿы иҟоу аҭагылазаашьа. Абри атәы аарыцҳауеит Аԥсны Аиҳабыра ринформациатә Усбарҭа аҟнытә.
“Иахьа, Едуард Кокоитыи сареи ҭелла ҳалацәажәеит аимак азонаҿы ишьақәгылоу аҭагылазаашьа. Аԥсны азхиоуп, Аахыҵ Уаԥстәыла иҟалаз аҭагылазаашьа инадҳәаланы, иахыгоу 100-ҩыуаак рҟынӡа ахәыҷқәа аднакыларц,” – иҳәеит Аҳәынҭқарра Ахада С. Багаԥшь, ҳәа аарыцҳауеит Аԥсны Аиҳабыра ринформациатә Усбарҭа аҟнытә.
Пицунда акәрорт, аԥхын 2009 шықәса рзы, “Аԥсы атәыла” ҳәа хьӡыс измоу Урыстәылатәи акинофестиваль амҩаԥгара иаҭыԥны иҟалар алшоит.
Абри аҩыза аӡбара рыдыркылеит Урыстәылатәи акинои ателехәаԥшреи риеҵәахәқәа Аԥсны рыԥсы аныршьоз аамҭазы. Урҭ рхыԥхьаӡараҿы: акинематографиатә Еидгыла актәи амаӡаныҟәгаҩ, актиор, апродиусер Михаил Поречнеков, Гоша Куценко, Никита Джигурда, Андреи Соколов уҳәа убас аӡәырҩы.
“Ҳара аҭакԥхықәра ду ҳадуп. Акәрорт аинфраструктура азырхиатәуп иҟалараны иҟоу акинофорум азы, избан акәзар ари акәльтуратә проект иаднаԥхьалоит асасцәа рацәаҩӡаны,” – ҳәа ажурналистцәа иреиҳәеит Гагра араион ахада ихаҭыԥуаҩ Ҭемыр Қапба.
Акинофестиваль амҩаԥгара алыршахоит Пицунда ииз, Урыстәылатәи абизнсмен, амеценат Андреи Дудко ицхыраарала.
Аԥсны Аҳәынҭқарра Ахада С. Багаԥшь дидикылеит Донтәи Архәҭа атаман, аинрал Н. И. Казицын. Аиԥылараҟны иалацәажәон ақырҭуа-аԥсуа еимаки ақырҭуа-ауаԥс еимаки рзонақәа рҟны иҟоу аҭагылазаашьақәа ртәы. Аҳәынҭқарра Ахада иазгәеиҭеит, ҳҳәынҭқаррақәа рыбжьара аицхыраараз иҳадаҳкылаз Аиқәшаҳаҭра инамаданы, Аахыҵ Уаԥстәыла имҩаԥысуа ахҭысқәа Аԥсны ахы аламырхәӡакәа аганахь ишаанымхо. Аиԥылараҟны ирылацәажәон Аахыҵ Уаԥстәыла иқәнхо ганрацәалатәи ацхыраара рзыҟаҵара иадҳәалоу азҵаарақәа.
Иахьа Аԥсны Аҳәынҭқарра Ахада С. Багаԥшь ихантәаҩрала имҩаԥысит Ареспублика Ашәарҭадара Ахеилак алахәлацәа реилатәара.
Аилатәара иалахәыз, уаанӡатәи аилатәараҿы рнапы ианҵаз ашәарҭадареи, Арбџьармчқа рырхәҭақәа аибашьраразырхиара азҵаареи рымҩаԥысшьа атәы идырдырит Аԥсны Аҳәынҭқарра Ахада С. Багаԥшь.
Иалацәажәеит Ареспублика Аахыҵ – Уаԥстәыла аҭагылазаашьа. Аҳәынҭқарра Ахада Ашәарҭадара Ахеилак алахәлацәа иреиҳәеит, ҵхагәазы, Аахыҵ Уаԥстәыла Аҳәынҭқарра Ахада Е. Кокоитыи иареи ҭелла ишеицәажәаз.
Уаҟа ишьақәырӷәӷәан, Аԥсни Аахыҵ Уаԥстәылеи аицхыраараз ирыбжьоу Аиқәшаҳаҭра ахьыԥшхоит наҟ-наҟтәи ахҭысқәа рыҿиашьа.
Иахьа, Аԥсны Аҳәынҭқарра Ахада Иусԥҟала, Аршба Владимир Гиоргии-иԥа дҟаҵоуп аибашьра азҵаарақәа рзы Аԥсны Аҳәынҭқарра Ахада иабжьагаҩс.
Имҩаԥысит Ареспублика Аԥсны Ашәарҭадара Ахеилак аилатәара. Аҳәынҭқарра Ахада Ашәарҭадара Ахеилак иалахәу рахь аҳәара ҟаиҵеит арезервистцәа амобилизациа рылаҳәаразы иҟаиҵаз ажәалагала адгылара арҭарц.
Аԥсны Азпкәанԥҵара инақәыршәаны, Аҳәынҭқарра Ахада амобилизациазы Иусԥҟа 24 сааҭ ирылагӡаны адгылара анаҭароуп, мамзаргьы мап ацәнакыроуп Аԥсны апарламент.
Арҭ азҵаарақәа рҭышәныртәалара инапы ианҵоуп Аԥсны Аҳәынҭқарра Ахада ихаҭыԥуаҩ Рауль Ҳаџьымба.
“Иахьа Аахыҵ Уаԥстәыла имҩаԥысуа зегьы, аҵыхәтәантәи 10 шықәса раахыс Қырҭтәыла анапхгара имҩаԥыргоз аполитика иалҵшәахеит. Ҳара изныкымкәа иаҳҳәахьан абри атәы, адунеи ауаажәларреи ргурҽанаҳҵон, Қырҭтәыла бџьарла аиқәыршәара аибашьрахь икылнагар шалшоз. Аахыҵ Уаԥстәыла иҟалазгьы, – Қырҭтәыла анапхгара ақәларатә политика имҩаԥырго иалҵшәоуп”, – ҳәа аҳәамҭа ҟаиҵеит Аԥсны Аҳәынҭқарра Ахада аҳәаанырцәтәии аҭыԥантәии ажурналистцәа рзы имҩаԥигоз апрессконференциа алагамҭазы.
Аҳәынҭқарра Ахада иажәақәа рыла, “Аԥсны, Аахыц Уаԥстәыла ажәлар рҿаԥхьа ахыдҵа амоуп, уи ахыдҵа нанагӡоит”. “Ҳара ҳхықәкқәа рынагӡаразы, иҟалап 1994, лаҵарамза 14 рзтәи аихымца аанкылареи амчқәа реидыгареи рзы Москватәи Аиқәшаҳаҭра еилаҳгаргьы, аха уи раԥхьаӡа еилазгаз ҳакәхом ҳара”, – иҳәеит С. Багаԥшь.
Аԥсны Аҳәынҭқарра Ахада Аахыҵ Уаԥстәыла аҭынч уааԥсыра рыԥсыҭбарақәеи, ауаԥс жәлар ргеноциди, ақыҭақәеи ақалақьқәеи реилаҟәбарахь икылызгаз Саакшвили ирежим дақәыӡбеит.
Қырҭтәыла анапхгареи, иара убасгьы аҳәаанырцәтәи амассатә информациатә хархәагақәаки, Цхинвал ақалақь Урыстәылоуп еилаԥызыххааз ҳәа иҟарҵаз аҳәамҭа иҟам-ианым ауп ҳәа ахәшьара аиҭеит. “Азәгьы ақәҿиҭуамызт, агаубициақәа рыла ақалақь аықәырхуаз, егьырҭ еиуеиԥшым абџьар хкқәа рыла ақалақь анырҟәбоз, ахәҷқәеи аҳәсеи аныршьуаз. Усҟан ҿнаҭуамызт Мрагылара, ҿырҭуамызт НАТО атәылақәагьы, иара убасгьы Қырҭтәыла 10 шықәса раахыс бџьарла еиқәзыршәоз атәылақәагьы акагьы ахырымҳәааит.” – инаҵшьны иазгәеиҭеит Аԥсны Аҳәынҭқарра Ахада.
Иара иажәақәа рыла, Еиду Америкатәи Аштатқәеи, Мрагылареи, Украинеи Қырҭтәыла бџьарлеа еиқәзыршәоз аҭакԥхықәра ду рыдуп Аахыҵ Уаԥстәыла иҟалаз зегьы рзы. “Аҭакԥхықәра рыдууп Саакашвили иеиԥш, уи дызҵәахуа зегьы”, – иҳәеит Аҳәынҭқарра Ахада.
Ҳазҭагылоу аамҭазы, Гал араион аҟны аҭагылазаашьа ҭышәынтәалоуп. Иахьа араион агәаны “аџьармыкьа иамшуп”, Аладатәи Аҩадатәии азонақәа рқыҭақәа руааԥсыра ирҭиуеит ауҭраҭых, ашәыр, араса. Абри атәы ааицҳауеит Гал араион аҟны Аԥсны Аҳәынҭқарра Ахада ихаҭарнак Руслан Кьышьмариа.
Иара иажәақәа рыла, ақырҭуа ган, аррамаҵурахь зықәра аҵанакуа аҿар ааԥхьаратә пунктқәа рышҟа инеиразы ҭелла акәымчрақәа шырзыҟарҵогьы, аҭыԥантәи аҿар араион аанырмыжьит. Убри адагьы, Жәыргьыҭ араион ауааԥсыра имаҷҩымкәа аҳәара ҟарҵоит, урҭ Аԥсны атерриториахь иаарышьҭразы, урҭ рхыԥхьаӡараҿы иҟоуп мачыла аррамаҵурахьы инарыԥхьо.
Кьышьмариа, иара убасгьы адырра ҟаиҵеит, Оқәымтәи алхырҭатә округ аҟны ишымҩаԥсуа Аԥсны Жәлар Реизарахь аиҭалхрақәа. Уи излеиҳәаз ала, уахь инеиуа алхыҩцәа рхыԥхьаӡара ҳаракыуп.
Аԥсны азхиоуп Мраҭашәара Қырҭтәылантәи ахҵәацәа акоридор рзаартра. Абри атәы иҳәеит Аԥсны Аҳәынҭқарра Ахада ипресс-конференциаҟны
“Уи аҩыза акоридор аартхоит. Гал араион анапхгареи, Аԥсны Аҳәынҭқарра Ахада ихаҭарнаки, Аҭагылазаашьа ҷыдақәа рзы Аусбарҭа анапхгареи рнапы ианҵоуп еиҿыркаарц арахь иаауа ауаа рыдкылареи, ргәаҭареи. Ҳара иаадыруазароуп урҭ зусҭцәоу, уажәшьҭан урҭ рыҩныҟақәа рдәықәҵаразы”, – иҳәеит Багаԥшь.
Убри аҩызаҵәҟьа акоридор рзаартхоит Кәыдры аиҩхаа аҩадахьтәи ахәҭа ауааԥсырагьы, ирҭахханы иҟалозар, ҳара ҳашҟа ииасыртә еиԥш аҭагылазаашьа рзаԥҵоуп,” – ишьақәирӷәӷәеит Багаԥшь.
“Ахәсеи ахәҷқәеи ирзеиҿкаатәуп акрыфара бзиа. Ҳара ҳрабашьуам аҳәсеи ахәҷқәеи”, – иҳәеит Аҳәынҭқарра Ахада.
Аԥсны аамҭеи аҿҳәареи анаҭеит Қырҭтәыла Кәыдры аиҩхаа аҩадатәи ахәҭа аҟнытә иалнагарц арбџьармчқәеи, аҳәаахьшьцәеи, иара убасгьы Аԥсны автономтә республика аиҳабыра ҳәа зыхьӡырҵаз убрахь иналаҵаны.
Абри атәы иҳәеит Аԥсны Аҳәынҭқарра Ахада Аҟәа имҩаԥысуаз ипресс-конференциаҟны, Кәыдры аиҩхааҿтәи аҭагылазаашьазы ажурналистцәа рызҵаарақәа рҭак ҟаҵо.
“Зегьы цоит аплан инақәыршәаны. Ҳазҭагылоу аамҭазы аус ауеит ҳавиациа, иара убасгьы артиллериа,” иҳәеит уи, инаҵшьынгьы иазәгәеиҭеит “Қырҭтәыла макьана аамҭа амоуп ҳәа”.
Аԥсны Арбџьар Мчқәа Жәыргьыҭ араион атерриториа алалара ргәы иҭаӡам, абри атәы иҳәеит Аҳәынҭқарра Ахада С. Багаԥшь. “Ҳара Жәыргьыҭ араион ахь ҳхы хаӡам, уи атәы изныкымкәа исҳәахьеит, ҳара ҳтерриториа ҳара иҳазхоит,” – иҳәеит ателеканал “Вести-24” аефир ала, ашәахьаҽны.
Қырҭтәыла аибашьцәа мап ацәыркыр Кәыдры аҩадатәи ахәҭа хатәгәаԥхарала ааныжьра, Аԥсны нап анаркуеит Қырҭтәыла амчрақәа зегьы уантә рықәцаразы аоперациа амҩаԥгара. Абри атәы иҳәеит Аԥсны Аҳәынҭқарра Ахада С. Багаԥшь аинформациатә телеканал “Вести 24” аефир ала.
“Ари аибашьратә операциа духоит, иахьазы ҳаруаа рнапаҟны иҟоу абџьар зегьы ахархәара азухоит”, – инаҵшьны иазгәеиҭеит Аҳәынҭқарра Ахада. “Ҳара Жәыргьыҭҟа ҳхы хаӡам. Ҳтерриториа ҳара иҳазхоит, – иазгәеиҭеит Багаԥшь. Ҳара ҳадминистративтә ҳәааҟны ҳгылоуп, уаҟагьы ҳгылазаауеит”.
Багаԥшь иажәақәа рыла, Қырҭтәыла макьана абжьы ақәнамыргацт Кәыдры аиҩхаа ааныжьразы Аҟәа иҟанаҵаз ажәалагала. “Сааҭки бжаки раԥхьа, Кәыдры аиҩхаа аҩадахьтәи ахәҭахьы иҳашьҭит 30 автобус, уаҟа атерриториа ааныжьра зҭахыу рзы”. Багаԥшь иажәақәа рыла, ари агәҳалалратә коридор макьана аус ауеит “ҳара уи макьаназы иаартны иҳамоуп”.
Атәыла Ахада иазгәеиҭеит, ареспубликаҿы аҭагылазаашьа ҭышәынтәалоуп ҳәа. “Сара иахьа саҭааит Гал араион, уаҟа сырԥылеит акомандирцәа, аррамаҵзуцәа, иазгәеиҭеит уи. – Гал араион аҟны ахҭыс ҳәа акагьы ыҟам.” Кәыдры аиҩхаа атәы ҳҳәозар, уаҟа, аҭыԥ аман иацы апровокациа – иреихсын ҳаруаа ҩыџьа, Иахьынтәихысыз аҭыԥ ахь иҟаҵан аҭактә хысрақәа”, – иазгәеиҭеит уи.
С. Багаԥшь, иара убасгьы иазгәеиҭеит, иаарласны Аахыҵ Уаԥстәыла Аҳәынҭқарра Ахада Е. Кокоитыи сареи ҳҳәынҭқаррақәа рхьыԥшымра азхаҵаразы аҳәамҭа ҟаҳҵоит. “Раԥхьаӡа ирыланы, ҳара Урыстәыла Афедерациа ашҟа ааԥхьара ҟаҳҵоит, адунеи ауаажәларра рахьгьы иара убас ааԥхьара ҟаҳҵоит Аԥси Аахыҵ Уаԥстәылеи азхарҵаразы, – инаҵшьны иазгәеиҭеит С. Багаԥшь. Аахыҵ Уаԥстәыла иҟалаз агеноциди ауаҩытәыҩсамреи рышьҭахь, ақырҭқәеи ҳареи акы еицаҳаӡбо ҳәа ҳзыҟалом. Уи уаҳа изызхьаԥштәу зҵаарам.”
Ақырҭуа ган Аԥсныҟа иаанамышьҭит аамҭала Гал араион ахь иаарц зҭахыз Қырҭтәыла ауааԥсыра. Абри атәы ааицҳаит Аԥсны Аҳәынҭқарра Ахада Гал араион аҟны ихаҭарнак Руслан Кьышьмариа.
Кьышьмариа иажәақәа рыла,” 35-ҩыуаак аҳәаахь зхы зырхаз ауааԥсыра, Гал араион ахь зыуацәа рышҟа аамҭала иаарц зҭахыз, ақырҭуа ган аҳәаахьшьцәа иаанкыланы, рышьҭахьҟа Қырҭтәылаҟа идыргьежьит”.
Кьышьмариа иажәақәа рыла, ҩымш ирылагӡаны, Гал араион ахь Жәыргьыҭынтә иааит ирацәаны ауааԥсыра – аҳәса, абыргцәа, ахәыҷқәа. Урҭ зегьы Аҭагылазаашьа ҷыдақәа рзы Аусбарҭа рыцхрааны рҭынхацәа рҟны рҭыԥ ылырхит.
Аԥсны Атәылахьчара аминистр М. Кьышьмариа ақырҭуа еибашьцәа рахь ааԥхьара ҟаиҵеит Кәыдры аиҩхаа аҩадахьтәи ахәҭа аанрыжьразы. “Ари аҭагылазаашьа ираҳҭаз ақырҭуа еибашьцәа рхы ианырзамырхәа, амч ҳхы иаҳархәар акәхоит,” – ҳәа аҳәамҭа ҟаиҵеит атәылахьчара аминистр.
Аҳәамҭаҟны иазааҭгылоуп:
“Аҵыхәтәантәи амшқәа рзы, ақырҭуа Арбџьар Мчқәа рыҟәшақәа Кәыдры аиҩхаа аҩадатәи ахәҭа аҟны рхыԥхьаӡара ҩынтәны еизырҳауп. Урҭ рхыԥхьаӡара иартәоит 2500-ҩыуаак. Арҭ аҟәшақәа еиқәыршәоуп ҳаамҭа иақәшәо абџьар хкқәа зегьы рыла.
Изныкымкәа ишазгәаҳҭахьоу аиԥш, урҭ уаҟа рыҟазаара, абас еиԥш абџьар рыманы Москватәи 1994 шықәсазтәи Аиқәшаҳаҭра ӷәӷәала еиланагоит. Арҭ арратә хәҭақәа аԥсуа ҳәынҭқарра ашәара иҭадыргылоит.
Арра – политикатә ҭагылазаашьа ишьақәгылаз инадҳәаланы, ООН арратә наԥшцәа рыԥсҭазаара ашәара иахьҭагылоу инадҳәаланы, ООН амиссиа анапхгара ирабжьаҳгеит Кәыдры аиҩхаа аҟнытә иалыргарц Жәларбжьаратәи арратә наԥшцәа.
Аҵыхәтәантәи уахыки-ҽнаки ирылагӡаны, Аԥсны Арбџьар Мчқәа рыҟәшақәа, Кәыдры аиҩхаа анеирҭа – ааирҭақәа зегьы рҟны амҩақәа ршәаҳаит, аӷа имчқәа реизырҳара алмыршаразы.
Ҳдырраҭарақәа рыла, Кәыдры аиҩхаа аанрыжьит аҭынч уааԥсыра рыхәҭак. Уаҟа иаанхаз аҭынч уааԥсыреи, аибашьцәеи рахь ааԥхьара ҟасҵарц сҭахыуп, ираҳҭаз аамҭеи аҭагылазааьеи рхы иархәаны, ихьшәахаанӡа, аиҩхаа аанрыжьырц.
Ас еиԥш ираҳҭаз аҭагылазаашьа рхы ирзамырхәар ақырҭуа еибашьцәа, амч ҳхы иаҳархәар акәхоит.
Кәыдры аиҩхаа Ареспублика Аԥсны иахәҭакыуп, иахәҭоу зегьы ҟаҳҵоит Аԥсны аиурисдикциа ари атерриториаҟны аларҵәаразы.”
Атәылахьчара аминистр М. Б. Кьышьмариа
Нанҳәа 10 рзы, Аԥсны Жәлар Реизара адепутатцәа ырхынҳәуп аԥсшьараҟынтә.
Аԥсны апарламент абри аҩыза Ақәҵара аднакылеит Аахыҵ Уаԥстәыла ишьақәгылаз аҭагылазаашьа инадҳәаланы, иара убасгьы Қырҭтәылантә Аԥсны аганахьала иҟаҵоу агрессиатә қәымчрақәа инарыдҳәаланы.
Атәылауаа Ахада иахь инеит анхарҭақәа реиҭашьақәыргылареи, аӡбаҩцәа разыӡбарақәа реиҭахәаԥшра алыршареи рзы аҳәарақәа рыманы.
Аҳәынҭқарра Ахада атәылауаа раԥшьгарала далацәажәеит Аԥсны иқәынхо ауриақәа рхеилак аусура апроблемақәа, иара убас дахәаԥшит альтернативтә енергиа ахыҵхырҭа иадҳәалоу ажәалагала.
С. Багаԥшь, атәылауаа рхатәы зҵаарақәа рзы идикылоит ес – шәахьа, Аҳәынҭқарра анҭыҵ  данцо аламҵакәа. Аҳәынҭқарра Ахада, иара убас. амчыбжь аҩныҵҟа идикылоит атәылауаа аусура амш иҭагӡаны.
Аԥсны Ахада есымчыбжьатәи адкылара мҩаԥигоит имаҵура данахагыла амш инаркны. Адкыларазы атәылауаа рҭаҩра алыршахоит Ахада иҟны Ауаажәларра рыдкыларҭаҿы. 2006 шықәса аԥхьатәи азбжазы Аԥсны Ахада ишҟа рҽанырҵеит 730  – ҩык ауааԥсыра, урҭ рахьтә 568 ҩык аҳәынҭқарра Ахада идикылеит, егьырҭ абжьагарақәа рыҭан хықәкыла Ауаажәларра рыдкыларҭаҿы.
Ахада иҟны ауаажәларра рыдкыларҭа есҽны бжьаратәла ирыдыреылоит 20 – ҩык инадыркны 30 ҩык рҟынӡа ауааԥсыра. Атәылауаа Ахада иахь инеиуеит еиҳарак, асоциалтә ҟазшьа змоу азҵаарақәа разыӡбараҿы ацхыраара иаҳәаразы: аҽыхәышәтәразы ма аҵаразы атәыла анҭыҵ ацара, анхарҭа ҭыԥқәа реиҭашьақәыргыларазы, анхамҩатә зҵааарақәа рыӡбаразы, ԥарала ацхырааразы.
Аилыркаа:
Ахада иҟны Ауаажәларра рыдкыларҭа анапхгаҩы – Мераб Ушьанг-иԥа Кәыҵниа.
Аҭыӡҭыԥ: Аҟҿа ақ., Амҳаџьырқәа рымҩа, 32, ауада №1.
Шәара Аԥсны шәатәылауаҩызар, Ахада ишҟа анеиразы шәҽанышәҵар шәҭахызар, (Аҟәа)аҭел 6-73-35 шәасыр шәылшоит.
Ауаажәларра рыдкыларҭаҿы атәылауаа аус рдулара алыршахоит асааҭ 94 00 инаркны 184 00 рҟынӡа ес-ҽны, аԥсшьара мшқәа аламҵакәа.
 
Нанҳәа 12 рзы, уахынла, Аԥсны Аҳәынҭқарра Ахада С. Багаԥшь Аԥсны амилаҭтә телехәаԥшрала дықәгыло, ажәлар рахь Ааԥхьара ҟаиҵеит.
“Ҳаҭыр зқәу, сыуаажәлар!
Иахьа иҟалеит акыршықәса ҳаззыԥшыз. Ари ҳазыԥшиижьҭеи 15 шықәса ракәым иҵуа, акыр жәашықәса ҵуеит. Аԥсны Аҳәынҭқарра аиурисдикциа иахьа ишьақәыргылоуп ҭоурыхла, жәытә-натә аахыс иара иахәҭакыу атерриториа – Кәыдры аиҩхаа аҩадатәи ахәҭаҟны!
Хаха –хымш Аԥсны Арбџьармчқәа рыҟәшақәа Аԥсны Ареспублика атерриториалтә акзаара ашьақәыргыларазы аоперациа амҩаԥгара иаҿын. Иахьа, уи хыркәшоуп!
Аҵыхәтәантәи амшқәа рзы, шәара зегьы шәхы шәыхшыҩ зегьы зызкыз абри аус ԥшьа акәын. Даҽакалагьы ҟалашьа амамызт. Иӡбахон ҳразҟы. Ҳара, иара убасгьы Аахыҵ Уаԥстәыла иҟаз атрагедиагьызгьы агәҭынчымра ду ҳаман. Ақырҭуа қәылаҩцәа Аахыҵ Уаԥстәыла имҩаԥыргеит хашҭшьа змам агеноцид. Иршьаҟьеит Аахыҵ Уаԥстәыла ақыҭақәеи, ақалақьқәеи, агәаҟра ду иҭадыргылеит аҭынч уааԥсыра. Ари аҩыза хашҭшьа амам.
Ҳара Аахыҵ Уаԥстәыла иҟалаз атрагедиа ус ҳахәаԥшуа тәашьа ҳамамызт. Убри азын Гал араион ахь иалаҳгалеит Аԥсуа Ар. Убри инадҳәалангьы, иаарласынгьы нап аҳаркыр акәхеит Кәыдры аиҩхаа аҩадахьтәи ахәҭахьы арратә аоперациа амҩаԥгара.
Анцәа имчала, ҳаруааи ҳрезервистцәеи ари ихьанҭаз апроблема ду фырхаҵарыла ирыӡбеит.
Сара, иҭабуп идуӡӡан ҳәа расҳәоит асолдаҭцәеи, аофицерцәеи, арезервистцәеи, Атәылахьчара аминистрра анапхгареи, егьырҭ амчратә еилазаарақәеи абас еиԥш еилыхха аус ахьеиҿыркааз!
Ҭабуп ҳәа расҳәоит Аиҳабыреи, Апарламенти, Ашәарҭадара Ахеилак алахәлацәеи арратә операциа амҩаԥгареи, уи аҽазыҟаҵареи рҿы рҽазышәарақәа рзы!
Сара, иара убасгьы, идуӡӡан иҭабуп ҳәа расҳәоит Урыстәыла Афедерациа анапхгара, ацхыраараз иҟаҳҵаз ааԥхьара рыбжьы ахьақәдыргаз азы. Ҳрегион аҟны ирӷәӷәан абжьаҟазаратә еилазаара, Қырҭтәыла даҽа қәыларак аԥшьнамгаразы ирӷәӷәан ашәарҭадара ауснагӡатәқәа.
Ҳара иаҳаӡбаз рацәоуп. Уажәшьҭа, аринахысгьы, ҳамчқәа еизакны, Кәыдры аиҩхаа аҩадахьтәи ахәҭа аҟны ишьақәыргылатәуп аинфраструктура. Иаанхеит мышқәак, арратә операциа зынӡаск ахыркәшаразы.
Сара агәра згоит, зегьы шыҟаҵахо ала.
Даҽазныкгьы ишәыдысныҳәалоит!”
Иахьа Аԥсны Аҳәынҭқарра Ахада С. Багаԥшь Аусԥҟа ҭижьт “Аахыҵ Уаԥстәыла атрагедиатә хҭысқәа инарыдҳәаланы алахьеиқәҵара рылаҳәаразы”
Аусԥҟаҟны иазааҭгылоуп:
“Ақырҭуа – ауаԥс еимакы ҭынчымҩала аӡбаразы жәларбжьара – зинтә хыдҵақәа зегьы еилаганы. 2008 шықәса, нанҳәа 8 рзы Қырҭтәыла арбџьармчқәа авиациеи, ихьанҭоу атехникеи рхы иархәаны, Аахыҵ Уаԥстәыла атерриториа иақәлеит. Иршьит зықьҩыла аҭынч уааԥсыра, еилаҟәбоуп аҳҭны-қалақь Цхинвал, иара убас жәпакы аиланхарҭатә ҭыԥқәа, ааха рыҭоуп иара убас Урыстәыла Афедерациа Абжьаҟазаратә Мчқәа
Иҭахаз рҭынхацәеи рызгакьацәеи гәалсра дула срыдышшыло ишьақәсыргылоит:
2008, нанҳәамза 14, Ареспублика Аԥсны атерриториаҟны ирылаҳәазааит лахьеиқәҵаратә мшны. Алахьеиқәҵара амш аҽны Ареспублика Аԥсны атерриториаҟны илашьҭызааит Аҳәынҭқарратә Бираҟқәа.
Аԥсны Аминистрцәа Реилазаара анапы ианҵазааит аус аднауларц, Қырҭтәыла агрессиа иахҟьаны Аахыҵ Уаԥстәылан ааха зауз аҭаацәарақәеи, зҭаацәа ҭахази ацхыраара рзыҟаҵаразы ажәалагалақәа.
Алахьеиқәҵара амш аҽны акультура аусҳәарҭақәеи, ателерадиоеилахәреи рҟны арлахҿыхратә программақәа аанкылазааит.
Аԥсны Аҳәынҭқарра Ахада С. Багаԥшь даҭааит акқырҭуа аоккупациа аҟнытә зых иақәиҭхаз Кәыдры аиҩхаа аҩадатәи ахәҭа – аиланхарҭатә ҭыԥқәа Чҳалҭа Ажара. Абри атәы ааицҳаит Аԥсны Аҳәынҭқарра Ахада акьыԥхь аҟны иофициалтә хаҭарнак Кристиан Бжьаниа.
Атәылахьчара аминистр М. Кьышьмариа Аԥсны Аҳәынҭқарра Ахада адырра ииҭеит, аӷа ихырӷәӷәарҭақәа шимхыу, Аԥсны Арбџьармчқәа Кәыдры аиҩхаа аҩадахьтәи ахәҭа, Қырҭтәыла аҳәаа аҟынӡа ишахылаԥшуа.
Аԥсны Аҳәынҭқарра Ахада адҵа ҟаиҵеит, аҳәаа ахьчара еиҿыркаарц, иара убасгьы нап адыркырц Гәылрыԥшь араион ахадара рыцырхырааны, еилаҟәбасоу аинфраструктура аиҭашьақәыргылара.
Аҳәынҭқарра Ахада иажәақәа рыла, иаарласны ари араион ақыҭақәеи, аҳаблақәеи рхадацәа алыххоит.
Багаԥшь ҭабуп ҳәа реиҳәеиит арратә операциа иалахәыз аррамаҵзуцәеи арезервистцәеи зегьы, – иазгәеиҭеит К. Бжьаниа.
Гәыԥҩык Аԥсны Жәлар Реизара адепутатцәа, зхадараҿы дыҟаз Аԥсны Жәлар Реизара Аиҳабы ихаҭыԥуаҩ Ирина Агрба, рвизит хыркәшаны Ҭырқәтәылантә ихынҳәит. Мчыбжьык иалагӡаны адепутатцәа рԥылон Анкара, Сҭамбыл, Адаԥазар инхо аԥсуааи ачеркессцәеи рдиаспорақәа рхаҭарнакцәа.
Ирфан Аргән напхгара зиҭо Аԥсуаа рхеилак ацхыраарала, адепутатцәа рҭааит аԥсуаа ахьеиланхо ақыҭақәа, ирԥылон аиҳабацәа, Аԥсни арепатриациа апроблемақәеи рзы ирыҿцәажәон ауаа.
Адаԥазар, аԥсуа депутатцәа иԥылеит ақалақь ахада. Урҭ алацәажәеит Аԥсни Адаԥазари аекономикеи акультуреи рганахьала реиҿцааразы лшарақәас иҟоу. Адаԥазар ахада агәра диргеит иаарласны Аԥсны дшаҭаауа ала.
“Аахыҵ Уаԥстәыла атрагедиатә хҭысқәа ртәы ҳаҳаит Ҭырқәтәыла. Уи инадҳәаланы аҭыԥантәи амассатә информациатә хархәагақәа ржурналистцәа рацәаҩны иҳаҿцәажәеит. Ҳара ҳалацәажәон Аԥсны апозициа, агәлартә ҳәынҭқарра Қырҭтәыла имҩаԥнаго агрессиатә политика, уи Аахыҵ Уаԥстәыла ашьакаҭәарахьы ишкылнагаз,” – ҳәа лҳәеит “Аԥсныпресс” аинтервиу аналҭоз Ирина Агрба.
Адепутат, арепатриант Сенер Гогәуа Ҭырқәтәыла еицырдыруа ателеканалқәа рефирқәа дрылахәын. Уаҟа уи инаҵшьны иазгәеиҭон Аахыҵ Уаԥстәылеи Аԥсни ирымоу ахықәкы– уи ихьыԥшым аҳәынҭқаррақәа рыргылара шакәу ҳәа.
Аԥсны Жәлар Реизара Аиҳабы ихаҭыԥуаҩ Ирина Агрба иазгәалҭеит, адепутатцәа активла аус шрыцылуаз, Аԥсны лассы-лассы иаало, арепатриациа азҵаарақәа рыӡбараҿы злагала ӷәӷәоу Битис Кәарацхелиа.
“Қырҭтәыла Цхинвал алахысра ианалага, аԥсуааи ауаԥс диаспореи рхаҭарнакцәа, нанҳәа 8 рзы, Ҭырқәтәыла Адәныҟатәи Аусқәа рминистрра аҿаԥхьеи, Қырҭтәыла ацҳаражәҳәарҭа аҿаԥхьеи апикетқәа мҩаԥыргеит,” – ҳәа азгәалҭеит Ирина Агрба.
Адепутатцәа ауаҟатәи ажурналистцәа анрыҿцәажәоз иазгәарҭон, Ҭырқәтәыла еиуеиԥшым абџьар хкқәа рыла ацхыраара шарҭоз Қырҭтәыла. “Ҳара иазгәаҳҭон, Қырҭтәыла арбџьармчқәа абџьарла еиқәзыршәоз рхыԥхьаӡараҿы ишыҟоу Ҭырқәтәыла, иахьа уи абџьар ахархәара шаиуз Цхинвал ақәлараҿы”, – хәа азгәалҭеит Ирина Агрба.
Аԥсуа депутатцәа Ҭырқәтәыла ажурналистцәа ирабжьаргеит рыла иадырбарц Аахыҵ Уаԥстәыла иҟалаз атрагедиа.
Аахыҵ Уаԥстәыла иҟалаз атрагедиатә хтысқәа инарыдҳәаланы, нанҳәа 14, Аԥсны алахьеиқәҵаратә мшны ирылаҳәоуп. Абри азы иахьа Аусԥҟа инапы аҵаиҩит Аԥсны Аҳәынҭқарра Ахада С. Багаԥшь. Абри атәы аарыцҳаит Аиҳабыра ринформациатә Усбарҭа аҟнытә. Ари амш аҽны ҳреспублика атерриториаҟны иларҟәуп Аҳәынҭқарратә Бираҟқәа, арлахҿыхратә усмҩаԥгатәқәеи апрограммақәеи аанкылоуп.
“Ақырҭуа ауаԥс еимакы ҭынчымҩала аҭышәныртәаларазы, ақырҭуа ган ахыдҵақәа зегьы еилаганы, 2008 шықәса, нанҳәа 8 руха, Қырҭтәыла Арбџьар Мчқәа авиациеи, атехника хьанҭеи рхы иархәаны Аахыҵ Уаԥстәыла иақәлеит,” – азгәаҭоуп Аԥсны Аҳәынҭқарра Ахада Иусԥҟаҟны.
“Қырҭтәыла агрессиа иахылҿиааит, Багаԥшь иажәақәа рыла “ауаԥс жәлар ргеноцид, иҭахеит зықьҩыла аҭынч уааԥсыра, еилаҟәбоуп Цхинвал ақалақьи, аиланхарҭа ҭыԥқәеи жәпакы. Ааха рыҭоуп, иара убасгьы Урыстәыла Афедерациа Абжьаҟазаратә Мчқәа”.
Аԥсны Аҳәынҭқарра Ахада Ареспублика Аминистрцәа Реилазаара рнапы ианиҵеит “Аахыҵ Уаԥстәыла Қырҭтәыла агрессиа иахҟьаны ааха заузи, зҭаацәа ҭахази ацхыраара рзыҟаҵара алыршаразы ажәалагалақәа аус рыдуларазы”.
Аԥсны Аҳәынҭқарра Ахада С. Багаԥшь усуратә визитла Москваҟа дцеит.
Иахьҵәҟьа уи диԥылеит Урыстәыла Афедерациа Апрезидент Дмитри Медведев. Абри атәы Аԥсныпресс ахь иааицҳаит амассатә информациатә хархәагақәа рҟны Аҳәынҭқарра Ахада ихаҭарнак Кристиан Бжьаниа.
Иахьа Аҟәа иалагеит Аахыҵ Уаԥстәыла ааха зауз рыцхырааразы агәҳалалратә акциа.
Акциа еиҿыркааит – Аҟәа ақалақь ахадареи, Аҟәа ақалақьтә Еизареи.
“Аҟәатәи 10-тәи Абжьаратә школ ахыбрахь асааҭ 10. 00 инаркны, ақалақь ауааԥсыра анагара иалагеит ахәҷқәеи адуцәеи рзы ацәамаҭәа. Акциа мҩаԥысуеит ес-ҽны, асааҭ 10. 00 инаркны 18. 00 сааҭ рҟынӡа”, – ҳәа адырра ҟалҵеит Аҟәа ақалақь ахадара апресс-маӡаныҟәгаҩ Мадонна Кәыҵниа.
Уи иазгәалҭеит, ари акциа зхы алазырхәыз шырацәаҩу.
Аимадаразы аҭелқәа: 26-42-10
Нанҳәа 14, 20. 00 сааҭ рзы Аҟәатәи адраматә театр аҿаԥхьа имҩаԥысит Аахыҵ Уаԥстәыла иҟалаз атрагедиатә хҭысқәа инарыҳәаланы амитинг. Зықьҩыла ауаа неит амитинг ахь аиашьаратә ауаԥс жәлар зықәшәаз арыцҳараҿы адгылара рырҭарц. Иқәгылоз зегьы ақәыӡбон Саакашвили Аахыҵ Уаԥстәыла имҩаԥигаз агеноцид.
Аҭынч уааԥсыра рҭахара, аҩнқәеи, ашколқәеи, ахәышәтәырҭақәеи, амилаҭтә культура ахыбрақәеи ршьаҟьара Аԥсны иқәынхо ауааԥсыра рхы-ргәы аҟынӡа инеит.
Амитинг иалахәыз зегьы еицҿакны иазгәарҭеит Аахыҵ Уаԥстәыла ааха зауз рыцхыраара ишазхиоу.
Ареспублика Аԥсны абанкқәа акырџьара рҟны иаартуп, ауаа аԥара аларгаларц ахьрылшо иҷыдоу ахыԥхьаӡаларҭақәа.
Иара убасгьы ауаԥс хҵәацәа рыцхырааразы еиҿкаауп ацәамаҭәа еизгарҭақәа.
Аԥыза-министр ихаҭыԥуаҩ Леонид Лакербаиа дырԥылеит иахьа Урыстәылатәи Иреиҳау аҵараиурҭақәа лимитла ирҭалаз абитуриентцәа. 45-ҩыуаак арԥарацәеи аҭыԥҳацәеи Урыстәыла иреиҳау 25 ҵараиурҭа рахь ишьҭуп.
Лакербаиа адырра злаҟаиҵаз ала, аҿар аҵарақәа рахь ишьҭу иаразнак аҵара рҵараны иахьыҟоу Иреиҳау аҵараиурҭақәа Жәларбжьаратәи рыҟәшақәа ирыдҵаалароуп. “Уаҟа аҵараиурҭа ахыԥхьаӡалараҿы уадаҩрақәак шәызцәырҵуазар, сара хаҭала адырра сышәҭ. Иарбан уадаҩразаалак хырҩаа азымукәа иаанҳажьуам,” – иҳәеит Лакербаиа абитуриентцәеи урҭ рҭаацәеи рыҿцәажәараан.
Аԥыза-министр ихаҭыԥуаҩ инаҵшьны иазгәеиҭеит, урҭ аҵарахьы ишышьҭу аҳәынҭқарра ацхыраарала, иахьа атәылаҿы аҭагылазаашьа аныуадаҩу аамҭазы. Лакербаиа инаҵшьны иазгәеиҭеит, урҭ ҭакԥхықәра дула ишазнеиша рҵара.
“Шәара алимитқәа шәоуит иахьа аиҩызаратә ҳәынҭқарра Урыстәыла аҟнытә, иаҳа ианыуадаҩыз аамҭазы Аԥсни Урыстәылеи зыхьчаз. Урыстәыла иахьа аԥсуа ҿар аҭагылазаашьа рнаҭоит, иреиҳау аҵараиурҭақәа рҟны аҵара рҵаратәы, аҿиарамҩа иану Аԥсны наҟ-наҟ зда ихәарҭам азаанааҭқәа рыла,” – инаҵшьны иазгәеиҭеит Л. Лакербаиа.
Аԥыза-министр ихаҭыԥуаҩ Л. Лакербаиа инаҵшьны иазгәеиҭеит, хышықәса раахыс Урыстәыла Афедерациа Иреиҳау аҵараиурҭақәа рҟны ишҭалахьоу 148-ҩыуаак. Иара убасгьы иазгәеиҭеит, урҭ рахьынтә фҩыуаак шҭырцахьоу, – азгәеиҭеит аԥыза – министр ихаҭыԥуаҩ.
Алимитқәа ҳзаазышьҭыз иреиҳау аҵараиурҭақәа рхыԥхьаӡараҿы иҟоуп: Н. Е. Бауман ихьӡ зхыу Москватәи Аҳәынҭқарратә техникатә унивирситет; Москватәи Аҳәынҭқарратә абнанхамҩатә унивирситет; Санкт-Петербургтәи асахьаҭыхра-ааглыхратә академиа, Санкт-Петербургтәи Аҳәынҭқарратә Унивирситет, Ростовтәи Аҳәынҭқарратә аекономикатә унивирситет, Ростовтәи Аҳәынҭқарратә аргыларатә унивирситет, Белгородтәи Аҳәынҭқарратә Унивирситет; Воронежтәи Аҳәынҭқарратә архитектура-ргыларатә унивирситет; Ульиановтәи Аҳәынҭқарратә техникатә унивирситет, Донтәи Аҳәынҭқарратә техникатә унивирситет уҳәа убас егьырҭгьы.
Аԥыза министр ихаҭыԥуаҩ, Урыстәылатәи Иреиҳау аҵараиурҭақәа ирҭалаз абитуриентцәа ааԥхьара риҭеит есышықәса Аԥсны Аҳәынҭқрра Ахада С. Багаԥшь Аԥсны анҭыҵ аҵара зҵо астудентцәа рзы имҩаԥиго аиԥылара рхы аладырхәырц.
Нанҳәа 17, Аԥснынтә Урыстәылаҟа идәықәырҵеит Самтредиа ақалақь аҟны инхоз аурыс хҵәацәа ргәыԥқәа. Урҭ рхыԥхьаӡараҿы иҟоуп Масловаа рҭаацәара иаҵанакуа 7-ҩыуаак – милаҭла иаурысқәоу. Шача ақалақь аҿы ииз, милаҭла имолдавану З. Џьалаӷониа Мунтиан ҩ-шықәса зхыҵуа лыӡӷаби лареи.
Надежда Маслова лажәақәа рыла, аҵыхәтәантәи аамҭазы Қырҭтәыла инхо аурысқәа рҭагылазаашьа акырӡа ибааԥсхеит, убри азын уаҟа аанхара уаҳа иҳалшоны иҳамбеит. Аԥсны амчрақәа ахҵәацәа рзы агәҳалалратә коридор шаадыртыз анеилыркаа, Масловаа рҭаацәара ацхырааразы ирыдҵаалеит Аҭагылазаашьа ҷыдақәа рзы Аусбарҭа аусзуҩцәа, арҭ амшқәа зегьы рзы ақырҭуа-аԥсуа ҳәааҟны иҟоу. “Ҭабуп ҳәа раҳҳәоит Аԥсны анапхгара ҳҭаацәа рзы иҟарҵаз ацхырааразы. Ҳара маҭәа-ҩыҭәала ҳаиқәыршәара адагьы, аматериалтә цхыраара ҳарҭеит, асасааирҭа ҳаҩнарҵеит, уаҟа ҩымыш ҳаҩнан хәда-ԥсада”, – иҳәеит Иурии Маслов.
Аҭагылазаашьа ҷыдақәа рзы Аусбарҭа аиҳабы ихаҭыԥуаҩ Лев Кәыҵниа иажәақәа рыла, ахҵәацәа Адлерҟа иргоит, уаҟа Урыстәылатәи Афедерациа афедералтә миграцитә маҵзура ахҵәацәа рыдыркылоит, нас наҟ-наҟтәи рлахьынҵа уаҟа ирыӡбоит.
Ишәгәалаҳаршәоит, нанҳәа 15 рзы, иалган 19-ҩыуаак ахҵәацәа, милаҭла иаурысқәаз, урҭ рхыԥхьаӡараҿы 5 – ҩыуаак ахәыҷқәа. Урҭ зегьы Жәыргьыҭ инхон.
Аҭагылазаашьа ҷыдақәа рзы Аусбарҭа аинформациала, аҳәаахьшьцәеи Аусбарҭа ахаҭарнакцәеи рахь иадҵаалоит Урыстәыла ауааԥсыра, Аахыҵ Уаԥстәыла ахҭысқәа ирылагаанӡа Қырҭтәылаҟа ԥсшьара иааз. Урҭ аҳәара ҟарҵоит Аԥсны атерриториала Урыстәылаҟа ирышьҭырц.
“Аԥсны анапхгара ацхыраара иазхиоуп Урыстәыла ауааԥсыра Қырҭтәылантә рыҩныҟақәа рыргьежьразы. Уи азы ацхырааразы идҵаалароуп Аԥсны аҳәаахьшьцәа, – ҳәа азгәеиҭеит Аԥыза-министр А. Анқәаб.
2008 шықәса, нанҳәа 18 рзы, Аԥсны Аҳәынҭқарра Ахада С. Багаԥшь Аусԥҟа ҭижьт “Гал, Очамчыра, Тҟәарчал, Гәылрыԥшь араионқәа рҟни, Аҟәа араион ахәҭақәаки рҟны, аиланхарҭа ҭыԥқәа рҳәаақәа: Ԥсҳәы, Агра, Гәмма, Акаԥа, Ӡыгәҭа, Аҩадатәи Кьалашәыр рыҟны Арратә ҭагылазаашьа аԥыхразы”.
Аусԥҟаҟны иазгәаҭоуп:
“Қырҭтәыла абџьаршьҭыхла Аахыҵ Уаԥстәыла иахьақәлаз инадҳәалани, иара убасгьы Кәыдры аиҩхаа Аҩадатәи ахәҭа Қырҭтәыла Арбџьар Мчқәа раккупациа аҟнытә ахы иахьақәиҭхази аҟнытә ишьақәсырӷәӷәоит:
1)Иаԥыхзааит Гал, Тҟәарчал, Очамчыра, Гәылрыԥшь, араионқәеи Аҟәа араион ахәҭақәаки, иара убасгьы аиланҳарҭа ҭыԥкәа: Ԥсҳәы, Агра, Гәмма, Акаԥа, Ӡыгәҭа, Аҩадатәи Кьалашәыр рҳәаақәа рыҟни Аԥсны Аҳәынҭқарра Ахада Иусԥҟала нанҳәа 10, 2008 шықәса рзы иалагалаз арратә ҭагылазаашьа.
2)Аԥсны Аиҳабыра ринформациатә Усбарҭа анапы ианҵазааит амассатә информациатә хархәагақәа рҟны ари Аусԥҟа акьыԥхьра”.
Аԥсны Аҳәынҭқарра Ахада
акьыԥхь аҟны иофициалтә хаҭарнак К. В. Бжьаниа
Иахьа иаԥырҟәҟәаан идырмыз аҳаирплан Аԥсны аҳаиртә ҳәаа аилагаразы аҽазышәара. Абри атәы ажурналистцәа иреиҳәеит Аԥсны Арбџьар Мчқәа Рырратә штаб хада аиҳабы Анатолии Заицев.
Иара иажәақәа рыла, амшын аҟынтә иҟаҵаз адыргақәа рҭак аҳаирплан иҟанамҵаӡеит. “Аԥсны амшын ӡы аҟны ихықәгылоу Урыстәылатәи аибашьыгатә ӷба артиллериатә шьақәгылашьа аҟнытә агәҽанҵаратә хысрақәа анымҩаԥнага, аҳаирплан Аԥсны аҳаиртә ҳәаа ннажьит”, – ҳәа азгәеиҭеит Заицев.
Аԥсны Аҳәынҭқарра Ахада С. Багаԥшь адунеи ажәларқәеи, апарламентқәеи, аҳәынҭқаррақәа рхадацәеи рахь Ааԥхьара ҟаиҵеит Аԥсны исуверентәу ихьыԥшым ҳәынҭқарраны иазхарҵарц. Аԥсны Аҳәынҭқарра Ахада иажәақәа рыла “Ари Аахыҵ Кавказ зегьы аҟны аҭынчра иаарласӡаны аиқәырхаразы, ҵакыла иҭоурыхтәу зда ԥсыхәа ыҟам ӡбарахоит”.
Аԥсны Ахьыԥшымра азхаҵара иаԥнаҵоит арегионтә ҳәынҭқаррақәа рыбжьара ацивилизациатә еизыҟазаашьақәа рышьақәыргылара, иара убасгьы еиқәнаршәоит еиҟароу азинқәа зых иақәиҭу аҿиаразы,” – ҳәа азгәаҭоуп адунеи ажәларқәеи апарламентқәеи рахь иҟаҵоу Ааԥхьараҿы.
Аԥсны Аҳәынҭқарра Ахада С. Багаԥшь агәра игоит, Аԥсны азхаҵараҿы адгылара ҳазҭо аҳәынҭқаррақәа рацәахоит ҳәа. “Ҳажәлар ирҭахыуп ахьыԥшымра, зегь раԥхьаӡа иргыланы, жәларык раҳасабала ҳаиқәхарц азы. Сара агәра ганы сыҟоуп ҳабжьы раҳап ҳәа,” – ҳәа ажурналистцәа рахь аҳәамҭа ҟаиҵеит, Аԥсны Жәлар Реизара аилатәара анхыркәшаха ашьҭахь, Аԥсны Аҳәынҭқарра Ахада.
Аԥсны Аҳәынҭқарра Ахада инаҵшьны иазгәеиҭеит, “Аԥсны ацәхьаҵраны ишыҟам, ихьыԥшым аҳәынҭқарра аргыларазы ажәлар илырхыз амҩа”.
Нанҳәа 20 рзы, ақырҭуа – ауаԥс еимакы аҭагылазаашьа иалацәажәеит Белоруссиеи, Аахыҵ Уаԥстәылеи, Аԥсни Рҳәынҭқаррақәа Рхадацәа Александр Лукошенко, Едуард Кокоиты, Сергеи Багаԥшь. Абри атәы аарыцҳаит Аԥсны Аиҳабыра ринформациатә Усбарҭа аҟнынтә.
Аиԥылараҿы А. Лукошенко дақәыӡбеит Қырҭтәыла Аахыҵ Уаԥстәыла имҩаԥнагаз абџьаршьҭыхлатәи агрессиа. Уи ишьақәирӷәӷәеит, Минск аӡбара шаднакылаз, Ареспублика ауааԥсыра агәҳалалратә цхыраара рзыҟаҵаразы.
Кәыдры аиҩхаа аҩадатәи ахәҭахьы, аиланхарҭатә ҭыԥқәа Ажара, Қәабчара,, Чҳалҭа рынхарҭақәа рахь игьежьхьеит 100-ҩыуаак инарзынаԥшуа аҭынч уааԥсыра. Абри атәы иҳәеит Аԥсны атәылахьчара аминистр актәи ихаҭыԥуаҩ Гарри Кәпалба, Кәдры аиҩхаа аҩадатәи ахәҭа аҟынтә даныгьежь.
Иара иажәақәа рыла, зыҩныҟақәа рахь игьежьыз еиҳараҩык абнаҟны зҽыҵәахны иҟаз аҳәсеи, абыргцәеи ахәҷқәеи роуп. “Ахацәа, макьана агьежьразы ишәоит. Урҭ Аԥсны амчрақәа раасҭа, изыцәшәо еиҳарак ақырҭқәа роуп,” – азгәеҭеит Кәпалба.
Атәылахьчара аминистр ихаҭыԥуаҩ излазгәеиҭаз ала, Аԥсны Арбџьар Мчқәа, Кәыдры аиҩхаа ашәарҭадара иахылаԥшуа, игьежьыз ауааԥсыра ирыцхраауеит, фатәы-жәтәыла еиқәдыршәоит.
“Аиҩхаа иаҭааит Аҳәынҭеилазаара “Аԥсныча” ахаҭарнакцәагьы. Урҭ хықәкыс ирымоуп ауааԥсыра чала реиқәыршәаразы ачаӡырҭа аусура аларгара. Кәыдры аиҩхаа аладатәи ахәҭа аҟны амҩа арҽеира иалагоит,” – иҳәеит Кәпалба.
Ҳаҭыр зқәу, Аҳәынҭқарратә Дума адепутатцәа!
Зегь раԥхьаӡа иргыланы, ҭабуп ҳәа шәасҳәоит ааԥхьара иҟашәҵаз ази, иара убасгьы сыуаажәлари стәылеи рзы ихадароу азҵаарақәа срылацәажәартә еиԥш аҭагылазаашьа исзаԥышәҵази рзы.
Сара агәра згоит, ҳара ҳҽазышәарақәа рҟны аилкаареи адгылареи сышәҭап ҳәа.
Сара сааԥхьараҿи, Аԥсны Апарламент Ааԥхьараҿи, иара убасгьы уажә ааигәа жәлары зегьтәи реизараҿы ирыдыркылаз аапхьараҿы Урыстәыла Афедерациа Апрезиденти, Урыстәыла Аҳәынҭқарратә Думеи Афедерациа Ахеилаки рыхьӡала инарҵауланы еиҭаҳәоуп ҳтәыла ахьыԥшымразы рықәԥара ашьаҭа ахьынтәиаауа. Иҳәатәуп, ахьыԥшымра азхаҵара азҵаараҿы аԥсуа ган есымшагьы апозициа аартны аҳәара азин шарымҭоз. Ҳара иаҳзеилкаауам, зыҩаӡара ҳаракыу жәларбжьаратәи аиҿкаарақәа зыцәшәоз, Аԥсны ахатә гәаанагара аҳәаразы атрибунахь ҳанынармышьҭуаз?
Еидҵоу Амилаҭқәа Реиҿкаареи, ОБСЕ-и, егьырҭ аинститутқәеи абас еиԥш рхымҩаԥгашьа, агәаанагара ҳазцәырыргоит, ақырҭуа – аԥсуа процесс аҭышәнырәалараҿы иаартны ақырҭуа ган иадырцәылон ҳәа. Жәаҳәарада, ари аимак аҭышәныртәалара акала иамыцхрааит, уимоу есышықәса аимак змаз аганқәа есааира еицәыхаранатәуан.
Идыру усуп, Қырҭтәылеи Аԥсни рыбжьара аиҿцәажәарақәа акыр ҵуеит имҩаԥымсуеижьҭеи, уи уаҳа царҭа-аарҭа змам аҟны инеины иҟан. Уи ҵаҵӷәыс иаиуит, Қырҭтәыла абџьаршьҭыхла имҩаԥнагоз апровокациақәа.
15 шықәса ирылагӡаны, Қырҭтәыла изныкымкәа еиланагахьан 1994 шықәсазтәи Москватәи Аиқәшаҳаҭра.
Хынтә 1998 шықәса, лаҵарамзазы, жьҭаарамза – 2001 шықәсазы, ԥхынгәымза 2006 шықәса рзы – Қырҭтәыла архәҭақәа Аԥсны аҳәаақәа ирықәлахьан, аҭыԥ змаз апроблемақәа убриала рыӡбара хықәкыс иҟаҵаны.
Уиадагьы, Нхыҵ Кавкази Аахыҵ Кавкази рҟны аҭагылазаашьа ашьақәырҟьара хықәкыс иҟаҵаны Кәыдры аиҩхаахь иаларгалеит хыԥхьаӡара рацәала архәҭақәа, иаԥырҵеит уаҟа арратә инфраструктура. Ажәакала, Аԥсны наҟ-наҟ ақәларазы азырхиара иаҿын ахырӷәӷәарҭа.
Қырҭтәыла имҩаԥнагоз аилагарақәа, ООН Ашәарҭадара Ахеилак изныкымкәа ишьақәнарӷәӷәахьан.
Сара шәыхшыҩ азысышьҭырц сҭахыуп ҭоурыхтә фактк. Қырҭтәыла ихьыԥшым ҳәынҭқаррак аҳасабала иахыҵуа 20 шықәса роуп, 1918 шықәса инаркны 1921 шықәсанӡеи, 1991 шықәса инаркны ҳазҭагылоу аамҭа аҟынӡеи.
Абри аамҭа иалагӡаны Аԥсни Аахыҵ Уаԥстәылеи рҟны имҩаԥнагахьеит 9 қәларак Иаагатәума иҵегь аргәментқәа, ҳреспубликақәа Қырҭтәыла аҳәынҭқарратә еилазаараҟны аринахыс рааныжьра шзалымшо зырҵабыргуа? Сара сгәы иаанагоит уи аҭахым ҳәа.
Аҵыхәтәантәи аамҭазы, аполитикатә еибарххара аҭыԥ шамазгьы, аизааигәахара амҩақәа рыԥшаара амыцхәрас, аиҿцәажәаратә процесс иалыҵшәаны иалыршахаз аиқәшаҳаҭрақәа зегьы еиланагеит. Аиҿцәажәаратә формат аԥсахреи, аиқәшаҳаҭра иҟаз амеханизм аԥсахреи аҽазнашәо, Қырҭтәыла ари апроцесс зынӡаск еиԥнаҟьеит.
Аҵыхәтәантәи Аахыҵ Уаԥстәыла атрагедиатә хҭысқәеи, Қырҭтәыла ҿыцымҭала зхы акыз аибашьратә агрессиеи иаанарԥшит Аҭынчразы Аиқәшаҳаҭра мап ацәкра ҵаҵӷәыс иамаз. Ҳара ҳзыцәшәоз зегьы ҟалеит. Ари азы зныкымкәа ргәы рҽанаҳҵахьан Мраҭашәаратәи ҳпартниорцәа, аха урҭ ҳабжьы раҳауамызт.
Сара сазааҭгыларц сҭахыуп, Қырҭтәыла анапхгара Аԥсны инарҭбаау автономиа аҭаразы иҟарҵаз аҳәамҭақәа. Арҭ аҳәамҭақәа даҽазныкгьы ишьақәдырӷәӷәоит, ақырҭуа ган еилнакаарц шаҭахым ҳҳәынҭқарабжьаратә еиқәымшәарақәа, аибашьра ахҟьа-ԥҟьақәа хырҩаа рзыҟамҵара.
Стәыла Қырҭтәыла аилазаараҟны автономтә республикак аҳасабала, иахамышҭуа аԥышәа амоуп.
Аԥсуаа ирҭахӡам ихыҭхәыцаау аҳәынҭқарра.
Иаззгәаҭатәуп, ҳреспубликаҿеиԥш, Аахыҵ Уаԥстәылагьы аибашьра алагара ашәара макьанагьы ишыҟоу.
Убриазын, ҳара ҳын ихадараны иҟоуп Урыстәылеи ҳареи арратә усеицура ҳабжьаҵара, уи акырӡа иарԥсыҽуеит иҟоу ашәарақәа.
Иахьа Аԥсны имҩаԥысуеит акырзҵазкуа апроцессқәа: Ҳара аргылара ҳаҿуп идемократиатәу аҳәынҭқарра; ишьақәыргылоуп ауаажәларратә еилазаара аинститутқәа, аусхкқәа зегьы рҟны имҩаԥысуеит аиҭакрақәа.
Еилкаауп, ҳаилазаараҟны раԥхьаӡа иргыланы изықәныҟәаша аусхкқәа:
– аԥсуа ҳәынҭқарра ашәарҭадара аиқәырхара;
– зых иақәиҭу, ган рацәалатәи пекономикатәи, асоциалтәи, акультуратәи ҿиара;
– зегь раԥхьаӡа иргыланы Урыстәыла Афедерациеи ҳареи ҳаизыҟазаашьақәа иҵегь иааигәаны рышьақәыргылара;
– ашәарҭадара аиқәыршәара аусхк аҟныи иааҳакәыршаны иҟоу аԥсабара ахьчареи аекономикеи русхк аҟни жәларбжьаратәи апрактикақәа рыҭҵаареи, рхархәареи.
Сара инаҵшьны иазгәасҭарц сҭахыуп, ари аизааигәахара аполитика ишамоу адац ҵаулақәа.
Урыстәылеи ҳареи ҳаигәлацәоуп, ҳара ҳтәылақәа еидырҳәалоит иакыу ёатоурых, акультура, аекономика. Ус иҟан ахаангьы, иагьыҟалоит аринахысгьы.
Реиҳа иуадаҩыз аамҭақәа рзы, Қырҭтәыла архәҭақәа аԥсуа жәлар рықәхразы иангыла, Урыстәыла реиҳа иуадаҩыз абжьаҟазаратә роль ахахьы иагеит, аимак змаз аганқәа ирыбжьагылеит. Иахьа ирацәоуп атәылақәа, абжьаҟазара ароль аанызкыларц зҭахыу. Аха зегь реиҳа ианшәарҭаз, зегь реиҳа ианаҭахыз ас еиԥш рҽазҵәылхны иашьҭамызт. Абжьаҟазаратә операциақәа, Урыстәыла 106-ҩыуаак асолдаҭцәа рыԥсҭазаара ақәырҵахьеит. Ари афақт иҳанаҳәо рацәоуп.
Ҳара зынӡаск иаҳзеилкаауам, европатәи атәылақәа активла рҽазыршәозар, Урыстәыла аполитикатәи аекономикатәи усхкқәа рҟны апартниортә еизыҟазаашьақәа рышьақәыргылара, Аԥсны аҽазышәара ашәара зрызнарҵысуа.
Ҳара ҳтәыла аартуп аусеицуразы ҳаилызкаауеи, ҳауаажәлар рҽазҵәылхны изышьҭоу аус еилызкаауа зегьы рзы. Ауаатәыҩса ԥхьаҟацара иаҿуп. Аԥсынгьы адунеитә прогресс иаҟәҭханы иаанхарц аҭахым.
Ҳара ҳҳәынҭқарра 12 шәышықәса ахыҵуеит. Атәыла иамоу зегьы рзы хырҳара змоу апотенциал.
Ҳаҭыр зқәу адепутатцәа! Ҳара ҳҽазаҳшәеит Ареспублика Аԥсны ахьыԥшымра азхаҵаразы Урыстәыла Афедерациахь аҳәара иҟаҳҵо шьаҭас иамоу аарԥшра.
Сара сшәыҳәоит адгылара ашәҭрц изныкымкәа Аԥсны апарламенти, Аҳәынҭқарра Ахадеи, милаҭрацәала ареспубликаҿы иқәнхо ажәлари иҟарҵахьоу ааԥхьарақәеи, жәларызегьтәи аизарақәа рҟны ирыдыркылахьоу ааԥхьарақәеииҭоурыхтәу аизарақәа, референдумҵас имҩаԥысуа.
Сара ааԥхьара ҟасҵоит, аҭоурыхтә иашара шьақәшәыргыларц!
Ҭабуп ҳәа шәасҳәоит адгыларазы!
Урыстәыла Аҳәынҭқарратә Дума Ахада Борис Грызлов агәыӷра шимаз иҳәеит, Урыстәыла Афедерациа Апрезидент Дмитри Медведев Урыстәыла апарламент иҟанаҵаз ааԥхьара Аԥсни Аахыҵ Уаԥстәылеи рхьыԥшымра азхаҵаразы адгылара аиҭап ҳәа.
Иахьа Аҳәынҭқарратә Дума иаарласу аилатәараҟны хықәкыс иамоуп Аԥсни Аахыҵ Уаԥстәылеи рхьыԥшымра азхаҵаразы рыжәларқәа иҟарҵаз аҳәара адгылара арҭарц. “Сгәы иаанагоит, аӡбара ҳадаҳкылоит” – ҳәа, иҳәеит Аҳәынҭқарратә Дума Ахада. Афракциақәа зегьы рҟны имҩаԥгаз аконсультациақәа иаадырԥшит, адепутатцәа ари азҵаараҿы рпозициақәа шакыу”.
Афедерациа Ахеилак иахьа ааԥхьара аднакылеит Урыстәыла Афедерациа Апрезидент Дмитри Медведев ишҟа Аахыҵ Уаԥстәылеи Аԥсни рхьыԥшымра азхаҵаразы.
Афедерациа Ахеилак еицҿакны иақәшаҳаҭхеит ақырҭуа – ауаԥси, ақырҭуа – аԥсуеи еимакы азонақәа рышҟа рдәықәҵаразы абжьаҟазаратә мчқәа ихарҭәаау реилазаара. Абри атәы ажурналистцәа иреиҳәеит, Афедерациа Ахеилак Ахада Сергеи Миронов аилатәара анхыркәшаха ашьҭахь.
Аррамаҵзуцәа рхыԥхьаӡара ахарҭәаара, Миронов иажәақәа рыла, уи зыӡбо Урыстәыла Апрезидент иоуп. “Шаҟаҩыуаак абжьаҟазацәеи, насгьы урҭ рхырхарҭеи знапаҵаҟа иҟоу Иреиҳаӡоу Акомандаҟаҵаҩ иоуп,” – инаҵшьны иазгәеиҭеит уи.
“Ҳара ҳақәшаҳаҭхеит, урҭ рхыԥхьаӡареи, егьырҭ ауснагӡатәқәеи Урыстәыла Афедерациа Апрезидент иҳәаақәиҵоит”, – азгәеиҭеит Миронов.
2008 шықәса, нанҳәа 28 рзы, Аԥсны Аҳәынҭқарра Ахада С. Багаԥшь Ҟабарда-Балкариатәи Ареспублика Ахада А. Б. Каноков иааԥхьарала Нальчик визитла даҭааит.
Аԥсны ахьыԥшымра аназхаҵаха ашьҭахь, Ҟабарда-Балкариатәи Ареспубика, раԥхьаӡа дызҭааз республикоуп.
Аԥсны Ахада дырԥылеит Ҟабарда Балкариатәи Ареспублика Ахадеи, Аиҳабыреи.
“Арахь сара саара аҵак ду амоуп, ара инхоит Аԥсны ахьыԥшымра иазықәԥоз ҳашьцәа,” – ҳәа аҳәамҭа ҟаиҵеит Аԥсны Аҳәынҭқарра Ахада С. Багаԥшь.
“Хара аҭоурыхтә иашара шьақәыргылоуп ҳәа иазаҳаԥхьаӡоит, уажәшьҭарнахыс, Аԥсны азын ихадароу, изинтәу идемократиатәу аҳәынҭқарра ашьақәыргылароуп. Ҳара иаадыруеит ари шаҟа аҭакԥхықәра ду ацыу. Иааит аиқәшаҳаҭрақәа рыбжьаҵара аамҭеи, жәларбжьаратәи аимадарақәа рышьақәыргылара аамҭеи,” – иҳәеит С. Багаԥшь.
Аԥсны Аҳәынҭқарра Ахада агыӷра шимаз иҳәеит, Ҟабарда – Балкариатәи абизнес Аԥсны аекономика аларҵәаразы. Иара игәаанагарала, Аԥсны иамоуп аҭагылазаашьа бзиақәа ааглыхразы. Зегь раԥхьаӡа иргыланы акурорттә усхк аҟны, аӡа аусадуларатә усхк, иара убасгьы Кавказтәи ашьхақәа ирҿыкәыршоу амҩа аргылара аусхк аҟны.
С. Багаԥшь ҭабуп ҳәа иеиҳәеит Урыстәыла Апрезидент Дмитри Медведев, иара иажәақәа рыла, Аахыҵ Уаԥстәыла ауааԥсыра агеноцид иацәызыхьчази, Аԥсни Аахыҵ Уаԥстәылеи рхьыԥшымра азхаҵараҿы агәымшәареи, апринципреи иааирԥшыз азы.
Аилатәара анхыркәшаха, Аԥсны Ахада дырԥылеит Ҟабарда Балкариантәи Аԥсны хатәгәаԥхрала еибашьуаз. Уи ашьҭахь, Ҟабарда Балкариатәи Ареспублика Ахада Арсен Канокови Аԥсны Аҳәынҭқарра Ахада С. Багаԥшьи, Аԥсны Аџьынџьтәылатә еибашьраҿы иҭахаз рыхьӡала Нальчик иқәыргылоу абаҟаҿы ашәҭқәа шьҭарҵеит.
Ахәашаҽны, нанҳәа 29 рзы имҩаԥысит Аԥсны Жәлар Реизара-Аԥсны Апарламент, Урыстәыла Афедерациа Аԥсны ахьыԥшымра азхаҵара аҳаҭыразы аныҳәатә еилатәара.
Аилатәара иалахәын Аԥсны Аҳәынҭқаарра Ахада С. Багаԥшь, уи ихаҭыԥуаҩ Р. Ҳаџьымба, Аԥыза-министр А. Анқәаб, Ашәарҭадара Ахеилак Амаӡаныҟәгаҩ С. Лакоба, Иреиҳаӡоуи, Арбитражтәи усӡбарҭақәа рхаҭарнакцәа Рауф Ҟәруеи, Валери Ӷәрџьуеи, Иреиҳаӡоу апрокурор Сафарбеи Миқанба, аиҳабыра алахәлацәа, аҭыԥантәи амчрақәа русбарҭақәа рнапхгаҩцәа, аԥасатәи апарламент адепутатцәа, Ақалақьтәи Араионтәи еизарақәа рдепутатцәа, аполитикатәи партиақәеи аҵысрақәеи рхаҭарнакцәа, ауаажәларратә еиҿкаарақәа, анаукатәи арҿиаратәи интеллигенциа, аинформациатә массатә хархагақәа русзуҩцәа.
Аилатәараҿы иқәгылеит Аԥсны Жәлар Реизара Аиҳабы Н. Ашәба, Аԥсны Аҳәынҭқарра Ахада С. Багаԥшь, адепутатцәа Владимир Начач, Сергеи Матосиан, Валерии Бганба, Павел Лешьук, Гәрам Гәмба, Аԥсны Адәныҟатәи Аусқәа рминистр С. Шамба, Атәылахьчара аминистр М. Кьышьмариа, Аԥснытәи Аҳәынҭқарратә Унивирситет аректор А. Гәарамиа, Аԥсны Ашәҟәҩҩцәа Рассоциациа ахантәаҩы М. Лашәриа, Аԥсны еицырдыруа ауаажәларратәи аполитикатәи усзуҩы К. Озган, ауаажәларра – политикатә ҵысра «ЕдинаяАбхазия» анагӡаратә маӡаныҟәгаҩ Н. Агрба, Очамчыра араион Ахада Д. Тарба.
Иқәгылоз зегьы иазгәарҭон, Кавказтәи арегион аҟны аҭынчреи аҭышәныртәалареи реиқәырхаразы Урыстәыла инанагӡо ароль хада. Зегьы инаҵшьны иазгәарҭон, Аԥсны аринахыс адунеи ауаажәларра аҿаԥхьа, ихьыԥшым ҳәынҭқаррак аҳасабала аҭақԥхықәра ду иаду.
Аилатәара иалахәыз минуҭктәи ҿымҭрала иргәаладыршәеит, Ареспублика Аԥсны ахьыԥшымреи ахақәиҭреи зхы ақәызҵаз.
Апарламент адепутатцәа ирыдыркылеит ааԥхьарақәа ҩба – актәи Урыстәыла Афедерациа Апрезидент Дмитри Медведеви, Урыстәыла Афедерациа Аҳәынҭқарратә Дума Афедерациа Ахеилаки рышҟеи, егьи – Аахыҵ Уаԥстәыла Ареспублика Ахада Е. Кокоитыи, Аахыҵ Уаԥстәыла Апарламенти, ауаԥс жәлар рышҟеи.
Аԥсни Аахыҵ Уаԥстәылеи рҳәынҭқарратә хьыԥшымра азхаҵара иазкыз Апарламент асессиа аҟнытә қәгыларақәак рыҟнытә.
Азинтә-ӡбаратә реформеи, аҳәынҭқарратә ргылареи рзы апарламент азакәанԥҵаратә еиҿкаара ахантәаҩы Владимир Начач: “Аԥсны Урыстәыла агәра ргон, иахьагьы уи агәра ргоит. Аибашьраҿы аԥсуаа ирывагыланы еибашьуан, иҭахон аурыс арԥарцәа, егьыҭ амилаҭқәа рхаҭарнакцәа ирывагыланы Аԥсныҟа цхыраара иааз... Ҳара агәра аагон аурыс бџьар амчи, ҳақәгәыӷуан Урыстәыла иқәнхои, уи анапхгареи рыхдырра ҳаракы. Аԥсны ахьыԥшымра азхаҵаразы Урыстәыла иҟанаҵаз аӡбара иҳаднаҵо аҭакԥхықәра дууп..”
Аԥснытәи Аҳәынҭқарратә Унивирситет аректор Алеко Гәарамиа: “Адунеи аҟны уаҩы игәеиҭоит Урыстәыла аҵыхәтәантәи аӡбара Аԥсны ахьыԥшымра азхаҵаразы, адгылара аиурахь ахы шархаз. Иаҭахыуп аамҭа. Ҳара ҳаартуп аусеицуразы, аусутә ду ҳзыԥшыуп адунеи ауаажәларра рыхдырраҿы анагаразы, ҳара ҳҳәынҭқарра ишьақәгылоу идемократиатәу изинтәу ҳәынҭқарроуп ҳәа агәра дыргаразы... Иҟалоит убас еиԥш аамҭа, ақырҭуа жәларгьы аҳәынҭқаррабжьаратә агәлеимабзиаратә еизыҟазаашьақәа рышьақәыргылара ада ԥсыхәа шыҟам анеилнакаауа.”
Атәылахьчара аминистр М. Кьышьмариа: “Адокәментқәа, Урыстәылатәи архәҭақәеи ҳареи аоперациақәа рымҩаԥгараан Кәыдрытәи аиҩхааҿы иҳампыҵашәаз идырҵабыргуан, Аахыҵ Уаԥстәыла ашьҭахь Аԥсныҟа ажәылара ргәы ишҭаз. Ҳара ҭабуп ҳәа раҳҳәоит Урыстәыла анапхгара, аимак азонаҿы имҩаԥыргаз аоперациазы. Урыстәыла – Аԥсны ашәарҭадара иагарантын, ус иагьаанхоит”.
Аԥсны Жәлар Реизара Аиҳабы Н. Ашәба:
“Нанҳәа 26, 2008 шықәса – Ареспублика Аԥсны Аҳәынҭқарратәә хьыԥшымра азхаҵара амш – Аԥсны милаҭрацәала иқәнх ажәлар рзы Идуӡӡоу Мшны иаанхоит”.
Аԥсны Жәлар Реизара Аиҳабы Нугзар Ашәба Аԥсны жәлар ирыдиныҳәалеит “акыршықәса ҳаззыԥшыз Урыстәыла Афедерациа аӡбара, Аԥсны ихьыԥшым исуверентәу ҳәынҭқарраны азхаҵара”.
“Нанҳәа 26, 2008 шықәса – Ареспублика Аԥсны Аҳәынҭқарратә хьыԥшымра азхаҵара амш – иныҳәа мшуп аԥсуа жәлар рзы аиԥш, Аԥсны иқәнхо егьырҭ амилаҭқәа зегьы рзы, иара убасгьы зыԥсадгьыл анҭыҵ инхо зегьы рзы, акыршықәса ари ахьыԥшымра амш ааигәахара иазааԥсоз, иҳавагыланы уи иазықәԥоз зегьы рзы”, – иҳәеит Аԥсны Жәлар Реизара Аиҳабы Н. Ашәба апарламент асессиа аилатәара аҟны дықәгылауа.
Ашәба иажәақәа рыла, “иахьатәи аҭоурыхтә хҭыс – ахьыԥшымреи ахақәиҭреи акыршықәса инеиԥынкыланы разықәԥара иалыҵшәоуп.
Н. Ашәба иргәалаиршәеит, 1810 шықәсазы Аԥсны хатәгәаԥхарала Урыстәыла Аҳәынҭқарра Аилазааора ишалалаз.
“Кавказтәии, аурыс-ҭырқәатә еибашьрақәеи ирыхҟьаны, аԥсуа жәлар рӷьырак рҭоурыхтә ԥсадгьыл иаҟәган, иалагеит аколонизациа апроцесси Аԥсни Қырҭтәылеи реиҿагылареи. Аԥсуаа рыдгьыл, дара ишыртәу ишаԥсыуа дгьылу изҳәазаалак ӷәӷәала дахьдырхәуан”, – азгәеиҭеит Н. Ашәба.
Урыстәылатәи аимпериа анеилаҳа, Аԥсны Аҳәынҭқарра еиҭашьақәыргылан. “Иҭышәынтәаламыз аҭагылазаашьеи, ахҭысқәа рӡеибафареи 20-тәи ашәышықәса 20-тәи ашықәсқәа рзы ипсевдодемократиатәыз Қырҭтәыла архәҭақәа, Германиа ацхыраарала, Аԥсны асуверинитет амыхра хықәкыс иҟаҵаны, ихьыԥшымыз Аԥсны атерриториа иақәлеит. Аԥсуа жәлар ргеноциди, милаҭла иақырҭуамыз ауааԥсыра атәыла аҟнытә рахыгареи, Қырҭтәыла аоккупациатә шықәсқәа раан имҩаԥысуаз ҳҭоурых аҟны иаанхеит,” инаҵшьны иазгәеиҭеит Н. Ашәба.
Аԥсуа жәлар 1921 шықәса рзы акырҭуа аоккупантцәа ирҿагылеит, убриалагьы Аԥсны асуверинитети ахақәиҭреи еиқәдырхеит. 1931 шықәса, хәажәкыра 31 рзы ирылаҳәан ихьыԥшым Асоветтә Социалисттә Республика Аԥсны ҳәа. Аԥсны Асоветтә Социалисттә Республика алахәын ССР Аидгыла аԥҵара. 1922 шықәса рзы, ԥхынҷкәын 30 рзы, Н. Н. Ақырҭаа инапы аҵаиҩит Аԥсны аофициалтә хаҭарнак Асоветтә Еидгыла ашьақәыргыларазы Аиқәшаҳаҭра. 1925 шықәса, хәажәкырамзазы, Аԥсуазегьтәи 3-тәи асиезд Ахеилак иаднакылеит Аԥсны ССР раԥхьатәи Аконституциа, уаҟа иазгәаҭан “Аԥсны исуверентәу Асоветтә Социалисттә ҳәынҭқарроуп ҳәа”.
Н. Ашәба иргәалаиршәеит, Сталини Бериеи ртотолитартә режим аҭагылазаашьаҿы аҭыԥ змаз ауаҩы изин еилагарақәа. “Аԥсуа жәлар рзин уи апериод аан ӷәӷәала еилаганы, 1931 шықәса рзы мачыла Қырҭтәыла аилазаара иалаҵан автономтә республикак аҳасабала. Аԥсны жәлар ӷәӷәала рыбжьы ақәдыргеит ари аилагара. Уи иахылҿиаауан арепрессиақәа, аԥсуаа рассимилиациа, амилаҭ культуратә геноцид, аԥсуа бызшәеи, аԥсуа культуреи рықәхра аҽазышәара,” – иҳәеит Аԥсны Жәлар Реизара Аиҳабы.
Ашәба игәаанагарала, Асоветтә аамҭақәа рхаан аахысгьы аԥсуааи ақырҭқәеи реицынхара залымшо аҟынӡа инеихьан.
Аԥсны жәлар рмилаҭтә-хақәиҭратә қәԥараҿы иреиҳау кульминациатә кәаԥны иҟалеит, Ашәба иажәақәа рыла. 1992-1993 тәи Аџьынџьтәылатә еибашьра.
13 мзы ицоз аибашьра иахҟьаны, ирацәахеит харҭәаашьа змам ауаатәыҩсатә ԥсыҭбарақәеи, аматериалтә цәыӡкәеи рацәаны. “Ареспублика аинфраструктура зегьы шьаҟьан, ҳажәлар рҭоурыхи ркультуреи абаҟақәа рхәашан. Аоккупациа апериод аан Аԥсны инхоз рӷьырак иаанрыжьит рынхарҭақәа,” инаҵшьны иазгәеиҭеит Ашәба.
Ашәба инаҵшьны иазгәеиҭеит Аԥсны ихьанҭаз аамҭақәа рзы “Иарӷәажәҩаны иҳавагылеит Нхыҵ Кавказ аиашьаратә республика рыҟнынтә хатәгәаԥхарала иааны иҳацеибашьуаз, Урыстәыла еиуеиԥшым арегионқәа рыҟнытә, адгылара ҳарҭеит, иара убас аказакцәа, приднестровиаа, рыжәҩахыр ӷәӷәа ҳныруан аҳәаанырцә инхо ҳџьынџьуаа.”
“Аԥсны жәлар рхақәиҭратә еибашьра хыркәшахеит ақырҭуа архәётақәа Ареспублика аҟнытә ралцарала. Ҳара рҿаԥхьа ҳхырхәоит, зыԥсҭазаара ари аус ԥшьа иақәызҵаз”, – иазгәеиҭеит Ашәба.
Аԥсны Жәлар Реизара Аиҳабы Н. Ашәба инаҵшьны иазгәеиҭеит Раԥхьатәи Аԥсны Аҳәынҭқарра Ахада Владислав Григори-иԥа Арӡынба илшамҭа дуқәа, аԥсуа жәлар ахьыԥшымреи ахақәиҭреи рзы рықәԥара хадара азызуаз. “Аибашьра ашьҭахьтәи аамҭақәа рызгьы, ижәлар гәык-ԥсык ала рымаҵ ауреи
ижәлар рмилаҭтә интересқәа рыхьчараҿи, адемократиатә ҳәынҭқарра ашьаҭа ашьақәырӷәӷәареи, иҭышәынтәалан аҿиареи рзы игарантын”, – инаҵшьны иазгәеиҭеит Ашәба.
Аԥсны Жәлар Реизара Аиҳабы Н. Ашәба ҭабуп ҳәа реиҳәеит анацәа зегьы, зыҷкәнцәа зҭыԥхацәеи атәыла ахақәиҭразы иҭахаз.
“Иреиҳаӡоу Акомандаҟаҵаҩ, ихьыԥшым Ареспублика Аҳәынҭқарра Ахада С. Багаԥшь илшареи, иҽазҵәылхны Аԥсны ахьыԥшымреи асуверинитети жәларбжьаратәи азхаҵара аиуразы ауасхыр азышьҭаҵара ҳажәлар рԥеиԥши ргыӷреи адырҳәалоит”, – азгәеиҭеит Н. Ашәба.
Н. Ашәба дазааҭгылеит Урыстәылатәи абжьаҟазцәа рроль, арегион аҟны ашәарҭадареи аҭышәныртәалареи реиқәырхаразы.
Н. Ашәба агәыӷра шимаз иҳәеит, адунеи ауаажәларра Урыстәыла Афедерациа анапхгара иҟарҵаз аӡбара адгылара аҭаны, Ареспублика Аԥсны исуверентәу ҳәынҭқарроуп ҳәа иазхарҵоит ҳәа.
“Ҳтәыла аиҭакра дуқәа аԥеиԥшыуп. Уи аҵакы еилкаауа ҳара ҳшазхиоу шьақәҳарӷәӷәоит ҳшазыхиоу Урыстәыла Афедерациеи, егьырҭ адунеи аҳәынҭқаррақәеи рыҟны адипломатиатәи аиқәшаҳаҭратәи еизыҟазаашьақәа рышьақәыргылара. Ҳара ибзианы еилаҳкаауеит, адунеи аҿаԥхьа закәытә ҭакԥхықәра дуу иҳадыу”, – инаҵшьны иазгәеиҭеит Аԥсны Жәлар Реизара Аиҳабы Н. Ашәба.
“Аԥсны азхаҵара иаанартуеит алшарақәа Урыстәылатәи аинвестициақәа рзы”, – ҳәа аҳәамҭа ҟаиҵеит иахьа апарламент асессиа аилатәараҟны Аԥсны Адәныҟатәи Аусқәа рминистр С. Шамба. Уажәшьҭа, иара иажәақәа рыла, Урыстәылатәи абизнесменцәа ҳтәылеи уи аекономикеи рҟны имшәа-имырҳа иаларгаларц рылшоит аинвестициақәа.
“Аинвестициақәа рыда, иарбан ҳәынҭқарразаалак аизҳа-зыӷьара залшом. Ҳәара аҭахыума, Аԥсны азҿлымҳауп аинвестициақәа ралагалара,” – иҳәеит С. Шамба.
1. Аԥсуа жәлар ргәаҳәара ҳасаб азуны, Аԥсны Аҳәынҭқарра азхаҵазааит исуверентәу ихьыԥшым ҳәынҭқаррак аҳасабала.
2. Урыстәылатәи Афедерациа адәныҟатәи Аусқәа Рминистрра аԥсуа ган аҟны аиҿцәажәарақәа мҩаԥнагароуп адипломатиатә еизыҟазаашьақәа рышьақәыргыларазы, иалыршоу аиқәшаҳаҭрақәа шәҟәыла еиқәнаршәароуп.
3. Урыстәылатәи Афедерациа адәныҟатәи Аусқәа Рминистрра анапы ианҵазааит анагӡаратә мчра аинтерес змоу афедералтә усбарҭақәа алархәны аиҩызареи, аусеицуреи, наҟ-наҟ ацхыраареи ирызкыу аиқәшаҳаҭра апроект азыҟаҵаразы аԥсуа ган аҟны аиҿцәажәарақәа рымҩаԥгара, ишьақәыргылоу аԥҟарала уи анапаҵаҩразы ажәалагалақәа рыҟаҵара.
4. Абри Аусԥҟа апункт 3 аҟны зыӡбахә ҳәоу аиқәшаҳаҭра рыбжьарҵаанӡа Аԥсны Аҳәынҭқарра Ахада Урыстәылатәи Афедерациа атәылахьчара Аминистрра ашҟа иҟаиҵаз ааԥхьара инамаданы, Аԥсны Аҳәынҭқарра иахьаҵанакуа аҭынчра ахьчаразы рнапынҵақәа нарыгӡалоит Урыстәылатәи Афедерациа Арбџьар Мчқәа.
Д. Медведев,
Урыстәыла Афедерациа Апрезидент
2008 шықәса нанҳәамза 26
1. Ауаԥс жәлар ргәаҳәара ҳасаб азуны, Аахыҵ Уаԥстәыла Аҳәынҭқарра азхаҵазааит исуверентәу, ихьыԥшым ҳәынҭқаррак аҳасабала.
2. Урыстәыла Афедерациа адәныҟатәи Аусқәа рминистрра ауаԥс ган аҟны аиҿцәажәарақәа мҩаԥнагароуп адипломатиатә еизыҟазаашьақәа рышьақәыргыларазы, иалыршоу аиқәшаҳаҭрақәа шәҟәыла еиқәнаршәароуп.
3. Урыстәылатәи Афедерациа адәныҟатәи Аусқәа рминистрра анапы ианҵазааит анагӡаратә мчра аинтерес змоу афедералтә усбарҭақәа алархәны аиҩызареи, аусеицуреи, наҟ-наҟ ацхыраареи ирызкыу аиқәшаҳаҭра апроект азыҟаҵаразы ауаԥс ган аҟны аиҿцәажәарақәа рымҩаԥгара ишьақәыргылоу аԥҟарала уи анапаҵаҩразы ажәалагалақәа рыҟаҵара.
4. Абри Аусԥҟа апункт 3 аҟны зыӡбахә ҳәоу аиқәшаҳаҭра рыбжьарҵаанӡа Аахыҵ Уаԥстәыла Аҳәынҭқарра Ахада Урыстәыла Афедерациа атәылахьчара Аминистрра ашҟа иҟаиҵаз ааԥхьара инамаданы, Аԥсны Аҳәынҭқарра иахьаҵанакуа аҭынчра ахьчаразы рнапынҵақәа нарыгӡалоит Урыстәыла Афедерациа Арбџьар Мчқәа.
Д. Медведев,
Урыстәыла Афедерациа Апрезидент
2008 шықәса нанҳәамза 26
Қырҭтәыла аихымца аанкыларазы Москватәи Аиқәшаҳаҭра мап ацәкра Аԥсны азин анаҭоит Егры аӡиас иаԥну Аҳәынҭқарратә ҳәаа арӷәӷәара. Абас ахҳәаа ҟаиҵеит Аԥсны Адәныҟатәи Аусқәа рминистр С. Шамба, 1994 шықәса, лаҵарамза 14 азтәи аихымца аанкылареи амчқәа реидыгареи рзы Москватәи Аиқәшаҳаҭра амч ацәыӡит ҳәа Қырҭтәыла иҟанаҵаз алаҳәара.
“Ас еиԥш аҭагылазаашьаҿы, ари иҵоуроу фактуп, – иҳәеит Шамба. – Ари Қырҭтәылеи ҳареи ҳҳәаа арӷәӷәара аҭагылазаашьа ҳнаҭоит.”
Адәныҟатәи Аусқәа рхада иазгәеиҭеит, Москватәи Аиқәшаҳаҭра ишазԥхьагәанамҭоз аҳәаа иахьаԥныз ахыхьчаратә хырӷәӷәарҭақәа рыргылара. Уи адагьы, абжьаҟазаратә мчқәа аҭакԥхықәра ахьрыдыз азонаҿы азинхьчаратә усбарҭақәа русзуҩцәа ракәын уаҟа аҟазаараз азин змаз. Аминистр иажәақәа рыла, Урыстәылеи Аԥсни рыбжьара арратә усеицуразы аҳәынҭқаррабжьаратә еиқәшаҳаҭра Аԥсны анапы аҵанаҩырц алшоит.
С. Шамба инаҵшьны иазгәеиҭеит, абжьаҟазаратә операциақәа, аханатәгьы ирылахәызар акәын ҳәа Ихьыԥшым атәылақәа Реимабзиара аҟнытә, аха арҭ ашықәсқәа зегьы рзы абжьаҟазара иацу ауадаҩрақәа ирыҵагылаз Урыстәылатәи аррамаҵзуҩцәа ракәын.
С. Шамба, иара убасгьы иазгәеиҭеит, Аԥсны зныкгьы ишеиланамгаз Москватәи Аиқәшаҳаҭра. Аминистр иргәалаиршәеит, Қырҭтәыла Москватәи Аиқәшаҳаҭра ӷәӷәала еилаганы, Кәыдры аиҩхаа аҩадатәи аххәҭахьы ишаԥнаҵаз арратә хырӷәӷәарҭа, Аԥсны ампыҵахалара хықәкыс иҟаҵаны. “Аха, убри аан, Қырҭтәыла изныкымкәа ӷәӷәала ишеиланагахьазгьы Москватәи Аиқәшаҳаҭра, жәларбжьаратәи анаԥшцәа зныкгьы Қырҭтәыла анапхгара ирықәмыӡбеит,” – иҳәеит Шамба.
Иаарласны аусура иалагоит жәларбжьаратәи аҳаибаӷәаза “Сухум” – ҳәа адырра ҟаиҵеит аҳәынҭнаплакы “Аԥсуа ҳаирцәаҳәақәа” Реиҳабы Виачеслав Ешба.
Ешба ишьақәирӷәӷәеит, аҵыхәтәантәи аамҭақәа рзынӡа Аҟәатәи аҳаирбаӷәазаҿы итәоз ООН-аа рҳаирмҩангагақәа ракәын ҳәа. Убри аан уи иазгәеиҭеит, рымаҵ руырц шрылшоз егьырҭ еиуеиԥшым аҳаирпланқәеи жәларбжьаратәи авиареисқәеи ҳәа. “Уажәшьҭа, Урыстәыла Афедерациа Аԥсны ахьыԥшымра аназханаҵа, Ареспублика анапхгара Урыстәыла Афедерациа анапхгареи аекспертцәеи рҟны имҩаԥыргаз абжьгарақәа рышьҭахь, иӡбоуп апассажиртә мҩангагақәа реиҭарҿыцра.
“Раԥхьатәи аамҭақәа рзы, аусура иалагоит ибжьаратәу амҩангага ҳаирпланқәа 150-ҩыуаак рҟынӡа апассаџьыр зкуа. Ари мызкы, мызки бжакыи рыла иӡбахоит,” – ишьақәирӷәӷәеит Ешба.
Авиабилеҭқәа рыҳәԥса атәы дазааҭгыло, Ешба иазгәеиҭеит, абилеҭқәа рыхәқәеи урҭ ртарифқәеи шьақәдыргылоит ҳара ҳахь иԥырраны иҟоу аҳаирпланқәа зтәу”. Актәи аетап аан, аҳәынҭдиректор излеиҳәаз ала, проблема ҳәа акагьы ҟамлароуп, аха аԥхьаҟа аҳаирбаӷәаза амаҵ ауразы иаҭаххоит ауаа рацәа. “Авиациатә шәарҭадара аиқәыршәара амаҵзура мацара иаҭаххоит 120-ҩыуаак иреиҵамқәа аусуцәа.”
Европа атәылақәа рҟны инхо аԥсуа-абаза диаспора ахаҭанакцәа реидҵа  Аахыҵ Уаԥстәылеи Аԥсни рыжәларқәа ирыдырныҳәалоит акыршықәса иззыԥшыз рхьыԥшымра.
“Ҳажәларқәа рхаҭарнакцәа ахьыҟазаалакгьы еибаргәырӷьоит еидырныҳәалоит. Адунеи ахсаала еиҭах ианылаз акыр гәаҟра зхызгахьоу арҭ атәыла маҷқәа наҟ-наҟтәи рԥеиԥш ргыӷра дуқәа адырҳәалоит. Ижәытәӡатәиу ҳҭоурых еиҭах иҳанаҭеит ашанс ҳхатәы ҳәынҭқарра аиуразы,” – иазгәаҭоуп Германиантәи иааз адныҳәалараҿы.
Ашәҟәы авторцәа инаҵшьны иазгәарҭоит, Аԥсны ахьыԥшымра азхаҵара – “ари рыбзоуроуп ианаҭахха зыԥсҭазаара Аԥсадгьыл ахақәиҭра иақәызҵаз, уи рыбзоуроуп калам ԥынҵала аҭоурыхтә иаша зегьы ирызназгоз, аиҿцәажәарақәа рҟны аиаша аилкаара иашьҭамыз рҟынӡа анагара зҽазызшәоз, уи рыбзоуроуп ааԥсарада ҳхықәкы анагӡаразы ажәлар ираԥхьагылаз”.
Иара убасгьы, аԥсуа-абаза диаспора ахаҭарнакцәа иџьаршьоит, иахьа аимадара абас еиԥш ахархәара анамоу аамҭазы, иҿиоу атәылақәа рҟны афактқәа еицакны рызнагара ахьалыршоу.
“Ҳажәлар ирзыԥшыуп еиҭахгьы аусура ду – уажәшьҭа адунеи ахьынӡа-наӡаазо зегьы аҟны. Мраҭашәарантәгьы уажәшьҭа уаҩы иаҳауа иалагеит аиаша быжьқәа. Уи агәыӷра ҳнаҭоит, адунеи ауаажәларра рыҟны иҳауп азхаҵара ҳәа.”
Уаҵәы, Москва имҩаԥысуеит Урыстәыла Афедерациа Афедералтә Еизара Афедерациа Ахеилаки Аԥсны Жәлар Реизара анапхгареи рпарламентбжьаратә усеицуразы Аиқәшаҳаҭра анапаҵаҩра ацеремониа.
Иахьа, Аԥсны апарламент аделегациа, зхадараҿы дыҟоу уи Аиҳабы Нугзар Ашәба Аиқәшаҳаҭра анапаҵаҩразы Москваҟа ицеит. Аделегациа аилазаараҿы иҟоуп, иара убасгьы, Аԥсны Жәлар Реизара Аиҳабы ихаҭыԥуаҩ Виачеслав Цыгәбеи, Аԥсны Жәлар Реизара Аусбарҭа анапхгаҩы Вадим Бжьаниеи.
Аԥсны Апарламент ахаҭарнакцәа ааԥхьара риҭеит Афедерациа Ахеилак ахантәаҩы Сергеи Миронов.
Миронов ааԥхьара-ашәҟәаҿы дазааҭгылеит Урыстәылеи Аԥсни рзакәанԥҵаратә еиҿкаарақәа рпарламентбжьаратә еиҿцаарақәа шхадароу. Уи дшазыхиоу иҳәеит “аусхкқәа зегьы рҟны еицырзыфеидоу аусеицура арҭбааразы илшо зегьы шыҟаиҵо”.
“Кавказ имҩаԥысуа ахҭысқәа зегьы рзы ахара рыдуп Қырҭтәыла бџьарла еиқәзыршәоз атәылақәа” – ҳәа иԥхьаӡоит Аԥсны Аҳәынҭқарра Ахада С. Багаԥшь.
“Ҳара аҵыхәтәантәи ашықәсқәа рзы Қырҭтәыла иадаҳгалон аибашьра аиҭамырҿыцреи, аҭынчреи рзы Аиқәшаҳаҭра ҳабжьаҳҵарц, аха Қырҭтәыла апровокациақәеи, атеррори, аибашьреи рыла зполитика шьақәзыргыло уи иақәшаҳаҭымхеит. Ҳара ҳрыҳәон Мраҭашәара атәылақәеи ООН Амаӡаныҟәгаҩ Хада иҩызцәа Ргәыԥи Қырҭтәыла бџьарла еиқәыдмыршәаларц, избанзар, ҳара иаадыруан уи абџьар зегьы ҳара ҳашҟа ишхаз,” – иҳәеит С. Багаԥшь аҳәаанырцәтәи ажурналистцәа ргәыԥ азы еиҿкааз апресс-конференциаҿы.
Косово ахьыԥшымра азхаҵара ушԥазыҟоу ҳәа ажурналистцәа ирҭаз азҵаара аҭак ҟаҵо Багаԥшь иҳәеит: “Аԥсны амчрақәа есымшагьы ирҳәон, илырхыз ахьыԥшымра амҩа ианыҵраны ишыҟам, Косово азҵаара шыӡбахазаалакгьы”. Убри аан, Багаԥшь иажәақәа рыла, Косово ахьыԥшымра азхаҵара ашьҭахь, аԥсуаа еиҳагьы агәра рго иалагеит, Аԥсны ахьыԥшымра азхаҵарагьы дук ишыхарам.
Аԥсны наҟ-наҟтәи аԥеиԥш атәы даӡааҭгыло, Багаԥшь иҳәеит: “Аԥсны амчрақәа ажәлар ргазыҳәара ауп аԥыжәара зырҭо. 1999 шықәсазы жәларызегьтәи рреферендум аҟны, ажәлар рыбжьы рҭиит ихьыԥшым аҳәынҭқарра аргыларазы”. Багаԥшь изныкымкәа инаҵшьны иазгәеиҭеит, Қырҭтәылеи Аԥсни реицынхара аринахыс ишзалымшо. “Ҳара иҳаргыларц ҳҭахыуп ихьыԥшым, идемократиатә ҳхатәы ҳәынҭқарра, жәларык раҳасабала ҳаиқәхаразы, ҳбызшәеи, ҳкультуреи, ҳҭоурыхи реиқәырхаразы,” – иҳәеит Аԥсны Аҳәынҭқарра Ахада С. Багаԥшь.
Аԥсны Аҳәынҭқарра Ахада С. Багаԥшь Черкесскҟа амҩа дықәлеит, Ҟарачы-Черкессктәи Аҳәынҭқарра Ахадас иалхыу Борис Езбеев имаҵурахьы инеира иадҳалоу аусмҩаԥгатәқәа иҽрылаирхәразы.
Амассатә – информациатә хархәагақәа рҟны Аԥсны Аҳәынҭқарра Ахада иофициалтә хаҭарнак Кристиан Бжьаниа адырра злаҟаиҵаз ала, иахьаҵәҟьа С. Багаԥшь Москваҟа амҩа дықәлоит, Урыстәылеи Аԥсни рҳәынҭқарраеизыҟазаашьа азҵаарақәа рзы аконсультациақәа рыцҵаразы.
Аахыҵ Уаԥстәыла ааха зауз рзы агәҳалалратә еидара зқәу амашьына амҩа иқәлеит.
Ақалақь ахада Алиас Лабахәуа адырра злаҟаиҵаз ала, агәҳалалратә цхыраара ахыԥхьаӡараҿы иҟоуп ахәҷқәеи адуцәеи рзы амаҭәеи ашьаҵеи, асаанмаҭәеи, ахәмаргақәеи уҳәа убас егьырҭгьы..
Аидара мҩаԥигоит Аҟәатәи ақалақьтә еизара адепутат Амиран Какалиа.
Акциа еиҿыркааит – Ақалақь Ахадареи Ақалақьтә Еизареи. Агәҳалалратә цхыраара аизгара акциа мҩаԥысуан нанҳәа 14 инаркны.
Аԥсны азҿлымҳауп Еиду Амилаҭқәа Реиҿкаара амиссиа аринахысгьы рнапынҵақәа рынагӡара иацырҵарц. Абри атәы иҳәеит Адәныҟатәи Аусқәа рминистр С. Шамба. Адәныҟатәи Аусқәа рминистрра Ахада инаҵшьны иазгәеиҭеит, ООН ахылаԥшрала абжьаҟазаратә процесс аҵаки, насгьы аринахысгьы Аԥсны шазҿлымҳау ақырҭуа – аԥсуа еимакы аҭышәныртәаларазы аиҿцәжәарақәа рыҵҵара.
“Аҵыхәтәантәи аамҭазы, иҳазцәырҵит азҵаатәқәа рацәаны, ООН Амаӡаныҟәгаҩ Хада ихаҭарнак ҷыда ихаҭыԥуаҩ Иво Петрови ҳареи еицаҳаӡбаша”, – иҳәеит Шамба.
“Аринахыстәи Қырҭтәылеи ҳареи ҳаизыҟазаашьақәа ӡбатәуп. Ашәарҭадара азҵаатәқәеи, аекономикатә реабилитациеи, уаанӡа еицаҳаӡбахьази рактуалра рыцәмыӡзеит. Урҭ уажәгьы амшхәаԥштә азҵаатәқәа ируакыуп, рыӡбарагьы аҭахыуп”, – иазгәеиҭеи Шамба.
Апарламентбжьаратә усеицуразы Аиқәшаҳаҭра рнапы аҵарҩит Урыстәыла Афедерациа Ахеилак Аиҳабы Сергеи Миронови Аԥсны Жәлар Реизара Аиҳабы Нугзар Ашәбеи. Урыстәылеи Аԥсни рпарламентарицәа еиԥылеит Афедерациа Ахеилак аҟны С. Миронов иофициалтә ааԥхьарала.
Ари усеицуратә Еиқәшаҳаҭроуп, хырхарҭасгьы иамоуп ҩ-ҳәынҭқаррак рыбжьара аполитикатәи, агәманитартәи, асоциал-економикатәи еизыҟазаашьақәа рырҵаулара, ҳәа ажурналистцәа иреиҳәеит С. Миронов. Уи инаҵшьны иазгәеиҭеит, “аҩ ҳәынҭқаррак рымчратә еиҿкаарақәа хра злоу аимадарақәа рышьақәыргылара иацхраауеит” – ҳәа.
Аҩашаҽны, абри аҩызаҵәҟьа Аиқәшаҳаҭра рнапы аҵарҩит Аахыҵ Уаԥстәыла апарламент. Ари Аиқәшаҳаҭра иазԥхьагәанаҭоит аусеицуразы еснагьтәи Акомиссиа аԥҵара. Иазԥхьагәаҭоуп, абри аиԥш акомиссиа аԥҵазарц Аԥсны Жәлар Реизара азынгьы, ҳәа ИТАР –ТАСС ахь адырра ҟаиҵеит Ихьыԥшым Аҳәынҭқаррақәа Реимабзиара аусқәа рзы Аиҿкаара ахантәаҩы Вадим Гәстов. Уи аиҿкаара анапы ианҵоуп Урыстәыла акомиссиа реилазаара аԥҵара. Арҭ акомиссиақәа рыцхыраарала иҳәаақәҵахо аусеицура аҵак ҷыда азгәаҭаны, аилазаара аԥҵаразы ажәалагалақәа Урыстәыла апарламент аҩадатәи апалата ахеилак аҟны иахәаԥшуеит, нас Афедерациа Ахеилак ҭагалантәи аилатәараҟны.
Миронов инаҵшьны иазгәеиҭеит, Аахыҵ Уаԥстәылеи Аԥсни рзакәанԥҵаратә делегациақәа “Ихьыԥшым аҳәынҭқаррақәа рпарламентқәа” рхаҭарнакцәа раҳасабала Урыстәыла иаҭаалоит ҳәа.
Косово ақәшаҳаҭхар Аԥсны ахьыԥшымра азхаҵара, ҳаргьы уи ареспублика азхаҳҵоит, – иҳәеит адәныҟатәи аусқәа рминистр С. Шамба, америкатәи аполитик Николаи Злобит Аԥсни Аахыҵ Уаԥстәылеи адипломатиатә хьыԥшымра аарԥшны Косово азхарҵааит ҳәа иҟаиҵааз ажәалагала ахҳәаа азыҟаҵо.
Убри аан аминистр агәыҩбара шимаз иҳәеит, Америка Еидҵоу Аштатқәеи НАТО-и ирхьыԥшыу Косово Аԥсны ахьыԥшымра азхарҵап ҳәа.
Никаргәуа аиҳабыра Аԥсни Аахыҵ Уаԥстәылеи рхьыԥшымра азхарҵеит. Абри азы ИТАР-ТАСС аинформациала, аҳәамҭа ҟаиҵеит Никарагәуа апрезидент Даниель Ортега.
“Никарагәуа аиҳабыра Аԥсни Аахыҵ Уаԥстәылеи рхьыԥшымра азхарҵоит, Урыстәыла аиҳабыра рпозициагьы адгылара арҭоит”, – иҳәеит Никарагәуа апрезидент Даниель Ортега, итәыла арбџьармчқәа раԥҵара ашықәсхыҵра иазкыз аныҳәаҿы дықәгылауа. Уи акритика рзиуит НАТО иалахәу аҳәынҭқаррақәа, Никарагәуатәи апрезидент иажәақәа рыла, “иазаҳаҵ-ҳаҵо иашьҭоу Урыстәыла аиҟәшара, анкьа СССР ишахьыз аиԥш”.
Мраҭашәаратәи аинформациатә хархәагақәа акагьы ахырҳәаауам, Қырҭтәыла Аахыҵ Уаԥстәыла имҩаԥнагаз агеноцид, – азгәеиҭеит Даниель Ортега.
Ахашаҽны, Никарагәуа адәныҟатәи аусқәа рминистр идкыларҭаҟнытә адырра злаҟарҵаз ала, Никарагәуатәи адәныҟаполитикатә усбарҭа официалла арҭ аҩ-республикак рхьыԥшымра азхаҵаразы ашәҟәқәа разырхиара нап анаркит.
Урыстәыла Афедерациа Афедералтә Еизара Афедерациа Ахеилаки Аԥсны Жәлар Реизареи “Апарламентбжьаратә усеицуразы Аиқәшаҳаҭра” рнапаҵаҩра хадара злоу фактуп ҳәа азиҳәеит Аԥсны Жәлар Реизара Аиҳабы Нугзар Ашәба. Абри атәы иҳәеит Аҟәа имҩаԥысуаз апресс-конференциаҟны.
Иара иажәақәа рыла, иахьанӡа ас еиԥш еиқәшаҳаҭра ҳәа акагьы рнапы аҵарымҩыцызт”.
“Уаанӡа, Урыстәыла Афедерациа асубиектқәа хаз игоу рзакәанԥҵаратә еизарақәа рҟны аиқәшаҳаҭрақәа ҳнапы рыҵаҳаҩхьан, иааҳгозар, Владимировтәи, Ивановтәи, Калининградтәи аобластқәеи, Нхыҵ Кавказтәи Ареспубликақәеи. Иара убасгьы, Ҳара Нхыҵ –Кавказтәи апарламенттә Ассоциациа ҳалахәылацәоуп, иаԥаҳҵеит ПриднестровиаМолдовиатәи Ареспубликеи, Аахыҵ – Уаԥстәылеи Аԥсни рпарламентбжьаратә Ассамблеиа”, – азгәеиҭеит Н. Ашәба.
“Урыстәыла Афедерациа Аԥсны ахьыԥшымра ахьазханаҵази, апарламентбжьаратә еиқәшаҳаҭра ахьҳабжьаҳҵази – ари шьаҿа ӷәӷәоуп азакәанԥҵараҿы”, – ҳәа азгәеиҭеит Аԥсны Жәлар Реизара Аиҳабы. Уи адырра злаҟаиҵаз ала, иахьазы Аиқәшаҳаҭра апункҭқәа рынагӡаразы акомиссиа аԥҵара иаҿыуп.
Никарагәуа Ареспублика аиҳабыра “рсуверентә зинқәа ахархәара рыҭаны, адунеи ажәларқәа рхьыԥшымреи рхатәҳәаақәҵареи рзы ООН Аԥҟаԥҵа ишьақәнарӷәӷәаз инақәыршәаны, Ареспублика Аԥсны аиашьаратә жәлар рхьыԥшымра азхарҵоит”. Абри атәы аҳәоит Ареспублика Никарагәуа Апрезидент Иԥҟаԥҵа/№47-2008/, Ареспублика Аԥсны Адәныҟатәи Аусқәа рминистрра Аԥсныпресс ахь анашьҭымҭаҟны.
Никарагәуа Апрезидент Даниель Ортега Сааведра дадгылоит, иазхаиҵоит “аиашьаратә Республика Аԥсны адунеи ауаажәларра рҟны ихьыԥшым иҿыцу амилаҭқәа рлахәла ҿыцк аҳасабала”
Атәыла Ахада Адәныҟатәи Аусқәа рминистр Мануел Карнел Каутца инапы ианиҵеит “ари ахьыԥшымра азхаҵара ахыркәшаразы иаҭахыу шәҟәыла еиқәыршәаны, аешьаратә Республика Аԥсны аҟны адипломатиатә еизыҟазаашьақәа рышьақәыргылара нап аиркырц”.
“Аахыҵ Уаԥстәылеи Аԥсни разхаҵара ашьҭахь, жәларбжьаратәи аҭагылазаашьа аҿиашьа инамаданы, Никарагәуа апрезидент инаҵшьны иазгәеиҭеит, “Москва ахымҩаԥгашьа “хырхарҭас ишамоу еиҿцәажәаралеи, ҭынчымҩалеи апроблема аӡбара”. Аха убри аан Мраҭашәара “азаҳаҵ-ҳаҵоит Урыстәыла ахымҩаԥгашьа еицакны адунеи арбара”.
Аԥсны раԥхьаӡа акәны иалахәуп Жәларбжьаратәи анаука-ааглыхратә форум – ихьыԥшым субиектк аҳасабала. Абри азы аҳәамҭа ҟаиҵеит Аԥсны аԥыза-министр ихаҭыԥуаҩ Александр Страничкин. Уи далахәуп, иахьа, Нижнии Новгород иаатуа 13-тәи жәларбжьаратәи анаука-ааглыхратә форум.
Аԥсны аԥыза-министр ихаҭыԥуаҩ иажәақәа рыла, аҵыхәтәантәи аамҭазы Аԥсны акәша-мыкәша ишьақәгылаз аҭагылазаашьа уи аекономикатә ҿиара ӷәӷәала ианыԥшит. Абас еиԥш аамҭа уадаҩқәа раангьы, ареспублика аус рыцнауан жәпакы Урыстәылатәи аобластқәа. Иааҳгозар Нижегородсктәии, Волгоградтәии аобластқәа уҳәа убас егьырҭгьы.
Аԥыза-министр ихаҭыԥуаҩ иазгәеиҭеит, Аԥсни Нижегородсктәии аобласти рыбжьара асоциал-економикатә усеицуразы аиқәшаҳаҭра шышьақәгылоу. Уи аҳәаақәа ирҭагӡоуп, ареспублика атерриториаҟны нижегородсктәии ахәҳахәҭцәа алархәны аекономикатә проектқәа раларҵәара. Убас еиԥш проектны иарбоуп Аԥсны инарҭбаау аԥсаатәааӡарҭатә фабрика аргылара, Нижегородсктәии аинвесторцәа алархәны. “Аԥсны аибашьра ҟалаанӡа, ареспубликаҿы аус руан аԥсаатәааӡарҭатә фабрикақәа ҩба. Уажәазы урҭ ыҟам. Иахьазы ҳгәы иҭоуп урҭ реиҭашьақәыргылара”, – иазгәеиҭеит А. Страничкин.
Страничкин иҳәеит, Ареспубликаҿы аполитика – аекономикатә ҭагылазаашьа макьана иуадаҩзаргьы, Аԥсны уажәшьҭа иамоуп Красндари Москвеи рҟны ацҳаражәҳәарҭақәа. Арҭ амшқәа рзы, Аԥсни Урыстәылеи рыбжьара аиқәшаҳаҭра анапаҵаҩра мҩаԥысуеит, иара убасгьы Москвеи Аԥсни рыбжьара аимадарақәа шьақәыргылахоит ацҳаражәҳәарҭақәа рыҩаӡарала, иазгәеиҭеит аԥыза – министр ихаҭыԥуаҩ.
“Метрак иадамхаргьы ақырҭуа дгьыл Аԥсны иаҭахӡам”. Абри атәы иҳәеит Аԥсны Аҳәынҭқарра Ахада С. Багаԥшь адискуссиатә клуб “Валдаи” алахәлацәа рԥылараан.
“Ҳара атәым дгьыл ҳашьҭам,. аха ҳара иаҳтәу атерриториагьы уаҩы иаҳҭом”, – иҳәеит уи ажурналистцәа рызҵаарақәа рҭак ҟаҵо. Багаԥшь инаҵшьны иазгәеиҭеит, ари ареспублика апозициахь иаҵанакуеит аҳәаа иаԥну араионқәа Гали Кәдры аиҩхааи ҳәа.
Аҳәынҭқарра Ахада иҳәеит, аидысларақәа раан “Ҳара Егры аӡиас ҳарит, аха ҳашьҭахьҟа ҳтерриториахь ҳгьежьит” хәа.
Урыстәыла Афедерациа Адәныҟатәи Аусқәа рминистр С. Лавров иаарласны дырҭаауеит Аахыҵ Уаԥстәылеи Аԥсни, Урыстәыла Афедерациа адипломатиатә хаҭарнакрақәа арҭ аҳәынҭқаррақәа рҿы раартразы. Абри атәы цәыббрамза 11 рзы ажурналистцәа иреиҳәеит уи.
“Сара планс исымоуп Аԥсни Аахыҵ Уаԥстәылеи рҭаара”, – азгәеиҭеит аминистр. Иара иажәақәа рыла, Урыстәыла Афедерациа адипломатиатә хаҭарнакрақәа русура ишахәҭоу еиԥш реиҿкааразы “аҭыԥан аҭагылазаашьақәа ҭҵаатәуп”. “Аԥсны уи аартра алыршахоит, аха Цхинвал уи иахәаԥштәхоит”, – иациҵеит аминистр.
Аҟәа имҩаԥысуеит Ахьыԥшымра 15 шықәса ахыҵра аҳаҭыразы, цәыббрамза 30 рзы Аиааира ашҭаҟны имҩаԥысраны иҟоу арратә парад аҽазыҟаҵарақәа. Уи иалахәхараны иҟоуп зықьҩыла аруаа аррахкқәа зегьы рыҟнытә, иара убасгьы атанкқәа, артиллериатә мца ареактивтә шьақәгылазаашьақәа, аԥшыхәратә техника, аибашьыгатә авиациеи, аибашьыгатә ҳаирпланқәеи. Арратә штаб хада Аиҳабы аинрал – полковник Анатолии Заицев иажәақәа рыла, апарад аҽазыҟаҵара хада мҩаԥгахоит цәыббрамза 28 рзы.
Цәыббра 30 рзы, 413 мшы ицоз аԥсуа – қырҭуа еибашьра еилгеижьҭеи 15 шықәса ҵуеит. Аԥсны аганахьала, аибашьраҟны иҭахеит 3 нызқьҩыуаак, ахәрақәа роуит 5 – нызқьҩыуаак. Абри амш аҽны Аԥсны ахьчаҩцәа, Қырҭтәыла архәҭақәа цҟьаны, Ареспублика атерриториа аҟнынтә иалцаны, Аԥсны Ахәынҭқарра аҳәааҟны иахадыргылеит Ареспублика Аԥсны Абираҟ.
Аԥсуаа хатәгәаԥхарала иааны ирыцеибашьуан Нхыҵ Кавказынтә, Алада Урыстәылантә, Москвантә, Санкт-Петербургынтә, Ҭырқәтәыла, Сириа, Германиа рыҟнытә аԥсуа диаспора ахаҭарнакцәа.
Урыстәыла Афедерациа Аԥсны ахьыԥшымра ахьазханаҵаз инадҳәаланы, цәыббрамза 30 Аиааира Амш, мамзаргьы Аԥсны Ахақәиҭра Амш ҳәа ахьыӡ ԥсаххарц алшоит. Арҭ азҵаарақәа апарламент аҟны ирылацәажәоит. Аԥсны ахьыԥшымра Амш – нанҳәа 26 рзы иазгәаҭахаларц алшоит.
Аԥсны Аҳәынҭқарра Ахада С. Багаԥшь Аиааира 15 шықәса ахыҵра аныҳәа аҽазыҟаҵара амҩаԥысшьазы имҩаԥигеит аусутә еилатәара. Аҳәынҭқарра Ахада иазгәеиҭеит, аиашьаратә республика Аахыҵ Уаԥстәыла атрагедиатә хҭысқәа инарыдҳәаланы аныҳәа апрограмма ԥсахрақәак алагалоуп ҳәа. Багаԥшь инаҵшьны иазгәеиҭеит, планла иарбоу аныҳәатә усмҩаԥгатәқәа зегьы ишахәҭоу еиԥш рыҩаӡара ҳаракны имҩаԥгатәуп ҳәа.
Аныҳәа аҽазыҟаҵара амҩаԥысшьазы адырра ҟаиҵеит Аԥыза-министр А. Анқәаб. Аиҳабыра рхада иазгәеиҭеит, Ахьӡ-Аԥша Абаҟа аиҭашьақәыргыларатә усурақәеи, афилармониа аремонти иарбоу аҿҳәаразы ихыркәшахоит ҳәа. Аныҳәа иаздырхиоит, иара убасгьы Аҟәа аԥшаҳәеи, аҳҭны – қалақь апаркқәеи. Аиааира аиубилеиахь имҩахыҵуа хыԥхьаӡара рацәала асасцәа рыдкыларазы аиҳабыра ирыдыркылаз ауснагӡатәқәа рзы Аԥыза-министр адырра ҟаиҵеит.
Атәылахьчара аминистр М. Кьышьмариа, цәыббра 30 рзы имҩаԥысраны иҟоу арратә парад аҽазыҟаҵара амҩаԥысшьазы ажәахә ҟаиҵеит.
Амҽышаҽны, цәыббрамза 14 рзы Аҟәа даауеит Урыстәыла Адәныҟатәи Аусқәа рминистр Сергеи Лавров. Урыстәыла адәныҟаполитикатә усбарҭа ахада дызҭоу аҳаирплан тәараны иҟоуп Аҟәатәи аҳаирбаӷәазаҟны 17. 00 сааҭ рзы ҳәа адырра ҟаиҵеит Аԥсны Адәныҟатәи Аусқәа рминистр ихаҭыԥуаҩ Максим Ӷәнџьиа.
Амҽыша ахәлԥаз Лавров диԥылоит Аԥсны Аҳәынҭқарра Ахада С. Багаԥшь, ашәахьаҽны ашьыжь Урыстәыла Адәныҟатәи Аусқәа рминистр Ареспублика аанижьуеит, – ҳәа адырра ҟанаҵоит Аԥсны Адәныҟатәи Аусқәа рминистрра.
Урыстәыла Афедерациа иалнаршом Аԥсны дгьыл аҟны даҽазнык ашьа каҭәарц, – иҳәеит усуратә визитла, цәыббра 14 рзы Аԥсны иааз, Урыстәыла Адәныҟатәи Аусқәа рминистр Сергеи Лавров.
Иара иажәақәа рыла, Аԥсни Урыстәылеи СССР аилаҳареи уи иацыз ауадаҩрақәеи еицырхыргеит, иахьа Урыстәыла азҿлымҳауп ихьыԥшым Аԥсны атерриториаҟны аҭышәынтәалареи аҭынчреи реиқәырхара..
Урыстәыла Адәныҟатәи Аусқәа рминистр С. Лаврови Аԥсны Аҳәынҭқарра Ахада С. Багаԥшьи хазхаҭалатәи реицәажәара ашьҭахь, имҩаԥган Аԥсны аиҳабыреи, Урыстәыла Афедерациа Адәныҟатәи Аусқәа рминистрра ахаҭарнакцәеи инарҭбаау реилатәара. “Ҳаԥхьаҟа иаҳзыԥшыуп иамриам аусқәа, ҳара ҳазыхиоуп урҭ азҵаарақәа зегьы реицыӡбара,” – иҳәеит Аԥсны Аҳәынҭқарра Ахада.
С. Лавров ҭабуп ҳәа реиҳәеит адкылара ԥха иҟарҵаз азы, инаҵшьынгьы иазгәеиҭеит аделегациақәа ргәы ишҭоу, ааигәа Урыстәыла Апрезиденти Аԥсны Аҳәынҭқарра Ахадеи ишьҭырхыз апроблемақәа зегьы рылацәажәара.
Иара иажәақәа рыла, Москва ӷәӷәала иқәныҟәоит “Медедев – Саркози” аплан адҵаҟаҵарақәа, иагьышьақәирӷәӷәеит урҭ рыхәҭак шынанагӡахьоу.
С. Багаԥшь Урыстәыла адәныҟаполитикатә усбарҭа ахада изеиҭеиҳәеит, иахьа Гал араион аҟны аҭыԥ змаз атеракти, уи иахҟьаны Урыстәылатәи абжьаҟазацәа ртехника ааха иаиузи. С. Лавров иазгәеиҭеит, Урыстәыла Аԥсны ашәарҭара аԥырҟәҟәааразы ауснагӡатәқәа шаднакыло, агәгьы ишҭоу урҭ ӷәӷәала рықәныҟәара.
Амилаҭ маҷқәа русқәа рзы ОБСЕ Иреиҳаӡоу Акомиссар Кнут Воллебек усуратә визитла Аԥсны дааны дыҟоуп. Иреиҳаӡоу Акомиссар дылԥылеит Аԥсны аҵарадырра аминистр Индира Аҩардан.
Кнут Воллебек иҭиҵаауан Гал араион аҟны аҵарадырра аҭагылазаашьеи, иара убасгьы араион аҟны ақырҭуа бызшәа аҵара аҭагылазаашьеи.
Индира Аҩардан Кнут Воллебек илырдырит ареспубликаҿы аҵарадырра асистема, убри аан уи иазгәалҭеит “Гал араион аҟнытәи аҵаҩцәа рзинқәа шыларҟәым, урҭ ишырҵо ақырҭуа бызшәеи алитературеи”.
Аҵарадырра аминистр иазгәалҭеит, Урыстәыла ареспублика ашколқәа ацхыраара шрырҭо, аматериал – техникатәи, рҵага шәҟәлеи, арҵага-методикатә литературеи рыла реиқәыршәара убрахь иналаҵаны.
Иреиҳаӡоу Акомиссар, иара убасгьы ажәалагала ҟаиҵеит аԥсуа бызшәа аҿиараҟны ацхыраареи адгылареи шыҟаиҵо ала.
Аҵара аминистр апатын Воллебек иҟаиҵаз ажәалагала ҭабуп ҳәа ахҳәаауа иазгәалҭеит, “аԥсуа бызшәа аҿиара Аҳәынҭқарратә программа Аԥсны аиҳабыра иахәҭоу финансла ишеиқәдыршәо”.
Акадрқәа разыҟаҵаразы ареспубликаҿы аҭагылазаашьа шԥаҟоу ҳәа Иреиҳаӡоу Акомиссар изҵаара аҭак ҟаҵо Аҩардан илҳәеит, “Иахьа Ареспубликаҿы иҳамоуп Иреиҳау Аҵараиурҭақәа ҩба, иара убасгьы аушьҭымҭацәа Урыстәыла Афедерациа Иреиҳау аҵараиурҭақәа рҟны есышықәса лимитла иҭалоит,” –ҳәа.
Аԥсны ихыркәшахеит арра-ҳаиртә мчқәа планла ирзарбаз азыҟаҵарақәа, – ҳәа адырра ҟаиҵеит атәылахьчара аминистр актәи ихаҭыԥуаҩ, арратә шаб хада аиҳабы Анатолии Заицев.
Ҩымш ирылагӡаны аус рыдырулон ашьха-абнатә ҭыԥқәа рҟны аӷа идиверсиатә гәыԥқәа рыԥшаареи, иара убасгьы урҭ авиациатә ааха рыҭареи аусхкқәа.
Азыҟаҵарақәа напхгара риҭон арра-ҳаиртә мчқәа рштаб аиҳабы Сергеи Подпругин. Уи азыҟаҵарақәа “ибзиоуп” ҳәа ахәшьара риҭеит.
Иосиф Кобзони Урыстәыла Аҩныҵҟатәи Аусқәа рминистрра аҩныҵҟатәи архәҭақәа рышәаҳәареи рыкәашареи Академиатә ансамбли рконцерт мҩаԥысит Аҟәа, цәыббра 16 рзы Ахақәиҭра ашҭаҿы.
Аҳәынҭқарратә Дума адепутат, амилаҭқәа русқәа рзы аиҿкаара ахантәаҩы актәи ихаҭыԥуаҩ, аинрал-полковник Аркадии Баскаев аконцерт аартуа иазгәеиҭеит, Аԥсны ахьыԥшымра азхаҵара иазыԥшуижьётеи акырӡа шҵуа. “Ҳара Аҳәынҭқарратә Думаҟны еицҿакны ҳабжьы ҳҭиит шәара шәхьыԥшымра азхаҵаразы, избанзар еилахқаауеит, Аԥсны шаԥсоу ҭынч анхара”, – иҳәеит аинрал. Урыстәыла Афедерациа Аҳәынҭқарратә Дума ахьӡала, Аԥсны жәлар ирыдиныҳәалеит ахьыԥшымра азхаҵара, ирзеиӷьаишьеит аҭынчреи, аизҳазыӷьареи.
Аконцерт хацнаркит Аџьынџьтәылатә еибашьра ду ашәақәеи, еиуеиԥшым акәашаратә композициақәеи рынагӡарала.
“Аԥсны – уара ҳуыцуп,” – абарҭ ажәақәа рыла асценахь дцәырҵит, аконцерт аԥшьгаҩ СССР жәлар рартист, Урыстәыла Афедерациа Аҳәынҭқарратә Дума адепутат Иосиф Кобзон. “Урыстәыла агәмшәара аарԥшны, Аԥсны ахьыԥшымра раԥхьа иазханаҵеит. Урыстәылеи Аԥсни еымша еицыҟазаауеит. Нагӡара Ақәзааит Урыстәылеи Аԥсни реиҩызара. Сара исҭахыуп Аԥсны аибашьра ианнаҵаз ахәрақәа лассы иӷьарц,” – инаҵшьны иазгәеиҭеит Иосиф Кобзон.
Аконцерт иалахәызи ахәаԥшцәеи минуҭктәи ҿымҭрала иргәаладыршәеит, Аԥсны ахьыԥшымра зхы ақәызҵази Аахыҵ Уаԥстәыла имҩаԥгаз агрессиа иалаӡызи.
Иосиф Кобзон Аԥсны анапхгара ҭабуп ҳәа реиҳәеит Аҟәа аконцерт аиҿкааразы иҟарҵаз ацхырааразы.
Ахашаҽны, Иосиф Кобзони Урыстәыла Аҩныҵҟатәи Аусқәа рминистрра аҩныҵҟатәи архәҭақәа рышәаҳәареи рыкәашареи Академиатә ансамбли аконцерт мҩаԥыргоит Цхинвал ақалақь аҟны.
Акультура аминистр Н. Логәуа Иосиф Кобзони Урыстәыла Аҩныҵҟатәи Аусқәа рминистрра аҩныҵҟатәи архәҭақәа рышәаҳәареи рыкәашареи Академиатә ансамбли ҭабуп ҳәа реиҳәеит Аԥсны ахьыԥшымра аҳаҭыразы, Аиааира 15 шықәса ахыҵра аламҭалазы имҩаԥыргаз аконцерт азы.
Урыстәыла Афедерациа, ахашаҽны, цәыббра 17 рзы, анапы аҵанаҩит Аахыҵ Уаԥстәылеи Аԥсни рҟны аиҩызареи, аусеицуреи, аицхыраареи рзы аиқәшаҳаҭрақәа. Кремль имҩаԥгаз агәрӷьаратә церемониаҟны, адокәментқәа рнапы анырҵеит Урыстәыла Апрезидент Дмитри Медведеви, Аахыҵ Уаԥстәылеи Аԥсни Рҳәынҭқаррақәа Рхадацәа Едуард Кокоитыи Сергеи Багаԥшьи.
Урыстәыла Афедерациа инарҭбаау аиқәшаҳаҭрақәа ирыҵаркуеит 30 статиа рҟынӡа. Наҟ-наҟтәи аҳәынҭқаррақәа рыбжьара ҩ-ганктәи аизыҟазаашьақәа рҭыԥ иқәҵахоит хыԥхьаӡара рацәалатәи аусбарҭабжьаратәии еиқәшаҳаҭрақәа жәпакы рыла. Аиқәшаҳаҭрақәа рҟны иарбоуп аҳәынҭқарратә ҳәаа ахьчараҿы аусеицуреи, аҳазалхреи, ацәгьаҟаҵара иаҿагыланы ақәԥареи, анаркотикатә маҭәашьарқәа зинда реиҭарсреи русхкқәа рҟны.
Аԥсны Аҳәынҭқарра Ахада С. Багаԥшь аиҩызареи, аусеицуреи, аицхыраареи рзы Аиқәшаҳаҭрақәа Кремль рнапы анаҵарыҩ ашьҭахь аҳәамҭа ҟаиҵеит, Аԥсны иргылахоит идемократиатәу изинтәу аҳәынҭқарра ҳәа.
Багаԥшь, ажәларқәа рыбжьара Урыстәыла аҭынчреи аҭышәынтәалареи иргарантуп азиҳәеит. “Сара Урыстәыла иазеиӷьасшьарц сҭахыуп аҭышәынтәалареи амчи. Урыстәыла аныӷәӷәоу, зехьынџьара уи акәша-мыкәша аҭынчреи аҭышәынтәалареи ҟалоит, иҟалоит ажәларқәа рыбжьара апатуеиқәҵара,” – иҳәеит Аԥсны Аҳәынҭқарра Ахада С. Багаԥшь.
Аԥсны абардырратә визитла дааит Ареспублика Чечентәыла Аиҳабыра рхантәаҩы Одес Баисултанов. Уи дымҩаԥыргоит Ареспублика Чечентәыла ажәларқәа Рассамблеиа ахантәаҩы Дуквах Абдурахманови Чечентәыла аԥсылмантә доуҳатә усбарҭа ахантәаҩы Султан Мирзаеви. Абри атәы ааицҳаит Аԥсны Жәлар Реизара Аиҳабы Нугзар Ашәба. Иара иажәақәа рыла, уаҵәы Гагра Ахадараҟны имҩаԥысуеит Аԥсны Аҳәынҭқарра Ахада С. Багаԥшьи Ареспублика Чечентәыла аделегациеи реиԥылара.
“Чечентәыла аиҳабыра рделегациа хықәкыс ирымоуп ҳреспублика аҭагылазаашьа аҭҵаара, Аԥсны ацхыраара зларҭаша аилкааразы”, – азгәеиҭеит Ашәба.
Аԥсны Аҳәынҭқарра Ахада адәныҟаполитикатә зҵаарақәа рзы иабжьагаҩ Виачеслав Чирикбеи, Адәныҟатәи Аусқәа рминистр ихаҭыԥуаҩ Максим Ӷәнџьиеи, Аԥсны Жәлар Реизара адепутат Сенер Гогәуеи Бриуссельҟа ицоит, жьҭаарамза 6 рзы Европарламент аҟны имҩаԥысуа “Черкессктәи Амш” аҽалархәразы. Ари аусмҩаԥгатә аҿы иарбоуп Европарламент алахәлацәа рԥылареи, иара убасгьы жәларбжьаратәи аусқәа рзы Европарламент Аиҿкаара ахантәаҩы Иацек Сариуш-Вольскии иԥылареи.
Сенер Гогәуа адырра злаҟаиҵаз ала,” ҳара иҳауеит аҭагылазаашьа Европарламент адепутатцәа Аԥсны аҵыхәтәантәи аамҭазы имҩаԥысуа ахҭысқәа рзеиҭаҳәареи, иара убасгьы уи аҿиара аперспективақәа рдырдырреи”.
Цәыббра 27 рзы Тамшь ақыҭан имҩаԥысуеит 1992-93 шш. рзы Аџьынџьтәылатә еибашьраҿы иҭахаз рыхьӡала амемориалтә баҟа аартра.
Амемориал агәаҟны иқәыргылоуп ахақәиҭреи ахьыԥшымреи ирышьҭоу, зкасы аҩада ишьҭыхны изкыу аԥҳәыс лскульптура. Аскульптура хьӡысгьы иамоуп “Аԥсны ахақәиҭра” ҳәа. Абаҟа аура 6, 2 м. инаӡоит.
Амонумент авторцәас иамоуп – аскульптор Цира Ахба, архитекторцәа – Светлана Шименковеи Беслан Касланӡиеи.
Аԥсны иааны иҟоуп Чечентәылантә аделегациа, зхадараҿы дыҟоу ареспублика аԥыза-министр Одес Баисултанов. Иахьа аделегациа идикылеит Аԥсны Аҳәынҭқарра Ахада С. Багаԥшь.
“Ҳара Аԥсныҟа ҳааит, Ареспублика Чечентәыла Апрезидент Рамазан Кадыров ихьӡала аԥсуа жәлар ирыдаҳныҳәаларц Ареспублика Аԥсны ахьыԥшымра азхаҵара. Ҳара ишәзеиӷьаҳшьоит аҭынчреи, аизҳазыӷьареи,” – иҳәеит Чечниа аԥыза – министр Одес Баисултанов, Гагра ақалақь аҟны Аԥсны Аҳәынҭқарра Ахада С. Багаԥшь иԥылараан.
Уи даԥхьеит Чечниа Апрезидент ихьӡала адныҳәаларатә аашьҭымҭа.
С. Багаԥшь асасцәа рвизит азы ҭабуп ҳәа раҳәо иазгәеиҭеит, аԥсуа жәлар иахьа иҳалҳаршаз зегьы рҟны иҳавагылан Нхыҵ-Кавказ аиашьаратә жәларқәа. Аԥсуа жәлар аԥсреи-аӡреи ианрыбжьагылаз, ацхыраара ҳәа раԥхьа имҩахыҵқәаз ачечен жәларьы рылан”, – инаҵшьны иазгәеиҭеит уи.
Баисултанов иажәақәа рыла, ачечен жәлар рделегациа иахьа арахь раара адҳәалоуп Аԥсни Чечниеи рыбжьара аекономикатәи, аполитикатәи, акультуратәи еимадарақәа рырҿиара. “Ҳара ҳхаҭа ҳанысит иуадаҩыз амҩа, ихырбганы иҟаз аҳәынҭқарра аиҭашьақәыргылараҿы. Ҳара уи аҟны иҳамоуп аԥышәа ду, уи шәара ишәымаадарц ҳҭахыуп”, – иҳәеит аԥыза-министр. Уиадагьы, Чечниа анапхгара ргәы иҭоуп Аԥсны афинанстә цхыраара азыҟаҵара.
Иара убасгьы иазгәарҭеит ҩ-республикак рыбжьара аԥсылмантә доуҳатә усеицура рыбжьаҵара. Абри атәы иҳәеит Ареспублика Чечниа амуфтии Султан Мирзаев. Уи дырԥылеит Аԥсны аԥсылмантә доуҳатә еидгыла амаҵзуцәа, уаҟа ирылацәажәеит наҟ-наҟтәи аусеицура азҵаатәқәа. Султан Мирзаев, иара убасгьы иҳәеит Аԥсны иқәынхо аԥсылманцәа рыхьӡала, ҳамҭак аҳасабала Рамзан Кадыров аџьаама аргылара игәы ишҭоу.
Аиԥылара ахыркәшамҭаз асасцәа Аԥсны Аҳәынҭқарра Ахада С. Багаԥшьи, Аԥсны Жәлар Реизара Аиҳабы Нугзар Ашәбеи агәаларшәагатә ҳамҭақәа ранаршьеит.
Иахьаҵәыҟьа Чечентәыла аделегациеи, Аԥсны Аҳәынҭқарра Ахада С. Багаԥшьи амҩа иқәлеит Шәачаҟа, аекономикатә форум аҽалархәразы.
Гагра имҩаԥысит Аԥсны Аҳәынҭқарра Ахада С. Багаԥшьи Чечентәыла Ареспублика Аиҳабыра Рхантәаҩы Одес Баисултанови реиԥылара. Аԥсны Жәлар Реизара Аиҳабы Нугзар Ашәба адырра злаҟаиҵаз ала, Гагра имҩаԥысуаз аиԥылараҟны иалацәажәон аекономикатәи асоциалтәи усхкқәа рыҟны русеицура азҵаатәқәа.
“Одес Баисултанов Чечниа Апрезидент Рамазан Кадыров ихьӡала Аԥсны жәлар ирыдиныҳәалеит Ареспублика Аԥсны ахьыԥшымра азхаҵара”, – иазгәеиҭеит Ашәба.
Уаанӡа Аԥсны Жәлар Реизара Аиҳабы Нугзар Ашәба Чечниаҟа ҳазныу ашықәс ԥхынгәымзазы ивизит аан, Аԥсны Аҳәынҭқарра Ахада С. Багаԥшь инапынҵала, Чечниа апрезидент Аԥсны даҭаарц азы ааԥхьара ииҭеит.
“Иҟалап, Рамазан Кадыров Аԥсны иаҭаара алыршахап ҳәа жьҭаарамза аҩбатәи азыбжазы”, – иҳәеит Н. Ашәба.
2008 шықәса, жәабран мзазы, Чечниа апарламенттә делегациа, зхадараҿы дыҟаз апарламент ахантәаҩы Дуквах Абдурахманов официалтә визитла Аԥсны иаҭааит. Ҳазныу ашықәс ԥхынгәымзазы, Ареспублика Аԥсны апарламенттә делегациа, зхадараҿы дыҟаз Нугзар Ашәба, аҭактә визитла Грозниҟа ицеит.
Иазгәаҭатәуп, 1992-93 шықәсқәа рзы Аԥсны Аџьынџьтәылатә еибашьра ишалахәыз 445-ҩыуаак зхатә гәаԥхарала Чечниантә иааз аибашьцәа. Урҭ рахьынтә иҭахеит 75-ҩыуаак, 147-ҩыуаак ахәрақәа роуит, 13-ҩыуаак ирыхҵоуп “Аԥсны Афырхаҵа” ҳәа ахьыӡ, 27-ҩыуаак иранашьоуп Леон иорден, 3-ҩыуаак “Агәымшәаразы” амедальқәа ранашьоуп.
Иахьа Аԥсны дааит Вологодсктәи аобласт агәбернатор Виачеслав Позгалев. Аделегациа аилазаара иалоуп Вологодсктәи аобласт агәбернатор ихаҭыԥуаҩ Николаи Виноградов, зҭакԥхықәра ҳәаақәҵоу аилазаара адиреқтор хада Оганес Мосикиан, Урыстәыла Афедерациа Афедералтә Еизара Ихьыԥшым Аҳәынҭқаррақәа Реимабзиара русқәа рзы Афедерациа Ахеилак аиҿкаара ахантәаҩы Вадим Гәстов. Абри атәы аалыцҳаит Аԥсны Жәлар Реизара Аиҳабы иабжгаҩ хада Галина Страничкина.
“Вологодсктәи аобласт агәбернатор арахь иаара адҳәалоуп Ареспублика Аԥсни Урыстәыла Афедерациаҟны зымҽхак ӷәӷәоу ааглыхратә реигиони рыбжьара реизыҟазаашьақәа аринахысгьы рырҿиареи рырӷәӷәареи”, – азгәалҭеит Аԥсны Жәлар Реизара Аиҳабы иабжьгаҩ хада Галина Страничкина.
Ареспублика Аԥсны Апарламент Латвиатәи Ареспублика Апарламент ахантәаҩы Гәндарс Даудзе иахь аҳәара ҟанаҵеит Аԥсны Жәлар Реизара – Аԥсны Апарламент иҟанаҵаз ааԥхьара “Ареспублика Аԥсны Аҳәынҭқарратә хьыԥшымра азхаҵаразы” Латвиатәи Ареспублика Асеим ахәаԥшразы.
Ааԥхьара инацҵаны Ареспублика Аԥсны Апарламент аиҳабы Нугзар Ашәба Латвиатәи Асеим ахь ишьҭит Аԥсны аҳәынҭқарратә хьыԥшымра жәларбжьаратәи азхаҵаразы аполитика-зинтә шьаҭақәа зырҵабыргуа агәрагага.
Аԥсны Апарламент, иара убасгьы “Иакыу Латвиа ауаҩы изинқәа рзы” афракциа анапхгаҩы Иаков Плинер иахь аҳәара ҟарҵеит, ифракциа ахьӡала Латвиатәи Ареспублика Асеим ахь аҳәара ҟаиҵарц Аԥсны Жәлар Реизара – Аԥсны Апарламент иҟанаҵаз Латвиатәи Ареспублика Асеим ахь ааԥхьара “Ареспублика Аԥсны Аҳәынҭқарратә хьыԥшымра азхаҵаразы” иахәаԥшразы.
Егры аӡиас иаԥну Қырҭтәылеи ҳареи ҳҳәынҭқарратә ҳәаа арӷәӷәара – ҳазҵаатәы хадақәа иреиуоуп, – ҳәа аҳәамҭа ҟаиҵеит Аԥсны Аҳәынҭқарра Ахада С. Багаԥшь Аҟәа имҩаԥысуаз апресс-конференциаҟны. Иара иажәақәа рыла, мызки бжаки ирылагӡаны нап аркхоит Қырҭтәылеи Аԥсни рыбжьара аҳәаа арӷәӷәаразы аргыларатә усурақәа.
“Ари акыр зҵаара рыӡбара алзыршо ҳәынҭқарратә ҳәаахоит, зегь раԥхьаӡа иргыланы иалнаршоит, ҳҳәаа иаԥну аҳәынҭқарра аҟнытә адиверсиа-террористтә гәыԥқәа ҳтерриториахь рахмыжьреи, аконтробанда иаҿагыланы ақәԥареи ауааԥсырагьы ишабалакгьы ицо-иаауа изыбжьалаӡом,” – иҳәеит Багаԥшь.
Иара иажәақәа рыла, “аҭыԥантәи ауааԥсырагьы ргәы ҭынчхоит, ишахәҭоу ишыхьчоу анеилыркаалакь”.
“Аҳәынҭқарратә ҳәаа арӷәӷәара – ари ҳазҵаатәы хадақәа раԥхьа игылоуп, уи егьынагӡахоит”, – инаҵшьны иазгәеиҭеит уи.
Аҳәынҭқарра Ахада, иара убасгьы иҳәеит Аԥсни Урыстәылеи рыбжьара хаз аиқәшаҳаҭрақәа анапы рыҵаҩхоит аҳазалхреи аҳәаахьчареи рызҵаарақәа рзы.
Тҟәарчали Гәдоҭеи ақалақьқәа “Ақалақь Фырхаҵа” ҳәа аҳаҭыртә хьӡы рыхҵахоит. Абри атәы иҳәеит Аԥсны Аҳәынҭқарра Ахада С. Багаԥшь иахьа имҩаԥысуаз апресс-конференциаҟны.
С. Багаԥшь инаҵшьны иазгәеиҭеит,” 1992-93шш. рзтәи Аԥсны Аџьынџьтәылатә еибашьраан 413 мшы аблокада зхызгаз Тәҟарчал ақалақь, ақалақь Фырхаҵа – ҳәа ахьыӡ ҳаракы иаԥсоуп ҳәа.”
“Ақырҭуа архәҭақәа, ақалақь амацәаз иҭазкыз, агәаҟреи амлакраа бааԥси иҭадыргылеит ақалақь ауааԥсыра. Ақалақь ахәҭак иалаҳауаз абомбақәа ирыхҟьаны еилаҟәбан. Абарҭ амыҟәмабарақәа зегьы ириааины, Аиааира амш дырааигәон Тәҟарчалаа”, – иҳәеит Аԥсны Аҳәынҭқарра Ахада.
Гәдоҭа ақалақь атәы дазааҭгыло, Аԥсны Аҳәынҭқарра Ахада инаҵшьны иазгәеиҭеит “ари ақалақь аибашьраан Аԥсны иагәеисыбжьны иҟалеит, уаҟа иҟан атәыла анапхгара реиԥш, арбџьармчқәа ркомандаҟаҵареи, арратә хәышәтәырҭа хадеи. Гәдоҭа иаднакылт Аҟәантә зықьҩыла ахҵәацәа, иара убасгьы Аԥсны Мрагылара ахәҭа аҟынтәи. Арахь иааргон абџьари, агәҳалалратә цхыраареи”.
Тҟәарчали Гәдоҭеи ақалақьқәа Аиааира Амш аагареи Аԥсны ахьыԥшымреи рзы иҟарҵаз рацәоуп, арҭ рыҩ-қалақьк “Ақалақь Афырхаҵа” ҳәа ахьыӡ ҳаракы иаԥсоуп”, – инвҵшьны иазгәеиҭеит Аԥсны Аҳәынҭқарра Ахада.
Иахьа Аԥсны Ажурналистцәа Реидгыла апресс-клуб аҟны имҩаԥысит Аԥсны ахьыԥшымра 15 шықәса ахыҵра аҳаҭыразы агәрӷьаратә еизара. Аизара иалахәыз минуҭктәи аҿымҭрала иргәаладыршәеит Аԥсны Аџьынџьтәылатә еибашьраҿы иҭахаз. Аидгыла аҳаҭыртә грамотақәа ранашьан, аибашьраан аус зуази иахьагьы зпрофессионалтә рҿиара ари аусхк аҟны иацызҵо ажурналисчтцәа. Аҳаҭыртә грамотақәа ранашьоуп: агазеҭ “Аԥсны” аредақтор хада Борис Ҭыжәба, Борис Қаџьаиа, Владимир Қапба, Виктор Кәакәасқьыр – агазеҭ “Аԥсны” аҟынтә, агазеҭ “Республика Абхазия” аредактор хада Виталии Чамагәуа; Заира Ҵәыџьба – агазеҭ “Республика Абхазия”; ателеканал “Абаза – ТВ” аиҳабы Руслан Ҳашыг; ателеканал “Абаза – ТВ” аҟынтә Ҭина Қорсаиа, Мизан Ломиа, Владимир Никонов; Аԥсуа ҳәынҭқарратә телерадиоеилахәыра аҟынтә – Даур Инаԥшьба, Екатерина Бебиа, Оҭар Лакрба, Гарри Дбар, Енвер Арџьениа, Семен Адлеиба; “Эхо Абхазии” аредактор хада Виталии Шариа, агазеҭ “Бзыԥ” аредактор хада Лаврентии Гәбаз, “Гагрский вестник” аҟнытә Ольга Ԥилиа, Ажурналистцәа Реидгыла алахәыла Ҭали Џьопуа, апублицист Терент Ҷаниа. “Иахьа 15 шықәса анҵы, сара сгәы азыгәдуны исҳәарц сылшоит, Аԥсуа телехәаԥшра усҟантәи аамҭазы, аибашьра ахҭысқәа ажәлар рҟынӡа анагаразы иалшоз зегьы шыҟанаҵаз. Аибашьра ашьҭахь, аеқс-президент Ед. Шеварнаӡе иҿы иқәшаҳаҭхеит, Қырҭтәыла аибашьра адәаҿеиԥшҵәҟьа, аинформациатә еибашьраҿгьы ишаҵахаз”, – иқәгылараҿы иазгәеиҭеит “Абаза-ТВ” аиҳабы Руслан Ҳашыг.
Ареспублика амчрақәа хықәкыс ирымоуп Ҭырқәтәылеи Аԥсни рыбжьара амшынтә мҩа аартра, уаҟа инхо ҳдиаспореи ҳареи лассы-лассы ҳаиҿцааларазы. Абри атәы иҳәеит Аԥсны Аҳәынҭқарра Ахада С. Багаԥшь апарламент асессиа аилатәараҟны дықәгылауа.
Аҳәынҭқарра Ахада, иара убасгьы инаҵшьны иазгәеиҭеит, аҵак ҷыда шаиҭо Аԥсны иаҳа ианыуадаҩу аамҭақәа рзы ацхыраара иаауа Нхыҵ Кавказ аиашьаратә республикақәеи ҳареи ҳаизыҟазаашьақәа рырӷәӷәара.
Аҳәынҭқарра Ахада иажәақәа рыла “Ҳара ҳхьыԥшымреи ҳсуверинитети азхаҵара иазхиоу, еицыфеидоу аизыҟазаашьақәа рышьақәыргылара иазыхиоу зегьы рацәажәара ҳазыхиоуп”.
Аԥсны Аҳәынҭқарра Ахада инаҵшьны иазгәеиҭеит, Аԥсны егьырҭ атәылақәа ҳазхашәҵа ҳәа рыҳәара ргәы ишҭам. Иара иажәақәа рыла, “убри еиԥш аҭагылазаашьа аԥҵатәуп атәылаҟны, егьырҭаҳәынҭқаррақәа агәра ргартә еиԥш, Аԥсны жәларбжьаратәи азхаҵара ишаԥсоу ала”.
Иахьа Аԥсны дааит Урыстәыла Афедерациа Аҳәынҭқарратә Дума аиҳабы ихаҭыԥуаҩ, афракциа ЛДПР ахада Владимир Жириновскии.
Аԥсны Аҳәынҭқарра Ахада Иусбарҭаҟны имҩаԥысит Аҳәынҭқарра Ахада С. Багаԥшьи Владимир Жириновскии реиԥылара. Аиԥылара иалахәын Аԥсны Жәлар Реизара Аиҳабы Нугзар Ашәбеи, уи ихаҭыԥуаҩ Виачеслав Цыгәбеи.
Владимир Жириновскии Аԥсны анапхгара ирыдиныҳәалеит рҳәынҭқарра ахьыԥшымра азхаҵара, уи иқәнхо ажәлар ирзеиӷьеишьеит аҭынчреи, аҭышәынтәалареи, аекономикатә ҿиараҿы ақәҿиарақәеи.
С. Багаԥшь Аҳәынҭқарратә Дума адепутат ҭабуп ҳәа иеиҳәеит адгылара иҟаиҵо азы. “Ҳара идуӡӡаны ҭабуп ҳәа раҳҳәоит Аԥсны адгылара азҭози, ацхыраара азыҟазҵози аибашьра амш хьанҭақәа раан еиԥш, аибашьра ашьҭахьтәи ашықәсқәа рызгьы”, – иҳәеит С. Багаԥшь.
“Ҳара ҳадгылоит Аԥсны аҳәынҭқарра азхаҵара, еиҭахгьы ихьыԥшымкәа иҟалаз. Акыр шәышықәса зхыҵуаз Аԥсны ареспублика аҳәынҭқарратә хьыԥшымра еиҭашьақәнаргылеит”, – ҳәа ажурналистцәа иреиҳәеит Владимир Жириновскии.
Уи иазгәеиҭеит ареспублика аекономикатә ҿиара аперспеқтива дуқәа.
“Шәара ишәымоуп аперспеқтива дуқәа атуризм аҿиаразы. Сара сгәы иаанагоит, ари абизнес иахәҭоу азнеишьа аиуыр Франциа аԥшаҳәа аасҭа акырӡа еиӷьхоит ҳәа,” – азиԥхьаӡоит Жириновскии.
Урыстәылатәи аполитик иазгәеиҭеит, цәыббра 30, Аԥсны ахьыԥшымра Амш аныҳәа иҽшалаирхәуа.
Цәыббра 25 рзы Аҟәа атәылахьчара аминистрраҟны имҩаԥысит Аԥсны ахьыԥшымра 15 шықәса ахыҵра иазкыз агәырӷьаратә еилатәара. Аилатәара далахәын Аԥсны Аҳәынҭқарра Ахада С. Багаԥшь.
Атәылахьчара аминистр Мираб Кьышьмариа аилатәара иалахәыз зегьы ирыдиныҳәалеит Аԥсны ахьыԥшымра Амшныҳәа. Уи инаҵшьны иазгәеиҭеит, Аиааира 15 шықәса ахыҵра амш азгәаҭахоит, Аԥсназы абасеиԥш акырӡа зҵазкуа ахҭысқәа рышьҭахь – уи Урыстәыла Афедерациа Ареспублика Аԥсны ахьыԥшымра ахьазханаҵази, Урыстәыла Афедерациеи Ареспублика Аԥсни рыбжьара аиҩызареи, аусеицуреи, аицхыраареи рзы Аиқәшаҳаҭра анапы ахьаҵаҩхази роуп.
“Аҵыхәтәантәи ашәышықәсазы, ҳара арҭ иналукааша ҭоурыхтә хҭысқәаны ҳрыхәаԥшуеит”, – иҳәеит Кьышьмариа.
Атәылахьчара аминистр инаҵшьны иазгәеиҭеит, Аԥсны Раԥхьатәи Аҳәынҭқарра Ахада Владислав Арӡынба ихьыԥшым, зых иақәиҭу аҳәынҭқарра аргылараҿы инаигӡаз аҭоурыхтә роль хада, уи иус иациҵеит иахьатәи Аԥсны Аҳәынҭқарра Ахада С. Багаԥшь.
М. Кьышьмариа иазгәеиҭеит 1992-93 шықәсазтәи Аԥсны Аџьынџьтәылатә еибашьра арратә операциақәа зегьы.
Атәылахьчаратә усбарҭа ахада дазааҭгылеит ар хадара рзызуази аибашьра аветеранцәеи зегьы рылшамҭақәа, иара убасгьы Кавказ Ашьхарыуа жәларқәа рпарламент апрезиденти Иури Шанибови уи ахантәаҩы Иусуп Сосланбекови рҽазышәарақәа Уи инаҵшьны иазгәеиҭеит, хатәгәаԥхарала зегь раԥхьаӡа цхыраара иааз агәыԥ зхадараҟны дыҟаз Султан Сосналиев Ҟабардантә шакәу
“Ареспублика зегьы аҟны ҩнаҭацыԥхьаӡа иргәаладыршәоит ҳаибашьцәа – аибашьра адәаҟынтә изыхнымҳәыз, аибашьра ааха ӷәӷәа здызкылаз, аибашьра адәаҟны зыԥсҭазаара фырхаҵарыла иҿахҵәаз, – иҳәеит Кьышьмариа.
Аилатәара иалахәыз минуҭктәи ҿымҭрала иргәаладыршәеит аибашьра зхы ақәызҵаз.
Агәырӷьаратә еилатәара хырқәшан, ақырҭуа ахәҭақәа Кәыдры аиҩхаа аҟынтә рықәцара аоперациа иалахәыз амедальқәа “Кәыдры ахақәиҭтәрази” “Аибашьраҿы ахамеигӡарази” ранашьара ацеремониа ала.
Цәыббра 27, 1993 шықәсазы Аҟәа ахы иақәиҭтәын Қырҭтәыла Аҳәынҭсовет архәҭақәа рыҟнытә.
Аҟәа ахақәиҭтәразы аоперациа мҩаԥысуан 11 мшы. Уи напхгара азыруан Аԥсны Арбџьармчқәа ркомандаҟаҵаҩ хада, атәылахьчара Аҳәынҭқарратә еиҿкаара ахантәаҩы Владислав Арӡынба, атәылахьчара аминистр, Аԥсны Афырхаҵа, аинрал-маиор Султан Сосналиев, Аԥсны Арбџьармчқәа рштаб хада аиҳабы, аинрал-маиор Сергеи Дбар.
Аҟәа ахақәиҭтәразы акыр лҵшәа змаз аоперациақәа мҩаԥысуан Мраҭашәаратәи (Гәмысҭатәи) афронт аҟни, ашьхарахьи. Ҳархәҭақәа Аҟәа акыр иазааигәахахьан.
Иахьа, цәыббра 27 рзы, Аԥсны Аҳәынҭқарра Ахада С. Багаԥшь Аусԥҟа инапы аҵаиҩит ақалақьқәа Тҟәарчали Гәдоҭеи аҳаҭыртә хьӡы “Ақалақь-Фырхаҵа” ҳәа рыхҵаразы. Абри атәы аарыцҳаит Аԥсны Аҳәынҭқарра Ахада Иусбарҭа аҟнынтә.
Иахьа, Очамчыра араион Тамшь ақыҭан иаадыртит 1992-1993 ш. ш. рзы Аԥсны жәлар Рџьынџьтәылатә еибашьраҿы иҭахаз рыхьӡала Агәаларшәаратә баҟа.
Амемориал агәаҟны иқәыргылоуп ахақәиҭреи ахьыԥшымреи ирышьҭоу, зкасы аҩада ишьҭыхны изкыу аԥҳәыс лскульптура. Аскульптура хьӡысгьы иамоуп “Аԥсны ахақәиҭра” ҳәа. Абаҟа аура 6, 2 м. инаӡоит.
Амонумент авторцәас иамоуп – аскульптор Цира Ахба, архитекторцәа – Светлана Шименковеи Беслан Касланӡиеи.
Амемориал аартра агәырӷьаратә церемониа иалахәын Аԥсны Аҳәынҭқарра Ахада С. Багаԥшь, уи ихаҭыԥуаҩ Рауль Ҳаџьымба, аибашьра аветеранцәа, ауаажәларра, хыԥхьаӡара рацәала асасцәа.
Амонумент аҟны еиқәуп иҿымцәаауа амца.
Аибашьра зхы ақәызҵаз рыхьӡала абаҟа аадыртит иахьа Гәлрыԥшьгьы. Абаҟа авторс дамоуп Аԥсны Афырхаҵа Тимур Чагәаа.
Иахьа, Гәдоҭа араион Лыхны ақыҭан имҩаԥысуеит аныҳәа “Лыхнашҭа”. 13. 00 сааҭ рзы арахь даауеит Аԥсны Аҳәынҭқарра Ахада С. Багаԥшь. Араҟа уи ирылаиҳәоит Гәдоҭа ақалақь “Ақалақь-Фырхаҵа” ҳәа аҳаҭыртә хьӡы шанашьоу.
Аныҳәатә усмҩаԥгатәқәа мҩаԥысуеит, иара убас Тҟәарчалгьы. 13. 00 сааҭ рзы Афырхацәа рбаҟа аҿаԥхьа ашәҭ шьыҵәрақәа шьҭарҵоит, уи ашьҭахь аныҳәа ахьӡала имҩаԥгахоит аконцерт. 16. 00 сааҭ рзы агәырӷьаратә еизараҟны Аԥсны Аҳәынҭқарра Ахада С. Багаԥшь, 413 мшы аибашьра аблокада иҭакыз Тҟәарчал “Ақалақь – Фырхаҵа” ҳәа аҳаҭыртә хьӡы шанашьоу рылаиҳәоит.
“Иахьатәи Амш – Аԥсны жәлар рзы зегь реиҳа ихадоу ныҳәоуп,” – ҳәа ажурналистцәа иреиҳәеит, арратә парад анхыркәшаха Аԥсны Аҳәынҭқарра Ахада С. Багаԥшь.
“Ари амш ныҳәа аҽны ҳара иаҳгәалаҳаршәоит аибашьраҿы иҳацәҭахаз зегьы. Ари ахьыԥшымра иамшныҳәоуп. Ҳара идуӡӡаны ҭабуп ҳәа раҳҳәоит Урыстәыла Афедерациа анапхгара ҳреспублика ахьыԥшымра ахьазхарҵаз. Аибашьра алагара мариоуп, аха уи ахыркәшара шыцәгьоу ҳгәаланаршәоит ари аныҳәа,” – иҳәеит С. Багаԥшь. “Иҟалоит Аиааира аныҳәақәа, аха аибашьрақәа мап”, – иҳәеит Аԥсны Аҳәынҭқарра Ахада С. Багаԥшь.
Ахақәиҭра Ашҭа аҟнытә аныҳәа иацҵан Аҟәа аԥшаҳәаҿы.
Ахәлԥаз, атеатр аҿаԥхьа имҩаԥгахоит аныҳәатә концерт. Араҟа Аиааира 15 шықәса ахыҵра аҳаҭыразы ҿыц ишьақәыргыланы аусура иаларгоуп афонтан. Аныҳәа хнаркәшоит афеирверк.
Аԥсны Ахьыԥшымра 15 шықәса ахыҵра аҳаҭыразы Аҟәа имҩаԥысуеит аныҳәатә усмҩаԥгатәқәа. Ишьақәгылахьоу атрадициа инақәыршәаны, шьыжьаҵы Ахьӡ-аԥша апарк ауаа рацәала иҭәын. Арахь иааит араҟа анышә иамадоу аибашьра афырхацәа рыуацәа, рҭынхацәа, аҳҭны-қалақь ауааԥсыреи, асасцәеи.
Ахьӡ-аԥша амемориал аҿаԥхьа ашәҭқәа шьҭарҵеит Аԥсны Аҳәынҭқарра Ахада С. Багаԥшь, уи ихаҭыԥуаҩ Р. Ҳаџьымба, Аԥсны Жәлар Реизара Аиҳабы Н. Ашәба, Аԥыза-министр А. Анқәаб, Апарламент адепутатцәа, аиҳабыра алахәлацәа, Ареспублика араионқәеи ақалақьқәеи рхадацәа, Аԥсны Жәлар Рџьынџьтәылатә еибашьра аветеранцәа, аҳҭны-қалақь асасцәа.
Ареспублика Аԥсны Аиҳабыреи Ульиановсктәи аобласти рнапы аҵарҩит ргәҭакқәа рзы Аԥкаанҵа. Анапаҵаҩра агәырӷьаратә церемониа мҩаԥысит иахьа Аԥсны Аҳәынҭқарра Ахада Иусбарҭаҟны. Ашәҟәы рнапы аҵарҩит Аԥсны Аԥызаминистр Александр Анқәаби Ульиановсктәи аобласт Агәбернатор Сергеи Морозови.
Аиқәшаҳаҭра иазԥхьагәанаҭоит Ульиановсктәи аобласти Ареспублика Аԥсни рыбжьара ахәҳахәҭра-економикатәи, ақыҭанхамҩатәи, анаука – техникатәи усхкқәа рҟны русеицура арҭбаареи арҿиареи, иара убасгьы акультуреи, аҵарадырреи, атуризми аспорти русхкқәа рыҟны реицхыраара арӷәӷәара.
Аиқәшаҳаҭра анапаҵаҩра ацеремониа ашьҭахь, Ульиановсктәи аобласт Агәбернатор Сергеи Морозов аҵак ду шаиҭо ажурналистцәа иреиҳәеит, иахьа Аҟәа анапы зҵаҩыу агәҭакқәа рзы Аԥкаанҵа. Иара иажәақәа рыла, “иаарласӡаны ихиахоит Аԥсни Ульиановсктәи аобласти рыбжьара асоциал-економикатәи ааглыхратәи усеицуразы Аиқәшаҳаҭра.
“Ҳара иаҳҭахыуп аинтерес зҵоу апроектқәа шәыдгалара, иааҳгозар автомашьынаргыларатә усхк аиԥш иҟоу, хықәкыс иҳамоуп аргыларатә техника иадҳәалоу зегьы раагара. Ҳәара аҭахыума, иаҳҭахыуп, иара убасгьы атуризм азҵаатәқәа ҳрылацәажәарц. Арахь саанӡа, аобласт абизнес ахаҭарнакцәа рԥылара еиҿыскааит. Урҭ аҳәара ҟарҵеит, Аԥсны Аиҳабыра ирасҳәарц, абизнес делегациа ду Аԥсны иаҭаарц шырҭахыу, Аиқәшаҳаҭра анапаҵаҩра ашьҭахь, хықәкыла урҭ ирҭахыуп аинтерес зҵоу апроектқәа шәыдыргаларц,” – иҳәеит Сергеи Морозов.
Аԥсны Аԥыза-министр А. Анқәаб анапы зҵаҩу Аԥкаанҵа дазааҭгыло Аԥсни Ульиановсктәи аобласти “ирзеиԥшу плануп” ҳәа азиҳәеит. “Ҳара ҳазҿлымҳауп Урыстәыла Афедерациа атерриториа иахьаҵанакуа зехьынџьара ишиашоу аизыҟазаашьақәа рышьақәыргылара, ҳәара аҭахыума уахь иаҵанакуеит зымчхара акыр идуу Ульиановсктәи аобласт. Иахьатәи Аиқәшаҳаҭра – раԥхьатәи шьаҿоуп абас еиԥш иҟоу аусеицуразы, хәҭакахьала, аекономика, акультура, аспорт, аҵарадырра русхкқәа рҟны. Абас еиԥш иҟоу ауснагӡатәқәа ҳреспублика ԥхьаҟацара акырӡа иацхраауеит,” – инаҵшьны иазгәеиҭеит Аԥыза-министр.
Адыгеиа аекс-президент Аслан Џьаримови, Урыстәыла Афедерациа Аҳәынҭқарратә Дума адепутатцәа Константин Затулини Сергеи Бабурини Аԥсны ҳаҭыр зқәу атәылауаа ҳәа ахьыӡ ранашьоуп. Абри азы Аусԥҟа инапы аҵаиҩит Аԥсны Аҳәынҭқарра Ахада Сергеи Багаԥшь.
Аԥсны Апарламент, цәыббра 24 рзы иаднакылаз Ақәҵара инақәыршәаны “Ареспублика Аԥсны ҳаҭыр зқәу атәылауаҩ” ҳәа ахьыӡ ранашьахоит “Ареспублика Аԥсны ауаажәларреи, аполитикеи, аҭҵаара-дырратәи, акультуратәи ԥсҭазааораҿы зҽалызкааз”.
Аусбарҭабжьаратә еиқәшаҳаҭрақәа рнапы аҵарҩит иахьа, Москва, Урыстәыла Афедерациа апрокуратура хадеи, Аахыҵ Уаԥстәылеи Аԥсни рпрокуратура хадақәеи.
Аганқәа еиқәшаҳаҭхеит еицхырааларц ацәгьоуреи, атерроризми, аккорупциеи, закәандарыла абџьар еиҭарсреи, анаркотикатә маҭәашьарқәеи, арҩышьыгақәеи, аекономика аусхк аҟны аилагарақәеи, ауаа рыԥсҭазаара ашәара иҭазыргыло ацәгьоурақәа раԥырҟәҟәааразы.
“Ишьҭаҵоуп ауасхыр бзиа аицхырааразы,” – иҳәеит Урыстәыла Афедерациа апрокурор хада Иурии Чаика. Уи агәыӷра шимаз иҳәеит “иахьа анапы зҵаҩу аусбарҭабжьаратә еиқәшаҳаҭрақәа Урыстәылеи Аԥсни Аахыҵ Уаԥстәылеи рыбжьара лҵшәала аусеицуразы ишьаҿа ӷәӷәоуп ҳәа, уи цхыраагӡахоит ауаҩы изинқәа рыхьчарази, ацәгьоура иаҿагыланы ақәԥарази”.
Аԥсны дааит ақырҭуа-аԥсуа еимакы азонаҿы ООН Амаӡаныҟәгаҩ Хада ихаҭарнак ҷыда ҿыц Иохан Вербеке. Иохан Вербеке ари амаҵураҿы Жан Арно диԥсахит.
Амҽышаҽны, жьҭаарамза 5 рзы, Иохан Вербеке дырԥылеит Аԥсны Аҳәынҭқарра Ахада С. Багаԥшьи Аԥсны адәныҟатәи Аусқәа рминистр Сергеи Шамбеи. Аиԥылара ихы алаирхәт ООН амиссиа ахада ихаҭыԥуаҩ Иво Петров.
Аԥсны Адәныҟатәи Аусқәа рминистр С. Шамба дырԥылеит Ареспублика Ашьхатә – Ҟарабах Амилаҭтә Еизара Аиҳабы Ашоҭ Гәлиани, Ареспублика Ашьхатә Ҟарабах Адәныҟатәи Аусқәа рминистр ихаҭыԥуаҩ Едуару Атанесиани.
Аиԥылараҟны ирылацәажәан аҩ-республикак рыбжьара ахәҳахәҭра-економикатәи, аполитикатәи, акультуреи русхкқәа рҟны русеицура аҿиара аҭагылазаашьақәа.
“Ҳара еилых ҟамҵакәа, ҳаҭыр ду рықәаҳҵоит Ҭырқәтәыла инхо аԥсуа диаспора реиԥш, егьырҭ атәылақәа рҟны инхо аԥсуаа зегьы. Ҳамчқәа еизакны аус аауроуп Ҳаԥсадгьыл аԥеиԥш лашазы”, – иҳәеит С. Багаԥшь, Ҭырқәтәыла инхо аԥсуа диаспора рхаҭарнакцәа рԥылааан.
Аиԥылара иалахәын Кавказтәи Афедерациеи, аидҵа “Аԥсны аҩызцәеи” рхаҭарнакцәа Џьихан Џьандемир, Сезаи Папба, Ҳандан Демируз, Аҭаи Ацәышбеи, Ергиун Леибеи.
Кавказтәи Афедерациа анапхгаҩы Џьихан Џьандемир Аԥсны Аҳәынҭқарра Ахада изеиҭеиҳәеит Ҭырқәтәыла Аԥсны азы ииашоу аинформациа аларҵәареи, уаҟа акьыԥхь аҟны Аԥсны аимидж ашьҭыхреи, Ҭырқәтәыла Аԥсны ахь иамоу азыҟазаашьа аԥсахреи уҳәа Афедерациа аусура атәы.
Аԥсны Аҳәынҭқарра Ахада асасцәа ирзеиҭеиҳәеит Аԥсны анапхгара Аԥсны ахьыԥшымра азхаҵаразы иҟарҵаз ашьаҿақәа зегьы. “Ҳара ҳамчқәа зегьы еидаҳҵароуп, Аԥсны жәларбжьаратәи азхаҵара аиуразы,” – иҳәеит Аҳәынҭқарра Ахада.
Кавказтәи Афедерациеи, егьырҭ аидҵақәеи ааԥхьара риҭеит Ҭырқәтәыла еиҿкаау Ахеилаки дареи аус еицыруларазы “Шәыбжьара иахьа еиқәмшаҳаҭрақәак ыҟазаргьы, сара агәра згоит, шәымчқәа еидҵаны шәҭоурыхтә Ԥсадгьыл азы ишәылшо шырацәоу ала,” – иҳәеит С. Багаԥшь.
Аԥсны Аҳәынҭқарра Ахада иҳәеит, Ҭырқәтәыла даҭаарц игәы ишҭоу, аԥсуа диаспора дырԥыларазы.
Аԥсны Аҳәынҭқарра Ахада С. Багаԥшьи ООН Амаӡаныҟәгаҩ Хада ихаҭарнак ҷыда, Қырҭтәыла ахылаԥшразы ООН амиссиа ахада ҿыц Иохан Вербекеи иахьа, Аҟәа, иалацәажәеит ООН Амиссиа Аԥсны аринахыстәи аусура азҵаатәқәа.
Иохан Вербеке (Бельгиа) Аԥсны раԥхьаӡа акәны дааит, ҩышықәса раахыс ари амаҵураҿы аус зуаз Жан Арно диԥсахит.
Аиԥылара мҩаԥысуан ажурналистцәа аламырхәӡакәа. Аиԥылара иалахәын, иара убасгьы ООНамиссиа ахада ихаҭыԥуаҩ Иво Петрови Аԥсны Адәныҟатәи Аусқәа рминистр С. Шамбеи.
Аԥсны Аиҳабыра ринформациатә Усбарҭа анапхгаҩы ихаҭыԥуаҩ Алхас Ҷолокәуа ажурналистцәа излареиҳәаз ала, “Аԥсны Аҳәынҭқарра Ахада аиԥылараҟны инаҵшьны иазгәеиҭеит, Урыстәыла Афедерациа Аԥсны Аҳәынҭқарра ахьыԥшымра ахьазханаҵаз инамаданы, ООН амиссиа аусура ахырхарҭа ишьақәгылаз аҭагылазаашьа иақәшәароуп ҳәа”.
“Аҳәынҭқарра Ахада иахәҭаны иԥхьаӡоит ООН амиссиа ахьӡи, аформати рыԥсахра”, – иҳәеит Ҷолокәуа. “Қырҭтәыла ахылаԥшразы ООН амиссиа” – ҳәа ахьыӡ ԥсахымкәа иаанхар, аринахыс Қырҭтәыла иахылаԥшлааит, Аԥсни Қырҭтәылеи еизыҟазаашьа ҳәа акагьы рыбжьам”, – ҳәа Аҳәынҭқарра Ахада иажәақәа ааигеит Алхас Ҷолокәуа.
Амиссиа ахадагьы инаҵшьны иазгәеиҭеит, жьҭаарамза 15 рзы ООН амиссиа аусура аҿҳәара шынҵәо, иаанхаз аамҭа кьаҿ иалагӡаны, уи аструктуреи аформати рыԥсахра алшом ҳәа.
С. Багаԥшь ари азҵаара ауадаҩрақәа шацыу дазааҭгыло, иҳәеит ООН амиссиа ахьыӡ ԥсахымзар ада ԥсыхәа шыҟам.
Европатәи Аидгылеи, ОБСЕ-и рырратә хлаԥшцәа рызҵаара дазааҭгыло, С. Багаԥшь иҳәеит “Урҭ ыҟазароуп аибашьра ашәара ахы ахьыҵнахуа – Қырҭтәыла” – ҳәа.
Аԥсны ахьыԥшымра 15 шықәса ахыҵра аныҳәазы афирма “Аԥсны ҩқәеи аӡқәеи” иҭнажьит “Гәмысҭа Ашҭа” ҳәа захьӡу аҩ-ҿыцқәа ргәыԥ. Уахь иаҵанакуеит аҩ-хкқәа “Аҭауад”, “Нар”, “Траминер”, “Шардоне”, “Алигате”, “Пино-Нуар”, “Красное”.
“Гәмысҭа Ашҭа” аԥышәаратә партиа, аԥсуа ҩыҟаҵацәа Гәмысҭа аӡиас аҿықәқәа рҟны иааӡоу европатьи ажь-хыкқәа ирылырхит.
Иахьа, ҵхагәазы, аԥсуа милициа аусзуҩцәа, Гал араион Сида ақыҭан аӡиас ахықәаны ирыԥшааит, ари ақыҭан инхоз, 1995 шықәса рзы ииз, Гергедава Миндии Мераб-иԥа иԥсыбаҩ. Абри атәы ааицҳаит Гал араион аҩныҵҟатзи аусқәа рыҟәша аиҳабы Лоуренс Коӷониа. Иара иажәақәа рыла, аҷкәын аҩныҟа дшымгьежьыз еилкаахеит, ахәлԥаз.
Амилициа аусзуҩцәа дааныркылеит, 17 шықәса зхыҵуа Сида ақыҭан инхо. Аусҭҵаара иаԥырхагамхаразы, уи арԥыс ихьӡ-ижәла макьана алаҳәара ахәҭаны ирбом. Иаанкылаз, иҿахәҿыхраан дақәшаҳаҭхеит, ахәлԥаз Гергедавеи иареи шеицыз ала, аха аӡхықәаҿы ианааи урҭ еиԥырҵит.
Ари аҭыԥаҟны иааз аҷкәын иуацәеи амилициа аусзуҩцәеи рыԥшаарақәа рышьҭахь, ҵхагәазы ирбеит аҵла махәқәа зықәҵаны иҵәахыз ахәҷы мԥсыбаҩ.
Иаанкылаз иҿы иқәшаҳаҭхеит, ҩынтә хаҳәла Гергедава ихы дшасыз ала, – иҳәеит Галтәи араион аҩныҵҟатәи аусқәа рыҟәша аиҳабы. Уи иара убасгьы иҳәеит аусҭҵаара нап шаркыу.
Гал араион аҟны дшьуп аҳәаахьчаҩ.
Гал араион аҩныҵҟатәи аусқәа рыҟәша аиҳабы Лоуренс Коӷониа адырра злаҟаиҵаз ала, аҳәаахьчаҩ Мухран Ашәба иԥсҭазаара далҵит Аԥсни Қырҭтәылеи рҳәааҟны Набакиа ақыҭан аҭыԥ змаз аиҿахысрақәа рҟны иоуыз ахәрақәа ирыхҟьаны.
Аидыслара ахьыҟалаз аҭыԥахь инеит Гал араион аҩныҵҟатәи аусқәа русзуҩцәа, ахҭыс цқьа инарҵауланы аҭҵааразы.
Гал араион аҟны Аԥсны Аҳәынҭқарра Ахада инпынҵақәа назыгӡо Р. Кьышьмариа ишьақәирӷәӷәеит, Гал араион ашьауӷатә ԥшаара аҟәша аиҳабы Едишьер Цомаиа иавтомашьына ишеихсыз.
Жьҭаарамза 7 рзы, Гал ақалақь, Оқәымтәи амҩаду аҟны еилкаам шьоукы Цомаиа иавтомашьына иеихсит.
Кьышьмариа, Аԥсныпресс акорреспондент адырра злаииҭаз ала, Цомаиа ахәра иоуит, иусуратә напынҵақәа анынаигӡоз аамҭазы, “Ақырҭуа маҵзура ҷыдақәа ибзианы ирдыруеит, Цомаиа иеихсыз дызусҭоу, насгьы дызиеихсыз. Урҭ атеррористтә актқәа мҩаԥыргоит, ареспублика азинхьчаратә усбарҭақәа аус рыцызуа галаа рзы”, – иҳәеит Кьышьмариа.
Ҳазҭагылоу аамҭазы, Цомаиа Галтәи ахәышәтәырҭаҟны дышьҭоуп. Уи иԥсҭазаара ашәара иҭазыргылам, мышқәак рыла аусура дҭыҵуеит,” – иҳәеит Кьышьмариа.
Ашьауӷатә усҭҵаара нап аркыуп. Аусеилыргара нап анаркит Гал араион апрокәратура.
Аԥсны официалтә визитла дааит Владимиртәи аобласт Азакәанԥҵаратә Еизара Аиҳабы Владимир Бобров.
Иахьа имҩаԥысит Аԥсны Жәлар Реизара Аиҳабы Нугзар Ашәбеи Анатолии Боброви реиԥылара. Аиԥылара, иалахәын, иара убасгьы Аԥсны Жәлар Реизара адепутатцәа. Уаҟа иалацәажәон апарламентбжьаратә усеицура аперспеқтивақәа рырӷәӷәареи рырҭбаареи. Абри азы Аԥсныпресс ахь адырра ҟалҵеит Аԥсны Жәлар Реизара Аиҳабы Галина Страничкина.
Аҩашаҽны, Аҟәа, Аԥсны Аџьынџьтәылатә еибашьра аветеранцәа – арҵаҩцәа ирыдырныҳәалон рзанааҭтә ныҳәа.
Арҵаҩцәа Рымш аныҳәа рхы аладырхт аԥыза-министр ихаҭыԥуаҩ Леонид Лакербаиа, аҵара аминистр Индира Аҩардан.
30-ҩыуаак инарзынаԥшуа ашколқәа рырҵаҩцәа рхы ақәырҵеит Аԥсны ахақәиҭра. Еизаз минуҭктәи ҿымҭрала иргәаладыршәеит рҩызцәа.
Арҵаҩцәа аҳамҭақәа рыҭо Индира Аҩардан иазгәалҭеит: “Ҳара, иахьа ари аныҳәа зыдаҳныҳәало баша рҵаҩцәам, арҭ арҵаҩцәа – аветеранцәа роуп, абџьар аанкыланы изызҳауа абиԥара рыхьчара ицаз роуп. Аветеранцәа рхыԥхьаӡараҿы иҟоуп 19 – ҩыуаак арҵаҩцәааҭыԥҳацәа, урҭ рҟынтә ҩыџьа “Аԥсны Афырхаҵа” ҳәа ахьыӡ рыхҵоуп.
Аԥыза-министр ихаҭыԥуаҩ Леонид Лакербаиа Арҵаҩ Имши, Аиааира 15 шықәса ахыҵреи, Ахьыԥшымреи, Аԥсны Аҳәынҭқарра азхаҵареи арҵаҩцәа ирыдныҳәало, иазгәеиҭеит: “Ирдыруама, аҵаҩцәа, иахьа аҵара дзырҵо зусҭцәоу ҳәа? Жәаҳәарада, ахәыҷқәа урҭ рџьабаа иҵегь ахә ҳаракны иршьарын, ргәы рзыгәдыузаауан рырҵаҩцәа!”.
А-1-тәи Аҟәатәи ашкол арҵаҩы, Аԥсны Афырхаҵа Ирина Завиалов иазгәалҭеит, аибашьра ашьҭахьтәи ашықәсқәа рзы ауадаҩра шацыу ашколқәа рҟны аусура, избанзар иахьа ашкол уадақәа рҟны итәоу аҵаҩцәа аибашьра иацыу агәаҟреи, ауадаҩрақәеи зылала избаз роуп. Уи лҩызцәа ирзеиӷьалшьеит, изҿу имариам аус аҟны ачҳара. “Ахәыҷқәа ирдыруеит ҳара ҳџьабаа, уи патугьы рзақәууп”, – лҳәеит Ирина Завиалова.
Аԥсны Аҳәынҭқарра Ахада С. Багаԥшь усуратә визитла Москваҟа дцеит. Аԥсны аиҳабыра ринформациатә усбарҭаҟны адырра злаҟарҵаз ала, Аҳәынҭқарра ахада уаҟа аиԥыларақәа маҷымкәа имҩаԥигоит аекономика азҵаатәқәа рылацәажәаразы.
Урыстәыла ихнаркәшеит Қырҭтәылантә аԥсуа-қырҭуеи ауаԥс-қырҭуеи еимакы азонақәа рыҟнытә абжьаҟазаратә постқәа ралгара.
Абжьаҟазаратә Мчқәа Ркомандаҟаҵаҩ хада ицхырааҩ Александр Новицкии ИТАР-ТАСС ахь адырра злаҟаиҵаз ала, “иҟаҵаз аиқәшаҳаҭрақәа инарымаданы, урыстәылатәи абжьаҟазаратә постқәа Қырҭтәыла атерриториа ақырҭуа-аԥуса еимакы азона аҟнынтә иалгоуп жьҭаара 8 рзы”.
“Апостқәа ртерриториа Қырҭтәыла амчрақәа рхаҭарнакцәа ирыҭоуп Европатәи Аидгылеи Қырҭтәыла ахылаԥшразы ООН амиссиеи рынаԥшцәа алархәны. Апостқәа рымадара шәҟәыла ишьҭыхын. Урыстәылатәи абжьаҟазацәа рахь ҽыԥныҳәа ҳәа акагьы ыҟам”, – инаҵшьны иазгәеиҭеит Новицкии.
Ақырҭуа-уаԥс еимакы азона аҟны, Урыстәыла Афедерациа абжьаҟазаратә мчқәа ркомандаҟаҵаҩ, аинрал-маиор Марат Кулахметов ИТАР-ТАСС ахь адырра злаҟаиҵаз ала, “иахьа иалагӡаны( жьҭаара 8) аахыҵ аҳәаа ашәарҭадара азона аҟнытә ҳара иалаагеит уаҟа иҟаз аԥшыхәратә постқәа рыфбагьы, абџьари атехникеи, аматериалтә хархәагақәеи убрахь иналаҵаны”.
“Убриалагьы, жьҭаара 10 рзын ихҳакәшараны ҳаҟаз аҿҳәара иарбазынӡа инаҳагӡеит иҟаҵаз аӡбарақәеи, апостқәа ралгаразы иаҳгаз ахыдҵақәеи,” – инаҵшьны иазгәеиҭеит Кәлахметов. Аинрал иазгәеиҭеит, “ақырҭуа ган ҽыԥныҳәа амам абжьаҟазаратә постқәа иааныркылоз атерриториа аҭагылазаашьазы Урыстәыла аганахьала. “Абжьаҟазаратә мчқәа ркомандаҟаҵара ахаҭарнакцәеи, Қырҭтәыла аҭыԥантәи ахадареи, апостқәа ргәаҭара ашьҭахь рнапы зҵарҩыз ақт аҟны иарбоуп,”, – иҳәеит акомандаҟаҵаҩ.
Урыстәыла Афедерациа Апрезидент Дмитри Медведев, жьҭаара 8 рзы, Франциатәи Евиан жәларбжьаратәи афорум аҟны дықәгылауа, агәра диргеит, ахашаҽны, Москватәи аамҭала, 244 00 сааҭынӡа, Урыстәыла ишыхнаркәшо ала Аахыҵ Уаԥстәылеи Аԥсни рыкәша-мыкәша ашәарҭадара азона аҟнытә рырхәҭақәа ралгара”.
“Уажәазы, ицәажәара иациҵон Урыстәыла Афедерациа Апрезидент, Аахыҵ Уаԥстәылеи, Аԥсни ршәарҭадаратә зонақәа Қырҭтәылеи дареи рҳәаақәа рҟны Европатәи Аидгыла анаԥшцәа аҭыԥ анааныркыла, ҳара иаҳҭахыуп урҭ амч ахамырхәареи, Қырҭтәыла арежим аганахьала апровакациақәа ралмыршареи иагарантны иҟаларц. Урҭ имҩаԥыргахьоу акыр провокациақәа рхыԥхьаӡараҿы иҟоуп, ааигәа Цхинвал абжьаҟазаратә мчқәа рштаб артҟәацра. Еиҭахгьы иҭахеит Урыстәылатәи абжьаҟазацәа.”
Урыстәыла Афедерациа Апрезидент ицхырааҩ Сергеи Приходко уаанӡа ргәы рҽаниҵахьан, аринахыс ашәарҭадара аилагареи, иаԥырҟәҟәаам атеррактқәеи рзы Урыстәыла Европатәи Аидгыла аҭакԥхықәра шаднаҵо ала. “Цәыббра 8 рзы, Москва анапы аҵаҩуп Европатәи Аидгыла ашәарҭадаразы ахыдҵа злагаз ала ашәҟәы. Аринахыс, уаҟа атерактқәа аныҟала, Қарҭаа ракәымқәа дара ираҳҭоит азҵаара”, – иазгәеиҭеит уи.
Медведев-Саркози аплан инақәыршәаны, Урыстәылатәи абжьаҟазацәа ашәарҭадара азона аанрыжьыр акәын жьҭаара 10-нӡа, Европатәи Аидгыла анаԥшцәа уахь ианнеи нахыс.
Жьҭаара акы азы, Европатәи Аидгыла анаԥшцәа рмиссиа алахәлацәа “Қырҭтәылеи Цхинвалии Аԥсни радминистративтә ҳәаақәа иахьрыҵаркуа атерриториақәа рыхьчара нап адыркит”, – ҳәа ажурналистцәа иреиҳәеит Қырҭтәыла ахылаԥшразы Европатәи Аидгыла амиссиа анапхгаҩы Ханг-Иорг Хабер.
Аԥсны раԥхьаӡа акәны иалахәуп Урыстәыла а-10-тәи аиубилеитә агрооаглыхратә цәыргақәҵа “Ахьтәы ҭагалан – 2008”. Ацәыргақәҵа мҩаԥысуеит Москва Урыстәылазегьтәи ацәыргақәҵатә центр аҟны, жьҭаара 10 инаркны 14-нӡа.
Ари ашықәсазы ацәыргақәҵа иалахәхоит Урыстәыла Афедерациа асубиектқәа зегьи, 30 инарзынаԥшуа адунеи атәылақәеи.
Ақыҭанхамҩа аминистр Иурии Акаба, адырра злаҟаиҵаз ала, Аԥсны иазалхыуп 24 метр квадрат зҵазкуа апавильон.
Ихыркны ирхиоу апавильон аҟны ицәыргақәҵахоит Аԥсны иаадрыхуа зегьы рыхкқәа – амандарина, апатырқал, алимон, акиви, ахәрма, афеихоа, араса-пекан, акакан, ахьа, апырпыл, ашәыр рҩа, ажь-хкқәа хәба, ацха, асаранџь, ашәырҩеи акәаци, аџьыка, аҳардан иалхыу аҩы, ажьаӷь уатка. Аҭааҩцәа зегьы ргьама рбарц рылшоит аҩи ацхеи.
“Ҳара агәыӷра ҳамоуп, ацәыргақәҵа иаҭаауа, ҳпавильон ргәаԥхап ҳәа. Иара убасгьы гәҭакыс иҳамоуп асубтропикатә культурақәа рзы аиқәшаҳаҭрақәа рнапы раҵаҩра. Агәыӷрагьы ҳамоуп, иара убас аграртә сеқтори арахәааӡареи аинвестициақәа ралагалара згәы иҭоу ахәҳахәҭцәа рыҟнытә ажәалагалақәа ҳауп ҳәа”, – иҳәеит Иурии Акаба.
Ацәыргақәҵахь ақыҭанхамҩа аминистр дицуп ақыҭанхамҩеи, аҵиааӡареи рҵарадырра-ҭҵааратә институт аиҳабы Лиосик Аиба.
Аԥсуа жәлар рҳәынҭқарра 1500 шықәса инареиҳаны иахыҵуеит. Жәытә-натә аахыиижьҭеи ҳажәлар алагылоуп Кавкази, Ааигәа-Мрагылареи, Европеи рҟны имҩаԥысуа аҭоурыхтә процессқәа, урҭ рзы шаҳаҭра руеит хыԥхьаӡара рацәала адоуҳатә кәльтура абаҟақәа. Ашәышықәсақәа иргәылганы, иахьа уажәраанӡа еиқәдырхеит ркәльтура, рхатәы традициақәа, рбызшәа.
ХХ-тәи ашәышықәса аԥсуа жәлар рзы иҟалеит аԥышәара хьанҭақәа иршәышықәсаны. 1921 ш., жьырныҳәа 31 рзы Ареспублика Аԥсны ихьыԥшым Социалисттә Советтә Республиканы иазхаҵан. 1921 шықәса, лаҵарамза 21 азы Қырҭтәылатәи ССР Аԥсны ССР ахьыԥшымра азхаҵаны иаднакылеит Адекларациа Аԥсны ихьыԥшым Асоциалисттә Советтә Республикоуп ҳәа. Исуверентәу ҳәынҭқаррак аҳасабала, Аԥсны ССР алахәын СССР ашьақәыргылара, уи ахаҭарнак, 1922 шықәса, ԥхынҷкәын мзазы инапы аниҵеит СССР аԥҵаразы Аиқәшаҳаҭра.
1931 шықәса рзы Аԥсны ССР астатус ларҟәны, Қырҭтәыла ССР аилазаара иалаҵан. Ари ажәлар рҟны аҿагылара ду аиуит, амилаҭзегь реизара дугьы ахылҿиааит. Аибашьра ҟазшьа змаз аԥсуа жәлар рмилаҭҿагыларатә қәԥара лассы ишьаҟьаны, ареспублика анапхгара арепрессиақәа ирықәыршәан.
Убри инаркны аԥсуа жәлар иҿыцу рҭоурых аҟны ашьапы акит зегь реиҳа иуадаҩыз аамҭа. Аԥсны атеррори арепрессиақәеи ирҭыԥхеит, аԥсуа жәлар рполитикатәи ринтеллектуалтәи елита ықәырхуан, идырӡуан. Иалагеит аԥсуаа рақырҭуатәра аполитика: Аԥсны ҟалеит Қырҭтәыла иаҭоурыхтә регионны, аԥсуа жәлар – ақырҭуа милаҭ ретнографиатә гәыԥны, иаркын аԥсуа школқәа, ашколқәа рҟны аҵара рҵон қырҭшәала, аԥсуа ҭыԥхьыӡқәа ақырҭуа хьыӡқәа рыла иԥсахын, уб. иҵ.
Хықәкылаҵәыҟь имҩаԥысуан ассимилиациа-ҿыцынхаратә политика. 1937 шықәса инаркны 1953 шықәсанӡа Қырҭтәылантә ихырҵәаны Аԥсныҟа иааган 100-нызқьҩыуаак инарзынаԥшуа ақырҭцәа, уи жәаҳәарада шьаҭанкыла иаԥсахит Аԥсны аетнографиатә хсаала.
1991 шықәсазы, Қырҭтәыла аҳәынҭқарратә хьыԥшымра аиҭашьақәыргыларазы Ақт анрыдыркыла ашьҭахь, 1992 шықәсазы СССР аилаҳара аамҭазы, Қырҭтәылеи Аԥсни рыбжьара асоветтә закәанԥҵаратә шьаҭа змаз аҳәынҭқарра-зинтә еизыҟазаашьа аанкылан. Асоветтә Қырҭтәыла атерриториаҟны ишьақәгылеит де-иуреи де-фактои еидҳәаламыз, ихьыԥшым ҩ-ҳәынҭқаррак – Аԥсни Қырҭтәылеи.
СССР анеилаҳа ашьҭахь, Қырҭтәылеи Аԥсни рыбжьара аҳәынҭқарра-зинтә еизыҟазаашьа ҳәа акагьы шыҟамыз шьақәырӷәӷәан 1994, мшаԥымза 4 рзы ЕАР-и Урыстәыла Афедерациеи, ОБСЕ-и алархәны Қырҭтәылеи Аԥсни рганқәа рнапы зҵарҩыз “Аԥсуа-қырҭуа еимакы аполитикатә ҭышәныртәаларазы Аҳәамҭаҟны”. Убри алагьы, ЕАР аганахьала, 1992 шықәса, ԥхынгәымза 31 рзы, де-иуреи де-фактои усҟантәи аамҭазы иҟамыз Асоветтә Қырҭтәылаҿы Қырҭтәылеи Аԥсни ракзаара азхаҵара, азинтә шьаҭа ҳәа акагьы амам.
Аԥсны аиҳабыра рааԥхьара, Қырҭтәылеи ҳареи ҳабжьара еиԥырҟьоу аҳәынҭқарра-зинтә еизыҟазаашьақәа ҭынчымҩала рҭышәныртәалареи, иара убасгьы ҳҳәынҭқаррақәа рҟны азинеиҟарареи, агәлеимабзиаратә еизыҟазаашьақәеи рышьақәыргылареи рмыцхәрас, 1992 шықәса, нанҳәа мза 14 рзы Қырҭтәыла абџьаршьҭыхла аҭак ҟанаҵеит. Аԥсны милаҭрацәала инхо ажәларқәа зегьы гылеит рыԥсадгьыли рыԥсҭазаареи рыхьчаразы. Ари ашьакаҭәараҟны аиааира ганы, аԥсуа жәлар рхьыԥшымреи рхақәиҭреи рыхьчеит.
Аибашьра ашьҭахьтәи ашықәсқәа рзы Ареспублика Аԥсны амчрақәа акырынтә рҽазыршәахьан, Қырҭтәылеи Аԥсни аҭынч еиқәшаҳаҭра рыбжьаҵаны, агәлеимабзиаратә еизыҟазаашьақәа рышьақәыргыларазы, аха Қырҭтәыла амчрақәа уи аԥдырҟәҟәаауан.
1999 шықәса, жьҭаара 3 рзы имҩаԥган Аԥсны жәлар зегьы злахәыз ареферендум. Рӷьырак ргәаҳәара шьаҭас иҟаҵаны, ныҳәа 12, 1999 шықәсазы ирыдыркылеит “Ареспублика Аԥсны Аҳәынҭқарратә хьыԥшымразы” Ақт. Уи ҟалеит Аԥсны ҳаамҭазтәи аҭоурых аҟны аиҭакра дуқәа иретапны. Аԥсны жәлар еиҭахгьы ҿыц ишьақәдырӷәӷәеит аҳәынҭқарратә хьыԥшымразы ргәаҳәара, ртәыла аԥеиԥши алахьынҵеи рыӡбара ишазхиоу, иагьшрылшо.
Ареспублика Аԥсны, 15 шықәса ҵуеит ихьыԥшым ҳәынҭқаррак аҳасабала ишьақәгылоижьҭеи. Аԥсны аҳәынҭқарратә хьыԥшымра ашьақәгылареи азинтә еиқәыршәареи азеиԥштә жәларбжьаратәи зинтә нормақәа ирышьашәалоуп.
Аибашьра ашьҭахьтәи ашықәсқәа зегьы рзы, жәларбжьаратәи ауаажәларра ақәӷәӷәара аҭагылазаашьаҿи, аблокадеи, ҳҳәынҭқарра аҭахкаареи, апроблемақәеи ауадаҩрақәеи ириааины Аԥсны ауааԥсыра ихьыԥшым уаажәларрак раҳасабала иаадырԥшуеит аԥсҭазаараҿы рылшарақәа. Ареспублика Аԥсны ихьыԥшым, идемократиатәу, изинтәу ҳәынҭқаррак аҳасабала ишьақәгылеит, иамоуп ахатәы амчратә атрибутқәа зегьы, аус ауеит иҿиоит адемократиатә институтқәа зегьы, ауаажәларратә еилазаара, азеиԥш жәларбжьаратә зинтә нормақәа ирықәшәо азинтә система, аус ауеит зых иақәиҭу ихьыԥшым акьыԥхь.
Милаҭ рацәала еиларсу Аԥсны ауааԥсыра зегьы рхы рыԥхьаӡоит рхатә ҳәынҭқарра иауаатәыҩсаны. Аԥсны аекономика аус ауеит иҿиоит.
2008 шықәса, нанҳәамзазы, Қырҭтәыла Аахыҵ Уаԥстәыла имҩаԥнагаз агрессиатә қәылара, даҽазныкгьы иаанарԥшит, амч ахамырхәаразы Аиқәшаҳаҭра мап ацәкра мзызс иамаз.. Ҳнапаҟны иҟоу адокәменҭқәа ишьақәдырӷәӷәоит, Қырҭтәыла Аԥсны имҩаԥнагарц агәы иҭаз ареваншисттә планқәагьы.
Абри аҭагылазаашьаҿы Урыстәыла Афедерациа иҟанаҵаз аӡбареи, уи аполитикатә напхгара ахҭысқәа иахәҭоу ахәшьара иарҭази, Қырҭтәыла аибашьра аламыргаразы иаднакылаз ауснагӡатәқәеи, Аԥсни Аахыҵ Уаԥстәылеи рҳәынҭқарратә хьыԥшымра азхаҵареи иаԥдырҟәҟәааит Аахыҵ Кавказ арегион аҟны мҽхакы ҭбаала иҟалараны иҟаз аибашьра.
Ҳара идуӡӡаны ҭабуп ҳәа раҳҳәоит Ареспублика Белоруссиа анапхгара, аԥсуа-қырҭуа еимакы апериод аан иаанарԥшуаз аиашареи апринципреи рзы.
Ҳара ҳақәгыӷуеит, Ареспублика Белоруссиа Апарламент еилнакаап ҳәа, ҳара ихьыԥшым зых иақәиҭу аҳәынҭқарраҿы анхаразы ҳҽазышәарақәа.
Хыхь еиқәаҳаԥхьаӡаз зегьы азгәаҭаны, Аԥсны Жәлар Реизара – Ареспублика Аԥсны Апарламент, Ареспублика Белоруссиа Апарламент ахь аҳәара ҟанаҵоит ҳҳәынҭқарратә хьыԥшымра азхарҵаразы.
Аԥсны Жәлар Реизара – Ареспублика Аԥсны Апарламент
Жьҭаара 13, 2008 шықәса, ақ. Аҟәа
Лиуксембург, жьҭаара 13. Урыстәылатәи Архҭақәа Аахыҵ Уаԥстәылеи Аԥсни ртерриториақәа рҟны рааныжьра азҵаара, Москва агәы иҭоуп арҭ ихьыԥшым аҩ-республикак рнапхгара рыцыӡбара, ҳәа аҳәамҭа ҟаиҵеит Урыстәыла Афедерациа Европатәи Аидгылаҟны аофициалтә хаҭарнак Владимир Чижов.
Урыстәыла Апрезидент иҳаҩсыз ахәашаҽны аҳәамҭа ҟаиҵеит, Аахыҵ Уаԥстәылеи Аԥсни рзааигәара, ашәарҭадара зонақәа рыҟнытә абжьаҟазаратә мчқәа ралгаразы Урыстәыла иагаз ахыдҵа шынанагӡаз ала. Аха, Франциа Адәныҟатәи Аусқәа рминистр, Европатәи Аидгылаҟны хантәаҩра зуа, аҳәамҭа ҟаиҵеит, Урыстәыла архәҭақәа зегьы Қырҭтәылантә иалнамгеит ҳәа.
“Ахалгорсктәи араион Аахыҵ Уаԥстәыла ишахәҭакыу аиԥш, Кәыдры аиҩхаагьы Аԥсны иахәҭакыуп, убриазын, уаҟатәи Урыстәылатәи архәҭақәа рыҟазаара азҵаара Урыстәылеи, арҭ ихьыԥшым аҳәынҭқаррақәеи роуп изусу”, – иҳәеит Чижов.
Аҟәатәи асахьаҭыхцәа рцәыргақәҵа хадаҿы 13-ҩыуаак аԥсуа сахьаҭыхцәа ирыҭан Урыстәыла асахьаҭыхцәа Реидгыла ишалоу зырҵабыргуа абилеҭқәа.
Аидгылахь ирыдкылоуп асахьаҭыхцәа, уаанӡа СССР асахьаҭыхцәа Реидгыла иалаз. Урҭ рхыԥхьаӡараҟны – Виталии Џьениа, Виталии Қацәба, Руслан Габлиа, Виссарион Ҵыџь, Зоиа Џьынџьал, Лиалиа Хәрхәмал, Заур Мықәба, Валериан Ҭарба, Валерии Багаҭелиа, Рудик Хочава, Иван Жулинскии, Амиран Адлеиба, Венера Гагәлиа. Евгении Котлиаров асахьаҭыхцәа Реидгыла абилеҭ изылҩаауп даныԥсы ашьҭахь.
Аԥснытәи асахьаҭыхцәа рнапаҟны аршаҳаҭгақәа рыҭо, Урыстәыла асахьаҭыхцәа Реидгыла ахаҭарнак Николаи Боровскои иазгәеиҭеит “Урыстәылатәи ашәыгақәа реилазаара, аԥсуа ԥшшәахәқәагьы рыцлеит” ҳәа. Ацәыргақәҵаҿы иҟан, иара убасгьы Аҳәынҭқарра Ахада ихаҭыԥуаҩ Рауль Ҳаџьымбеи Урыстәыла асахьаҭыхцәа Реидгыла Шәачатәи афилиал ахантәаҩы Иурии Прокатови.
Иахьа, Ареспублика Аԥсны атәылахьчара аминистрраҟны имҩаԥысит атәылахьчара аминистр, аинрал-полковник Мираб Кьышьмариеи, ЕАР амиссиа арратә наԥшҩы хада ҿыц аинрал-маиор Анвар Хәсеини реиԥылара.
Аиԥылараҟны иалацәажәеит, амиссиеи Аԥсны Арбџьармчқәеи аринахыстәи русеицура азҵаатәқәа.
Аԥсны атәылахьчара аминистр Анвар Хәсеин изеиӷьеишьеит имаҵура ҿыц аҟны ақәҿиарақәа, уи иазгәеиҭеит Аԥсны атәылахьчара аминистрра мап шацәнамкуа, амиссиа афицерцәа араҟа русура иацырҵарц, аха убри аан иҳәеит еиҭакрақәак шаҭахыугьы.
“Иахьазы МООННГ – ари Қырҭтәыла ахылаԥшразы амиссиа ауп. Аринахыс ахьыӡ аныԥсахымха, ҳусеицура уадаҩхоит. Усҟан амиссиа, Қырҭтәыла амацара иахылаԥшлоит”, – инаҵшьны иазгәеиҭеит аминистр.
Иара иажәақәа рыла, Қырҭтәыла Москватәи Аиқәшаҳаҭра иахьалҵыз инамаданы, иаҭахыуп амиссиа амандати афункциақәеи рҳәаақәҵара. “Арҭ азҵаарақәа реицыӡбара ҳазыхиоуп”, – иҳәеит атәылахьчара ахада.
Аилыркаага: Аинрал-маиор Анвар Хәсеин диит 1960 шықәса, жьырныҳәа акы азы, ақалақь Дакка (Бангладеш). Аррамаҵзура далагеит 1979 шықәса, ԥхынҷкәын 23 рзы. 33-тәи аршьаҟауаа рдивизиа акомандаҟаҵаҩыс дыҟан. Далгеит Даккатәи амилаҭтә унивирситет, дахысит артиллериа аофицерцәа ркурс, акоманда-штабтә курсқәа (Германиа), арра-полициатә курсқәа, абжьаҟазаразы асеминарқәа. Идыруеит абызшәақәа маҷымкәа. Дҭаацәароуп, ҩыџьа ахшара драбуп.
Уаҵәы, жьҭаара 11 рзы 16 шықәса ҵуеит Аԥсны Арбџьармчқәа аԥҵоижьҭеи.
1992 шықәса. жьҭаара 11 рзы Ареспублика Аԥсны Иреиҳаӡоу Асовет Апрезидиум ахантәаҩы Владислав Арӡынба Атәылахьчара Аминистрреи Арратә шаб хадеи раԥҵаразы Аусԥҟа инапы аҵаиҩит. Ари арыцхә – официалла иԥхьаӡоуп Ареспублика Аԥсны – Арбџьармчқәа раԥҵара иамшны – аԥсуа ар риира амш.
Иахьа 14 сааҭ рзы ашәҭқәа шьҭарҵеит Ахьӡ – аԥша абаҟаҿы. Ахәлԥаз, атәылахьчара аминистрра ақҭтә зал аҟны имҩаԥысуеит агәырӷьаратә еилатәареи аныҳәатә концерти.
Аԥснытәи аделегациа зхадараҿы дыҟоу Адәныҟатәи Аусқәа рминистр С. Шамба иалахәхоит, жьҭаара 15 рзы Женева имҩаԥысуа Кавказ аҭагылазаашьазы жәларбжьаратәи абжьгарақәа. Абри атәы ажурналистцәа иреиҳәеит Адәныҟатәи Аусқәа рминистр Максим Ӷәнџьиа.
Аԥсуа делегациа аилазаараҟны иҟоуп, иара убасгьы жәларбжьаратәи азҵаарақәа рзы Аҳәынҭқарра Ахада иабжьагаҩ Виачеслав Чирикбеи Германиа иҟоу Аԥсны Адәныҟатәи Аусқәа рминистрра ахаҭарнак Зеки Қапбеи.
“Ҳара ҳақәгәыӷуеит, Аԥсни Аахыҵ Уаԥстәылеи арҭ абжьгарақәа рҟни аринахыстәи Кавказ аҭагылазаашьақәа рзы аиҿцәажәарақәеи рҟни азин – наӡа ҳауп ҳәа, ҳара уаҟа ҳалахәхара Мраҭашәареи Европатәи Аидгыла атәылақәеи шаҿагылоугьы,” – иҳәеит Максим Ӷәнџьиа.
Европатәи Аидгыла ақәшаҳаҭхеит Урыстәыла Афедерациа Аахыҵ Уаԥстәылеи Аԥсни ирыԥныз ашәарҭадара азона аҟнынтә архәҭақәа шалнагаз, еицыҟаҵаз аплан Медведев-Саркози инақәыршәаны, – иҳәеит Франциа Адәныҟатәи Аусқәа рминистр, Европатәи Аидгылаҟны хантәаҩра зуа Бернар Кәшнер.
“Урыстәыла инанагӡеит ахыдҵақәа”, – ҳәа ажурналистцәа иреиҳәеит аминистр ашәахьаҽны Лиуксембург имҩаԥысуаз аиԥылара ахыркәшамҭаз.
Иахьа Ареспублика Аԥсны Жәлар Реизара аделегациа Москваҟа ицеит Урыстәылеи Белорусиеи Реидгыла рпарламенттә Еизара 34-тәи асессиа сасцәақәак раҳасабала аҽалархәразы.
Аделегациа аилазаараҟны иҟоуп – Аԥсны Жәлар Реизара Аиҳабы ихаҭыԥуаҩ Виачеслав Цыгәба, апарламентбжьаратәии адәныҟатәии еимадарақәа рзы аиҿкаара ахантәаҩы Гәрам Гәмба, аекономикатә политика азы аиҿкаара ахантәаҩы Павел Лешьук.
Абри атәы аанацҳауеит апарламент апресс-маҵзура.
Белорусиеи Урыстәылеи Реидгыла Рпарламенттә Еизара азгәаҭоуп жьҭаара 16-17 рзы Москва.
Аахыҵ Уаԥстәылеи Аԥсни рхаҭарнакцәа рхы аладырхәуеит Кавказ ашәарҭадареи аҭышәныртәалареи ирызкны Женева имҩаԥысуа жәларбжьаратәи аиҿцәажәарақәа, аха урҭ мраҭашәаратәи аполитикцә рыҟнытә иобиективтә лҵшәа ҳәа акагьы иазыԥшым.
“Ҳара уахь идәықәаҳҵеит ҳделегациа, аха сара ҩныҵҟатәи цәаныррала издыруеит, аиҿцәажәарақәа рҟны ииашоу лкаа ҳәа акагьы шыҟамло. Ирацәаҩны жәларбжьаратәи аиҿкаарақәа рхаҭарнакцәа рыҿцәажәара аԥышәала издыруеит, урҭ аиаша аилкаара ишашьҭам, дара рзы иаҳа ихадароуп, аҭыԥ змоу ахҭысқәа рзы Урыстәылеи Аахыҵ Уаԥстәылеи ахара рыдҵара”, – иҳәеит Аахыҵ Уаԥстәыла Аҳәынҭқарра Ахада Едуард Кокоиты.
“Ҳара жәларбжьаратәи аиҿкаарақәа рахь гәрагара дукгьы ҳамам”, – иазгәеиҭеит уи, Европатәи Аидгыла апарламенттә Ассамблеиа, ҳазныу ашықәс, цәыббрамзазы Аахыҵ Уаԥстәылаҟа раара игәаларшәо. “Европатәи Аидгыла Апарламенттә Ассамблеиа ажәлар рхьаа зынӡаск ирдырырц рҭахӡамыт. Урҭ заанаҵ ирыҩхьан ражәахә. Аиԥылара иагхеит ԥшь-сааҭк, убри аамҭа зегьы ақырҭуа қыҭақәа рыхәаԥшра иақәырӡуа. Араҟа, урҭ сааҭкгьы иаанымхеит, изхәаԥшыз ҳәагьы акагьы ыҟам. Сара агәаанагара сымоуп Женевагьы абри аҩыза азнишьа шаадырԥшуа ала”, – иазгәеиҭеит Кокоиты.
Аахыҵ Уаԥстәылантә Женеваҟа ицаз аделегациа аилазаараҟны иҟоуп: Аахыҵ Уаԥстәыла аиҳабыра рхада инапынҵақәа назыгӡо Борис Чочиев, Адәныҟатәи Аусқәа рхада Мураҭ Джиоев, Аҳәынҭқарра Ахада иабжьагаҩ Константин Кочиев.
Аԥснытәи аделегациа хадара азиуеит Аԥсны адәныҟатәи аусқәа рминистр С. Шамба. Уи аилазаараҟны иҟоуп жәларбжьаратәи азҵаарақәа рзы Аҳәынҭқарра Ахада иабжьагаҩ Виачеслав Чирикба, Германиа иҟоу Аԥсны Адәныҟатәи Аусқәа рминистрра ахаҭарнак ихаҭыԥуаҩ Зеки Қапба. Аԥсны Адәныҟатәи Аусқәа рминистр ихаҭыԥуаҩ Максим Ӷәнџьиа ИТАР-ТАСС акорреспондент даниҿцәажәоз иазгәеиҭеит: “Ҳара ҳақәгәыӷуеит, Аԥсни Аахыҵ Уаԥстәылеи арҭ абжьгарақәа рҟни аринахыстәи Кавказ аҭагылазаашьазы аиҿцәажәарақәеи рҟны азин-наӡа ҳауп, ҳара уаҟа ҳалахәхара Мраҭашәареи Европатәи Аидгыла атәылақәеи шаҿагылоугьы”.
Аахыҵ Уаԥстәылеи Аԥсни рделегациақәа Женева инеит. Урҭ уаҟа ралахәхаразы Урыстәылоуп ажәалагала ҟазҵаз. Аха, Европатәи Аидгыла Женева иҟоу Еидҵоу Амилаҭқәа Реиҿкаара аҟәша еснагьтәи ахаҭарнакцәа адырра злаҟарҵаз ала, “иазгәаҭоуп, апленартә еилатәара аҟны акәымкәа аусуҩтә гәыԥқәа ҩба реилатәара аҟны мацара шакәхо урҭ ахьалахәхо”. Женева иҟоу Урыстәылатәи адипломатиатә хыҵхырҭақәа инаҵшьны иазгәарҭеит “Урыстәыла аган ахы шаланархәуа Аахыҵ Уаԥстәылеи Аԥсни злахәу аилатәарақәа рымацара.”
Урыстәылатәи архәҭақәа рзы Аԥсны абаза ҿыцқәа ргылахаӡом, ихадоу арратә базақәа Гәдоуҭа иҟалоит, ҳәа ажурналистцәа иреиҳәеит ахәашаҽны Москва, адәныҟатәи Аусқәа рминистр С. Шамба.
“Ҳара ҳгәы иаанагоит, Урыстәылатәи архәҭақәа рзы, уаанӡа Аԥсны иҟаз, аха иахьазы игәгәҭажьыу арратә базақәа реиҭашьақәыргылара аҭахыуп ҳәа. Иахьазы арҭ арратә базақәа разыҟаҵара мҩаԥысуеит,” – иҳәеит Шамба.
Урыстәылатәи архәҭақәа Аԥсныҟа риагара ҿҳәарас иамоу азҵаара аҭакс иҳәеит, уи атәы шизымдыруа.
“Сара, иара убасгьы исыздыруам Урыстәылатәи архәҭақәа иахьазы Аԥсны шаҟаҩ ыҟоу, уаҟа нанҳәазтәи ахҭысқәа рышьҭахь инхаз рхыԥхьаӡара акыр иҩаӡоит,” – азгәеиҭеит Шамба.
Урыстәыла агәыӷра амоуп, ЕАР Қырҭтәыла мацара акәымкәа, Аԥсни Аахыҵ Уаԥстәылеи рзгьы агәҳалалратә цхыраара ҟанаҵап ҳәа ажурналистцәа рзы аҳәамҭа ҟарҵеит Урыстәыла Афедерациа Адәныҟатәи Аусқәа рминистрра акьыԥхьи аинформациеи рдепартамент аҟны. Мышқәак раԥхьа, ЕАР ааԥхьара ҿыц рыланарҵәеит, Қырҭтәыла ацхырааразы, 3 миллион доллар аизгаразы.
“Убри аан, Қырҭтәылазы иҟаҵоу ааԥхьара инадҳәаланы ицәырҵуеит азҵаарақәа маҷымкәа, зегь раԥхьаӡа иргыланы ари адокәмент ганкы мацаралатәи ацхыраара хырхарҭас иахьамоу”, азгәарҭеит адепартамент аҟны. Урыстәылатәи адипломатцәа инаҵшьны иазгәарҭеит, ари агәҳалалратә цхыраара Қырҭтәыла мацара шакәу изауа, “ахҭысқәа зхылҿиааз, зегь реиҳагьы ааха маҷны изауз”.
“Убри инадҳәаланы, агәыӷра ҳамоуп, хара имгакәа Аахыҵ Уаԥстәылеи Аԥсни рааха зынӡаск хырҩаа азымҭаз ЕАР арҭ аҩ-республикак рыцхырааразы абас еиԥш ааԥхьара ҟанаҵап ҳәа,” – инаҵшьны иазгәарҭеит Урыстәыла Афедерациа Адәныҟатәи Аусқәа рминистрраҟны.
Аԥсны Мраҭашәараҟа ааԥхьара ҟанаҵеит Аԥсни Аахыҵ Уаԥстәылеи рҟынтәи ахҵәацәа рызҵаарақәа рзы аиҿцәажәарақәа рызнеишьа еиҭахәаԥшырц, ҳәа аҳәамҭа ҟаиҵеит Москва, Женева имҩаԥысуаз аиҿцәажәарақәа рылҵшәазы Аԥсны адәныҟатәи аусқәа рминистр С. Шамба.
Қырҭтәыла, нанҳәа 8 рзы Аахыҵ Уаԥстәыла аибашьра иалагеит, Аахыҵ Уаԥстәыла амчрақәа рдырраҭарақәа рыла, ари аибашьраҟны иҭахеит 1500-ҩыуаак ауааԥсыра инарзынаԥшуа. Убри ашьҭахь, нанҳәа мза 26 рзы Урыстәыла Аԥсни Аахыҵ Уаԥстәылеи рхьыԥшымра азханаҵеит.
“Шәара ари аиԥылара аҟынтә алҵшәақәа шәырзыԥшызар, ишәыԥсахроуп ҳара ҳашҟа ишәымоу азыҟазаашьа, уи азы ҳара аамҭа шәаҳҭоит. Абас ихыркәшахеит ҳара ҳаиԥылара абри апроцесс аҟны”, – иҳәеит Шамба, аиԥылара иалахәыз аԥсуа делегациа ражәақәа игәаларшәо.
Иара иажәақәа рыла, аханатәгьы иазгәаҭан, аамҭаказы апленартә еилатәарақәа ҩба рымҩаԥгара. Аха, актәи аиԥыларахь Аԥсни Аахыҵ Уаԥстәылеи рхаҭарнакцәа нармыԥхьаӡеит.
“Урыстәыла аделегациа абри аҭагылазаашьа инамаданы, аиԥылара аҽалархәра мап ацәнакит. Уи ашьҭахьтәи аиԥылараҟны, Урыстәыла агани, Аахыҵ Уаԥстәылеи Аԥсни рхаҭарнакцәа ралархәра ахьазгәаҭаз, Қырҭтәыла ахаҭарнакцәа мнеиӡеит”, – азгәеиҭеит С. Шамба.
“Аԥсни Аахыҵ Уаԥстәылеи рхаҭарнакцәа арҭ аиҿцәажәарақәа рҟны ихадоу лахәлацәам, ҳара ааԥхьара ҳарҭеит аусуҩтә гәԥқәа рҟны мацара аҽалархәразы, араҟа ихадоу лахәлацәаны иԥхьаӡоуп – Европатәи Аидгыла, ЕАР, ОБСЕ, Урыстәыла Афедерациа, Америка Еидҵоу Аштатқәа, Қырҭтәыла – ҳәа ҳҳәартә еиԥш аҭагылазаашьа ҳарҭеит”, – азгәеиҭеит С. Шамба.
Иара иажәақәа рыла, аԥсуа ган жәларбжьаратәи аиҿцәажәарақәа рхы рыланархәуеит азинеиҟара змоу партниорцәақәак раҳасабала, уаҟа иқәгылоу ҩ-зҵаарак рахьынтә иарбанзаалак Аԥсни Аахыҵ Уаԥстәылеи аламырхәыкәа лыҵәшәа ҟалаӡом.
Адәныҟатәи Аусқәа рхада инаҵшьны иазгәеиҭеит, аԥсуа делегациа иҟарҵаз аҳәамҭа ашьҭахь аусура аанкылан, иарбанзаалак аусуратә гәыԥқәа реилатәара ҳәа акагьы мҩаԥымсит.
Шамба иазгәеиҭеит, мызкы иалагӡаны, аиҿцәажәарақәа анаҩстәи араунд аҟынӡа, Аахыҵ Уаԥстәылеи Аԥсни жәларбжьаратәи аиҿцәажәарақәа ралахәхара аформат шьақәырӷәӷәатәуп.
Иара иажәақәа рыла, Европатәи Аидгыла ахаҭарнак ҷыда Пиер Морель арҭ аҩ-республикак дырҭаауеит, иҟоу аиқәымшәарақәа рҭышәныртәаларазы абжьацәажәаратә дипломатиа амҩаԥгаразы”, – иҳәеит Шамба.
Аԥсны ақәшаҳаҭым Женева имҩаԥысуаз Жәларбжьаратәи аиҿцәажәарақәа рҟны иадыргалаз астатус, ҳәа ажурналистцәа рзы аҳәамҭа ҟаиҵеит Аԥсны Адәныҟатәи Аусқәа рхада С. Шамба.
“Аиԥылараҟны иҳадыргалаз астатус ҳақәшаҳаҭым, убри азын аиҿцәажәарақәа аанкылан”, – иҳәеит Шамба, Женеватәи амилаҭқәа Рхан ааныжьуа.
Уи аҳәамҭа ҟаиҵеит, Аԥсны аиҿцәажәарақәа ирылахәхоит, апроцесс аҟны азинеиҟара змоу лахәлак аҳасабала ҳәа.
“Уажәазы, ақырҭуа ган уи иаҿагылан, ус иагьыҟалеит,” – иҳәеит Шамба.
Уи иазгәеиҭеит, аԥхьатәи аиԥылара уиезгьы имҩаԥысит ҳәа, аринахыс иазԥхьагәаҭоуп апозициақәа рышьақәырӷәӷәара.
“Ҳара ҳада аиҿцәажәарақәа рымҩаԥгара ҵакыдоуп. Ари арегион аҟны Аԥсни Аахыҵ Уаԥстәылеи рыда иарбан зҵааразаалак рыӡбала залыршахаӡом”. – ҳәа азгәеиҭеит Шамба. Шамба иажәақәа рыла, Урыстәылеи, Аԥсни, Қырҭтәылеи рхаҭарнакцәа аиҿцәажәарақәа рстол аҟны еиқәымшәаӡеит.
“Иҟан ҩ-еиԥыларак, руак аҟныУрыстәылеи Аԥсни рделегациа, егьи аҟны – ақырҭқәа”, – иҳәеит уи.
Кавказ ашәарҭара иҭазыргыло зегь раԥхьаӡа иргыланы Қырҭтәылоуп, Аԥсни Аахыҵ Уаԥстәылеи рстатус “Урыстәылазы наунагӡа еилкаауп”. Абас еиԥш аҳәамҭа ҟаиҵеит Урыстәыла Афедерациа Адәныҟатәи Аусқәа рминистр Сергеи Лавров “Зиуддоитче цаитунг” аҟны икьыԥхьыу аинтервиу аҟны.
Женева ахашаҽны имҩаԥысраны иҟоу Кавказ ашәарҭадаразы “аконференциаҟны” иарбан лыҵшәақәоу Урыстәыла ззыԥшыу, ҳәа агазеҭ азҵаара аҭак ҟаҵо Лавров иҳәеит: “Зегь раԥхьаӡа иргыланы, исҳәарц исҭахыу, ари конференциам, еиҿцәажәароуп. Аханатә ҳара уаҟа ҳрылацәажәарц ҳҭахын Аахыҵ Уаԥстәылеи Аԥсни рстатус, Урыстәыла Апрезидент Дмитри Медведеви, Франциа Апрезидент Николиа Саркози ишазгәарҭахьаз еиԥш. Аха, Қырҭтәыла Апрезидент Михаил Саакашвили, ари ажәалагала мап ацәикит. Уажәшьҭазы, Аԥсни аахыҵ Уаԥстәылеи рстатус Урыстәылазы наунагӡа еилкаауп”.
Урыстәыла Афедерациа Адәныҟатәи Аусқәа рминистр ишазгәеиҭаз еиԥш, Москва ибзиаӡаны иадыруеит, Кавказ ашәарҭара, зегь раԥхьаӡа иргыланы Қырҭтәыла шакәу изхылҿиаауа”. “Ҳара ҳрылацәажәарц ҳҭахыуп, Қарҭ аринахыстәи агрессиатә аахақәа рымҩаԥгара аԥырҟәҟәаара атәи, иара убасгьы Қырҭтәыла абџьарла еиқәзыршәои ртәы, – иазгәеиҭеит Лавров. Иара убасгьы, Европатәи Аидгыла анаԥшцәа Аахыҵ Уаԥстәылеи Аԥсни рыкәша-мыкәша ашәарҭадара азонаҿы ирыду аҭакԥхықәра”. “Урҭ уаанӡа ишыӡбаз еиԥш, ақырҭуа ар аказармақәа рҟны раанхара алдыршароуп. Иара убасгьы, Медведев-Саркози аплан иазԥхьагәанаҭоит, Аԥсни Аахыҵ Уаԥстәылеи аиҿцәажәарақәа рҟны азинеиҟара змоу лахәлацәақәак раҳасабала ралахәхара”, – ҳәа азгәеиҭеит Лавров. Лавров иҳәеит, “Қырҭтәыла арежим “изныкымкәа иаанарԥшхьеит ҭакԥхықәрада ишазныҟәахьоу, зымчхара акыр идуу рырратә арсенал”.
“Америка, адунеи аҟны иреиҳау державаны излаҟоу ала, уи ароль хадараны ишаанхоугьы, аԥхьагыла рольқәа змоу ирываҟәало иҟалоит, – инаҵшьны иазгәеиҭеит аминистр. Ҳара уаҳа ҳхаҿы иаҳзаагом, Америка мацара аӡбарақәа аднакылаларц, егьырҭ атәылақәа уи ахылҿиаақәа рнырларц, Ирактәи аибашьра аҿеиԥш”.
Урыстәыла Адәныҟатәи Аусқәа рхада агәыҩбара изнарҵысуеит ААЕ (Аҩадатәи Атлантикатә Еилазаара) “иара ахаз иагаз ахыдҵақәа” ишахәҭоу аиԥш анагӡара алнаршап ҳәа.” “Сара Европа ахаҭарнакцәа зегьы срацәажәахьеит, урҭ зегьы ААЕ альтернативатә варианткны мацара иахәаԥшуам. Европа аӡәырҩы, зхала ихәыцуа, азҵаарақәа акыр рызцәырҵуеит. ААЕ иазынагӡоума аҿаԥхьа иқәнаргылаз ахыдҵақәа? – ҳәа. Ҳара ААЕ Афганистан аҵахара азеиӷьаҳшьаӡом. ААЕ атәылақәа аус рыцаҳуеит, зегь раԥхьаӡа иргыланы Германиа, Франциа, ҳара азин аҳҭоит рырратә транспорт атранзит, ҳагьазхиоуп аринахысгьы аусеицура арҭбаара,” – азгәеиҭеит Лавров.
Аахыҵ Уаԥстәылеи Аԥсни рпарламентқәа Белоруссиеи Урыстәылеи Реидгыла Апарламенттә Еизара аҟны еснагьтәи анаԥшцәа рстатус роуит. Абри аҩыза аӡбара рыдкылоуп Москва имҩаԥысуаз Аидгыла Апарламенттә Еизара 34-тәи асессиаҟны.
Аԥсни Аахыҵ Уаԥстәылеи рпарламентқәа рдепутатцәа аринахыс ирылшоит Аидгыла апарламенттә Еизара аилатәарақәа рыҽрылархәра, ажәахәқәа рыҟаҵара, ҳәа азгәеиҭеит Апарламенттә Еизара адәныҟатәи аполитика азҵаарақәа рзы акомиссиа ахантәаҩы Николаи Чергинец.
Аԥсны Адәныҟатәи Аусқәа рминистр С. Шамба дидикылеит адемократиатә институтқәеи ауаҩы изинқәеи рзы ОБСЕ абиуро ахаҭарнакцәа Флориан Азулаи – Хоенберги Павло Биалыкеи.
Асасцәа аминистр изеиҭарҳәеит, ОБСЕ ахантәаҩы (Финлиандиа адәныҟатәи аусқәа рминистр) адемократиатә институтқәеи ауаҩы изинқәеи рзы абиуро ахь иҟаиҵаз ааԥхьара инадҳәаланы, Аԥсныҟа ишаашьҭыу аеқспертцәа ргәыԥ, аимак азонаҿы ауаҩы изинқәа ирыдҳәалоу аҭагылазаашьа ахәшьара аҭаразы.
Амониторинг алыҵшәақәа рыла, аеқсперттә гәыԥ иагәҭакыуп аҳәынҭқарратә еилазаарақәа рхаҭарнакцәеи, ауаҩы изинқәеи рзы амилаҭттә институтқәеи, иара убасгьы жәларбжьаратәии амилаҭтәи иҳәынҭқарратәым аиҿкаарақәеи рԥылара.
С. Шамба адемократиатә институтқәеи ауаҩы изинқәеи рзы абиуро ахаҭарнакцәа ирзеиҭеиҳәеит ақырҭуа-аԥсуа еимакы аҭоурых ахыҵхырҭақәа.
Аминистр ахҵәацәа рыргьежьра апроблема инарҵауланы дазааҭгылеит. Уи иазгәеиҭеит аԥсуа ган ари азҵаара аӡбаразы иалшо зегьы шыҟанаҵаз, Гал араион аҟны ахҵәацәа рыргьежьра апроцесс шыхнаркәшаз.. “Аха, ари аетап аҟны, Қырҭтәыла аганахьала еснагь аҭыԥ змоу аибарххарақәеи аконфронтациеи рҭагылазаашьаҿы, Аԥсны егьырҭ араионқәа рахь ахҵәацәа рыргьежьра азҵаара аӡбара залыршахом”, – азгәеиҭеит Шамба.
Убри аан аминистр иазгәеиҭеит, ааигәа аҭыԥ змаз ахҭысқәа инарыдҳәаланы зыҩнқәа аанзыжьыз Гал араиони Кәыдры аиҩхаа аҩада ахәҭа аҟынтәи ахҵәацәа
рыргьежьра апроцесс аԥсуа ган аԥырхагам ҳәа. Абри азы адырра ҟанаҵеит Аԥсны Адәныҟатәи Аусқәа рминистрра апресс-маҵзура.
Урыстәыла Афедерациа Апрезидент Дмитри Медведев Аҳәынҭқарратә Думахь ажәалагала ҟаиҵеит Урыстәылеи Аԥсни, Урыстәылеи Аахыҵ Уаԥстәылеи аиҩызареи аусеицуреи, аицхыраареи рзы ирыбжьарҵаз аиқәшаҳаҭрақәа рышьақәырӷәӷәаразы. Арҭ аҩ-докәментк анапы рыҵаҩын Москва, цәыббра 17 рзы.
Кремль апресс-маҵзура излаанацҳауала, арҭ аиқәшаҳаҭрақәа рполитикатә ҵак ҷыда азгәаҭаны, апрезидент апарламентарицәа рнапы ианиҵеит зегь раԥхьаӡа иргыланы ирыхәаԥшырц арҭ аиқәшаҳаҭрақәа рышьақәырӷәӷәара азҵаатәы.
Ханты Мансиисктәи автономтә округ, зхадараҿы дыҟоу ақалақь Мегион ахада Александр Кузмин Аԥсны иааит аполитикатәи, аекономикатәи, акәльтуратәи усеицура абжьаҵаразы.
Мегионынтәи асасцәа идикылеит Аҳәынҭқарра Ахада С. Багаԥшь.
“Сара, араҟа избаз аԥшӡара саршанхеит. Араҟа иаартны уаҩы ибоит ареспублика зымҽхак ҭбаау апотенциал, ҳара ҳрызҿлымҳауп аимадарақәа ҳабжьаҵара, амуниципалтә усеиура аҩаӡара аҟынӡа.”, – иҳәеитКузмин. Иара иажәақәа рыла, Ханты-Мансиисктәи автономтә округ Аԥсны иаднагалаша ажәалагалақәа рацәаны иамоуп.
“Ҳрегионқәа русеицура апотенциал ҭбаауп, ҳара наҟ-ааҟтәи ҳаинтересқәа ҳасаб рзуны, аусеицура ҳалшон”, – иҳәеит уи.
Мегион ахада Аԥсныҟа ахәыҷқәа ԥсшьара ҳәа раашьҭра интересс ишрымоу ихәеит. “Ари Аԥсны аларҵәаразы ихадоу апроектқәа ируакыуп”, – азгәеиҭеит уи.
Асацәа иазгәарҭеит Наталиа Водианова лфонд рыцырхырааны Аҟәа ахәыҷтәы плошьадка аргылара шрыгәҭакыу.
Багаԥшь асасцәа ирзеиҭеиҳәеит ареспублика аекономикатәи, аполитикатәи ҭагылазаашьа, убри аан инаҵшьны иазгәеиҭеит, Урыстәыла аинвестициақәа шракәу Аԥсны еиҳарак иалагалоу. “Ханты-Мансииск активла иҿиоу ибеиоу регионуп. Ҳара ҳусеицуразы аԥхьаҟа конкретла ажәалагалақәа ҟалозар, ҳара урҭ рыхәаԥшра ҳазыхиоуп”, – иҳәеит Аҳәынҭқарра Ахада.
А. Кузмин С. Багаԥшь ааԥхьара ииҭеит, ес-шықәса, ԥхынҷкәынмзазы Мегион имҩаԥырго адзиудо азы жәларбжьаратәи атурнир ахь.
Аҳәынҭдума ахәаԥшраны иҟоуп Урыстәыла Афедерациеи Аԥсни, Аахыҵ Уаԥстәылеи Урыстәылеи реиҩызареи, русеиуреи, реицхыраареи рзы Аиқәшаҳаҭрақәа, ҳәа адырра ҟаиҵеит Аҳәынҭдума аиҳабы Борис Грызлов.
Урыстәыла, нанҳәа 26 рзы аахыҵ Уаԥстәылеи Аԥсни рхьыԥшымра азханаҵеит, цәыббра 9 рзы аҳәынҭқаррақәа рыбжьара адипломатиатә еизыҟазаашьақәа шьақәыргылан, цәыббрамза 17 рзы Урыстәыла Афедерациа арҭ ареспубликақәа реиҩызареи, русеицуреи, реицхыраареи рзы Аиқәшаҳаҭрақәа рнапы рыҵарҩит. Ашәахьаҽны, жьҭаара 20 рзы Урыстәыла Афедерациа Апрезидент Дмитри Медведев Аҳәынҭдумахь ажәалагала ҟаиҵеит Аахыҵ Уаԥстәылеи Аԥсни реиҩызареи, русеицуреи рзы анапы зҵаҩу Аиқәшаҳаҭра ашьақәырӷәӷәаразы.
“Цәыббра 22 рзы, сара саҭааит Аахыҵ Уаԥстәыла, издыруеит, ҳпартниорцәа ари аиқәшаҳаҭрақәа аҵак ҷыда шарҭо. Абри азԥхьагәаҭаны, Урыстәыла Апрезидент Дмитри Медведев Аҳәынҭдумахь иҟаиҵаз ажәалагала инақәыршәаны, Аҳәынҭдума адепутатцәа, жәаҳәарада, иаарласны арҭ адокәментқәа рышьақәырӷәӷәаразы иахәаԥшраны иҟоуп”, – ҳәа ажурналистцәа иреиҳәеит Грызлов.
Иара иажәақәа рыла, “аиқәшаҳаҭрақәа рыбжьарҵоит 10 – шықәса ҿҳәарас иаҭаны, уи азинтә база аԥнаҵоит абас еиԥш аусхкқәа рҟны аусеицура арӷәӷәаразы, ашәарҭадара, аҭынчра ахьчара, аекономика, абзазаратә политика, акәльтура”, – иҳәеит Грызлов.
Ихадоуп, иара убасгьы арҭ аҩ-еиқәшаҳаҭрак рыҟны, апарламентбжьаратә усеицура аҭагылазаашьа ахьазгәаҭоу, иазгәеиҭеит уи.
Аҳәынҭдума адепутатцәа ракәзар, Аԥсни Аахыҵ Уаԥстәылеи рҟынтәи рколлегацәеи дареи аимадарақәа рыбжьарҵеит. Иаҳхысыз амчыбжь азы, имҩаԥысуан Белоруссиеи Урыстәылеи Реидгыла Апарламенттә Еизара изаамҭанытәиу асессиа, уаҟа иалахәын Аԥсни Аахыҵ Уаԥстәылеи рпарламентқәа рделегациақәа, – иҳәеит Грызлов.
Аҳәынҭдума аиҳабы актәи ихаҭыԥуаҩ Олег Морозов адырра злаҟаиҵаз ала, аиқәшаҳаҭрақәа ирыхәаԥшраны иҟоуп, иаарласны апленартә еилатәрақәа руак аҟны ҳәа.
Уи иазгәеиҭеит, агыӷра шимоу, аиқәшаҳаҭрақәа шьақәырӷәӷәахоит ҳәа.
Ареспублика Аԥсны аиустициа аминистр Лиудмила Хоџьашвилии Урыстәыла Афедерациа аиустициа аминистр актәи ихаҭыԥуаҩ Александр Савенкови рнапы аҵарҩит аҵаҩуп Урыстәыла Афедерациа аиустициа аминистрреи Ареспублика Аԥсны аиустициа аминистрреи русеицуразы Аиқәшаҳаҭра.
Аиқәшаҳаҭра анапаҵаҩра ацеремониа мҩаԥысуан жьҭаара 22 рзы, Аԥсны Аҳынҭқарра Ахада Иусбарҭаҟны.
Анапаҵаҩра ацеремониа иалахәын Аԥсны Аҳәынҭқарра Ахада С. Багаԥшьи, Аԥыза-аминистр А. Анқәаби.
Аԥсны Аҳәынҭқарра Ахада Аиқәшаҳаҭра гәахәара ишидикылаз атәы дазааҭгыло иҳәеит агәыӷра шимоу “Аԥсни Урыстәыла Афедерациеи риустициатә еиҿкаарақәа русеицура хырҳара аланы иҟалап ҳәа”.
Александр Савинков иазгәеиҭеит Урыстәыла аиустициа аминистрра аусеицуразы ахықәкқәа.
“Сара даара гәахәара дула исыдыскылеит Аԥсны азинтә еиҿкаара аусура аҩаӡара. Араҟа еиҿкаауп Урыстәыла мацара акәымкәа Европа астандартқәа ирықәшәо азинтә шьаҭа аԥҟарақәа. Ҳәара аҭахыума, иҟоуп ҳамчқәа еилаҵаны аус здаҳулаша”, – иҳәеит Урыстәыла Афедерациа аиустициа аминистр актәи ихаҭыԥуаҩ. Зегь раԥхьаӡа иргыланы, Аԥсны аеқсперттә шьаҭа аԥҵараҿы ацхыраареи адгылареи аҳҭоит”.
Аҟәа агәаны, Лакоба имҩаду аҟны иргылахоит Урыстәыла ацҳаражәҳәарҭа. Абри атәы ажурналистцәа иреиҳәеит Аԥсны Аԥыза-министр А. Анқәаб.
Иара иажәақәа рыла, Урыстәыла Адәныҟатәи Аусқәа рминистрра аусзуҩцәеи, аспециалистцәеи аҳҭны-қалақь аҟны иааны иахәаԥшхьеит ахыбра аргыларазы иазалхыу аҭыԥ.
“Ҳара ҳганахьала техникатә докәментациалеи шәҟәла-быӷьшәылеи еиқәҳаршәоит. Макьаназы ахыбра апроект хиамзаргьы, сгәы иаанагоит уи аргылара ласхап ҳәа”, – азгәеиҭеит А. Анқәаб.
Аԥсны Аҳәынҭқарра Ахада С. Багаԥшь Ашәарҭадара Ахеилак аилатәара мҩаԥигеит. Абри азы адырра ҟаиҵеит Аиҳабыра ринформациатә Усбарҭа анапхгаҩы ихаҭыԥуаҩ Алхас Ҷолокәуа. “Аилатәараҟны иалацәажәон Гал араион аоперативтә ҭагылазаашьа, иахьа уаҟа дшьын Аԥсны атәылахьчара аминистрра аҟәша аиҳабы Е. Емин-Заде”, – иҳәеит А. Ҷолокәуа.
Азинхьчаратә усбарҭақәа рнапхгаҩцәа Аҳәынҭқарра Ахада адырра ирҭеит ауаҩшьразы аусҭҵаара амҩаԥысшьазы.
С. Багаԥшь арегион аҟны аус зуа амчратә азинхьчаратәи еилазаарақәа русеицура арӷәӷәаразы ааԥхьара ҟаиҵеит.
Иахьа, ашьыжь 8 сааҭки 10 минуҭки рзы, Ҭаглан ақыҭан иҟоу Аԥсны аҳәаахьчаратә пост ақырҭқәаа алахысит. Абри атәы ажурналистцәа иреиҳәеит Ареспублика Аԥсны Аҳәынҭқарратә шәарҭадаратә маҵзура аҳәаахьчаратә отриад аиҳабы Зураб Марганиа. “Ахысрақәа ааныркылеит, аԥсуа ган аҭактә хысрақәа ианрылага”, – азгәеиҭеит аҳәаахьчаҩ.
Аԥсны апарламент аделегациа алахәхоит жьҭаара 24, 25 рзы Нальчик ақалақь аҟны имҩаԥысуа, Ҟабарда-Балкариа азакәанԥҵаратә еиҿкаара 70-шықәса ахыҵра иазкыу аныҳәа. Абри атәы аанацҳауеит апарламент апресс-маҵзура.
Аделегациа аилазаараҟны иҟоуп Аԥсны Жәлар Реизара Аиҳабы ихаҭыԥуаҩ Ирина Агрба, адепутатцәа Роман Бениеи Амра Агрбеи.
Аԥшыхәратә ҟәша аиҳабы Едурд Емин-заде ишьра иадҳәалоу аус аҭҵаара нап анаркит Ареспублика арратә прокуратура. Абри азы адырра ҟаиҵеит атәылахьчара аминистр актәи ихаҭыԥуаҩ аинрал Анатолии Заицев.
Заицев иажәақәа рыла, Емин –заде дҭахеит имаҵуратә уалԥшьақәа рынагӡараан. “Уи Гал араион аҟны дыҟан, аҵыхәтәантәи аамҭазы аҭыԥ змаз атерактқәа реиҿкааҩцәа раарԥшразы”, – инаҵшьны иазгәеиҭеит Заицев. Уи иҳәеит, ауаҩшьра ахьыҟалаз аҩнаҟны 6 – ҩыуаак рҟынӡа шыҟаз. Ҩыџьа рыԥсыбаҩқәа ԥшаауп. Иҟоуп аинформациа, иҟаз рахьынтәи руаӡәк Жәыргьыҭ араион аҟны иҽиҵәахит ҳәа; ихьыӡ-ижәла еилкаауп, уи аусҭҵаара иаԥырхагамхаразы макьаназы иаргамартәуан. Егьырҭ рхаҭарақәа рышьақәыргылара иаҿуп.
Ишьақәыргылоу аинформациала, Емин-задеи Шамугиеи ршьит, жьҭаара 22 руха, 20 – 24 сааҭи ирыбжьанакыз аамҭазы. Емин-заде иҭелтә еимадара ԥшуаап, аха иабџьар ыҟамызт.
Апрокурор хада Сафарбеи Миқанба адырра злаҟаиҵаз ала, ахҭыс ахьыҟалаз аҭыԥахь дцеит уи ихаҭыԥуаҩ Беслан Кәыҵниа, уаҟа аус руеит арратәи араионтәи, ихадоу апрокуратуреи рыҭҵааратә гәыԥқәа русзуҩцәеи, Аҩныҵҟатәи Аусқәа рминистрреи, Аҳәынҭқарратә шәарҭадаратә маҵзуреи.
Иҟалаз ахҭыс инамаданы, Аԥсны Аҳәынҭқарра Ахада имҩаԥигеит ареспублика амчратә усбарҭақәа рнапхгаҩцәа зегьы злахәыз аилатәара. Уи дҵаны иқәиргылеит, ҿҳәара кьаҿк иалагӡаны ари ацәгьара аадырԥшырц, иара убасгьы Қырҭтәылеи Аԥсни рҳәынҭқарратә ҳәаа ахьчара арежим дырӷәӷәарц.
Аԥсны Аҳәынҭқарра Ахада дидикылеит ООН амиссиа арратә наԥшҩы хада ҿыц аинрал –маиор Анвар Хәсеин. Абри атәы ааицҳаит, Аиҳабыра ринформациатә усбарҭа анапхгаҩы ихаҭыԥуаҩ Алхас Ҷолокәуа.
Аиԥылара иалахәын, иара убасгьы Адәныҟатәи Аусқәа рминистр С. Шамбеи, ООН амиссиа ахада ихаҭыԥуаҩ Иво Петрови.
Аҳәынҭқарра Ахада арратә наԥшҩы ҿыц бзиала уаабеит ҳәа иаҳәо иазгәеиҭеит, Амиссиа арегион аҟны аусура аҵакы.
С. Багаԥшь агәыӷра шимаз иҳәеит, ООН амиссиа амандат ацҵаара азҵаатәы ахәаԥшраан ООН Ашәарҭадара Ахеилак аилатәараҿы, 2009 шықәса, жәабран мзазы имҩаԥысраны иҟоу, амиссиа анаԥшцәа рхыԥхьаӡареи, амиссиа ахьӡи, аформати рыԥсахразы Аԥсны анапхгара ражәалагалақәа ҳасаб рзухап ҳәа.
Арратә наԥшҩы хада Аҳәынҭқарра Ахада агәра ииргеит, амандат аҳәаақәа ирҭакны аус шиуа ала.
Анвар Хәсеин иазгәеиҭеит, Аԥсны дыҟоижьҭеи мызкы шыҵуа, уи иҳәеит “аԥсабара аԥшӡареи, араҟатәи ауааԥсыра ирхылҵуа аԥхареи џьашьахәыс ишимоу”.
Аԥсны Аҳәынҭқарра Ахада Анвар Хәсеин Аԥсны Ашәарҭадара Ахеилак алахәлацәа дыдирдырит. Аҳәынҭқарра Ахада анапхгаҩцәа ааԥхьара риҭеит ООН амиссиа арратә наԥшҩы ҿыц рыҽимаданы аус ицрыуларц.
Аилыркаага: Аинрал-маиор Анвар Хәсеин диит 1960 шықәса, жьырныҳәа акы азы, ақалақь Дакка (Бангладеш). Аррамаҵзура далагеит 1979 шықәса, ԥхынҷкәын 23 рзы. 33-тәи аршьаҟауаа рдивизиа акомандаҟаҵаҩыс дыҟан. Далгеит Даккатәи амилаҭтә унивирситет, дахысит артиллериа аофицерцәа ркурс, акоманда-штабтә курсқәа (Германиа), арра-полициатә курсқәа, абжьаҟазаразы асеминарқәа. Идыруеит абызшәақәа маҷымкәа. Дҭаацәароуп, ҩыџьа ахшара драбуп
Адемократиатә институтқәеи ауаҩы изинқәеи рзы ОБСЕ аеқспертцәа рбиуро агәыԥ имҩаԥнагоит Аԥсны ауаҩы изинқәа рыцклаԥшра аҭагылазаашьазы амониторинг. Иахьа Аԥсны Адәныҟатәи Аусқәа рминистр С. Шамба дырԥылеит Аԥсны ауаҩы изинқәа рзы Еидҵоу Амилаҭқәа Реиҿкаара ахыбра ахантәаҩы Ричард Коменде.
Апатын Коменде аминистр адырра ииҭеит, адемократиатә институтқәеи ауаҩы изинқәеи рзы абиуро аеқспертцәа Аԥсны амнониторинг амҩаԥгараан араионқәа зегьы рҟны ԥынгылада ауаҩы изинқәа рыцклаԥшреи аимак азонаҿы ашәарҭадара аҭҵаареи рзы аҭагылазаашьа шырзаԥҵаз ала.
Аиҳабыра рпресс-маҵзураҿы адырра злаҟарҵаз ала, ахәшьара бзиа рыҭан амониторинг амҩаԥгараан ацхыраареи аҭагылазаашьа бзиақәеи рзаԥызҵаз ареспублика аофициалтә усбарҭақәа рхаҭарнакцәа.
С. Шамба иазгәеиҭеит, атәыла анапхгара шазҿлымҳау ауаҩы изинқәа рзы жәларбжьаратәи аиҿкаарақәа аус рыцура, апроблемақәа аполитикатә ҟазшьа рыҭара акәымкәа, араҟа имҩаԥысуа ахҭысқәа иобиеқтивтәу ахәшьара рыҭара иазхиоу. Шамба игәаанагарала, аԥышәа бзиа змоу жәларбжьаратәи аусбарҭақәа абас еиԥш аус рыцура, аимак азонаҿы ауаҩы изинқәа рыхьчараҿы аҭагылазаашьа аҭышәныртәалара иацхраауеит.
Жьҭаара 24 рзы, ашьыжь, Гал араиони Жәыргьыҭ араиони еимаздо ацҳа ԥжәан. Абри атәы ааицҳаит Гал араион Аҩныҵҟатәи Аусқәа рраионтә ҟәша аиҳабы Лауренс Коӷониа. Уи Қырҭтәыла аган иҟанаҵо ахарадҵара мап ацәкуа иҳәеит, артҟәацга ацҳа иаҵаҵан Жәыргьыҭ араион ақыҭа Шамгона аганахьала, ацҳа ахы ахьакуа ҳәа.
“Қырҭтәыла амаҵзура ҷыдақәа имҩаԥыргоит еиуеиԥшым атерақтқәеи, ҳуааԥсыра рганахьала азинеилагарақәеи, уажәшьҭан ахара аԥсуа аган иадырҵарц азы”, – инаҵшьны иазгәеиҭеит Лауренс Коӷониа.
Гал араион аҟны дшьуп Тҟәарчал араион Кохора ақыҭа ахадара аусзуҩы Роман Ашәба. Абри атәы аанацҳауеит Аԥсны Аҩныҵҟатәи Аусқәа рминистрра.
Аҩныҵҟатәи Аусқәа рминистр О. Хьециа иажәақәа рыла, Ашәба Гал араион аҭыԥантәи ауааԥсыра хҩыуаак ицны машьынала дцон, ақыҭа Дихазурга азааигәара амашьына аанкыланы рыхҩыуаакгьы ҭыргеит, егьырҭ аӡәгьы иламкьыскәа Ашәба дышьны рҽырҵәахит”, – азгәеиҭеит Хьециа. Ари ахҭыс ҟалеит 12 сааҭ рзы агьагымкәа.
Аоперативтә гәыԥ ахҭыс ахьыҟалаз аҭыԥ аҟны инеит, аусеилыргара нап аркыуп.
Имҩаԥысит Аԥсны апарламент изаамҭанытәиу ҭагалантәи асессиа. Адепутатцәа ахәаԥшит жәаба инарзынаԥшуа амшхәаԥштә азҵаатәқәа.
Апарламентарицәа ишьақәдырӷәӷәеит Аԥсны Аҳәынҭқарра Ахада жәлар реизарахь ахәаԥшразы инаишьҭыз ҩыџьа аӡбаҩцәа ркандидатурақәа. Ажәахәҟаҵаҩ, Аҳәынҭқарра Ахада Иусбарҭа ахаҭарнак Д. Шамба адепутатцәа ирзеиҭеиҳәеит акандидатцәа Анри Барцыци Белла Хасаиеи рхы-рҵыхәа.
Анри Барцыц иааиԥмырҟьаӡакәа 10 шықәса аус иухьеит апрокуратура аорганқәа рҟны; ақалақьтә прокуратура аусеилыргаҩыс, иреиҳаӡоу апрокуратура аусеилыргаратә усбарҭа аусеилыргаҩ еиҳабыс, Иреиҳаӡоу апрокуратура аусҭҵааратә усбарҭа апрокурорс. 2006 шықәса. жәабран мза инаркны, аус иухьеит Ареспублика Аԥсны Аҳәынҭқарра Ахада Иусбарҭаҟны аҳәынҭқарратә хылаԥшра аҟәша аиҳабыс.
Адепутатцәа 19-ҩыуаак рыбжьқәа рыла Анри Барцыц далхыуп Ареспублика Аԥсны Иреиҳаӡоу аӡбарҭа ахантәаҩы ихаҭыԥуаҩыс.
Иара убасгьы, Белла Хасаиа еицҿакны далырхит Аҟәа ақалақь аӡбарҭа ахантәаҩы ихаҭыԥуаҩыс.
Б. Хасаиа. 1994 шықәса, хәажәкыра мза инаркны аус лухьеит Аҟәа ақалақь ӡбаҩыс, дырхәаԥшхьеит 500 инареиҳаны ашьауӷатәи 800 инареиҳаны ауаажәларратәи усқәа. 2004 шықәса рзы дырхысит Урыстәыла Афедерациа Апрезидент инапаҵаҟа иҟоу Урыстәыла Академиа Аҳәынҭқарратә маҵзура аҟны аквалификациа ашьҭыхра акәрсқәа.
Аҩбатәи аԥхьараҟны адепутатцәа ирыдыркылеит административтә зинеилагарақәа рзы Ареспублика Аԥсны Акодекс аԥсахрақәа ралагаларазы азакәан.
Актәи аԥхьараҿы ианрыдыркыла ашьҭахь, аҵарадырреи азакәанԥҵареи реиҿкаарақәеи рҟны ианеицахәаԥш иӡбан апроект астатиа 46 ала ахарҭәаара “амассатә информациатә хархәагақәа рҟны аҳәынҭқарратә бызшәа ахархәара аилагара” иазԥхьагәанаҭоит аҳәынҭқарратә бызшәа акьыԥхьи ателедырраҭарақәеи рҟны “Ареспублика Аԥсны Аҳәынҭқарратә бызшәазы” Азакәан аилагаразы ахараԥса дыршәара.
Актәи аԥхьараҿы ирыдыркылеит “Аполитикатә партиақәа рзы” азакәан. Адепутатцәа ирыӡбеит ареспублика амассатә информациатә хархәагақәа рҟны иркьыԥхьырц азакәан аилыргаразы.
Апарламент актәи аԥхьараҿы иаднакылеит Ареспублика Аԥсны аҭаацәаратә кодекс. Иахьа аус зуа ахаҵареи аԥҳәысреи аҭаацәеи рзы акодекс рыдкылан 1978 шықәса, рашәарамза 18 рзы.
Апарламент адепутатцәа Аԥсны Акодекс административтә зинеилагарақәа рзы аԥсахрақәа аларгалеит. Актәи аԥхьараҿы ирыдыркылеит “2009 шықәсазтәи адгьылтә шәахтә азы” азакәан.
Адепутатцәа аҵыхәтәантәи аԥхьараҿы ирыдыркылеит “Ареспублика Аԥсны Ауаажәларратә процессуалтә Кодекс аусура аларгаразы” азакәан.
Адепутатцәа, иара убасгьы ишьақәдырӷәӷәеит априватизациа ззутәу аҳәынҭқарра иатәу ахыбрақәа ихарҭәаау реиқәыԥхьаӡа.
Москва Қарҭынтәи иазыԥшуп баша ацәажәара мацара акәымкәа, Аахыҵ Уаԥстәылеи Аԥсни рҟны амч ахамырхәаразы аиуристтә хыдҵақәа –Урыстәыла Адәныҟатәи Аусқәа рминистрра. Абри атәы аҳәоит астатс-маӡаныҟәгаҩ, Урыстәыла Афедерациа Адәныҟатәи Аусқәа рминистрра ахада ихаҭыԥуаҩ Григории Карасин “Россиискаиа газета” аҟны иикьыԥхьыз астатиаҟны.
“Ицәырҵуеит ақырҭуа ганахь азҵаарақәа, зегь раԥхьаӡа иргыланы, Урыстәыла Апрезиденти Франциа апрезиденти еицыҟарҵаз Аиқәшаҳаҭрақәа рықәныҟәаразы аринахыс хықәкыс ирымоу азы”, – иазгәеиҭеит адипломат. Қарҭынтә, уажәшьҭа зхаҵара уадаҩу баша ажәақәа мацара ракәымкәа, амч ахамырхәареи, абџьар ахыԥхьаӡара ацымҵареи рзы аиуристтә хыдҵақәа ирзыԥшыуп”. “Макьаназы, ҳара иаабо, аҭынчра ашәара иҭазыргыло иҷыдоу ақырҭуа маҵзурақәа Аԥсни Аахыҵ Уаԥстәылеи рзааигәара рымчқәа реизгароуп,” – азгәеиҭеит уи. Убри инамаданы, ақырҭуа делегациа Женеватәи аилатәара аҽалархәра мап ахьацәнакыз угәы уҽаннамҵарц залшом”.
Карасин игәаанагарала, “Қырҭтәылазы аԥсуааи ауаԥсааи рышҟа аизыҟазаашьа бзиақәа рышьақәыргыларазы мҩак ауп иҟоу – уи аҳәынҭқаррабжьаратәи аизыҟазаашьақәа рырҿиароуп”. “Мачылатәи авантиура еиҭахгьы аҭымыҭшәарахь инанагоит”, – инаҵшьны иазгәеиҭеит уи.
Қырҭтәыла иаалырҟьаны имҩаԥнагаз аибашьра аиҭаҟалара алзмыршо аусмҩаԥгатәқәа рыдкылара зегь реиҳа ихадоу уснагӡатәыуп, – азгәеиҭеит Урыстәыла Афедерациа Адәныҟатәи Аусқәа рминистр ихаҭыԥуаҩ. Араҟа зыӡбахә ҳәатәу амч ахамырхәара мацара акәым, иара убасгьы иаанкылатәуп Қырҭтәыла ақәларазы иазнарго абџьар.” “Аахыҵ Уаԥстәылеи Аԥсни рыкәша-мыкәша араионқәа рҟны ашәарҭадара арежим аԥҵара, жәаҳәарада арегион аҟны аҭагылазаашьа еиӷьнатәуеит, ишьақәнаргыларц алшоит зны ирцәыӡхьаз агәрагара, убри аан ақырҭқәа ирылшоит рҽазыршәарц зегь реиҳа ихадоу апроблема аӡбара – ахҵәацәеи иахыганы иҟоуи рыргьежьра”, – азиԥхьаӡоит Григории Карасин.
Аахыҵ Уаԥстәылеи Аԥсни рыкәша-мыкәша Европа Аидгыла анаԥшцәа рмиссиа атәы акәзар, иазгәеиҭеит адипломат “урҭ аҭагылазаашьа ацклаԥшра мацара акәымкәа, амч ахамырхәаразы игарантны иҟалароуп”. “Женеватәи аиԥылара аусутә гәыԥқәа реилатәарада иахьымҩаԥысыз, ҳҿаԥхьа иқәнаргылоит даҽа ӡбатәык – Аахыҵ Уаԥстәылеи Аԥсни рыкәша-мыкәша араионқәа рҟны Европатәи Аидгыла аҭакԥхықәреи амандати рызҵаара ӡбатәуп”, – иазгәеиҭеит уи.
Москва ақәгәыӷуеит “ицәырҵыз апроблемақәа ӡбаны, Женеватәи аиҿцәажәарақәа еиҭа дырҿыцып ҳәа абҵарамзазы”. Убри азын иаҭахыуп ганрацәалатәи аиԥш ҩ-ганктәи адипломатиатә ҽазышәарақәа, – иҳәеит Карасин. – Иаҭахыуп алахәлацәа зегьы ирнаало иформалтәым аиԥыларақәа рзы аформат”. “Иарбан ҭагылазаашьалакгьы аҟны ԥхьаҟа цалатәуп, убри аан идыртәуп, Кавказ зегьы аҟны аҭынчра аиқәырхареи, ашәарҭадара агарантиа аԥҵареи иацназго даҽак шыҟам”, – ихиркәшеит Урыстәыла Афедерациа Адәныҟатәи Аусқәа рминистр ихаҭыԥуаҩ Григории Карасин.
“Ҳара ҳнапы аҵаҳҩит Аиқәшаҳаҭра, уи инашьҭарххны Пензатәи аобласти Аԥсни рминистррақәеи рхылаԥшырҭақәеи рыбжьара Аиқәшаҳаҭрақәа рыбжьаҵара шыласхо ала гәыҩбара сымам, хықәкыла аекономикеи, акәльтуреи, аҵарадырреи, агәабзиарахьчареи русхкқәа рҟны аусеицуразы”, – ҳәа ажурналистцәа иреиҳәеит Пензатәи аобласт агәбернатор А. Бочкарев.
Агәбернатор инаҵшьны иазгәеиҭеит, Пенза ишаартыу агәы-адатә хирургиа Ацентр, уаҟа Аԥсны ауааԥсыра ацхыраара рырҭарц рылшоит. Уи иазгәеиҭеит, Пенза агәы азы иԥсабаратәым аклапанқәа ахьыҟарҵо регионуп ҳәа.
“Ҳара ҳаиҩызаратә республика ацхыраара аҳҭарц ҳалшоит агәабзиарахьчареи аекономикеи рҿы мацара акәымкәа, ирыдаҳгаларц ҳалшоит аинерес зҵоу апроектқәа маҷымкәа.”
Аԥсны Аԥыза-министр А. Анқәаби Пензатәи аобласт агәбернатор В. Бочкареви Аиқәшаҳаҭра рнапы аҵарҩит.
Анапаҵаҩра ацеремониа далахәын Аԥсны Аҳәынҭқарра Ахада С. Багаԥшь.
С. Багаԥшь ари рнапы зҵарҩыз Аиқәшаҳаҭра “акыр зҵазкуа хҭысуп” ҳәа азиҳәеит. “Ҳара ҳадгылоит Урыстәыла Афедерациа арегионқәеи ҳареи аимадарақәа ҳабжьаҵареи, еицаҳзыфеидоу аусеицура арҿиареи”, – азгәеиҭеит Аԥсны Аҳәынҭқарра Ахада.
Аиқәшаҳаҭра иазԥхьагәанаҭоит ахәҳахәҭра-економикатә, ақыҭанхамҩатә, аҭҵаарадырра-техникатә усхкқәа рганахьала аусеицура арҭбаара.
Аганқәа ацхраауеит анаплакқәеи аиҿкаарақәеи рыбжьара ахәҳахәҭра – економикатә еимадарақәа ишиашоу рышьақәыргылареи, Аԥсни Пензатәи аобласти ртерриториақәа рҟны еицеилахәу анаплакқәа раԥҵареи.
Аԥсни Пензатәи аобласти аҵак ҷыда арҭоит акультуреи, аҿар рааӡареи, аҵарадырреи, аспорти, атуризми, агәабзиарахьчареи русхкқәа рҟны аимадарақәа рыбжьаҵреи, иара убасгьы ауаажәларратә еиҿкаарақәеи, аидҵақәеи русеицуреи.
Аҟәеи, Гагреи, Гәдоуҭеи араионқәа рҟны Аиҳабыра ишьақәдырӷәӷәеит априватизациа ззутәу аҳәынҭқарратә хыбрақәа ихарҭәаау реиқәыԥхьаӡа. Урҭ рхыԥхьаӡараҿы – абасырҭатә фабрика “Мода-Текс”, ахәҳахәҭратәи ауаажәларратәи акрыфара-чара ахыбрақәа; иблу мамзаргьы ирбгоу аԥсшьарҭа ахыбрақәа, иааҳгозар аԥсшьарҭа ҩны “Чаика”, аԥсшьарҭа-ҽыхәышәтәырҭатә центр “Гребешок”.
Тҟәарчал араион ахадара иҟарҵаз аҳәарала, априватизациа ззутәу ахыбрақәа рсиахь иарбоуп Очамчыра араион аҟны игылоу апионерцәа ԥасатәи рыԥсшьарҭа ҩны “Шахтер”. Аҳәынҭқарратә малқәеи априватизациеи рзы аҳәынҭеилакы ахантәаҩы Константин Кациа адырра злаҟаиҵаз ала, аинвестор ахыдҵа игоит, уаҟа иргылахо аԥсшьарҭа ҩны аҟнытә 15% аҭыԥқәа Тҟәарчал араион ишазоужьхо ала. Уи адагьы, аинвестор игәы иҭоуп ари араион аҟны аргыларатә маҭәахәқәа рыҟаҵаразы ахыбрақәа рыргылара.
Аиҳабыра ақәҵара рыдыркылеит 1, 1 гектар адгьыл Аҟәа агәаны (Лакоба имҩаду аҟны, Ахьӡ-аԥша апарк аҿаԥхьа) Урыстәыла ацҳаражәҳәарҭа аргыларазы иазалхзарц, 0, 3 гектар Синоп араион аҟны Урыстәыла ацҳаражәҳәаҩ иризиденциа аргыларазы.
Адәныҟатәи Аусқәа рминистр С. Шамба иазиԥхьаӡоит, Урыстәыла Афедерациа Аҳәынҭқарратә Дума Урыстәылеи Аԥсны Аҳәынҭқарреи реиҩызареи, русеицуреи, реицхыраареи рзы Аиқәшаҳаҭрақәа аратификациа зура – ари Аԥсны Аҳәынҭқарра азхаҵаразы – ихадоу аҵыхәтәантәи процессуп ҳәа. Аминистр иажәақәа рыла, уажәшьҭа иаанхаз адокәмент Урыстәыла Апарламентаҩадатәи апалатаҿы аратификациа азуроуп. Аиқәшаҳаҭра азакәан мчы анаиу нахыс, ари азеиԥш документ хаз-хазы ахырхарҭақәа змоу Аиқәшаҳаҭрақәа рыдыркылоит.
“Абри аамҭа зегьы иалагӡаны ашәарҭадара азҵаарақәеи, аекономикатә усеицуреи, атәылауаҩра азҵаарақәеи рзы Аиқәшаҳаҭрақәа аус рыдырулон. Арҭ адокәментқәа уажәшьҭа ахыркәшарахь инеиуеит. Урҭ рышьақәырӷәӷәаразы ԥнгыла ҳәа акагьы ҟамлароуп”, – иазгәеиҭеит Шамба.
Адәныҟатәи аусқәа рминистр аҵак ҷыда аиҭоит арратә еиқәшаҳаҭра. Уи ҳара ҳшәарҭадара ахьчаразы узықәгәыӷша гарантианы иҟалароуп. Ҳара уи ҳақәгәыӷуеит. Ҳаргьы, Урыстәылатәи ҳпартниорцәа ринтересқәа ирышьашәалахаша ахыдҵақәа ҳхахьы иаҳгоит”, – иҳәеит аминистр.
“Арегион аҟны аҭынчреи аҭышәынтәалареи иаадыртуеит аекономикатәи акәльтуратәи усеицуразы аҭагылазаашьа бзиақәа”, – иазгәеиҭеит Шамба.
Қырҭтәылазы Европатәи Аидгыла ахаҭарнак ҷыда Пиер Моррель иаарласны
Аԥсны даҭаауеит. Абри азы адырра ҟаиҵеит Аԥсны Адәныҟатәи Аусқәа рминистр С. Шамба.
“Кавказ ашәарҭадаразы Женеватәи аиҿцәажәарақәа рыцҵаразы ԥынгылас иҟалаз азҵаарақәа рылацәажәара хықәкыс иҳамоуп”, – иазгәеиҭеит уи.
Пиер Моррель иара убасгьы дырҭуаауеит Аахыҵ Уаԥстәылеи Қырҭтәылеи. Женеватәи жәларбжьаратәи Кавказ ашәарҭадаразы аиҿцәажәарақәа ирылахәыз Урыстәылатәи аделегациеи иареи Москва еиԥылахьеит.
Шамба инаҵшьны иазгәеиҭеит, Женеватәи абжьгарақәа ишрылахәхо азинеиҟара змоу партниорцәақәак раҳасабала. “Ус еиԥш аҭагылазаашьа аныҟамла, арҭ азҵаарақәа уаанӡа ишыҟаҳҵалоз аиԥш Урыстәылеи ҳареи еицаҳаӡбар акәхоит”, – иҳәеит аминистр.
Ахәашаҽны, абҵарамза 7 рзы, Аԥсны даауеит ООН Амаӡаныҟәгаҩ Хада ихаҭарнак ҷыда, ООН амиссиа ахада Иохан Вербеке.
Адәныҟатәи Аусқәа рминистрраҟны адырра злаҟарҵаз ала, апатын Вербеке дырԥылоит Аԥсны Аҳәынҭқарра Ахада С. Багаԥшь, Аԥыза-аминистр А. Анқәаб, Адәныҟатәи Аусқәа рминистр С. Шамба. Асабшаҽны, абҵарамза 8 рзы уи дырԥылоит Аԥсны Жәлар Реизара Аиҳабы Н. Ашәбеи ареспублика иҳәынҭқарратәым аиҿкаарақәеи.
Аԥсны Аҳәынҭқарра Ахада С. Багаԥшь идикылеит Аԥсуа телерадиоеилахәыра аусзуҩцәа гәыԥҩык, Аԥсуа телехәаԥшра 30 шықәса ахыҵра инадҳәаланы Аҳәынҭқарратә ҳамҭақәа ранашьаразы.
Аҳамҭақәа ранашьара ацеремониа, иара убасгьы, иалахәын Аԥсны Жәлар Реизара Аиҳабы Нугзар Ашәбеи Аԥыза – аминистр А. Анқәаби.
Аҳәынҭқарра Ахада Аԥсуа телерадиоеилахәыра аколлективи Аԥсны жәлар зегьи ирыдиныҳәалеит ателехәаԥшра аиубилеи. Уи иазгәеиҭеит, 1978 шықәса аҭоурых аҟны аԥсуа жәлар рмилаҭтә-хақәиҭратә ҵысраҿы етап хаданы ишыҟалаз. Багаԥшь хьыӡҳәала игәалаиршәеит, аԥсуа телерадиоеилахәыра анапхгаҩцәа зегьы – Мџьыҭ Хәарцкиа, Шамиль Ԥлиа, Владимир Занҭариа, Руслан Ҳашыг, Гәрам Амқәаб. Уи иазгәеиҭеит аԥсуа – милаҭтә телехәаԥшра ашьақәгылараҿы досу илагала.
Аҳәынҭқарра Ахада, иара убасгьы игәалаиршәеит аԥсуа телехәаԥшра аусзуҩцәа, Аԥсны ахақәиҭра зхы ақәызҵаз. Ателехәаԥшра аколлектив иазеиџьеишьеит ақәҿиара дуқәа арҿиараҟны.
Аҳәынҭқарра Ахада С. Багаԥшь “Ахьӡ-Аԥша” аорден а-3-тәи аҩаӡара ранаишьеит – Даур Инаԥшьба, Анатолии Маланиа, Роберт Ломиа, Екатерина Бебиа, Фатима Қәҭелиа, Енвер Арџьениа, Оҭар Лакрба, Лиудмила Ҳагба, Ирина Ҳагба, Заира Бигәаа, Манана Гәнба, Геннадии Смыр, Руслан Ҳаџьымба, Лиудмила Быҭәба.
Аԥсны Аҳәынҭқарра Ахада С. Багаԥшь дидикылеит ООН Амаӡаныҟәгаҩ хада ихаҭарнак ҷыда Иохан Вербеке. Аиԥылараҟны ирзааҭгылан ақырҭуа-аԥсуа еимакы аҭышәныртәалара азҵаатәқәа.
Аҳәынҭқарра Ахада апатын Вербеке адырра ииҭеит, иаарласны Урыстәылеи Аԥсни рыбжьара анапы шаҵаҩхо Аҳәынҭқарратә ҳәаа еицеилахәны ахьчаразы Аиқәшаҳаҭра. Адокәмент иазԥхьагәанаҭоит аԥсуа ҳәаахьшьцәа Урыстәыла ацхыраара шырнаҭо атәы. Аҳәынҭқарра Ахада инаҵшьны иазгәеиҭеит, агәаҭарҭа-аушьҭырҭатә пункт “Ингәур” ацҳа агәаны аԥсуа хәаахьчаратә отриад мацара шракәхо амаҵзура иахысуа.
Аиԥылараҟны, иара убасгьы ирылацәажәан ООН амиссиа Аԥсны аԥхьаҟатәи аусура.
Гал араион ахадара аиҳабы Беслан Аршба, мап ацәикуеит ақырҭуа електронтә массатә-информациатә хархәагақәа араион ауааԥсыра имҩаԥысуа ареидқәа ирыхҟьаны рыҩнқәа кажьны Қырҭтәыла аганахь ицошәа иҟарҵо адырраҭара. “Ауаа џьаргьы ицаӡом. Урҭ шынхац рыҩнқәа рҟны инхоит”, – иҳәеит уи.
Ақырҭуа массатә-информациатә хархәагақәа аҭыԥантәи ауааԥсыра ирҳәазшәа адырра ҟарҵоит “ареидқәа анымҩаԥысуа аамҭазы, аррамаҵзуцәа аҩны иҩналаны апаспортқәа гәарҭозшәа, араса аҽаҩра рымырхәазшәа.” 40 ҭаацәа, Гал араион Набакеви ақыҭан инхо рахьынтә, 10 ҭӡык рынхарҭақәа аанрыжьызшәа адырра ҟарҵоит ақырҭуа массатә информациатә хархәагақәа.
Аршба ишьақәирӷәӷәеит, араион аҟны апрофилактикатә усмҩаԥгатәқәа апаспорттә режим агәаҭаразы ишымҩаԥысуа, Аԥсны атерриториахь закәандарыла иахысуа раанкыларазы.
“Адокәментқәа ргәаҭара аартны имҩаԥысуеит, ақыҭа ахадарақәа реиҳабацәа алархәны”, – иазгәеиҭеит Аршба.
Америка Еидҵоу Аштатқәа рконгресс абиблиотекеи Колумбиатәи аславтистикатә унивирситети Шәачаҟа аҳәара ҟарҵеит аҵарауаа Станислав Лакобеи Олег Бӷажәбеи рышәҟәы “Аԥсны аҭоурых” роуырц шырҭахыу ала. Абри азы адырра ҟаиҵеит Аԥсны Амилаҭтә библиотека аиҳабы Борис Ҷолариа.
“Ашәҟәы Аԥсны излаҭыҵыз ала, жәларбжьаратәи аҭаҩратә номер ҳәа акагьы амамызт, убри азын анапаҵаҩрала џьаргьы ишьҭӡамызт, аха ишакәхалкгьы ахы-аҵыхәа еилыркааит. Америка Еидҵоу Амилаҭқәа рконгресс абиблиотека анапхгара Шәачатәи абиблиотекахь аҳәара ҟанаҵеит, ашәҟәы аиураҿы ацхыраара ҟанаҵарц”, – иҳәеитҶолариа. Уи хаҭала ашәҟәқәа ҩ-екземплиарк Станислав Лакобеи Олег Бӷажәбеи рышәҟәы “Аԥсны аҭоурыхи” Арвелод Кәпраа ишәҟәы “Аԥсуаа ркультуреи” Шәачаҟа игеит.
“Арҭ ашәҟәқәа ашәҟәҭирҭақәа рҟны изларҭихьаз ала, авторцәа дара рхаҭақәа ирымаҳхит”, – иазгәеиҭеит Ҷолариа.
Ҷолариа иажәақәа рыла, аҵыхәтәантәи аамҭақәа рзы иаагәоуҭаратәы аԥсуа ҭоурыхи алитературеи рахь азҿлымҳара ду аадырԥшуа иалагеит. “Ҳсаит ашҟа зықьҩыла ауаа аҳәара ҟарҵоит еиуеиԥшым аԥсуа ҭыжьымҭақәа риураҿы ацхыраара раҳҭарц азы”.
Удмуртиа аҭагылазаашьа ҷыдақәа рзы Аусбарҭа аиҳабы ихаҭыԥуаҩ, аполковник Александр Колдомов адырра злаҟаиҵаз ала, урҭ ҷыдала ашколқәа рзы иааргеит астолқәеи, аҟәардәқәеи, апартақәеи, Аԥсны атагылазаашьа ҷыдақәа рзы Аусбарҭа аоперативникцәа рзы аԥхынтәи аӡынтәи амаҭәа, аиқәырхаҩцәа рзы арԥхагеи алашарзы агенератори зцыу апалаткақәеи, иара убасгьы Аусбарҭа азы зда ԥсыхәа ыҟам анормативтә докәментациақәеи.
“Ҳара ацхыраара ҳәа уаҩ даҳмыҳәеит. Ари ҳара ҳхаҭақәа хатәгәаԥхарала иҟаҳҵаз цхыраароуп,” – ҳәа ажурналистцәа иреиҳәеит Колдомов.
А. Колдомов агәыӷра шимаз иҳәеит, Аԥсни Удмуртиеи аҭагылазаашьа ҷыдақәа рзы Русбарҭақәа рыбжьара, аринахысгьы аицхыраареи аусеицуреи рыбжьарҵап ҳәа.
Женеватәи аиҿцәажәарақәа Аԥсны алахәхара азҵаара макьаназы иаартны иаанхоит. Абри атәы ажурналистцәа иреиҳәеит Аԥсны Адәныҟатәи Аусқәа рминистр С. Шамба, Женеватәи апроцесс ацхантәаҩцәа – ООН-и, Европатәи Аидгылеи, ОБСЕ-и рхаҭарнакцәа ҷыдақәа Иохан Вербекеи, Пиер Моррели, Жан Талассоми Аԥсны Аҳәынҭқарра Ахада С. Багаԥшьи реиԥылара анхыркәшаха ашьҭахь.
“Ишдыру еиԥш, иаҳхысыз Женеватәи аиԥылара, жьҭаара 15 рзы имҩаԥысыз, уи аформат ҳахьақәшаҳаҭымхаз инадҳәаланы лыҵшәа маиуит. Мызкы иалагӡагны, ҳара ари апроцесс ҳалахәхара аҭагылазаашьақәа шьақәҳарӷәӷәар акәын”, – инаҵшьны иазгәеиҭеит Шамба. Уи, иара убасгьы иазгәеиҭеит, “ари азҵаараҿы ԥхьаҟацарақәак ыҟазаргьы, аԥсуа ган иқәдыргыло адҵаҟаҵарақәа азхарҭәаауам ҳәа. Убри инамаданы, Женеватәи аиҿцәажәарақәа ҳара ҳалахәхара азҵаара макьаназы иаартны иаанхоит”.
Қырҭтәыла акризистә ҭагылазаашьақәа рзы Европатәи Аидгыла ахаҭарнак ҷыда Пиер Моррель аиԥылара алыҵшәақәа ахҳәаа рзыҟаиҵаанӡа, ажурналистцәа ргәы рҽаниҵеит “ари брифингым” ҳәа. Убри аан уи иазгәеиҭеит “имҩаԥысит ихадароу аиԥылара, Женеватәи аиҿцәажәара акомпонентқәа инарҵауланы иахьрылацәажәаз” ҳәа.
Урыстәыла аҭагылазаашьа ҷыдақәа рзы аминистрра ахада Сергеи Шоигу Аԥснытәи иколлегацәа ақәиргәыӷит акадрқәа разыҟаҵараҿи Ареспублика аҭагылазаашьа ҷыдақәа рзы Аусбарҭа аматериал-техникатә еиқәыршәареи рҿы ацхыраара шыҟаиҵо ала. Абри азы аҳәамҭа ҟаиҵеит иахьа, Аҟәа Аԥсны анапхгара рԥылараан.
Иара иажәақәа рыла, аҭагылазаашьа ҷыдақәа аԥсабаратә ҟазшьа змоу, мамзаргьы ус амашәыр бааԥсқәеи ирымам аҳәаа, дара рзы иҟам ԥынгыла, урҭ еснагь ҳрызхиазароуп”.
С. Шоигу игәаанагарала, “раԥхьаӡа иргыланы, аперсонал азыҟаҵара бзиа рыҭатәуп, арыцҳара иақәшәаз ауаа апрофессионалтә цхыраара рырҭартә еиԥш, – абри ихадоу уснагӡатәуп”, – ҳәа азгәеиҭеит. “Москвеи, Ахара Мрагылареи рҟны иҟоуп ацентрқәа, иаарласны уахь ҳарзыԥшыуп Аԥснынытәи аиқәырхаҩцәа разыҟаҵаразы. Иара убасгьы иреиҳау аҵараиурҭақәа ирҭаларц рылшоит абылрацәыхьчаратә маҵзуреи, ауааԥсыра рыхьчара иатәу Академиақәа рҟны. 2009 шықәса, цәыббрамзазы уаҟа рыдкылара ҳазыхиоуп Аԥснынтәи азыӡрыҩцәеи акәрсантцәеи,” – иҳәеит аминистр.
Сергеи Шоигу иажәақәа рыла, аҭагылазаашьа ҷыдақәа рзы Урыстәылатәии Аԥснытәии русбарҭақәа русеицуразы, иаарласны 2-3 мзы ирылагӡаны, анапы аҵаҩхоит Аиқәшаҳаҭра. “Ари ҳара ҳзын ииубилеитәу 60-тәи еиқәшаҳаҭрахоит. Арҭ реиԥш Аиқәшаҳаҭрақәа адунеи атәылақәа жәпакы рҟны ҳнапы рыҵаҳаҩхьеит, – Германиа, Франциа, Британиа Ду, Америка Еидҵоу Аштатқәа. Ҳара агәра аагоит иаарласны Аԥсынгьы абас еиԥш иҟоу Аиқәшаҳаҭра ҳнапы шаҵаҳаҩуа ала. Сара спрофессионалтә уалԥшьаны исыԥхьаӡоит, ҳаизыҟазаашьақәа аҩаӡара ҳаракы аҟынӡа рнагара”.
Аҟәа имҩаԥысит Аԥсны аиҳабыреи Урыстәыла Афедерациа Тамбовтәи аобласти рыбжьара Аиқәшаҳаҭразы Аԥкаанҵа анапаҵаҩра ацеремониа.
Аиқәшаҳаҭразы Аԥкаанҵа иазԥхьагәанаҭоит аиҩызаратә еимадарақәа рырҭбаареи, ахәҳахәҭра економикатәи, анаука техникатәи усхкқәа рҟны аусеицуреи.
“Аҵыхәтәантәи аамҭазы Аԥсны анапы аҵанаҩхьеит Урыстәыла Афедерациа арегионқәа жәпакы рыҟны аусеицуразы Аиқәшаҳаҭрақәа. Ҳара иҳалшо зегьы ҟаҳҵоит, Урыстәылеи ҳареи ҳаизыҟазаашьақәа еиҳагьы арааигәареи арӷәӷәарареи рзы. Аԥсны азҿлымҳауп аполитикатәи, аекономикатәи, ауаҩытәыҩсатәи еизыҟазаашьақәа рырҿиара”, – иҳәеит Аԥсны Аҳәынҭқарра Ахада С. Багаԥшь Тамбовтәи аобласт аделегациа бзиала шәаабеит ҳәа раҳәо.
Агәбернатор ихаҭыԥуаҩ А. Алабичев иажәақәа рыла, адокәмент иазԥхьагәанаҭоит еицыфеидоу ақыҭанхамҩатә ааглыхра аусадулареи, зыҩаӡара ҳаракыу аспециалистцәа разыҟаҵареи, ажәлалԥшаареи аусхкқәа рҟны аусеицура. А. Алабичев инаҵшьны иазгәеиҭеит, Мичуринск – абаҳчааӡаразы Урыстәыла иазеиԥш центрны иԥхьаӡоуп ҳәа. Ақалақь араион аҟны иҟоуп зымчхара акыр идуу ашәырааӡарҭатә нхамҩақәа.
Аԥсны аԥыза – аминистр ихаҭыԥуаҩ А. Страничкин иҳәеит, “Аиқәшахаҭразы Аԥкаанҵа аекономикатә еиҿкаарақәа рыдагьы, акльтуратә усеицура арҭбаауеит ҳәа”.
Анапаҵаҩра ацеремониа иалахәын Аԥсны Аҳәынҭқарра Ахада С. Багаԥшь, Адәныҟатәи Аусқәа рминистр Сергеи Шамба, Аԥыза-аминистр ихаҭыԥуаҩ, афинансқәа рминистр Беслан Кәбраа, аекономика аминистр Кристина Озган.
Аԥсны аделегациа алахәхоит Кавказ ашәарҭадара азҵааразы Женеватәи абжьгарақәа. Женеваҟа ицоит Аԥсны адәныҟатәи аусқәа рминистр ихаҭыԥуаҩ Максим Ӷәнџьиа, Аԥсны Аҳәынҭқарра Ахада жәларбжьаратәи азҵаарақәа рзы иабжьагаҩ Виачеслав Чирикба, Германиа иҟоу Аԥсны Адәныҟатәи Аусқәа рминистрра ахаҭарнак Зеки Қапба.
“Ҳара Женеваҟа ааԥхьара ҳауит апроцесс алахәлацәақәак раҳасабала”, – иҳәеит Адәныҟатәи Аусқәа рминистр Сергеи Шамба.
Аиҿцәажәарақәа ирылахәхоит – апроцесс ацхантәаҩцәа – ООН-и ОБСЕ-и рхаҭарнакцәеи, иара убасгьы Урыстәылеи, Америка Еидҵоу Аштатқәеи, Қырҭтәылеи, Аԥсни, Аахыҵ Уаԥстәылеи.
Аԥсни Урыстәылеи рыбжьара адипломатиатә еизыҟазаашьақәа рышьақәгылара инадҳәаланы, Аԥсны Аҳәынҭқарра Ахада Сергеи Багаԥшь Аусԥҟа инапы аҵаиҩит, Москва ақалақь аҟны, Ареспублика Аԥсны ацҳаражәҳәарҭа аԥҵаразы.
Аԥсны Аҳәынҭқарра Ахада Иусԥҟала, Урыстәыла Афедерациаҿ Аԥсны ацҳаражәҳәаҩыс дҟаҵоуп Игор Ахба.
Аилыркаага: Ахба Игор диит 1949 шықәсазы, Москватәи Аҳәынҭқарратә Унивирситет аиуристтә факультет даушьҭымҭоуп.
1975 шықәса рзы далгеит Аҳәынҭқарреи азини Ринститут аспирантура “Аҳәынҭқарратәи жәларбжьаратәи зин” азаанаҭ ала.
1976-1989 шш. рзы – СССР акультура аминистрра анаука-ҭҵааратә центр аусзуҩ еиҳабы.
1989-1992 шш. – СССР Иреиҳаӡоу Асовет аппарат ареферент.
1992 шықәса инаркны иахьа уажәраанӡа – Урыстәыла Афедерациа аҟны Ареспублика Аԥсны ахаҭарнак ҷыда, имоуп ацҳаражәҳәаҩ иранг.
Ианашьоуп “Ахьӡ-аԥша” аорден ахԥатәи аҩаӡара. Дҭаацәароуп, димоуп аԥҳа.
Асабшаҽны, Аԥсны аҳәаахьшьцәа иааныркылеит Қырҭтәылантә Гал араион иаԥну аҳәаа иахысырц зҽазызшәоз адиверсиатә гәыԥ, ҳәа ажурналистцәа рзы аҳәамҭа ҟаиҵеит Аҩныҵҟатәи Аусқәа рраионтә ҟәша аиҳабы Лауренс Коӷониа.
Иара иажәақәа рыла, 13. 00 сааҭ рзы аԥсуа ҳәаахьшьцәа рыԥшыхәраан Саберио ақыҭан игәарҭеит абџьарла еибыҭаз фҩыуаак. “Аҭыԥ змаз аиҿахысрақәа рышьҭахь, ақырҭқәа рганахьала аӡәы дшьуп”, – иҳәеит Коӷониа.
Амилициа аиҳабы излашьақәирӷәӷәаз ала, абџьарла еибыҭаз ари адиверсиатә гәыԥ Қырҭтәыла атерриториахь рҽырҵәахит.
Излеилкаахаз ала, аиҿахысрақәа рҿы дшьуп Жәыргьыҭтәи аполициа аусзуҩы Тимур Џьиџьелаа.
Аԥсны Аҳәынҭқарра Ахада С. Багаԥшь усуратә визитла Москва дыҟоуп. Аҳәынҭқарра Ахада Урыстәыла аҳҭны-қалақь ахь дцеит, Урыстәылеи Аԥсни рекономикатә усеицура азҵаатәқәа рылацәажәара хықәкыс иманы – ҳәа адырра ҟарҵеит Аиҳабыра ринформациатә Усбарҭа аҟны.
Уиадагьы, Москва иалацәажәараны иҟоуп хықәкыла аинвестициатә проектқәа раларҵәара азҵаатәқәа.
Москва Аиҳабыра рдәныҟаполитикатәии жәларбжьаратәии аимадарақәеи Рдепартамент иҟанаҵаз ааԥхьарала, Аԥснынтәи 28-ҩыуаак ахәыҷқәа амҩа иқәлеит Великии Устиугҟа Аҵаа Бабаду иирамш аныҳәа алахәхаразы.
Аҵарадырра аминистр Индира Аҩардан ажурналистцәа изларалҳәаз ала. Великии Устиугҟа ицеит Аҟәатәи алицеи-интернати, Калдахәаратәии, Тамшьтәии аинтернатқәа рҵаҩцәа. “Арҭ ахәыҷқәа аҵара бзианы изҵо, аҵарадырра аминистрра имҩаԥнагахьоу Олимпиадақәа рҿы зҽалызкааз роуп”, – лҳәеит аминистр.
Аныҳәа иалахәуп, иара убасгьы Аахыҵ Уаԥстәылантә ашколхәыҷқәа. Аҵаа Бабаду иирамш аныҳәа мҩаԥысуеит, абҵарамза 18 рзы.
Абҵара 19 рзы, Аҟәа, Аԥсны Аиҳабыреи Урыстәыла Афедерациа Смоленсктәи аобласт Ахадареи Аиқәшаҳаҭразы аԥкаанҵа рнапы аҵарыҩуеит. Абри азы адырра ҟарҵеит Аԥсны Адәныҟатәи Аусқәа рминистрраҟны.
Адокәмент иазԥхьагәанаҭоит аиҩызаратә еимадарақәа рырӷәӷәареи, ахәҳахәҭра – економикатәи, анаука-техникатәи, акәльтуратәи усхкқәа рҟны аусеицура. Аиқәшаҳаҭразы аԥкаанҵа рнапы аҵарыҩуеит Аԥсны аԥыза-министр ихаҭыԥуаҩ Леонид Лакербаиеи, Смоленсктәи аобласт агәбернатор – ихаҭыԥуаҩ Игор Савченкои.
Иахьа Аҟәа имҩаԥысит Аԥсны аиҳабыреи Смоленсктәи аобласт Ахадареи рыбжьара Аиқәшаҳаҭра аԥкаанҵа анапаҵаҩра ацеремониа.
Ашәҟәы рнапы аҵарҩит Аԥсны Аԥыза-министр ихаҭыԥуаҩ Леонид Лакербаиеи Смоленсктәи аобласт агәбернатор ихаҭыԥуаҩ Геннадии Савченкои.
Аԥкаанҵа иазԥхьагәанаҭоит аиҩызаратә еимадарақәа рырҭбаареи ахәҳахәҭра-економикатәи, анаука-техникатәи, акәльтуратәи усхкқәа рҟны аусеицуреи.
Аԥыза-министр ихаҭыԥуаҩ Л. Лакербаиа иазгәеиҭеит, Аԥсны аиҳабыра шазҿлымҳау Урыстәыла Афедерациа арегионқәа рҟны еицыфеидоу аусеицура рыбжьаҵара, иара убасгьы иҿыцу аиқәшаҳаҭрақәа рнапаҵаҩра иазԥхьагәарҭоит аекономикаҿеиԥш абзазаратә усхкқәа рҟны аимадарақәа рышьақәыргылара.
“Сара сгәы иаанагоит, еицеилахәу абзазаратәи аҵарадырратәи апрограммақәа қәҿиарала раларҵәара ҳалҳаршап”, – ҳәа ажурналистцәа рзы аҳәамҭа ҟаиҵеит анапаҵаҩра ашьҭахь Г. Савченко. Уи ишьақәирӷәӷәеит, Смоленск ишыҟоу Аԥснытәи аҿар аҵара ахьырҵаша иреиҳауи абжьаратәии ҵараиурҭақәа.
“Аԥсни Смоленски рҭоурыхқәа ахьеиԥшыу рацәоуп, ҳарҭ ҳаиԥш Смоленскгьы 1941-45 шш. рзы аибашьра иацу ауадаҩрақәа зегьы ахнагахьеит,” – иҳәеит Л. Лакербаиа. Уи иара убасгьы иазгәеиҭеит, аурыс шәҟәҩҩы ду, ауаажәларратә усзуҩы Константин Симонов ихьз Смоленск ишузаҟәмыҭхо аиԥш, уи иԥсшьара мшқәа акырынтә иахьихигахьаз Аԥсынгьы ишадҳәалоу. Л. Лакербаиа инаҵшьны иазгәеиҭеит, Аԥсны Жәлар рышәҟәҩҩ Б. Шьынқәба ироман “Ацынҵәарах” аиҭагара Константин Симонов ишибзоуроу.
Аԥыза-министр ихаҭыԥуаҩ Леонид Лакербаиа иҳәеит, Аԥсны хықәкыс ишрымоу, Смоленсктәи аинвесторцәа рыцырхырааны ахәыҷқәа рзы агәабзиарачаԥарҭатә центр аартра.
Аԥыза-министр ихаҭыԥуаҩ Леонид Лакербаиа Смоленсктәи агәбернатор аҳамҭа изыҭиуа Аԥсны даҭаарц ааԥхьара ииҭеит. Смоленсктәи аобласт аделегациагьы Аԥсны аиҳабыра рыхьӡала аҳамҭа ааргеит.
Анапаҵаҩра ацеремониа иалахәын Аԥыза-министр ихаҭыԥуаҩ А. Страничкин, Адәныҟатәи Аусқәа рминистр С. Шамба, Аԥыза-министр, афинансқәа рминистр Б. Кәбраа, аекономика аминистр Кристина Озган.
Женева имҩаԥысыз Кавказ аҭагылазаашьазы абжьгарақәа, Аахыҵ Уаԥстәыла аибашьра ашьҭахь, раԥхьатәи хырҳара злоу еиҿцәажәарақәоуп ҳәа азԥхьагәанаҭоит Аԥсны Адәныҟатәи Аусқәа рминистрра, ҳәа Урыстәылатәи аинформациатә агентра Новости ахь ҭелла Женевантә адырра ҟаиҵеит Аԥсны Адәныҟатәи Аусқәа рминистр ихаҭыԥуаҩ Мақсим Ӷәнџьиа.
Ахашаҽны, Еидҵоу Амилаҭқәа Реиҿкаареи, Европатәи Аидгылеи, ОБСЕ-и рыцхантәаҩрала имҩаԥысит Кавказ аҭагылазаашьазы абжьгарақәа. Аусуҩтә гәыԥқәа рформат ала имҩаԥысуаз абжьгарақәа, ирылахәын иара убасгьы Урыстәылеи, Америка Еидҵу Аштатқәеи, Аԥсни, Аахыҵ Уаԥстәылеи рхаҭарнакцәа.
“Аиҿцәажәарақәа мҩаԥысит хырҳарала. Мызкы аԥхьа еиԥырҟьаз Женеватәи апроцесс аусура иацнаҵеит. Ҳара уаҟа ҳгәаанагарақәа еибаҳҳәеит. Аахыҵ Уаԥстәылатәи ахҭысқәа рышьҭахь, ари раԥхьатәи аҵакы змаз еиҿцәажәарақәан. Иара убасгьы иазгәаҭатәуп, аиҿцәажәарақәа ахьышьақәгылаз зыбзоуроу, аганқәа зегьы еиҟароу астатус ахьрымаз шакә”, – азгәеиҭеит уи.
Араҟа ихадароу, Ӷәнџьиа иажәақәа рыла, аиҿцәажәарақәа мҩаԥысуан аимак змоу аганқәа рыбжьара мацара акәымкәа, уи иазҿлымҳаз аганқәа зегьы алархәны.
“Ԥхынҷкәын 17-18 рзы иазгәаҭоу Женеватәи аиҿцәажәарақәа ахԥатәи араунд аҟны, ирылацәажәараны иҟоуп ихадароу ҩ-зҵаарак – арегион аҟны ашәарҭадара аиқәырхареи, ахҵәацәа рыргьежьра азҵаатәи”, – иҳәеит уи.
Аԥсны Адәныҟатәи Аусқәа рминистр С. Шамба идикылеит Аԥсны иҟоу Жәларбжьаратәи Аџьар Ҟаԥшь Ахеилак анапхгаҩ ҿыц Ариан де Робиени, ҩ-шықәса раахыс ари амиссиа хадара азызуаз Алеқсандра Манескуи.
С. Шамба Ариан де Робиен бзиала баабеит ҳәа лаҳәо, дызхагылаз амаҵура ҿыц аҟны ақәҿиарақәа лзеиӷьеишьеит. Уи иҳәеит Аԥсны анапхгара ирылшо зегьы шыҟарҵо, Аԥсны иҟоу Жәларбжьаратәи Аџьар Ҟаԥшь Ахеилак апроектқәа ареспублика аларҵәараҿы аҭагылазаашьақәа рзаԥҵараҿы.
С. Шамба, Алеқсандра Манеску Аԥсны имҩаԥылгаз лусуразы ҭабуп ҳәа лаҳәо, илзеиӷьеишьеит лусураҿы аихьӡарақәа.
Аминистр Жәларбжьаратәи Аџьар Ҟаԥшь Ахеилак ахаҭарнакцәа ҭабуп ҳәа реиҳәеит, 16 шықәса раахыс Аԥсны имҩаԥырго агәҳалалратә миссиазы.
Шамба инаҵшьны иазгәеиҭеит, Жәларбжьаратәи Аџьар Ҟаԥшь Ахеилак аибашьраан, Жәларбжьаратәи аиҿкаарақәа зегь раԥхьа ацхыраара ҳәа иааз ишреиуоу. Ареспубликазы иаҳа иуадаҩыз аамҭақәа рзы, Жәларбжьаратәи Аџьар Ҟаԥшь амиссиа ацхыраара зҭахыз ауааԥсыра рсоциал-економикатә ҭагылазаашьа аиӷьтәра иацхраауаз еиуеиԥшым агәҳалалратә проектқәа аланарҵәон, – ҳәа азгәеиҭеит уи.
Акрызҵазкуа ҭагылазаашьаны дахәаԥшуеит Урыстәыла Афедерациа Адәныҟатәи Аусқәа рминистр ихаҭыԥуаҩ Григории Карасин, Кавказ ашәарҭадаразы Женева Амилаҭқәа Рхан аҟны ахашаҽны имҩаԥысуаз, жәларбжьаратәи аиҿцәажәарақәа, Қырҭтәылеи, Аԥсни, Аахыҵ Уаԥстәылеи еиҟароу азинкқәа ахьрымаз.
“Арҭ Кавказтәи аҳәынҭқаррақәа рыхԥагьы еилых ҟамҵакәа еиҟароу азинқәа ахьрымаз, жәаҳәарада, аҵак ҷыда амоуп”, – иҳәеит Карасин абжьгарақәа рылҵшәазы имҩаԥгаз апресс-конференциаҟны.
Женеватәи абжьгарақәа актәи араунд еиԥырҟьан Аԥсни Аахыҵ Уаԥстәылеи рделегациақәа аиҿцәажәарақәа рстол ақырҭуа ган рыцахатәара ахьырҭахымхаз азы. Урыстәыла, иара аганахьала, дҵаҟаҵараны иқәнаргылон, арҭ аҩ-республикак, Аахыҵ Уаԥстәыла ахҭысқәа рышьҭахь зхьыԥшымра азханаҵаз, аиҿцәажәарақәа ралархәхаразы.
Урыстәылатәи Анаукақәа Ракадемиеи, Н. В. Цицин ихьӡ зхыу аботаникатә баҳча Хадеи, Урыстәыла аботаникатә баҳчақәа Рхеилаки, абиологиатә наукақәа рдоктор, Аԥсны Анаукақәа Ракадемиа аботаникатә институт аиҳабы Сергеи Бебиа даларҵеит Жәларбжьаратәи анаукатә конференциа “Ҳаамҭазтәи адендрологиа апроблемақәа” аиҿкааратә еилакы. Абри азы адырра ҟанаҵоит Аԥсны Анаукақәа Ракадемиа.
2009 шықәса, рашәарамза 30 инаркны ԥхынгәы 2-нӡа Урыстәыла Анаукақәа Ракадемиа Н. В. Цицин ихьӡ зхыу Аботаникатә баҳча Хадаҟны имҩаԥысуеит “Ҳаамҭазтәи адендрологиа апроблемақәа” захьӡу анаукатә конференциа. Уи мҩаԥгахоит, СССР Анаукақәа Ракадемиа алахәыла-корресплондент П. И. Лапин и-100-шықәсхыҵра аҳаҭыразы.
Аиҿкааратә еилакы иалаҵоуп, иара убасгьы, (ақ. Кеиптаун, Алада Африка) аботаникатә баҳча аиҳабы Кистенбош Ван Джарсвельд, (Амилаҭтә дендрарии, Вашингтон, Америка Еидҵоу Аштатқәа) абиологиатә наукақәа рдоктор Т. Елаис, аботаникатә баҳчақәа рҵиаақәа рыхьчаразы Жәларбжьаратәи Ахеилак амаӡаныҟәгаҩ Хада С. Олсфилд.
Аиҿкааратә еилакы хантәаҩыс дамоуп – Урыстәыла Анаукақәа Ракадемиа, Н. В. Цицин ихьӡ зхыу аботаникатә баҳча Хада аиҳабы, абиологиатә наукақәа рдоктор С. Демидов.
Аԥсны Аҳәынҭқарра Ахада С. Багаԥшь Гал араион аҭагылазаашьазы аилатәара мҩаԥигеит.
Аилатәара аусура иалахәын Аҳәынҭқарра Ахада ихаҭыԥуаҩ Р. Ҳаџьымба, ареспублика амчратә еилазаарақәа рнапхгаҩцәа, Гал араион ахадара.
Гал араион аҟны аус зуа амаҵзурақәа рнапхгаҩцәа, Аԥсны Аҳәынҭқарра Ахада идырдырит арегион аҟны аоперативтә ҭагылазаашьа.
Аҳәынҭқарра Ахада аилатәара иалахәыз анапынҵа ҷыдақәа риҭеит.
Аԥсны Аҳәынҭқарра Ахада Сергеи Багаԥшьи уи ихаҭыԥуаҩ Рауль Ҳаџьымбеи Нальчикҟа ицеит, уаанӡатәи аԥыза-министр ихаҭыԥуаҩ, атәылахьчара аминистр, Аԥсны Афырхаҵа Сулҭан Сосналиев иԥсыжра алахәхаразы.
Аԥсны анапхгара хаҭала ирыдышшылоит аинрал Сулҭан Сосналиев иҭаацәа.
Абҵара 26 – Ареспублика Аԥсны Аконституциа иамшуп. 1994 шықәса, абҵара 26 Аԥсны Иреиҳаӡоу Асовет иаднакылеит исуверентәу, идемократиатәу, Ареспублика Аԥсны изинтәу аҳәынҭқарра Аконституциа. Убри аҽны, 14 шықәса раԥхьа, атәыла иреиҳау азакәанԥҵаратә еиҿкаара адепутатцәа далырхит раԥхьатәи Аҳәынҭқарра Ахада – Владислав Арӡынба, уаанӡа атәыла Иреиҳаӡоу Аовет Ахантәаҩыс иҟаз.
“Ареспублика Аԥсны Аконституциа – ари ҳара ҳтәыла азакәан хадоуп, ҳҳәынҭқарра зегьы иагәыцәуп”, – иҳәеит Аԥсны Жәлар Реизара Аиҳабы Н. Ашәба.
1999 шықәса, жьҭаара 3 рзы, имҩаԥгаз ареферендум аҟны Аԥсны ауааԥсыра рӷьырак атәыла азакәан хада 1 – тәи ахәҭаҷ абжьы арҭеит, уаҟа иаҳәоит “Ареспублика Аԥсны исуверентәу, идемократиатәу, изинтәу ҳәынҭқарроуп “– ҳәа.
1992 шықәса, жьҭаара 12 рзы имҩаԥгаз ареферендум алыҵшәақәа рышьаҭала, Аԥсны Жәлар Реизара иаднакылеит Ареспублика Аԥсны Ихьыԥшым ҳәынҭқарроуп ҳәа ашәҟәынҵа.
Сынтәа, Аԥсны, раԥхьаӡа акәны, Аконституциа амш азгәарҭоит ихьыԥшым зых иақәиҭу ҳәынҭқаррак аҳасабала.
Абҵара – 26 Аԥсны – ныҳәа мшы ирылаҳәоуп.
Иахьа Ҟабарда-Балкариа аҵыхәтәантәи имҩахь днаскьаргон ԥасатәи Аԥыза-министр ихаҭыԥуаҩ, атәылахьчара аминистрс иҟаз, Аԥсны Афырхаҵа Сулҭан Сосналиев.
Аԥсны Аҳәынҭқарра Ахада С. Багаԥшь зхадараҿы дыҟоу Аԥснынтә аделегациа Нальчик иҟоуп.
Аԥсны Атәылахьчара аминистрраҟны иаартуп алахьеиқәҵаратә шәҟәы, С. Сосналиев иԥсҭазаара дахьалҵыз инамаданы адышшыларақәа ахьанырҵаша. Араҟа аҩырақәа аанрыжьуеит зыԥсҭазаара иалҵыз иҩызцәеи, ицеибашьуази, аибашьра аветеранцәеи, аррамаҵзуцәеи, ауаажәларра рхаҭарнакцәеи.
“Сулҭан Сосналиев иԥсра – адыга жәлар зегьы рзы ицәыӡ дууп”, – иҳәеит Аԥсны Афырхаҵа Ибрагим Иаганов, 1992-1993 шықәсқәа рзы Аԥсны Аџьынџьтәылатә еибашьра аан аҟабардақәа рбаталион акомандирс иҟаз. Сулҭан Сосналиев ихьыӡ иадҳәалоуп Аԥсуа ар раԥҵара. Уи Аԥсныҟа днеит, ареспубликазы иаҳа ианыуадаҩыз аамҭақәа рзы”.
Иаганов иажәақәа рыла, аҵыхәтәантәи аамҭазы, игәабзиара ахьыуашәшәырахаз иахҟьаны, имаҵура ааныжьны иԥсадгьылахь дхынҳәит.
“Аинрал-леитенент Сулҭан Сосналиев – Аԥсны мацара акәым дызцәыӡыз, уи Кавказ зегьы азы дцәыӡ ӷәӷәоуп”, – иҳәеит атәылахьчареи амилаҭтә шәарҭадареи апарламенттә еиҿкаара ахантәаҩы, Аԥсны Афырхаҵа Гарик Саманба.
“Иҟам Аԥсны ҭаацәарак, аинрал Сосналиев ҳаҭыр дула ихьӡ ахьырымҳәо. Аибашьра ашықәс хьанҭақәа раан, Аԥсны аҵеицәа қәԥшцәа анҭахоз, уи ихьааигон урҭ рҭахара. Сулҭан Сосналиев ихьӡ наунагӡа ҳҭоурыхи ҳгәалашәареи рҿы иаанхоит” – азгәеиҭеит Саманба.
Ареспублика Аԥсни Ареспублика Никарагәеи рыбжьара аполитикатәи, аекономикатәи, акультуратәи уҳәа егьырҭ аусхкқәа рҟны аизыҟазаашьақәа рыҿиара аперспективақәа ирылацәажәеит иахьа, Аҟәа, Адәныҟатәи Аусқәа рминистрра Ахада С. Шамбеи, Ареспублика Кипр иҟоу Никарагәуа аконсул Хуан Карлос Лакоиои. Абри азы ажурналистцәа адырра риҭеит Адәныҟатәи Аусқәа рминистрра апресс-маӡаныҟәгаҩ Ираклии Ҭыжәба.
Хуан Лакоио, иофициалтәым визитла Аԥсны дыҟоуп.
Аԥсны анапхгареи ажәлари рыхьӡала Аԥсны Аҳәынҭқарра Ахада С. Багаԥшь ҭабуп ҳәа реиҳәеит Никарагәуа аиҳабыреи ажәлари “акыршықәса аԥсуа жәлар ззықәԥоз рхьыԥшымра адгылара ахьарҭаз азы”.
Ахәашаҽны, абҵара 28 рзы Аԥсны визитла иаауеит Европатәи акомиссиеи ахҵәацәа русқәа рзы ООН Иреиҳаӡоу Акомиссариат Аусбарҭеи рхаҭарнакцәа рделегациақәа.
Аделегациақәа реилазаараҟны иҟоуп – Жәларбжьаратәи аизыҟазаашьақәа рзы Европатәи акомиссиа аиҳабы Гуннар Виганд, ахҵәацәа русқәа рзы ООН Иреиҳаӡоу Акомиссариат ахаҭарнак Удо Иану, Қырҭтәыла иҟоу Европатәи акомиссиа ахаҭарнакра анапхгаҩы Пиер Еклунд, Қырҭтәыла иҟоу ахҵәацәа русқәа рзы ООН Иреиҳаӡоу Акомиссариат ахада Питер Николаус, Европатәи акомиссиа аусзуҩы Стефано ди Кара.
Европатәи акомиссиеи ахҵәацәа русқәа рзы Иреиҳаӡоу Акомиссариати рхаҭарнакцәа иԥылоит Аԥсны Аҳәынҭқарра Ахада С. Багаԥшь. Абри азы адырра ҟалҵеит Адәныҟатәи Аусқәа рминистрра Аҳәынҭԥкаанҵа амаҵзура аиҳабы Асида Инаԥшьаба.
Аԥсны Аҳәынҭқарра Ахада С. Багаԥшь идикылеит ахҵәацәа русқәа рзы ООН Иреиҳаӡоу Акомиссар Иусбарҭеи Европатәи акомиссиеи рхаҭарнакцәа.
Аделегациа аилазаараҟны иҟоуп – жәларбжьаратәи аизыҟазаашьақәа рзы Европатәи акомиссиа адиректор хада Гуннар Виганд, ахҵәацәа русқәа рзы Иреиҳаӡоу Акомиссариат ахаҭарнак Удо Ианц, Қырҭтәыла иҟоу Европатәи акомиссиа ахаҭарнакра анапхгаҩы Пиер Еклунд, Қырҭтәыла иҟоу ахҵәацәа русқәа рзы Иреиҳаӡоу Акомиссар Иусбарҭа ахада Питер Николаус, Европатәи акомиссиа аусзуҩы Стефано ди Кара.
“Ҳара Аԥсныҟа ҳааит, Женеватәи Жәларбжьаратәи аиҿцәажәарақәа аусуҩтә гәыԥқәа рыцхантәаҩцәа раҳасабала, ахҵәацәа рыгьежьразы ареспублика анапхгара рпозициа аилкаара хықәкыс иҳаманы”, – иҳәеит Гуннар Виганд.
Аԥсны Аҳәынҭқарра Ахада иазгәеиҭеит, “Аибашьра ашьҭахьтәи ашықәсқәа рзы, Аԥсны амчрақәа, 55 нызқьҩыуаак ахҵәацәа дыргьежьхьеит”. Иахьазы, Аҳәынҭқарра Ахада иажәақәа рыла, Аԥсны инхоит 65 – нызқьҩыуаак ақырҭқәа.
С. Багаԥшь, иара убасгьы иазгәеиҭеит, 15 шықәса раахыс, Гал араион ахь игьежьхьоу ақырҭуа хҵәацәа жәларбжьаратәи аиҿкаарақәа ашәҟәы ишҭарымгалац. Багаԥшь игәаанагарала, “Ари Қырҭтәылазы ифеидоуп”.
Аҳәынҭқарра Ахада иажәақәа рыла, ахҵәацәа рызҵаара аӡбараҿы иаҭахыуп жәларбжьаратәи аилазаарақәа зегьы рымчқәа рҳәаақәҵара.
“Убри аан, ҳара ҳаилкаара рҭахымхеит. Жәларбжьаратәи аиҿкаарақәа, игьежьыз ахҵәацәа ашәҟәы рҭагаларазы ҳара ҳаԥшьгара адгылара арымҭеит, Қырҭтәыла уи иахьадымгылоз азы” – азгәеиҭеит С. Багаԥшь.
Аԥсны Жәлар Реизара адепутатцәа актәи аԥхьараҿы ирыдыркылеит Ареспублика Аԥсны 2009 шықәсазтәи Аҳәынҭқарратә биуџьет азы азакәан. Иааиуа ашықәс абиуџьет ахашәалахәыи аныхтәи иартәоит 3, 874 миллиард мааҭ.
Аԥыза-министр ихаҭыԥуаҩ, афинансқәа рминистр Б. Кәбраа иазгәеиҭеит. 2009 шықәсазтәи абиуџьет шьақәыргылоуп ареспублика асоциал-економикатә ҿиара аиндикативтә план ашьаҭала ҳәа. Иара иажәақәа рыла, Аҳәынҭбиуџьет апроект аҟны ҳасаб рызууп аинвестициатә проектқәа зегьы.
Аԥыза-министр А. Анқәаб иазгәеиҭеит, “Гал араион иазкыу апрограммақәа зегьы хырхарҭас ишрымоу, уи ауааԥсыра аԥсуа економика ралархәра”. “Ари араион аҟны иаҳԥыло ауадаҩрақәа рацәоуп, аха урҭ ӡбахоит”, – иазгәеиҭеит уи.
Арҵага шәҟәқәа ашколқәа разымхара мзызс иамоу азҵаара аҭак ҟаҵо, А. Анқәаб иҳәеит: “Аҳәынҭқарра иамоуп афинансқәа арҵага шәҟәқәа рҭыжьразы. Иаҭахыуп апрограмма ҿыцқәеи, атекстқәеи, уи аҵарауаа ирҩыроуп”.
2009 шықәсазтәи Аҳәынҭбиуџьет иазԥхьагәанаҭоит аҳәынҭқарратәи акоммерциатәи наплакқәеи аиҿкаарақәеи рхашәала 625, 7 миллион мааҭ, (урҭ рхыԥхьаӡараҿы: ахашәалахәы иақәу ашәахтә – 200,1 миллион мааҭ; ацҵаԥса иақәу ахәԥса – 363 миллион мааҭ; ахәцҵа – 54,5 миллион мааҭ, амазара иақәу ашәахтә – 6,8 миллион мааҭ) егьырҭ ашәахтәқәеи аизгақәеи рҟынтә алагалақәа – 3,248 миллиард мааҭ (урҭ рхыԥхьаӡараҟны – ахашәалахәытә шәахтә – 269, 1 миллион мааҭ; аҳәынҭқарратәи аҳазалхратә баџьи – 287,8 миллион мааҭ; аԥсабаратә аалыҵқәа рхархәаразы ахәԥса – 33, 75 миллион мааҭ) егьырҭ ашәахтәқәеи, аизгақәеи алагалақәеи – 2 миллиард мааҭ инарзынаԥшуа; арыжәтә џьбарақәа рыҭира азин азы алицензиатә еизга, – 2, 48 миллион мааҭ, адгьыл ашәахтә – 60, 6 миллион мааҭ, анхарҭақәа рприватизациазы ахашәала – 11, 2 миллион мааҭ, ашәахтә ҷыда – 26, 64 миллион мааҭ.
Аԥсны Аҳәынҭқарра Ахада С. Багаԥшь идикылеит Санкт-Петербургтәи Азакәанԥҵаратә Еизара аделегациа, зхадараҿы дыҟоу Аизара ахантәаҩы Сергеи Анденко. Урҭ Аԥсны анапхгара ирԥылаанӡа ашәҭ шьыҵәрақәа шьҭарҵеит Ахьӡ-аԥша Абаҟа аҿаԥхьа.
Асасцәа бзиала шәаабеит ҳәа раҳәо, Аԥсны Аҳәынҭқарра Ахада С. Багаԥшь, Урыстәыла Афедерациа анапхгара даҽазныкгьы ҭабуп ҳәа реиҳәеит, иҭоурыхтәу, аҭакԥхықәра ду зцыу ашьаҿазы – Аԥсны Аҳәынҭқарра ахьыԥшымра азхаҵаразы.
С. Багаԥшь иазгәеиҭеит, Владимир Путин атәыла анапхгарахь даннеи нахыс Урыстәыла Аԥсны ашҟа азыҟазаашьа аҽшаԥсахыз. Аҳәынҭқарра Ахада дазааҭгылеит, 1993 шықәсазы, ақырҭуа-аԥсуа еибашьра анеилга ашьҭахь, ареспублика аблокада ишҭакыз, ишахнагаз ауадаҩра дуқәа. “Ҳара ахәшәқәаҵәҟьа арахь иаҳзаагомызт, аха Урыстәыла анапхгара ҿыц анахагыла аҭагылазаашьа аҽаԥсахит”, – иазгәеиҭеит Багаԥшь.
Аҳәынҭқарра Ахада, иара убасгьы, ҭабуп ҳәа реиҳәеит Урыстәылатәи абжьаҟазацәа, 15 шықәса раахыс аимак азонаҿы аҭынчра зыхьчо.
“Санкт-Петербургтәи Азакәанԥҵаратә Еизара аделегациа Аҟәа раара – ари Аԥсни ҳареи иааигәаӡаны аусеицура ҳабжьаҵаразы раԥхьатәи шьаҿоуп”, – ҳәа азгәеиҭеит, Аизара Ахантәаҩы ихаҭыԥуаҩ Сергеи Анденко. Уи дазааҭгылеит, нанҳәазы Кавказ аҭагылазаашьа шыҵархаз, убри инадҳәаланы Петербург Азакәанԥҵаратә Еизара зегь раԥхьаӡа, аҩныҵҟатәи аполитикатә ҳәоуеиқәымшәарақәа ирмыхәаԥшыкәа, Урыстәыла Афедерациа анапхгарахь ааԥхьара ҟанаҵеит Аԥсни Аахыҵ Уаԥстәылеи адгылара рырҭарц азы.
Анденко иажәақәа рыла, Урыстәыла Афедерациа Арбџьар Мчқәа рыла Аԥсни Аахыҵ Уаԥстәылеи руааԥсыра рҭынчра ахьчаразы ирыдыркылаз аӡбара, ари акырӡа равторитет шьҭнахит Урыстәыла аиҳабыра рхантәаҩы Владимир Путини, Урыстәыла Апрезидент Дмитрии Медведеви.
Анденко инаҵшьны иазгәеиҭеит, Санкт-Петербургтәи Азакәанԥҵаратә Еизара шазхиоу Аԥсны Апарламент аус ацуреи, азакәанԥҵараҿы аԥышәарымадареи. Уи ҭабуп ҳәа иеиҳәеит Аԥсны Аҳәынҭқарра Ахада С. Багаԥшь иҟаиҵаз адкыларазы.
Аизара Аиҳабы ихаҭыԥуаҩ Санкт-Петербургтәи Азакәанԥҵаратә Еизара ахантәаҩы иааиҭииз, Аԥсны Аконституциа амшыҳәа инадҳәаланы Аԥсны Аҳәынҭқарра Ахада С. Багаԥшь ихьӡала адныҳәаларатә шәҟәи, агәаларшәагатә ҳамҭақәеи, Азакәанԥҵаратә Еизара ахьтәы дыргеи рнапаҿы ириҭеит.
Багаԥшь иазгәеиҭеит, Аԥсны ииз аишьцәа Колесниковаа рроль. Урҭ ирыбзоураны аӡәырҩы, еиҳаракгьы ахәыҷқәа, изныкымкәа Санкт-Петербургҟа ицахьеит, ирылахәхахьеит акыр ныҳәақәеи, афестивальқәеи.
В. Колесников адепутатцәа рахь аҳәара ҟаиҵеит, Петербург аиҳабыреи, аус знапы алакыуи Аԥсны апроблемақәа рыӡбара ралархәраҿы ирылшо зегьы ҟарҵарц.
Аԥсны Аҳәынҭқарра Ахада Иусԥҟа инақәыршәаны, ауаажәларра-политикатә еиҿкаара – Жәлар рфорум “Аидгылара” 20 шықәса ахыҵра арыцхә амҩаԥгаразы иаԥҵоуп аиҿкааратә еилакы.
Аԥсны Аҳәынҭқарра Ахада Иусбарҭа анапхгаҩы Валерии Аршба хадара ззиуа аиҿкааратә еилакы аилазаараҿы иҟоуп Аԥыза-министр ихаҭыԥуаҩ Леонид Лакербаиа, ашәҟәҩҩы Алықьса Гогәуа, Адәныҟатәи аусқәа рминистр Сергеи Шамба, адепутат Валерии Кәарҷиа, аҭоурыхҭҵааҩы Игор Марыхәба.
Аԥсны Аҳәынҭқарра Ахада С. Багаԥшь Гал араион даҭааит. Араион Ахадараҿы Аҳәынҭқарра Ахада имҩаԥигеит аилатәара. Уи иалахәын аԥыза-министр ихаҭыԥуаҩ, афинансқәа рминистр Беслан Кәбраа, атәылахьчара аминистр Мираб Кьышьмариа, Аҩныҵҟатәи Аусқәа рминистр Оҭар Хециа, Аҳәынҭқарратә шәарҭадаратә маҵзура ахантәаҩы инапынҵақәа назыгӡо Нугзар Самсониа, араион анапхгареи, азинхьчаратә еиҿкаарақәеи.
Уаҟа ирылацәажәан, Қырҭтәылеи Аԥсни рҳәынҭқарратә ҳәаа арӷәӷәара иадҳәалоу азҵаатәқәа. Аҳәынҭқарра Ахада анапынҵа риҭеит аҳәаахьчаратә маҵзурақәа русура арманшәаларазы иахәҭоу зегь рыла еиқәдыршәарц. С. Багаԥшь араион аҟны аус зуа амаҵзурақәа зегь рнапхгаҩцәа ааԥхьара риҭеит русеицура аиӷьтәразы.
Азинхьчаратә еиҿкаарақәа рнапхгаҩцәеи аҭыԥантәи амчрақәа рхаҭарнакцәеи Аҳәынҭқарра Ахада идырдырит арегион аоперативтә ҭагылазаашьеи, иара убасгьы амилаҭҭә паспортқәа Гал араион ауааԥсыра рыҭара апроцесс амҩаԥысшьеи.
Аиԥылара анҵәамҭазы, Аҳәынҭқарра Ахада ажурналистцәа рзы абрифинг мҩаԥигеит.
Бельгиатәи ауаажәларратә ассоциациа   FRONTIERES –    PAIX» (Ҳәаа змам аҟазара – Аҭынчра ацҳа) аҳаҭыртә дипломқәа рананшьеит, 2008 шықәса рзы азеиԥштә прогресси Адгьыл аҿы аҭынчра арӷәӷәареи рҿы рылшамҭақәа рзы амилаҭтә хақәиҭратә ҵысраҿы иналукааша алидерцәеи, аҳәынҭқарра-политикатә усзуҩцәеи, ауаажәларра – политикатә еиҿкаарақәеи.
“Азеиԥштә прогресси аҭынчра ауси рҟны хаҭалатәи рылшамҭақәа рзы” аноминациала:
– Уго Чавес – Венесуела ареспублика Апрезидент;
– Даниел Ортега – Никарагәуа ареспублика Апрезидент;
– Дмитрии Медведев – Урыстәыла Афедерациа Апрезидент;
“Ажәлари Аԥсадгьыли рымаҵ ауразы” аноминациала:
– Сергеи Багаԥшь – Аԥсны Аҳәынҭқарра Ахада;
– Едуард Кокоиты – Аахыҵ Уаԥстәыла Аҳәынҭқарра Ахада;
“Ауаатәыҩсатә фырхаҵара” анаминациала:
– Игор Фроианов – аҭоурыхҭҵааҩ, ишәҟәқәа “В октябре семнадцатого” “Погружение в бездну” рзы.
Урыстәылатәи абжьаҟазаратә мчқәа Гал араион ашәарҭадаратә ҭыԥ аҟнытә ралгара инамаданы, урҭ рҭыԥ ааныркылоит аԥсуа еилазаарақәа. Абри атәы иҳәеит, Аԥсны Аҳәынҭқарра Ахада С. Багаԥшь, ахашаҽны, Гал ажурналистцәа рзы имҩаԥигаз абрифинг аҟны. Иара иажәақәа рыла, иаԥҵахоит 12 рҟынӡа аԥыԥшырҭақәа.
“Ҳара аҳәаа ахьчара арӷәӷәаразы, уи аусзуҩцәа рхыԥхьаӡара иацаҳҵоит. Уи ада ԥсыхәа шыҟам убаратәы иҟоуп. Зыҟны аус ҳамоу, ҳгәлацәа зусҭцәоу ҳасаб азуны, ҳара ҳзын иахьа ихадоуп – аҳәынҭқарратә ҳәаа ахьчара арӷәӷәара”, – инаҵшьны иазгәеиҭеит Аҳәынҭқарра Ахада.
Аҳәаа ахысразы анашьҭыгатә режим акәзар, С. Багаԥшь иажәақәа рыла, уи шыҟац иаанхоит: аҳәаа иахысырц рылшоит жәларбжьаратәи аиҿкаарақәа русзуҩцәеи Егрытәи аӡфымцастанциа аусзуҩцәеи.
Европатәи арратә наԥшцәа, Гал араион атерриториахь закәандарыла аҳәаа ахысразы акырынтә рыҽшԥыршәахьоу атәы дазааҭгыло, Аҳәынҭқарра Ахада иҳәеит: “Ҳара ҳзин рымамкәа аӡәгьы арахь аҳәаа дахҳажьуам. Аиԥыларазы агәаҳәара рымазар, ҳара иҳамоуп Адәныҟатәи Аусқәа рминистрра, арҭ азҵаарақәа зегьы рыӡбара алзыршо”.
Аҳәынҭқарра Ахада иинформациала, Европатәи аилазаара арратә наԥшцәа рнапхгаҩы аиԥылара даҳәеит. “Ҳахәаԥшып ахҭысқәа рыҿиашьа; иҟалап аиԥылара сақәшаҳаҭхаргьы, изыргәамҵуа аилкаарази, насгьы асанкциа азумкәа аҳәаа ахысра аринахысгьы ишаԥҳарҟәҟәаауа азы ргәа рҽанысҵарц ази”, – инаҵшьны иазгәеиҭеит Аҳәынҭқарра Ахада.
С. Багаԥшь ажурналистцәа адырра риҭеит, Гал араион аҟны инхо, Аԥсны ауааԥсыра апаспортқәа рыҭара шхацдыркыз ала. “Агәнамӡарақәа ыҟазаргьы, ҳара ари апроцесс ҳалагеит, Гал араион аҟны инхо, Аԥсны иауааԥсыроуп” – инаҵшьны иазгәеиҭеит Аҳәынҭқарра Ахада.
Ԥхынҷкәын 10 ауаҩы изин Амш ауп. Еидҵоу Амилаҭқәа Реиҿкаара Ассамблеиа Хада ажәалагалала (Арезолиуциа 423) есышықәса, 1950 ш. ԥхынҷкәынмза 10 инаркны, адунеи ахьынӡа-наӡааӡо иазгәарҭоит Ауаҩы изин Амш.
Абри амш аҽны, 1948 шықәса рзы Еидҵоу Амилаҭқәа Реиҿкаара Ассамблеиа Хада иаднакылеит Ауаҩы изинқәа рзы азеиԥш декларациа.
Ари амш иазкны иазԥхьагәаҭоуп, ЕАР ауаҩы изинқәа рзы Аҟәатәи аофис еиҿнакааз адокәменталтә фильмқәа дырбара.
Белоруссиа апарламент Аԥсни Аахыҵ Уаԥстәылеи разхаҵара азҵаара ахәаԥшырц алшоит 2009 ш. рзы. Абри аҩыза агәаанагара иҳәеит жәларбжьаратәи аусқәеи аимадарақәеи рзы апарламенттә комиссиа ахада Сергеи Маскевич.
“Ари аус ахыццакра аҭахым, аха ахарагьы игатәым. Ашықәса нҵәаанӡа ари азҵаара аныӡбамха, иааиуа ашықәс ҿыц азы, хымԥада уи ҟалоит”, – иҳәеит «Времяновостей» аҟны икьыԥхьыу иинтервиу аҟны.
“Ари акрызҵазкуа зҵаароуп, уи алацәажәараан иаҳхаҳмыршҭуазароуп Белоруссиа Урыстәыла ишаҩызоу.
“Аахыҵ Уаԥстәыла иҟанаҵаз ааԥхьара, сара исоуит мышқәак раԥхьа, уи аԥхьа ҳара иҳаухьан Аԥсны официалла Белоруссиа апарламент ахь иҟанаҵаз ааԥхьара.” – иазгәеиҭеит уи. Маскевич иажәақәа рыла, “амчратә еилазаарақәа иарбанзаалак рхала ари азҵаара рыӡбаӡом”. Ариаҟара аҵак ду змоу, ахьыԥшымра азхаҵареиԥш, “ауаажәларра ишрыдыркылоугьы ҳасаб азутәуп”, ҳәа азиԥхьаӡоит акомиссиа ахада.
Қырҭтәыла акризистә ҭагылазаашьақәа рзыЕвропатәи аилазаара ахаҭарнак ҷыда Пиер Морель иахьа Аԥсны дааит. Аҟәа имҩаԥысит Аԥсны адәныҟатәи аусқәа рминистр С. Шамбеи иареи реиԥылара. Аиԥылара далахәын, иара убасгьы ООН Амаӡаныҟәгаҩ хада ихаҭарнак ҷыда Иоҳан Вербеке.
“Ҳара арахь ҳаара хықәкыс иамоуп, ԥхынҷкәын 17-18 рзы Женева иҟалараны иҟоу Кавказ ашәарҭадаразы жәларбжьаратәи аиҿцәажәарақәа ахԥатәи рраунд аҽазыҟаҵара.. Ҳара ари аиԥылараҟны аԥсуа ган ҳарзыԥшыуп”, – иҳәеит аиԥылара алагамҭаз Пиер Морель. Уи адырра ҟаиҵеит, аделегациа аилазаараҟны дшыҟоу иара убасгьы, ОБСЕ аҟны Бырзентәыла ахаҭарнак ҷыда Харлампос Христопулос. Бырзентәыла, Морель иажәақәа рыла, 2009 шықәса, ажьырныҳәамза 1 инаркны ОБСЕ аҟны хантәаҩра аулоит. Иахьазы уаҟа хантәаҩра ауеит Финлиандиа.
С. Шамба иазгәеиҭеит, аиҿцәажәарақәа рылахәхаразы аофициалтә Аҟәа ааԥхьара шаиухьоу. “Ари аиԥылара ҳара ҳхы алаҳархәуеит, ҳагәгьы иҭоуп амшхәаԥштә аҟны иарбоу азҵаарақәа активла аус рыдулара”.
Пиер Морель абҵара 18-19 рзы имҩаԥысыз Женеватәи аиԥылара “хырҳара” злоу акәны иазиԥхьаӡоит. Убри аан уи иҳәеит, Аҟәаҟа дшааз иҟалараны иҟоу Женеватәи аиҿцәажәарақәа иҵегьы лыҵшәала рымҩаԥысразы ахшыҩҵак ҿыцқәа иманы. Шамбеи иареи реиԥылара егьи ахәҭа мҩаԥысит ажурналистцәа аламырхәӡакәа.
Европатәи Аидгылеи, ООН-и, ОБСЕ-и рхаҭарнакцәа ҷыдақәа Женеватәи апроцесс иацхантәаҩцәоуп.
Аԥсны Адәныҟатәи Аусқәа рминистр С. Шамба диԥылеит ООН Амаӡаныҟәгаҩ Хада ихаҭарнак ҷыда Иоҳан Вербеке.
Шамбеи Вербекеи алацәажәеит Аԥсны ООН амиссиа амандат ҿыц адкыларазы алшарақәа. Гал араион аҟны Аԥсны, Қырҭтәыла, Урыстәыла, ООН злахәу ԥшь-ганктәи аиԥылара аиҭарҿыцразы аԥсуа ган иҟанаҵаз ажәалагала Ахаҭарнак ҷыда адгылара аиҭеит.
Жьырныҳәамза 1 инаркны Очамчыра араион аҟны аефир ахь иҭыҵуеит аҭыԥантәи ателестудиа “Абжьыуаа”. Адырраҭарақәа макьаназы мчыбжьык ахь ҩынтә аефир ахь иҭыҵлоит – ҩашалеи ԥшьашалеи. Астудиаҟны аус руеит 9 – ҩыуаак.
“Ашықәс ҿыц инаркны очамчыраа аҭыԥантәи ажәабжьқәеи ахҭысқәеи инарҵауланы еилыркааларц рылшоит аҭыԥантәи астудиа абзоурала.”, – иҳәеит астудиа аиҳабы Рамаз Џьопуа. Астудиа аусура финансла аиқәыршәара араионтә биуџьет ахыԥхьаӡалараҿы иҟоуп.
Ателестудиа “Абжьыуаа” аоператор Анатолии Маланиа излашьақәирӷәӷәаз ала, ателеефир ашьақәыргыларатә усурақәа ирҿуп ҩымыз раахыс “Ҳара аефир ахь ҳҭыҵуеит аԥышәаратә дырраҭарақәа рыла, зых иақәиҭу ацәқәырԥаҟны”, – иҳәеит Маланиа. Адырраҭарақәа шьақәыргылахоит ҩ-бызшәакны аԥсышәалеи урысшәалеи. Очамчыра араион аҟны адагьы, аефир иахәаԥшларц рылшоит Очамчыреи Гали рраионқәа рҟны инхо ауааԥсыра.
Аԥсны Урыстәыла Афедерациаҿ ацҳаражәҳәаҩ Игор Ахба ахашаҽны, астатс-маӡаныҟәгаҩ, Урыстәыла Адәныҟатәи Аусқәа рминистр ихаҭыԥуаҩ Григории Карасин инапаҟны ииҭеит ацҳаражәҳәаҩ инапынҵақәа зыршаҳаҭуа ашәҟәы ахҩылаа, ҳәа адырра ҟанаҵоит аминистрра аофициалтә саит.
Урыстәыла адәныҟаполитикатә усбарҭа аинформациала, аиԥылараҿы ирзааҭгылан “Урыстәылеи Аԥсни рдәныҟа-политикатә усбарҭақәа ҩ-ганктәи аусеицура абжьаҵаразы имҩаԥырго аусуреи, аиқәшаҳаҭра-азинтә база ашьақәыргылареи ирыдҳәалоу азҵаатәқәа.”
“Абарҭ азҵаарақәа рҟны ихадоу ароль ааннакылароуп иаарласны зусура хацзыркуа Москвеи Аҟәеи рыцҳаражәҳәарҭақәа”, – ҳәа аҳәоит Урыстәыла Афедерациа Адәныҟатәи Аусқәа рминистрраҟны.
Аԥсны Аҳәынҭқарра Ахада С. Багаԥшь идикылеит 1992 шықәса, ԥхынҷкәын 14 рзы Лаҭа ақыҭан иҭархаз Урыстәыла авертолиот МИ-8 аекипаж акомандир иҭаацәа. Сергеи Евдокимов иҭаацәа Аԥсныҟа иааит аиҳабыра рааԥхьарала.
1992 шықәса, ԥхынҷкәын 14 рзы, Кәыдры аиҩхаа, Лаҭа ақыҭан Қырҭтәыла Аҳәынҭсовет архәҭақәа иҭадырхеит амацәаз иҭакыз Тҟәарчалынтә Гәдоуҭаҟа агҳалалратә реис мҩаԥызгоз Урыстәылатәи авертолиот. Ари уаҩытәыҩса ихаҟны изаамго акциаҟны иҭахеит 84-ҩыуаак, урҭ рхыԥхьаӡараҟны 35-ҩыуаак ахәыҷқәеи, 8-ҩыуаак зцәа зтәымыз аҳәсеи.
Аԥсны Аҳәынҭқарра раԥхьатәи Ахада Владислав Арӡынба С. Евдокимов данҭаха ашьҭахь, иреиҳау аҳәынҭқарратә ҳамҭа ианаишьахьан. Аҳәынҭқарра Ахада С. Багаԥшь ареспублика ажәлари, раԥхьати Аҳәынҭқарра Ахада Владислав Арӡынбеи рыхьӡала С. Евдокимов иҭаацәа ҭабуп ҳәа раҳәо, рнапаҟны ириҭеит рыҷкәын иҳамҭа Леон иорден.
Сергеи Евдокимов иҭаацәа атәыла анапхгара ҭабуп ҳәа рарҳәеит иҟарҵаз агәцаракразы.
Ԥхынҷкәын 14 Аԥсны иазгәарҭеит Лаҭатәи атрагедиаҿы иҭахаз ргәаларшәара Амш. Ари амш аҽны авертолиот ахыҵԥрааз Тҟәарчали, иҭахаз рыԥсыбаҩқәа ахьамадоу Гәдоуҭеи ауацәеи агәакьацәеи, ареспублика ауаажәларреи ашәҭқәа шьҭарҵеит.
Иахьа, Аҟәа даауеит Ареспублика Аԥсны Урыстәыла Афедерациа ацҳаражәҳәаҩ Семен Григориев. Амш аҩбатәи азыбжазы имҩаԥысуеит адипломати Аԥсны адәныҟатәи аусқәа рминистр С. Шамбеи реиԥылара. Григориев ацҳаражәҳәаҩ инапынҵақәа зыршаҳаҭуа ашәҟәы ахҩылаа инапаҟны ииҭоит Аԥсны адәныҟатәи Аусқәа рминистр С. Шамба.
Ԥхынҷкәын 16 рзы имҩаԥысуеит агәрагага шәҟәы Аԥсны Аҳәынҭқарра Ахада С. Багаԥшь изнагара ацеремониа. Ԥхынҷкәын 17 рзы Урыстәыла ацҳаражәҳәаҩ дырԥылоит Аԥыза-аминистр А. Анқәаб, ашәарҭадара Ахеилак амаӡаныҟәгаҩ Станислав Лакоба, Аԥсны Жәлар Реизара Аиҳабы ихаҭыԥуаҩ Виачеслав Цыгәба, иара убасгьы ихы алаирхәуеит Аԥсны Жәлар рфорум “Аидгылара “20 шықәса ахыҵра иазкыу агәырӷьаратә еилатәара.
Аԥсны Урыстәыла Афедерациа ацҳаражәҳәаҩ Семен Григориев Аԥсны Адәныҟатәи Аусқәа рминистр С. Шамба инапаҟны ииҭеит агәрагага шәҟәы.
Урыстәыла ацҳаражәҳәарҭа Аҟәа аартра апроцесс аамҭа маҷымкәа иаҭахыуп, ҳәа ажурнаистцәа рзы аҳәамҭа ҟаиҵеит аиԥылара аламҭалаз ацҳаражәҳәаҩ. “Ҳара ҳгәы иаанагоит, ацҳаражәҳәарҭа инеиԥынкыланы аусура иалагап ҳәа ҳазҭало ашықәс ҿыц жьыныҳәамза анҵәамҭеи – жәабран мза алагамҭеи рзы. С. Шамбеи сареи ҳалацәажәараны ҳаҟоуп урыстәыла-аԥсуа еизыҟазаашьақәа рперспективеи рҭагылазаашьеи” – иазгәеиҭеит Григориев.
Аԥсны аделегациа иахьа Москваҟа ицоит, уантә амҩа иқәлоит Женеваҟа Кавказ ашәарҭадара азҵаарақәа рзы Жәларбжьаратәи аиҿцәажәарақәа ахԥатәи рраунд, ԥхынҷкәын 17-19 рзы имҩаԥысраны иҟоу аҽалархәразы.
Аделегациа аилазаараҟны иҟоуп Жәларбжьаратәи азҵаарақәа рзы Аҳәынҭқарра Ахада иабжьагаҩ Виачеслав Чирикба, Аԥсны Адәныҟатәи Аусқәа рминистр ихаҭыԥуаҩ Максим Ӷәнџьиа, Аԥсуа-абаза жәларқәа Жәларбжьаратәи Рассоциациа анагӡаратә еилакы алахәыла Зеки Қапба.
Амшхәаԥштә азҵаатәқәа ируакыуп ахҵәацәа рпроблемеи ашәарҭадара азҵаареи.
“Ҳара Женеваҟа ҳцоит ООН амиссиа амандати, Егры аӡиас иаԥну ақырҭуа – аԥсуа ҳәааҟны есмчыбжьатәи аиԥыларақәа рырҿыцреи рзы ажәалагалақәа рыҟаҵара хықәкыс иҳаманы., – иҳәеит Адәныҟатәи Аусқәа рминистр ихаҭыԥуаҩ Максим Ӷәнџьиа. ООН амиссиа амандат ахьӡ аԥсахреи иара убасгьы арҽеирақәа алагалареи ахәҭаны иаабоит. Қырҭтәыла ахылаԥшразы ООН амиссиа ҳәа ахьыӡ ааныжьра уажәшьҭарнахыс изалыршахом”.
Ӷәнџьиа иажәақәа рыла, аԥсуа ган мап ацәнакуам ООН амиссиа Аԥсны аусура иацнаҵарц. “Уиадагьы, – иҳәеит уи, – ҳара иаҳҭахыуп ООН ахылаԥшрала Гал араион аҟны Аԥсни, Қырҭтәылеи, Урыстәылатәи арбџьар мчқәеи, Европатәи Аидгылеи ООН –и рынаԥшцәа злахәу ес-мчыбжьатәи аиԥыларақәа реиҭарҿыцра. Адәныҟатәи Аусқәа рминистр ихаҭыԥуаҩ игәаанагарала, Гали Жәыргьыҭи араионқәа ирыԥну аҳәаақәа рыҟны аҭыԥ змоу аибарххара арԥсыҽра акыр иацхраауеит.”
Ӷәнџьиа иажәақәа рыла, “ашәарҭадара азҵаара ӡбамкәа ахҵәацәа рпроблема аӡбара залшом”.
Аԥсны Аҳәынҭқарра Ахада Сергеи Багаԥшь Иусԥҟала Аԥсны амузыкатә ҟазара арҿиараҟны илшамҭа дуқәа рзы Пиотр Дмитрии-иԥа Петров “Ареспублика Аԥсны зҽаԥсазтәыз артист” ҳәа аҳаҭыртә хьӡы ихҵоуп.
Аԥсны амузыкатә ҟазара арҿиараҟны лылшамҭа дуқәа рзы Аԥсны Аҳәынҭқарра Ахада Иусԥҟала “Ареспублика Аԥсны зҽаԥсазтәыз артист” ҳәа аҳаҭыртә хьӡы лыхҵоуп Аҟәатәи амузыкатә ҵараиурҭа аиҳабы, апианистка Нинель Бжьаниа.
Аԥсны Жәлар Реизара Аиҳабы ихаҭыԥуаҩ Виачеслав Цыгәба Аԥсны Урыстәыла Афедерациа ацҳаражәҳәаҩ Семион Григориев диԥылеит.
Цыгәба адипломат имаҵура иахаргылара идныҳәало, изеиӷьеишьеит ақәҿиарақәа.
Апарламент аиҳабы ихаҭыԥуаҩ адипломат иирдырит атәыла иреиҳау азакәанԥҵаратә еиҿкаара аусура, убри аан иазгәеиҭеит, Жәлар Реизараҟны ишарбоу Аԥсны аполитикатәи, ауаажәларратәи партиақәеи аҵысрақәеи зегьы. Есышықәса апарламент иаднакылоит 250 закәан рҟынӡа.
“Аԥсны жәларбжьаратәи астандартқәа ирықәшәо адемократиатә азинтә ҳәынҭқарра аргылара амҩа иануп. Ҳара иҳамоуп аҳәынҭқарра амчратә институтқәа зегьы, иҿиоу ауаажәларратә еилазаара. Урыстәыла Афедерациа Аԥсны ахьыԥшымра азхаҵара ҳара ҳхықәкқәа риашара еиҳагьы агәра ҳнаргеит”, – иҳәеит аиԥылараҟны Цыгәба.
Аиԥылараҟны ирылацәажәон, апарламент адепутатцәа ҳазҭагыло аамҭазы аус здыруло азаканапроекҭқәа.
Цыгәба инаҵшьны иазгәеиҭеит, аԥсуа депутатцәа урыстәылатәии белорусиатәии рколлегацәа активла аус шрыцыруа атәы. “Урыстәыла Афедерациа Аҳәынҭдумеи ҳпарламенти аизыҟазаашьа бзиақәа рымоуп”.
Аԥсны Жәлар Реизара Аиҳабы ихаҭыԥуаҩ инаҵшьны иазгәеиҭеит Урыстәыла Афедерациа Афедерациа Ахеилаки Аԥсны апарламенти ирыбжьарҵаз аиқәшаҳаҭра Урыстәыла Афедерациеи Ареспублика Аԥсни рзакәанԥҵарақәа русеицура ишацхраауа.
“Ҳара даара иаҳгәаԥхоит, Урыстәыла адипломат Аԥсны ахьидыруа. Агәыӷра ҳамоуп, идырреи иԥышәеи, иеилкаареи ихы иархәаны, урыстәыла-аԥсуа еизыҟазаашьақәа рырҵаулара дшацхраауа ала”, – иҳәеит аиԥылара ахыркәшамҭаз Цыгәба.
Иахьа Урыстәыла ацҳаражәҳәаҩ дырԥылоит Аԥсны Аҳәынҭқарра Ахада ихаҭыԥуаҩ Р. Ҳаџьымбеи, ашәарҭадара Ахеилак Амаӡаныҟәгаҩ Станислав Лакобеи.
Аԥсны Аҳәынҭқарра Ахада С. Багаԥшь Аԥсны Жәлар рфорум “Аидгылара аветеранцәеи, агәрӷьаратә еилатәара иалахәызи, Аԥсны жәлар зегьи ирыдиныҳәалеит Жәлар Рфорум 20 шықәса ахыҵра.
“Жәлар рфорум аира, Аԥсны жәлар рмилаҭтә-хақәиҭратә ҵысра ҳаамҭазтәи аҭоурых аҟны ихадоу аҭыԥ ааннакылоит”, – иазгәеиҭеит Аҳәынҭқарра Ахада.
Аԥсны Жәлар рфорум еиднакылеит аԥсуа жәлар рлахьынҵеи рԥеиԥши ирзықәԥоз зегьы, – иҳәеит Багаԥшь.
Аҳәынҭқарра Ахада инаҵшьны иазгәеиҭеит, Афорум акәша-мыкәша ишеиднакылаз аԥсуаа рыдагьы, Аԥсны инхоз егьырҭ амилаҭқәа рхаҭарнакцәагьы. “Ҳара ҳаззықәԥози ҳхықәки еилкааны ареспублика еиуеиԥшым амилаҭтә еилазаарақәа адгылара ҳарҭеит”.
С. Багаԥшь иазгәеиҭеит Аԥсны анаукатәи арҿиаратәи интеллигенциа рроль. “Зегьы ирдыруеит шаҟа уадаҩра рхыргаз, шаҟа аполитикатә ԥынгылеи шәарҭареи рԥылоз Аԥсны аԥеиԥши амилаҭтә интересқәеи зыхьчоз. Ус иҟан 50, 60, 80 –тәии ашықәсқәа рзы, Асовет Еидгыла хыбгалаанӡа”, – иҳәеит С. Багаԥшь.
“Дарбан ифырхаҵаҵәҟьоу,” “мамзаргьы дарбан аӷа” ҳәа иахьа ауаа реиҟәшара ахәҭам. “Аԥсны жәлар зегьы ҳҳәынҭқарреи ҳреспубликеи ирыхәаша ирҿын. Шаҟа ҭакԥхықәра ҳажәлари ҳҳәынҭқарреи рзын иҳаду еилкааны, сара зегь рахь ааԥхьара ҟасҵоит ихырҳароу аиҿцәажәарақәа рымҩаԥгаразы, ҳтәыла аԥеиԥш ҳамчқәа еибыҭаны иҳаргыларацы”, – ҳәа агәырӷьаратә еилатәара иалахәыз рахь ааԥхьара ҟаиҵеит Аҳәынҭқарра Ахада.
“Ҳара ахьыԥшымра аагауа, макьана амҩа уадаҩ зегьы ҳанымсыцт. Ҳара иҵегьы ауадаҩрақәа ҳзыԥшыуп, аха сара агәыӷра сымоуп, ҳарҭ зегьы ҳаидгыланы урҭ ҳариааип ҳәа. Ҳара жәларбжьаратәи азхаҵара аиуразы ҳақәԥалароуп. Уи азын ҳамчқәа еизакны идемократиату, изинтәу аҳәынҭқарра ҳаргылалароуп”, – инаҵшьны иазгәеиҭеит Аҳәынҭқарра Ахада.
“Гәык-ԥсык ала иахьатәи ахҭыс шәыдысныҳәалоит. Арҭ реиԥш иҟоу арыцхә хадақәа аринахыс ҳажәлар реидкылареи ԥхьаҟацареи ирызкхааит”, ҳәа иқәгылара хиркәшеит Аҳәынҭқарра Ахада.
Агәырӷьаратә еилатәараҿы иқәгылеит, иара убасгьы, Аԥсны жәлар рышәҟәҩҩы, Жәлар Рфорум “Аидгылара” раԥхьатәи ахантәаҩы Алықьса Гогәуа, апарламент адепутат В. Кәарҷиа, астратегиатә ҭҵаарақәа рцентр анапхгаҩы Олег Дамениа, аҭоурыхҭҵааҩы Игор Марыхәба, Аԥснытәи Аҳәынҭқарратә унивирситет адоцент Лариса Смыр. Урҭ рықәгылараҿы иазгәарҭон аԥсуа жәлар рмилаҭтә-хақәиҭратә қәԥара аетап хадақәа.
Аԥсны Урыстәыла Афедерациа ацҳаражәҳәаҩ Семион Григориев диԥылеит Аԥсны Аԥыза-министр Алеқсандр Анқәаб. Аиԥылараҿы ирзааҭгылан Аԥсны асоциал-економикатә ҿиара азҵаарақәа.
Анқәаб адипломат изеиҭеиҳәеит, 2009 шықәсазтәи абиуджет ашьақәыргылараҟны ишарбоу амчратә еилазаарақәа русзуҩцәа руалафахәы аизырҳара. “Ауалафахәы амаҷра иахҟьаны, аилазаарақәа рҟнытә ицо ыҟоуп. Убри аан уи иазгәеиҭеит, Гал араион аҳәаа аҟны амаҵзура иахысуеи, Гагреи мамзаргьы Аҟәеи ақалақьқәа рҟны аус зуеи уалафахәыла реиҟаратәра шиашам”, – азгәеиҭеит Анқәаб.
Аиҳабыра рхада ацҳаражәҳәаҩ изеиҭеиҳәеит, ареспублика аремонт-еиҭашьақәыргыларатә усурақәа шымҩаԥысуа. Хәҭакахьала, уи иазгәеиҭеит, Урыстәыла иҟанаҵаз афинанстә цхыраара иабзоураны Афон Ҿыцтәи ауахәама аҟны ишымҩаԥгаз аусура ду. Аԥыза-министр иажәақәа рыла, Аԥсны, макьанагьы, ирацәоуп аиҭашьақәыргылара зҭахыу аҭоурыхтә қьырсиантә баҟақәеи, ауахәамақәеи. Убри азын, Анқәаб иажәақәы рыла, анаукеи, аҵарадырреи, акультуреи рызҵаарақәа рзы Еидҵоу Амилаҭқәа Реиҿкаара ахәшьареи ацхыраареи ҟарымҵакәа ас еиԥш апроектқәа рынагӡара шзалымшо.
Аԥсны Урыстәыла ацҳаражәҳәаҩ инаҵшьны иазгәеиҭеит, Аԥсны анапхгара абарҭ азҵаарақәа рзы идҵааларц шрылшо ИУНЕСКО аҟны Урыстәыла ахаҭарнак Михаил Швыдкои ишҟа.
Аԥыза-министр ацҳаражәҳәаҩ ажәа ииҭеит, аиҳабыра аринахыс, Аԥсны Урыстәыла ацҳаражәҳәарҭахь адырра шыҟарҵало ала аекономикатәи акультуратәи проектқәа рзы.
Анқәаб иара убасгьы иазгәеиҭеит Урыстәыла аҩныҵҟатәи аусқәа рминисттреи Аԥсны аҩныҵҟатәи аусқәа рминистрреи рыбжьара аизыҟазаашьа бзиақәа рышьақәгылара атәы. Иара убасгьы иҳәеит ааигәа Аԥсны дшаҭааз, Урыстәыла аҩныҵҟатәи аусқәа рминистр Рашид Нургалиев. Аԥыза-министр иҳәеит, хәҭакахьала, Москва ақалақь аҭагылазаашьа ҷыдақәа рзы аминистрра Аусбарҭа хада ареспубликазы иҟанаҵо ацхыраара ду атәы.
Анқәаб хаз ҷыдала дазааҭгылеит, Аԥсны амҩақәа реиҭашьақәыргылараҟны Урыстәыла иҟанаҵо ацхыраара. Ҩ-шықәса ирылагӡаны, Ԥсоу-Аҟәа ирыбжьгоу амҩаду аиҭашьақәыргылаоратә усурақәа рхыркәшара азгәаҭоуп. Иара убасгьы, уи иазгәеиҭеит, Аԥсны Мрагыларатәи ахәҭа аҟны амҩадуқәа рҭагылазаашьа бааԥс атәы.
“Ҳара ҳазҿлымҳауп Аԥсны Мрагыларатәи ахәҭа арҿиара”, – азгәеиҭеит Аԥыза-министр.
Аиԥылараҟны, иара убасгьы ирылацәажәан афымцанхамҩа аусра атәы. Урыстәыла иҟанаҵаз аматериал-техникатә еиқәыршәара иабзоураны, иахьатәи аамҭазы уи аҭагылазаашьа акырӡа еиӷьыуп.
Аԥсны Аҳәынҭқарра Ахада С. Багаԥшь Иусԥҟала, Очамчыра араион Ахадара аиҳабы Даур Ҭарба даҽа усурҭак ашҟа ииасра инадҳәаланы, имаҵура аҟынтә ихы дақәиҭтәуп.
Очамчыра араион Ахадара аиҳабыс дҟаҵоуп, уаанӡа Очамчыра араион Ахадара аиҳабы ихаҭыԥуаҩыс иҟаз Мурман Џьопуа.
Аԥсны Аҳәынҭқарра Ахада Иусԥҟала, даҽа усурҭак ашҟа ииасра инадҳәаланы, Аҳәынҭқарра Ахада Иусбарҭа анапхгаҩы ихаҭыԥуаҩ Зураб Қаџьаиа имаҵура аҟынтә ихы дақәиҭтәуп.
Женева жьҭаарамза 15 раахыс имҩаԥысуа Кавказ ашәарҭадаразы аицәажәарақәа рраунд ҿыц жәабран мза 17-18 рзы иацҵахоит, ҳәа адырра ҟаиҵеит анапынҵа ҷыдақәа рзы Европатәи Аидгыла ацҳаражәҳәаҩ Пиер Морель.
“Аиҿцәажәарақәа ирылахәыз еиқәшаҳаҭхеит, Кавказ ашәарҭадаразы ацәажәарақәа 2009 шықәса, жәабран мзазы имҩаԥыргаразы”, – иҳәеит Морель аԥшьашаҽны, Европатәи Аидгылеи, ОБСЕ-и, ЕАР-и, Урыстәыла, Қырҭтәыла, Аԥсны, Аахыҵ Уаԥстәыла рхаҭарнакцәа злахәыз жәларбжьаратәи аиҿцәажәарақәа ахԥатәи рраунд алыҵшәазы имҩаԥгаз апресс-конференциаҟны.
“Аицәажәарақәа ирылахәыз алацәажәеит аимакқәа рзы заа агҽанҵара амеханизмқәа, зегьы ақәшаҳаҭхеит урҭ рхрылархәра, аха макьаназы еиқәшаҳаҭра ҳәа акагьы алыршам”, – иҳәеит Морель.
Аахыҵ Кавказ атәылақәа рҟны Ватикан адипломатиатә хаҭарнак Клаудио Гугеротти иахьа Аԥсны даҭаауеит. Уи дыиԥылараны дыҟоуп Аԥсны Адәныҟатәи Аусқәа рминистр С. Шамба. Асабшаҽны, ԥхынҷкәын 20 рзы, Ватикан адипломатиатә хаҭарнак, дырԥылоит, иара убасгьы, Аԥснытәи акотоликцәа. Абри азы адырра ҟарҵеит Аԥсны Адәныҟатәи Аусқәа рминистрра аҳәынҭԥкаанҵа аҟәша аҟны.
Даниель Ортега игәы иҭоуп, дук хара имгакәа, Аԥсни Аахыҵ Уаԥстәылеи дырҭаарц. “Агәра згоит, иаарласны арҭ аиашьаратә республикақәа рыҩбагь сшырҭаауа ала”, – иҳәеит уи Москва Урыстәыла Афедерациа Апрезидент иҿцәажәара алыҵшәақәа рзы имҩаԥгаз апресс-конференциаҟны.
“Ас еиԥш аҭагылазаашьа аныҟала (Қырҭтәыла агрессиа) ҳарҭ гәыҩбара ҟаҳамҵеит арҭ ажәларқәа рҩызарази Урыстәыла ахымҩаԥгашьа адгылара аҭареи рзы – иҳәеит Ортега. Уажәы, Москва сыҟазаара схы иархәаны, арҭ атәылақәа салам рысҭарц сҭахыуп!”
Дмитрии Медведев Даниель Ортега ҭабуп ҳәа иеиҳәеит Аԥсни Аахыҵ Уаԥстәылеи рхьыԥшымра азхаҵаразы. Ари аӡбара адунеи жәларбжьаратәи азин арӷәӷәара иацхраауеит”, – иҳәеит уи. – Ҳара уи ахә ҳшьоит”.
Урыстәылеи Никарагәуеи рпрезидентцәа иахьа аиҿцәажәарақәа ирылҵшәаны Еицыҟарҵаз Аҳәамҭаҟны ишьақәдырӷәӷәеит “Аԥсни Аахыҵ Уаԥстәылеи рхьыԥшымра азхаҵара аполитикатә иашара”.
Аиҿцәажәарақәа раан, аҳәамҭаҟны изларбоу ала, Дмитрии Медведев Даниель Ортега иирдырит “Кавказ аҭышәынтәалара арӷәӷәареи, Қырҭтәыла имҩаԥнагаз агрессиа иахҟьаны ааха зауз Аахыҵ Уаԥстәыла ажәлар агәҳалалратә цхыраара рыҭареи рзы Урыстәыла иаднакылаз ашьаҿақәа.”
Кремльтәи аиԥылараан Даниель Ортега аҳәамҭа ҟаиҵеит, Никарагәуа “Аԥсни Аахыҵ Уаԥстәылеи рзы Урыстәыла апозициа адгылара шарҭо ала”. “Ҳара арҭ ажәларқәа ҳарҩызцәоуп”, – иҳәеит уи.
Иахьа Аԥсны Аҳәынҭқарра Ахада С. Багаԥшь Очамчыра араион даҭааит.
Аҳәынҭқарра Ахада Очамчыра араион Ахадара аусзуҩцәеи араион ауаажәларреи идирдырит араион Ахадара аиҳабыс дшыҟаҵоу Мурман Џьопуа. Абри азы адырра ҟаиҵеит Аԥсны Аиҳабыра ринформациатә Усбарҭа аиҳабы Кристиан Бжьаниа.
Араион Ахадараҟны Аҳәынҭқарра Ахада имҩаԥигеит ауаааԥсыра рыдкылара. С. Багаԥшь дырҭааит ааглыхратә обиектқәеи, иара убасгьы аибашьраан ааха ӷәӷәа зауз а-6-тәи аиланхарҭатә микрораион.
Аҳәынҭқарра Ахада Очамчыра араионахь ицымҩахыҵит ареспублика аминистррақәеи ахылаԥшырҭақәеи гәԥҩык рнапхгаҩцәа.
Аԥсны Жәлар Реизара адепутатцәа ирыдыркылеит “Ареспублика Аԥсны 2009 шықәсазтәи аҳәынҭқарратә биуџьет азы” азакәан. Ҳазҭало ашықәс азы абиуџьет ахашәалахәыи аныхтәқәеи идыртәоит 3, 874 миллиард мааҭ.
Аԥыза – аминистр ихаҭыԥуаҩ, афинансқәа рминистр Б. Кәбраа, апарламент ҭагалантәи асессиа аҵыхәтәантәи аилатәараҿы Аҳәынҭбиуџьет апроект дахцәажәо иазгәеиҭеит, 2009 шықәсазтәи абиуџьет ареспублика асоциал-економикатә ҿиара аиндикативтә план ашьаҭала ишышьақәыргылоу. Уи ҷыдала инаҵшьны иазгәеиҭеит, абиуџьет аҟны ҳасаб шрызуу аинвестициатә проектқәа зегьы. “Раԥхьаӡа акәны ҳбиуџьет аҟны иарбоуп Аԥсны иазыҟаҵоу адәныҟатәи афинанстә цхыраара зегьы,” – иҳәеит Кәбраа.
Афинансқәа рминистр иажәақәа рыла, Аҳәынҭбиуџьет ахарҭәаара ахатәы хыҵхырҭақәа идыртәоит 1, 56 миллион мааҭ. “2004 шықәса инаркны ареспублика ахатәы биуџьет хархәагақәа 4-нтә рыла еизырҳауп, 400 миллион мааҭ рҟынтәи 1, 56 миллиард мааҭ рҟынӡа еизырҳауп”, – иазгәеиҭеит Кәбраа.
2009 шықәса жьырныҳәамза 1 инаркны, 40% рыла еизырҳауп абиуџьет ауалафахәы афонд. (Атәылахьчара аминистрреи, Аҩныҵҟатәи аусқәа рминистрреи, Ашәарҭадара амаҵзура аусзуҩцәеи, Аҳәынҭқарратә хьчара амаҵзуреи” руалафахәы акәзар уи иҵегьы еизырҳауп.
Иааиуа ашықәс абиуџьет ауалафахәы афонд иартәоит 1, 567 миллиард мааҭ.
833 – миллион мааҭ – арҭ аинвестициатә проектқәоуп, амҩа арҽеиреи, асоциалтә проектқәеи, афымцамчы аусхк апроекти, аӡеиқәыршәареи ирзоужьу.
2009 шықәса асоциал-культуратә усмҩаԥгатәқәа ирзоужьу аԥара иартәоит 740 мааҭ инарзынаԥшуа. Урҭ рҟынтә: аҵарадырреи акадрқәа рпрофессионалтә зыҟаҵареи – 401 миллион мааҭ; акультуреи аҟазареи – 66 миллион мааҭ; агәабзиарахьчара – 190 миллион мааҭ; абаҩырҵәыреи, аспорти, аҿар аус рыцуреи – 33, 4 миллион мааҭ; асоциалтә еиқәыршәара – 52, 3 миллион мааТ.
Аҵарадырра иазоужьу аԥара иартәоит 67 миллион мааҭ инарзынаԥшуа.
Амассатә информациатә хархәагақәа ирзоужьу аԥара иартәоит 38, 82 миллион мааҭ, урҭ рҟынтә 21, 50 миллион мааҭ Аҳәынҭтелерадиокомпаниа финансла аиқәыршәара иазыԥҵәоуп.
“Раԥхьаӡа акәны абиуџьет аҟны иазԥхьагәаҭоуп аԥсуа бызшәа аҿиара Аҳәынҭқарратә программазы хықәкылатәи финансла аиқәыршәара, уи иартәоит 13, 6 миллион мааҭ. Аԥсуа бызшәа аҿиара Аҳәынҭқарратә фонд финансла аиқәыршәара 4, 32миллион мааҭ рҟынӡа азԥхьагәаҭоуп” – адырра ҟаиҵеит Кәбраа.
2009 шықәса инаркны агазеҭ “Республика Абхазиа” Аҳәынҭбиуџьет ахь ииагахоит. Уаанӡа аҳәынҭқарра иазоунажьуаз ақьаад ахә мацара акәын.
Адепутатцәа еицҿакны ирыдыркылеит Аҳәынҭбиуџьет азакәан.
Аахыҵ Уаԥстәыла Аҳәынҭқарра Ахада Е. Кокоитыи Приднестровтәи Молдавтәи Аҳәынҭқарра Ахада И. Смирнови адныҳәаларатә шәҟәқәа аарышьҭит Аԥсны Аҳәынҭқарра Ахада С. Багаԥшьи Аԥсны Жәлари рыхьӡала.
“Аахыҵ Уаԥстәыла рыхә ҳаракны иршьоит аԥсуа жәлар рҟны иҳамоу аиҩызаратә еизыҟазаашьақәа, жәларбжьаратәии азхаҵара анҳау ашьҭахь ҳтәылақәа рҿаԥхьа иаатыз алшарақәа инхарҭәааҵәҟьаны рынагӡара рыгәҭакыуп. Гәык-ԥсык ала ишәыдысныҳәалоит Ашықәс Ҿыци Қьырса аныҳәеи – ҩнаҭацыԥхьаӡа аԥхарреи анасыԥи, агәырӷьареи ҩназгало. Ииасуа 2008 шықәса шәара шәгәалашәараҿы иаанхааит бзиа шәызбо ауаа рцәаныррақәа шәыцны, иҟаҵоу аусқәа ишәырҭааит агәахәара. Ҳазҭало 2009 шықәса – ишәзаанагааит аманшәалареи, аҭынчреи аҭышәынтәалареи” – ҳәа аҳәоит Аахыҵ Уаԥстәыла Аҳәынҭқарра Ахада Е. Кокоиты идныҳәаларатә шәҟәаҟны.
Приднестровтәи Молдавтәи Ареспублика Ахада И. Смирнов идныҳәаларатә шәҟәаҿы иазгәеиҭеит; “2008 шықәса акырӡа зцазкуа етапны иҟалеит Аԥсны Аҳәынҭқарреи Приднестровиеи рҳәынҭқаррабжьаратә еизыҟазаашьақәа рыҿиара апроцесс аҟны. Ииасуа ашықәс азы ҳара иҳарӷәӷәеит ҳпозициақәа, “Адемократиеи ажәларқәа рзини рзы” аимабзиара инарықәыршәаны ҳтәылақәа русеицура иабзоураны ҳполитикатә лшарақәа рхәаақәа акыр идырҭбааит. Агәра згоит ҳажәларқәа рыгәҭаққәа наҳагӡап ҳәа ҳамчқәа еилаҵаны. Иԥшьоу аныҳәа лашақәа рыламҭалаз, ишәзеиӷьасшьоит шәыжәларгьы шәаргьы аҭынчра, шәызлагалак зегьы рыҟны аиааирақәа, абзиабара, агәрагара!”
Урыстәыла Афедерациа Апрезидент Дмитрии Медведеви Аԥыза-аминистр Владимир Путини Ашықәс Ҿыци Қьырса Аныҳәа лашеи рыдырныҳәалеит Аԥсны Аҳәынҭқарра Ахада С. Багаԥшьи Аԥсны Жәлари.
Урыстәыла Афедерациа Апрезидент Медведев идныҳәаларатә шәҟәаҿы иаҳәоит: “2008 шықәса Аԥсны аҭоурых аҟны ихадоу хҭысны иазгәаҭоуп – Аԥсны ахьыԥшымра азхаҵара. Урыстәылеи Аԥснии рыбжьара аиҩызареи, аусеицуреи, наҟ-ааҟ аицхыраареи рзы Аиқәшаҳаҭра абжьаҵара ахы акит ҩ-ганктәи аизыҟазаашьақәа рзинтә шьаҭа ашьақәыргыларала. Урҭ шьаҭас ирымоуп агәлеимабзиареи, азинеиҟарареи, наҟ-ааҟ аҳаҭыреиқәҵареи. Агәра згоит абри ашьаҿа ҳтәылақәа рыжәларқәа аамҭарацәалатәи ринтересқәа ишрықәшәауа, Аахыҵ-Кавказ зегьы аҟны аҭынчреи ашәарҭадареи шышьақәнаргылауа.
Ҳаҭыр зқәу Сергеи Уасил-иԥа! Ишәзеиӷьасшьоит агәабзиареи, аихьӡарақәеи, Аԥсуа жәлар ирзеиӷьасшьоит – ашәҭкакаҷреи аҭынч ԥсҭазаареи!.
Владимир Путин идныҳәаларатә шәҟәаҿы инаҵшьны иазгәеиҭеит Аԥсны аҭоурых аҟны иҟалеит акырӡа зҵазкуа ахҭыс – Урыстәылатәи Афедерациа Аԥсны ахьыԥшымра азханаҵеит. Ҳҳәынҭқаррақәа рыбжьара адипломатиатә еизыҟазаашьақәша шьақәыргылоуп, анапы аҵаҩуп аиҩызареи, аусеицуреи, аицхыраареи рзы Аиқәшаҳаҭра. Агура ганы сыҟоуп, абарҭқәа зегьы Урыстәылеи Аԥсни рыжәларқәа ргәаҭахрақәа, арегион аҟны аҭынчреи ашәарҭадареи ринтересқәа ишрықәшәауала, – ҳәа азгәеиҭеит Урыстәыла Афедерациа Аԥыза – аминистр идныҳәалараҿы.
Ҷыдала амҩадуқәа рҟны ашәарҭадара аиқәыршәара азҵаара иазкын иахьа Аԥсны Аҳәынҭқарра Ахада С. Багаԥшь имҩаԥигаз аилатәара. Аилатәара иалахәын Аҩныҵҟатәи Аусқәа рминистр Оҭар Хьециа, Аҳәынҭеилазаара “Абхазавтодор” анапхгаҩы Леонид Лолуа, Аҳәынҭавтоинспекциа ахаҭарнакцәа.
С. Багаԥшь амҩадуқәа рҟны ашәарҭадара аҭагылазаашьа атәыла апроблема хадақәа ируакыуп ҳәа азиҳәеит. “Амҩадуқәа рҟны иҭахоит ауаа рацәа. Уи азын ҷыдала ауснагӡатәқәа ҳадҳамкылар, аҭагылазаашьа еиҳагьы иуадаҩхоит”, – иҳәеит уи.
Аҳәынҭқарра Ахада аӡбара идикылеит, иԥсабаратәым амҩатә ԥынгылақәа раахәаразы иҵегьы ихарҭәаау ахархәагақәа рзоужьразы, урҭ шьҭаҵахоит ақалақь амҩадуқәа рҟны. Иԥсабаратәым амҩатә ԥынгылақәа шьақәыргылахоит, иара убасгьы ареспублика амҩадуқәа рҟынгьы.
“Ари апроблема зегьы азыӡбом, аха уаҳагьы ԥсыхәа ыҟам. Аҳәынҭқарра Ахада Аҩныҵҟатәи Аусқәа рминистрра ааԥхьара аиҭеит амҩа-патрультә маҵзура арӷәӷәаразы. С. Багаԥшь иазгәеиҭеит амҩадуқәа рҟны авидеоцклаԥшратә камерақәа рышьақәыргылара ада ԥсыхәа шыҟам.
Ауаажәларра-политикатә ҵысра “Аиҭаира” аусура иацнаҵоит. Абри атәы ажурналистцәа иреиҳәеит “Аиҭаира” ахантәаҩы Леонид Лакербаиа.
“Ауаажәларра-политикатә ҵысра “Иакыу Аԥсны” апартиа ҳәа ахьӡ ахьеиҭакыу, уи Аҵысра аҩныҵҟатәи усуп. Ҳара ҳшыҟаз аиԥш ауаажәларра-политикатә ҵысраны ҳаанхоит” – иазгәеиҭеит Лакербаиа.
Ааигәа имҩаԥысит ауаажәларра-политикатә ҵысра “Аиҭаира” аполитхеилак аилатәара, уаҟа иахәаԥшын Аҵысра аринахыстәи аполитикатә усура азҵаатәқәа.
“Иабанӡазалшои, Аԥыза-министр актәи ихаҭыԥуаҩи ауаажәларра – политикатә ҵысра “Аиҭаира” анапхгареи реидбалара ҳәа азҵаара аҭак ҟаҵо Л. Лакербаиа иҳәеит: “Жәа хәарада, арҭ амаҵурақәа реидбалара ауадаҩрақәа ацуп. Аҵысра исыцалоу сҩызцәа ауаажәларра-политикатә усура мацара сҽазыскыроуп ҳәа рыԥхьаӡозар, сара уи сазыхиоуп”.
Ауаажәларра-политикатә ҵысра “Аиҭаира” аԥҵан 2001 шықәса рзы. Аҵысра аполитикатә хеилак шьақәгылоуп 23-ҩыуаак рыла. Аполитикатә хеилак апрезидиум иалоуп: Леонид Лакербаиа, Олег Дамениа, Ирина Агрба, Виачеслав Кокосқьыр, Даур Наҷҟьебиа, Роман Гериа.
“Аԥсны ахьынӡа-наӡааӡо “Аиҭаира” иамоуп арегионалтә еиҿкаарақәа.
Иахьа, Аԥсны Аҳәынҭқарра Ахада С. Багаԥшь дидикылоит ООН Амаӡаныҟәгаҩ Хада ихаҭарнак ҷыда Иоҳан Вербеке. Аиԥылараҟны ирылацәажәараны иҟоуп ООН амиссиа Аԥсны аусура иадҳәалоу азҵаатәқәа.
Иахьаҵәҟьа, Аҳәынҭқарра Ахада дидикылоит амилаҭ маҷқәа рызҵаарақәа рзы ОБСЕ Иреиҳаӡоу Акомиссар Кнут Воллебек.
Гал араион аҵарадырратә усҳәарҭақәеи аҵара – ааӡаратә процесси рҭагылазаашьа иазкын, аҵарадырра аминистр Индира Аҩардан Гал ақалақь ашкол №1 аҟны имҩаԥылгаз аилатәара. Аилатәара иалахәын араион аҵарадырратә усҳәарҭақәа рнапхгаҩцәа зегьы, ашкол аиҳабацәеи урҭ рхаҭыԥуааи, ахәыҷбаҳчақәа реиҳабацәа, Галтәи агәманитартә коллеџь анапхгара.
Иҟоу ауадаҩрақәа инарымаданы, ашколқәа реиҳабацәа иазгәарҭон аҭыԥ змоу аиҭакрақәагьы, хәҭакахьала, аметодикатә цхыраареи, аҵарадырра аиҿкаарақәа русеицура арӷәӷәареи рганахьала.
Аилатәара иалахәыз ҭабуп ҳәа ахырҳәааит аҵарадырра ахыбрақәа рҟны имҩаԥгаз аремонттә усурақәа рзы.
Индира Аҩардан иазгәалҭеит аҵара апроцесс еиӷьтәымзар ада ԥсыхәа шыҟам, аҵарадырра аминистрра ишьақәнарӷәӷәаз арҵаратә плани апрограммақәеи инҭкааны рықәныҟәара шалыршатәу.
Аилатәаораҟны иазааҭгылан, иара убасгьы Аҳәынҭқарратә бызшәеи, Аԥсны аҭоурыхи, агеографиеи ашколқәа рҟны рырыҵара хырҩаа ӷәӷәа шаҭахо. Аиԥылараҟны иазгәаҭан Гал араион аметодикатә цхыраара азыҟаҵаразы хықәкылатәи аусмҩаԥгатәқәа. Абри азы адырра ҟарҵеит аҵарадырра аминистрраҟны.
Уаанӡатәи Аԥсныҟа ивизитқәа раан ОБСЕ Иреиҳаӡок Акомиссар Кнут Воллебек дырԥылахьан Гал араион ауааԥсыра. Апатын Воллебек иажәақәа рыла, урҭ аиԥыларақәа ирыбзоураны, агәаанагара шиоуз иҳәеит, Гал араион ауааԥсыра Аԥсны анхареи аусуреи шырҭахыу ала.
Гал араион ашколқәа рҟны қырҭбызшәала аҵара рҵаразы Аԥсны амчрақәа ԥынгыла шыҟарымҵо афакт азгәаҭо, Кнут Воллебек ажәалагала ҟаиҵеит Аԥсны ишьақәырӷәӷәаны иҭыжьу арҵага шәҟәқәа рыла нап адыркырц Аԥсны аҭоурыхи агеографиеи қырҭбызшәала дырҵара.
Аԥсны Аҳәынҭқарра Ахада апатын Воллебек адырра ииҭеит иахьа Аԥсны ишынхо ф-нызқьҩыуаак инарзынаԥшуа ақырҭқәа. “Ҳара Гал араион ахҵәацәа рыргьежьразы аӡбара ҳадаҳкылахьан, иахьатәи аамҭазы урҭ ԥынгыла рымам ақырҭуа архәҭақәа рыҟнытә зых иақәиҭу Кәыдры аиҩхаа аҩадатәи ахәҭа ақыҭақәа рахь рыгьежьразы, – иҳәеит Аҳәынҭқарра Ахада. С. Багаԥшь, иара убасгьы инаҵшьны иазгәеиҭеит, Гал араион ауааԥсыра амилаҭттә паспортқәа риура азин шрымоу, аха убри аан урҭ мап ацәыркыроуп Қырҭтәыла атәылауаҩра.
Аԥсны Аҳәынҭқарра Ахада С. Багаԥшьи Иреиҳаӡоу Акомиссар Кнут Воллебеки егьырҭ азҵаарақәа рзы ргәаанагарақәа еибырҳәеит.
Аԥсны дааит Урыстәыла Афедерациаҿ Адемократиатә Республика Конго ацҳаражәҳәаҩ Моиз Кабаку Мучаил. Уи дымҩаԥигоит Урыстәыла Афедерациаҿ Конго аконсул Сергеи Ковалиов.
Иахьа, Конго аделегациа идикылеит Аԥсны Аҳәынҭқарра Ахада Сергеи Багаԥшь. Аиԥылара иалахәын Ашәарҭадара Ахеилак Амаӡаныҟәгаҩ Станислав Лакоба, Адәныҟатәи Аусқәа рминистр Сергеи Шамба, Жәларбжьаратәи азҵаарақәа рзы Аҳәынҭқарра Ахада иабжьагаҩ Виачеслав Чирикба.
Асасцәа бзиала шәаабеит ҳәа раҳәо Аҳәынҭқарра Ахада иазгәеиҭеит, 2008 шықәса нанҳәамзазы Урыстәыла Афедерациа Аԥсны ахьыԥшымра шазханаҵаз, уи инашьҭарххны Никарагәуа. С. Багаԥшь гәыҩбара шимамыз иҳәеит, “егьырҭ атәылақәагьы Аԥсны ихьыԥшым адемократиатә ҳәынҭқарра ҳәа ишазхарҵо ала”. “Аус ҳацуреи ҳҩызареи ирызхиоу аҳәынҭқаррақәа зегьы рыҟны аиҩызаратә еизыҟазаашьақәа рышьақәыргылара ҳазыхиоуп. Уи азын иаԥҵоуп аҭагылазаашьақәа зегьы”, – инаҵшьны иазгәеиҭеит Аҳәынҭқарра Ахада.
“Сара насыԥ сымоуп ҳәа сыԥхьаӡоит, иахьа Аԥсны сахьаҭааз, иҭабуп ҳәагьы иасҳәоит Аԥсны Аҳәынҭқарра Ахада абас еиԥш иԥшӡоу атәылахь ааԥхьара ахьсиҭаз азы, – ҳәа иҳәеит Урыстәыла Афедерациаҿ Конго ацҳаражәҳәаҩ. “Сара ари ааԥхьара гәык-ԥсык ала исыдыскылеит. Агәыӷрагьы сымоуп, наҟ-наҟ Адемократиатә Республика Конгои Ареспублика Аԥсни реимадарақәа рырӷәӷәараҿы ицхыраагӡахоит ҳәа”.
Ацҳаражәҳәаҩ иазгәеиҭеит, Конго Апрезидент Жозеф Кабила ишизеиҭеиҳәо араҟа иибаз иаҳаз зегьы. “Жәабран мзазы, сара Конгоҟа ацара сгәы иҭоуп. Гәаҳәарас исымоуҳапрезидент шәтәыла аҭааразы ааԥхьара инапаҿы изҭаша Аԥсны ахаҭарнак аделегациа иалархәроуп – азгәеиҭеит адипломат.
С. Багаԥшь Моиз Кабаку Мучаил иҟаиҵаз ажәалагала адгылара аҭо иазгәеиҭеит, аделегациа аилазааоаҿ Аԥсны ахаҭарнак иалархәра азҵаара ӡбазарц шалшо.
“Конго идуу, еицырдыруа тәылоуп, ҳара ахә ҳаракны иаҳшьоит шәара арахь шәахьымҩахыҵыз, – иҳәеитАԥсны Аҳәынҭқарра Ахада. – Аԥсны ашьақәгылара апроцесс мҩаԥысуеит. Ҳара иуадаҩыз аҭоурыхтә мҩа ҳанысит, 1992-1993 шшҳажәлари ҳреспубликеи рзын ихьанҭан, иара убасгьы аҵыхәтәантәи 15 шықәса. Аха, ҳара иҳаман ахықәкы – ахьыԥшымра аиура, уи агьалҳаршеит”.
С. Багаԥшь Конго Апрезидент Жозеф Кабила азеиӷьашьарақәа изыцҳауа, инаҵшьны иазгәеиҭеит Аԥсны шазхиоу Конго аҳәынҭқарра иарбан усхкызаалак аҟны адгылара аҭара.
Аԥсны Аҳәынҭқарра Ахада С. Багаԥшь Конго ацҳаражәҳәаҩ ианаишьеит Ахьыԥшымреи Аԥсны Жәлар риаареи раҳаҭыр азын иҭыжьыз ахьтәы иубилеитә монетақәа.
Урыстәыла Афедерациаҿ Конго аконсул хада Сергеи Ковалиов инаҵшьны иазгәеиҭеит иара изын акыр шаҵанакуа иахьатәи, иара игәаанагарала, иҭоурыхтәу ҳәа ззиҳәаз аиԥылара.
Сергеи Ковалиов, Жәларбжьаратәи Афедерациа Теквон-До апрезидентк иаҳасабала Аԥсны Аҳәынҭқарра Ахада ианаишьеит атитулқәа зегьы.
Ковалиов, иара убасгьы иҳәеит, Афедерациа шазхиоу Теквон-До Аԥсны аҿиаразы аинструкторцәеи аспортсменцәеи рыла ацхыраара аҟаҵара.
Аиԥылара ахыркәшамҭазы Конго ацҳаражәҳәаҩ ажурналистцәа иреиҳәеит Аԥсны даара ишигәаԥхаз. Ари иџьашьахәу иԥшӡоу тәылоуп. Ҳара амҩа ҳахьынӡақәыз, ааԥсарак ҟамҵо срыхәаԥшуан ганкахьала амшыни, даҽа ганкахьала сыла иҭалаҳау ашьхақәеи”, – иҳәеит ацҳаражәҳәаҩ.
Конго адипломат уаҵәы Аԥсны аанижьуеит.
Аԥсны Аҳәынҭқарра Ахада С. Багаԥшь Иусԥҟала Ареспублика Аԥсны арратә комиссар, аполковник Вахтанг Цыгәбеи, Ареспублика Аԥсны Атәылахьчара аминистр ихаҭыԥуаҩ, аполковник Виачеслав Анқәаби ирыхҵоуп “Аинрал-маиор” ҳәа арратә хьӡы.
Аилатәара алагамҭазы ирыхәаԥшын акадртә зҵаарақәа. Афинансқәа рминистр ихаҭыԥуаҩ Кама Гогиа лмаҵура аҟынтә лхы дақәиҭтәуп, Аԥсны Аҳәынҭқарра Ахада инапаҵаҟа иҟоу ахылаԥшратә-ревизиатә усбарҭа аиҳабыс дахьыҟаҵоу инамаданы. Аԥыза-министр А. Анқәаб аиҳабыра рыхьӡала ҭабуп ҳәа леиҳәеит лусура ахаҭабзиаразы, агәыӷра шимоугьы иҳәеит дызхагылоу лмаҵура ҿыц аҟынгьы ақәҿиара бзиақәа шаалырԥшуа ала.
Саратовтәи Аҳәынҭқарратә аграртә унивирситет аушьҭымҭа, аекономикатә наукақәа ркандидат Бадра Гәынба Аԥсны акультура аминистр ихаҭыԥуаҩыс дҟаҵоуп. Бадра Гәынба ари амаҵура иахаргылара шьаҭас иамоу дазааҭгыло, аԥыза-министр иҳәеит “акультура аминистрраҟны иахьа ишыԥсыҽу аекономика аҭагылазаашьа”.
Аԥыза-министр актәи ихаҭыԥуаҩ Леонид Лакербаиа аиҳабыра рхада адгылара иҭо иазгәеиҭеит, акультура аминистрраҟны аекономикатә еиҿкаашьа шыӡбатәу; аҳәынҭқарра ишзалымшо акымкәа-ҩбамкәа ансамбльқәа рныҟәгаразы ахарџьқәа ршәара”.
Асида Џьынџьал – Аԥсуа ҳәынҭқарратә унивирситет аушьҭымҭа, дҟаҵоуп Аҳәынҭқарратә статистика Аусбарҭа аиҳабы ихаҭыԥуаҩыс – ауааԥсыра ашәҟәы рҭагалара аҟәша аиҳабыс. Аԥыза-министр иажәақәа рыла, “иааигәахоит ауааԥсыра ашәҟәы рҭагалара аамҭа, жәаҳәарада ҳаԥхьаҟа ишьҭоуп имариам аус. “Уи ишахәҭоу аиԥш еиҿкаатәуп”, – иазгәеиҭеит Анқәаб. Уи дызхагыло аус аҟны аихьӡарақәа лзеиӷьеишьеит.
Аминистрцәа реилазаара 2008 шықәса, лаҵарамза 20 рзы, Гагра ақалақь аҟны зҭакԥхықәра ҳәаақәҵоу аилазаара “Гагра аеҵәа” асасааирҭа аргыларазы 0, 93 гектар адгьыл аамҭалатәи ахархәарахьы рыҭаразы ирыдыркылаз Ақәҵара мап ацәыркит. Излеилкаахаз ала, ари атерриториа апарк аҭыԥ иаҵанакуеит, уаҟа аргыларақәа рымҩаԥгарагьы залыршахом.
Аиҳабыра алахәлацәа, иара убасгьы аӡбара рыдыркылеит, зҭакԥхықәра ҳәаақәҵоу аилазаара “Мамаҭ” аԥсшьарҭа ҽыхәышәтәырҭа ҩны аргыларазы аамҭала гектарк адгьыл Гал ақалақь аҟны иазалхзарц, иара убасгьы Очамчыра ақалақь аҟны зҭакԥхықәра ҳәаақәҵоу аилазаара “Виктриа-К” аԥсшьарҭа ҩны аргыларазы 1, 7 гектар адгьыл азалхызарц.
2008 шықәса, нанҳәамза 25 рзы аиҳабыра ишьақәдырӷәӷәаз Ақәҵарала ахаҭәаарақәа алагалоуп аҭаацәа рсиақәа “1992-93 шш. рзтәи Аџьынџьтәылатә еибашьраҟны ҩыџьа ҭаацәарак аҟынтә иахьҭахаз есымза ирзыршәо ацхыраагӡақәа рышьақәыргыларазы”.
Аиҳабыра ишьақәдыргылеит, Ареспублика Аԥсны Аминистрцәа Рхеилак раԥхьатәи анапхгаҩы, 1992-93 шш. рзтәи Аџьынџьтәылатә еибашьра аан Аҳәынҭқарратә хыхьчаратә еилакы ахантәаҩы ихаҭыԥуаҩыс иҟаз Иван Зарандиа есымза изшәалахоит 10. 000 нызқь мааҭ аԥара, иара убасгьы автомашьына аахәаразы, аиҳабыра ррезерв аҟынтә изоужьхоит аԥара.
Аԥснытәи Аҳәынҭқарратә телерадиоеилахәыра зыԥсҭазаара иалҵхьоу ԥасатәи аусзуҩцәа Анатоли Шониеи Ахра Акабеи рҭаацәа, 2009 шықәса, жәабран мза 1 инаркны ирызшәалахоит 2000 мааҭ аԥара.
Л. Лакербаиа иажәақәа рыла, Анатолии Шониеи Ахра Акабеи Аԥсадгьыл азын ирылдыршаз рацәоуп. Анатолии Шониа иԥсҭазаара ддалҵит аибашьра ашьҭахь. Аибашьраан Мрагыларатәи афронт аҟынтә арепортажқәа ҟаиҵон. “Мрагыларатәи афронт аҟынтә Аԥсуа телехәаԥшра архивтә кадрқәа аӷьырак Анатолии Шониа иҭыхымҭақәа роуп”, – иҳәеит Лакербаиа. Аибашьра ашьҭахь зыԥсҭазаара иалҵыз ателеоператор Ахра Акаба, ақырҭуа плен аҟны иҟазараан ихигаз игәабзиара ианымԥшыр амуит. “Ахра Акаба аибашьра зегьы, аплен аҟынтә даныхынҳә инаркынгьы изанааҭ ала аус иуан; уи иусумҭақәа аҭоурых азын зеиӷьыҟам ҭыхымҭақәоуп”, – азгәеиҭеит Лакербаиа.
Аинвалидцәа тәанчахәыла реиқәыршәара азҵаатә дазааҭгыло, аԥыза-министр иазгәеиҭеит: “Иҟоуп иаԥу амедицинатә ҷыдарақәа ахымхәара ашьақәыргыларазы, ҳара ҳзын иахьа макьанагьы еилыргам. Иахьа иҟоуп амаҵура иалоу актәи аҩбатәи аинвалидразы агыԥқәа змоу. Актәи агәыԥ аинвалид аус злеиуеи, амедицинатә ҷыдарақәа рыла, уи дтәалада ԥсыхәа имамзар?”
Иахьазы, Аԥсны актәи агәыԥ иаҵанакуа аинвалидцәа рхыԥхьаӡара 200-ҩык рҟынӡа инаӡоит, 1000-ҩык аҩбатәи агәыԥ.
“Иҟоу аҭагылазаашьа азгәаҭаны, ҳара алкаа ҟаҳҵеит; аинвалидцәа рсиа ишахәҭоу еиԥш еиқәыршәазар, аҭагылазаашьа ҳауеит урҭ ртәанчахәқәа рыцҵаразы”, – иҳәеит Аԥыза-министр.
Аиҳабыра рхада игәаанагарала, актәи агәыԥ аинвалидцәа 10 000 мааҭ рҟынӡа роулароуп, аҩбатәи агәыԥ – 4000 мааҭ иреиҵамкәа, 3 – тәи 3 нызқь мааҭ иреиҵамкәа.
“Иҟоу афинанстә ресурсқәа ииашаны еихшатәуп”, – ихиркәшеит аԥыза-министр.
Аԥсни, Аԥсни Урыстәылеи рыбжьара аԥошьҭатә еимадара аҿиара аперспективақәеи аҭагылазаашьеи ирызкын “Евразиитәи аҭҵаарақәа ринститут” Аҟәатәи афилиал афонд еиҿнакааз “астол гьежь”.
“Аԥсны аԥошьҭатә еимадара аиҭашьақәыргылара иахьагьы иактуалны иаанхоит”, – иҳәеит афонд анапхгаҩы Сократ Џьынџьал, “астол гьежь” алахәлацәа бзиала шәаабеит ҳәа раҳәо. Уи иазгәеиҭеит. Урыстәыла Аԥсны ахьыԥшымра ахьазханаҵаз аҭагылазаашьа ҿыцқәа шаԥнаҵаз, Аимадара аусхк аҟны Аԥсни Урыстәылеи рыбжьара Аиқәшаҳаҭра анапаҵаҩра аамҭа шааз.
“Аҳәынҭеилазаара “Аԥсныеимадара” адиреқтор хада Едуард Ԥлиа иазгәеиҭеит, Урыстәыла Афедерациа Аԥсны ахьыԥшымра шазханаҵазгьы, аԥошьҭа Аԥсныҟа аагара аҭагылазаашьа аҽшамԥсахыз.
“Иахьа уажәраанӡагьы “Аԥснеимадара” аусзуҩы аурыс-аԥсуа ҳәаа акорреспонденциа ахылгоит напеидарак аиԥш. Иҟам автомашьынақәа аԥошьҭеи агазеҭқәеи ареспублика араионқәа рахь изгаша. Ҳусзуҩцәа рыбжеиҳараҩык рықәрахь инеихьеит. Аспециалистцәа ҿарацәа радыԥхьалара ада иахьа ԥсыхәа ҳамаӡам”, – иҳәеит Ԥлиа.
“Аԥсныеимадара” адиреқтор хада, иахьазы “аԥошьҭа ахархәара» аелектронтә еимадара иаԥсахуеит ҳәа иҟоу агәаанагара зынӡагьы дақәшаҳаҭым.
Араионқәа рахь иахьа апресса назго амаҵзурақәа ахьыҟам иахҟьаны, ауааԥсыра аҭагылазаашьа рымам аԥсуа кьыԥхь аԥхьара, ари “Чегемская правда” аредақтор игәаанагарала, амилаҭтә идеологиа ацәыӡрахь ҳкылнагоит.
“Эхо Абхазии” аредақтор Виталии Шариа иазиԥхьаӡоит, аԥошьҭатә маҵзура аиҭашьақәыргыларазы, зҭакԥхықәра ҳәаақәҵоу аилазаара “Мини+”, иахьазы аԥошьҭатә маҵзура аусхк назыгӡо, рԥышәа ахархәара алыршазар ауеит ҳәа. Иара игәаанагарала, “иахьазы агазетқәа рылазырҵәо ауааԥсыра руалафахә маҷ иахымбаакәа, урҭ аштатқәа рахь ргара алыршазарц”.
“Респблика Абхазия” аредақтор Виталии Чамагәуа, иара убасгьы иазгәеиҭон Гали Тҟәарчали рраионқәа рахь агазеҭқәа рышьҭра иадҳәалоу ауадаҩрақәа. Араҟа уаҩы ихы иаирхәар ауеит, “Акьыԥхьеидгыла” аусура аԥышәа. Аурыс-аԥсуа наплакы аԥҵаны, аԥошьҭа акционертә еилазаарахь аиагара аҭагылазаашьа алыршазар ауеит ҳәа азиԥхьаӡоит.
Аԥыза-министр ихаҭыԥуаҩ А. Страничкин адырра ҟаиҵеит, Урыстәылатәи агазеҭқәа рнапхгаҩцәа аӡәырҩы ажәалагалақәа шыҟарҵо ртиражқәа хәда-ԥсада Аԥсныҟа раагаразы ҳәа.
“Аԥошьҭатә еимадарақәа реиҭашьақәыргылара” – ари мышктәи усым, убри аан иазгәаҭатәуп, Шәача ақалақь аҟынтә акорреспонденциа аиура
иазхаҵоу аҳәынҭқарразы ишиашам. Иаарласны, Аԥсны ишаиуа жәларбжьаратәи аимадара акоди, аиндекси уҳәа егьырҭгьы”, – инаҵшьны иазгәеиҭеит Страничкин.
Аиҳабыра ринформациатә усбарҭеи амассатә информациатә хархәагақәеи рнапхгаҩы Кристиан Бжьаниа иазгәеиҭеит, агазеҭқәа раԥҵаҩцәа акьыԥхь аагара амаҵзура аусура аларгаразы рыхәҭа аларгаларц шрылшо. “Рыцҳарас иҟоу, аҳәынҭқарра ахалазаҵәык иалшаӡом ари амаҵзура ашьақәыргылара. Иаҭахыуп аинвестициақәа”, – иҳәеит Бжьаниа.
Иара убас иазгәаҭан иахьа уажәраанӡа Аԥсныҟа акорреспонденциа Қырҭтәылантә ишаауа. Макьанагьы аус ауеит Урыстәыла раԥхьатәи Апрезидент Борис Ельцин аимадареи аинформациатә технологиеи русуразы иҟаиҵаз Ақәҵара. “Иахьа уажәраанӡагьы уи Аусԥҟа аус ауеит”. – иазгәарҭеит аиҿцәажәара алахәлацәа.
“Аимадарақәа рмаҵзура аусхк аҟны аиҳабырабжьаратә еиқәшаҳаҭрақәа рнапы ахьрыҵаҩым, иахьа уажәраанӡагьы Аԥсни Урыстәылеи рыбжьара аԥошьҭатә еимадара аҟны ауадаҩрақәа шыҟац иаанхоит”, – иҳәеит Бжьаниа.
Аҳәынҭеилазаара “Аԥсныеимадара” аусура зынӡаск аԥыхра азҵаара дазааҭгыло Бжьаниа иазгәеиҭеит “Иҳәатәуп, ари азҵааразын еиуеиԥшым агәааагарақәа шыҟоу. Иарбан еиҿкааразаалак аусура аԥыхразы аӡбара адкылараан ицәырҵуеит азҵаарақәа, ишԥазутәу амал, иаԥыхыу аиҿкаара ашьаҭала иаԥҵатәума иҿыцу акы, аҳәынҭеилазаара аусура аԥыххар аԥошьҭатә еимадара аус знапахьы изгода, иара иажәақәа рыла, макьана иҟам арҭ азҵаарақәа рҭак.
“Урыстәылатәи ахылаԥшырҭақәа рыцхыраара ақәгәыӷра мацара ҳазыԥшрым. Аԥошьҭатә еимадара аусра ашьақәыргыларазы ахархәара рзутәуп аҩныҵҟатәи амалқәагьы”, – ҳәа ихиркәшеит аиҿцәажәара Сократ Џьынџьал.
Урыстәыла Афедерациаҿ Аԥсны ацҳаражәҳәарҭа аусура хацнаркырц агәы иҭоуп хәажәкырамза инаркны. Абри атәы ажурналистцәа иреиҳәеит, арҭ амшқәа рзы Аԥсны иааны иҟаз, Урыстәыла Афедерациаҿ Аԥсны ацҳаражәхәаҩ Игор Ахба. Уажәазы, иара иажәақәа рыла “ацҳаражәҳәарҭа ахыбра азҵаара аӡбареи ашьақәыргыларатә усурақәеи ирҿуп”. “Урыстәыла аган, иҟаҳҵаз ажәанҵақәа ирхаҵгылеит, Москва ақалақь агәаны иаҳзалырхит ацҳаражәҳәарҭа ахыбра. Уаҟа арҽеиратә усурақәак мҩаԥгатәуп, сара сгәы иаанагоит, хәажәкырамза инаркны инеиԥынкыланы аусура ҳалагап ҳәа”, – иҳәеит Ахба.
Акадрқәа ралԥшаара азҵаатәы акәзар, адипломатиатә маҵзураҿы аусуразы, Ахба иажәақәа рыла, иҷыда ҟазшьақәоуп “азаанаҭ инҭырҳәыцааны адырреи, аԥышәа ҵаулақәеи”. “Ацҳаражәҳәарҭа – ари аҳәынҭқарра иахаҿроуп. Ҳара ҳҽазаҳшәеит, жәларбжьаратәи аизыҟазаашьақәа ринститутқәеи адипломатиатә академиақәеи ирылгахьоуи, аҳәаанырцәтәи абызшәақәа здыруеи аҿарацәа ралԥшаара”, – иҳәеит ацҳаражәҳәаҩ
Иара иажәақәа рыла, ацҳаражәҳәаҩ дналаҵаны, адипломатиатә еилазаара шьақәгылоуп 7-ҩыуаак рыла.
“Аԥсны ахьыԥшымра аназхаҵаха ашьҭахь, ҳреспубликахь иҟаз азҿлымҳара еиҳагьы еиҳахеит. Уажәы аусура ду мҩаԥысуеит, еиуеиԥшым ахырхарҭақәа змоу Аиқәшаҳаҭрақәа рнапаҵаҩразы, Ареспублика Аԥсни Урыстәыла афедерациеи рыбжьара аиҩызареи, аусеицуреи, аицхыраареи рзы 2008 шықәса, цәыббырамза 17 рзы анапы зҵаҩыз Аиқәшаҳаҭра инақәыршәаны. Ҳаԥхьа ишьҭоу аусутә рацәоуп. Сара ацҳаражәҳәарҭа анапхгаҩык иаҳасабала, егьырҭ аусзуҩцәагьы насываргыланы иаҳзыҟарҵаз агәрагара ду аҽаԥсатәразы иҳалшо зегьы ҟаҳҵоит, ҳҳәынҭқарра аинтересқәа ишахәҭоу еиԥш рызнагареи рыхьчареи рзы,” – инаҵшьны иазгәеиҭеит Ахба.
Урыстәылатәи Аҳәынҭқарратә ахәҳахәҭра-економикатә Унивирситети Аԥсны Анаукақәа Ракадемиеи, жәабран 3 рзы, Москва ақалақь аҟны “Урыстәылеи Аԥсни 21-тәи ашәышықәсазы” ҳәа захьӡыз еицеилахәу анаука-практикатә конференциа мҩаԥыргеит.
Ажәахәқәа рыла иқәгылеит, Урыстәылатәи Аҳәынҭқарратә ахәҳахәҭра-економикатә Унивирситет ареқтор, аиуристтә наукақәа рдоқтор Сергеи Бабурини, Аԥсны Анаукақәа Ракадемиа аҵарадырра амаӡаныҟәгаҩ, академик Шоҭа Салаҟаиеи.
Урыстәылатәи Аҳәынҭқарратә ахәҳахәҭра-економикатә Унивирситети Аԥсны Анаукақәа Ракадемиеи хықәкыс ирымоуп аусеицурази иара убасгьы Москва, еицеилахәны аҵарадырратә журнал аҭыжьрази Аиқәшаҳаҭрақәа рнапрыҵаҩра.
Абри азы “Аԥсныпресс” ахь адырра ҟанаҵеит Аԥсны Анаукақәа Ракадемиа.
Иахьа, Аҟәа иааит ООН-и, Европатәи Аидгылеи, ОБСЕ-и иҷыдоу рхаҭарнакцәа – Иоҳан Вербекеи, Пиер Морельи, Харлампос Христопулоси. Аԥсны Адәныҟатәи Аусқәа рминистр С. Шамбеи ахаҭарнакцәеи ирылацәажәеит, жәабран 17-18 рзы Женева имҩаԥысраны иҟоу Аахыҵ Кавказ ашәарҭадаразы аиҿцәажәарақәа ирыдҳәалоу азҵаатәқәа. Арҭ ахаҭарнакцәа ҷыдақәа рыхҩыкгьы Женеватәи апроцесс иацхантәаҩцәоуп.
“Ҳара, арегион аҟны аибарххара еиҵазтәуа азҵаатәқәа рыӡбара иацхраауа асистема аҭахыуп ҳәа азаҳаԥхьаӡоит”, – иҳәеит аиԥылараҿы Қырҭтәыла акризистә ҭагылазаашьақәа рзы Европатәи Аидгыла ахаҭарнак ҷыда Пиер Морель. Иахьа Аҟәаҟа иаара шадҳәалоу иҳәеит, жәабран 17-18 рзы Женева имҩаԥысраны иҟоу аиҿцәажәарақәа рҽазыҟаҵаразы аԥсуа ган агәаанагара азыӡырҩрразы”.
Адәныҟатәи Аусқәа рминистр иазгәеиҭеит “аԥсуа ган аиҿцәажәарақәа ахаангьы мап шырцәырымкыц”, аха иабанӡаиашоу иҟалараны иҟоу Женеватәи аиԥылара алацәажәара, ООН амиссиа аразҟы ӡбамкәа” инаҵшьны иазгәеиҭеит аминистр.
Пиер Морель иазгәеиҭеит Женеватәи аиҿцәажәарақәа рҳәаақәа ирҭагӡаны, арегион аҟны иҟоу ауадаҩрақәа рыӡбара амҩақәа шыԥшаатәу, насгьы ишьақәирӷәӷәеит аиҿцәажәарақәа рыцҵара ада ԥсыхәа шыҟам.
Пиерль Морель инаҵшьны иазгәеиҭеит, аганқәа аимак разнеишьа аиԥшымра. “Ҳара иаадыруеит аԥсуа ган иаднакылои иаднамкылои, уи азын изныкымкәан адырра ҳашәҭахьеит. Жәаҳәарада, Женева ҳаиқәшәараангьы уи ҳхаҳмыршҭуазароуп. Ҳара ҳҽазаҳшәоит, аимак змоу аганқәа рҭагылазаашьа аҵарра аԥырҟәҟәаареи аизыҟазаашьақәа рҭышәныртәалареи алзыршаша амеханизм аԥшаара”, – азгәеиҭеит Европатәи Аидгыла ахаҭарнак ҷыда.
Қырҭтәыла ацклаԥшразы ООН Амаӡаныҟәгаҩ хада ихаҭарнак ҷыда Иоҳан Вербеке иазгәеиҭеит “Женеватәи аиҿцәажәарақәа рҟынтә лыҵшәак ишазыԥштәым, аиԥылара алахәцәа ргәаанагарақәа ҳасаб рзымуӡакәа. Женеватәи апроцесс – ари аԥсуа ган ахатә гәаанагареи ахатә позициеи ахьцәырнагаша трибуноуп”, – инаҵшьны иазгәеиҭеит Вербеке.
Женеватәи абжьгарақәа рыцхантәаҩцәа данырзыӡырҩ ашьҭахь, С. Шамба иҳәеит “арҭ абжьгарақәа наҟ-наҟтәи рхықәки рразҟи рзы еилкаам рацәоуп ҳәа. “ООН анаԥшцәа рмиссиа амандат ацҵареи аԥсахреи раамышьҭахь, Гал араион аҟны ԥшь-ганктәи аиԥыларақәа рмеханизм аиҭарҿыцра алыршахар ауеит. “Усҟан, ҳара иҳауеит еиԥшу афункциақәа назыгӡо ҩ-процесск”, – иазгәеиҭеит Шамба.
Женеватәи абжьгарақәа еснагь рымҩаԥгаразы аӡбара алыршахар, Шамба иажәақәа рыла, “аиԥылара аформат еилыхха еилыргатәуп”.
“Ҳара, уи апроцесс ҳалахәхоит азинеиҟара змоу лахәлацәақәак раҳасабала. Апленартә еилатәарақәа ҳара ҳаламырхәӡакәа ӡәыр амҩаԥгара игәы иҭазар, ҳара зынӡаск мап рцәаҳкуеит аиԥыларақәа рылахәхара”, – иҳәеит Шамба.
Аԥсны амчрақәа азхиоуп ауаҩы изинқәа рзы Европа ахеилак акомиссар Томас Хаммарберг Кәыдры аиҩхаа аҩадатәи ахәҭа аҭааразы аҭагылазаашьа изаԥҵара. Абри азы адырра ҟаиҵеит Адәныҟатәи Аусқәа рминистр С. Шамба, Кәыдры аиҩхаа аҭааразы Томас Хаммарберг иааирԥшыз агәаҳәара аинформациа ахҳәаа азыҟаҵауа.
“Ҳара иҳалшоз зегьы ҟаҳҵеит, Кәыдры аиҩхааҿ аррратә операциа амҩаԥгараан аҭыԥантәи ауааԥсыра ааха рмоуразы. Урҭ ирзаԥҵан агәҳалалратә коридор”, – иазгәеиҭеит Шамба. Иара иажәақәа рыла, цәыббрамзазы арахь ихынҳәхьан 100-ҩыуаак инарзынаԥшуа. Аха, ақырҭуа амчрақәа, Кәыдры аиҩхаа 2008 ш. рзы инзыжьыз ахҵәацәа рхыԥхьаӡара иацҵаны ирҳәоит, аррамаҵзуцәагьы уахь иналаҵаны.
Шамба иазгәеиҭеит, ООН Иреиҳаӡок Акомиссар Иусбарҭа, ақырҭуа ган ахь ала ишымҩаԥыргоз, Аҩада Кәыдры ақыҭақәа рҟны инхоз ауааԥсыра ашәҟәы ранҵара. Ишьақәдыргылаз асиақәа рҟны 350-ҩыуаак арбан. Жәларбжьаратәи Аџьар Ҟаԥшь Ахеилак амиссиа, Кәыдры аиҩхаахь игьежьыз ауааԥсыра ирзыршон агәҳалалратә цхыраара, урҭ рсиаҟны 168-ҩыуаак арбан.
Шамба инаҵшьны иазгәеиҭеит, Аԥсны амчрақәа ԥынгыла шыҟарымҵаз ООН Амаӡаныҟәгаҩ Хада Иусбарҭа аусзуҩцәеи Жәларбжьаратәи Аџьар Ҟаԥшь Ахеилаки аусзуҩцәеи Кәыдры аиҩхаа раҭааразы.
2008 шықәса, цәыббра 3 рзы, Аԥсны Аҳәынҭқарра Ахада, аҩхаа аҩадатәи ахәҭаҟны инапынҵа ҷыдақәа рынагӡаразы дҟаиҵеит Аҭагылазаашьа ҷыдақәа рзы Аусбарҭа анапхгаҩы С. Џьонуа. Иара убасгьы Амилаҭтә парк “Кәыдры аиҩхаа” аиҿкааразы иаԥҵоуп ажәалагалақәа аус рыдызулаша акомиссиа.
Жәабран мза 9-11 рзы Аԥсны даауеит ауаҩы изинқәа рзы Европа Ахеилак акомиссар Томас Хаммарберг.
Аԥсны Аҳәынҭқарра Ахада С. Багаԥшь Ашәарҭадара Ахеилак аилатәара мҩаԥигеит.
Аиҳабыра ринформациатә усбарҭаҟны адырра злаҟарҵаз ала, азинхьчаратә еиҿкаарақәа рнапхгаҩцәа Аԥсны Аҳәынҭқарра Ахада идырдырит, аҩныҵҟатәи аусқәа рминистр актәи ихаҭыԥуаҩ Закан Џьуӷьелиа ишьра иадҳәалоу аусҭҵаара ацашьа.
Аҩныҵҟатәи Аусқәа рминистр актәи ихаҭыԥуаҩ, аполковник Закан Џьуӷьелиа дшьын жьырныҳәамза 26 рзы, 19, 30 рзы. Идырымыз ацәгьоуҩы, Аҟәа акаҳуажәырҭақәа руак аҟны итәаз Џьуӷьелиа диеихсит ашәарыцага шәақь ала.
Ашьауӷатә усҭҵаапра нап аркыуп.
Аԥснытәи аҳәынҭқарратә музеи аҟны акапиталтә рҽеирақәа рымҩаԥгара ргәы иҭоуп.
Иахьа имҩаԥысит аԥыза-министр Алеқсандр Анқәаби амузеи аколлеқтиви реиԥылара. Аиԥылара иалахәын, иара убасгьы, аԥыза-министр актәи ихаҭыԥуаҩ Леонид Лакербаиа, аԥыза-министр ихаҭыԥуаҩ, афинансқәа рминистр Беслан Кәбраа, акультура аминистр Нугзар Логәуа, аремонт-ргыларатә усбарҭа аиҳабы Руслан Тәанба.
Аҳәынҭқарратә музеи аиҳабы ихаҭыԥуаҩ Алеқсандр Ҭариа дазааҭгылеит, 19-тәи ашәышықәса анҵәамҭазы иргылаз амузеи ахыбра аҟны акырынтә арҽеиратә усурақәа шымҩаԥыргахьоу. Асоветтә аамҭақәа раан, азҵаара ықәгылан ахыбра ҿыц аргыларазы. Амузеи аҭыӡқәа аԥакәа рылҵит, уи ҳәарада анормақәа ирықәшәом.
Амузеи анапхгара ргәаанагарала,, “иаҭахыуп хә-еихагылакны иҟоу амузеи иаҿаԥшьны ахыбра ҿыц аргылара, аеқспозициа ҿыцқәеи аусзуҩцәеи уахь риагаразы. “Ҳара иҳамоуп хыԥхьаӡара рацәала хә-змаӡам археологиатәи аетнографиатәи материалқәа, ҳәарада, урҭ иахәҭоу аҭагылазаашьақәа рзаԥҵазар, ауаа ирбо-ираҳауа иҟаҳҵар ҳалшон”, – иҳәеит Ҭариа.
А. Анқәаб, амузеи иаҿаԥшьны ахыбра ҿыц аҟаҵара мап ацәикит. Уи ирыдигалеит, ахыбра архитеқтура иақәшәаратәы аиԥш ахԥатәи аихагыла ахаргыларазы.
Аԥыза-министр, иара убасгьы ажәалагала ҟаиҵеит амузеи аркра иаздырхиаразы. Амузеи аусзуҩцәа ражәақәа рыла, “иҟоу афондқәа ашәҟәы ранҵареи ишахәҭоу аиԥш реилаҳәареи шықәсыбжак аҟара аамҭа аҭахыуп, еиҳаракгьы археологиа аҟәша.”
“Жәаҳәарада, ҳара ҳреиуоуп амузеиқәеи абиблиотекақәеи ирҭаауа абиԥарақәа, ибзиангьы еилаҳкаауеит акәльтуратә ҭынхақәа реиқәырхара закәтә ҭакԥхықәра дуу. Ҳара қәҿиарала ихҳаркәшеит афилармониаҟны акапиталтә рҽеирақәа, ҳәарада иаҭахыуп убри иашьашәалоу акапиталтә рҽеирақәа амузеи аҟынгьы рымҩаԥгара”, – иҳәеит Анқәаб.
Аԥыза-министр амузеи анапхгара рахь аҳәара ҟаиҵеит, аеқспонатқәа ишахәҭоу аиԥш еилаҳәаны рдәықәҵаразы иаҭахыу аматериалқәа реиқәыԥхьаӡа аздырхиаразы. Анқәаб иазгәеиҭеит, ҩымз ирылагӡаны аколлеқтив афондқәа рдәықәҵаразы азырхиара рылшап ҳәа.
Аиҳабыра рхада иазгәеиҭеит, амузеи ахьынӡаркыу уи аусзуҩцәа ауалафахәы шроуыц ироулоит ҳәа.
Аремонт-ргыларатә усбарҭа аиҳабы Руслан Тәанба инапы ианҵоуп Шәачантә аспециалистцәа ааԥхьара риҭаразы аҳауеиҭарсреи, ӡылеи лашаралеи реиқәыршәара азҵаарақәа рыӡбаразы.
Жәабран 9 рзы Аԥсны даауеит ауаҩы изинқәа рзы Европа Ахеилак акомиссар Томас Хаммарберг. Адәныҟатәи аусқәа Рминистрраҟны адырра злаҟарҵаз ала, убри аҽныҵәҟьа, апатын Хаммарберг дырԥылоит Аԥсны Аҳәынҭқарра Ахада Сергеи Багаԥшьи, Адәныҟатәи Аусқәа рминистр Сергеи Шамбеи, ауаҩы изинқәа рзы аҭакԥхықәра здыу Георгии Оҭырбеи, жәабран 11 рзы – Гал араион аҟны Аҳәынҭқарра Ахада инапынҵақәа назыгӡо Руслан Кьышьмариеи.
Аҩашаҽны, жәабран 10 рзы, ауаҩы изинқәа рзы Европа Ахеилак акомиссар игәҭакыуп Кәыдры аиҩхаа аҭаара.
Жәабран 9 рзы, визитла Аԥсныҟа иаауа Аахыҵ Кавказ аҟны Европа Аидгыла ахаҭарнак ҷыда Питер Семнеби дырԥылоит Аԥсны Аҳәынҭқарра Ахада Сергеи Багаԥшьи, Аҳәынҭқарра Ахада ихаҭыԥуаҩ Рауль Ҳаџьымбеи, Адәныҟатәи Аусқәа рминистр Сергеи Шамбеи, Ашәарҭадара Ахеилак Амаӡаныҟәгаҩ Станислав Лакобеи.
Аҟәа дааит ауаҩы изинқәа рзы Европа Ахеилак акомиссар Томас Хаммарберг. Уи Аԥсны дыҟазаауеит жәабран 11-нӡа.
“Сара ҩынтәуп Аԥсны саауеижьҭеи. Раԥхьаӡа акәны арахь сааит 2007 шықәса жәабран мзазы. Сара исыгәҭакыуп Аԥсны анапхгареи сареи ҳрылацәажәарц, 2008 шықәса нанҳәамзазтәи Аахыҵ Уаԥстәылатәи аимак ашьҭахь арегион аҟны агәманитартә ҭагылазаашьеи, иара убасгьы ауаҩы изинқәа ирыдҳәалоу азҵаатәқәеи” – ҳәа ажурналистцәа иреиҳәеит Адәныҟатәи Аусқәа рминистрраҟны аиԥылара аламҭалазы Томас Хаммаберг.
Кәдыры аиҩхаа аҩадатәи ахәҭа акомиссар иаҭаара азҵаара макьаназы иаартны иаанхоит. “Уи аҳауатә ҭагылазаашьа иахьыԥшыуп”, – иҳәеит Хаммаберг.
Аԥсны иҭыҵит “Греческий вестник” актәи аномер. Ари абырзен уаажәларратә еиҿкаара “Диоскуриада” апроектқәа ируакыуп.
“Греческий вестник” ҭыҵуеит “Нужная” агазеҭ агәлаҵак аҳасабала. Актәи аномер аҟны икьыԥхьуп “Диоскуриада” аԥҟаԥҵеи, аҳасабырба-алхратә еизаразы аинформациеи, досу дахьынхо аҭыԥ ала абырзен уаажәларратә еиҿкаара “Диоскуриада” ахь ашәҟәы аҽанҵаразы алаҳәареи.
“Агазеҭ аҭыжьра хықәкыс иамоуп, Аԥсны инхо абырзен уаажәларра рыԥсҭазаара аарԥшреи, иара убасгьы Бырзентәыла инхо ҳџьынџьуааи ҳареи аимадарақәа ҳабжьаҵаразы ацхыраара аҟаҵареи,” – ҳәа азгәеиҭеит “Диоскуриада” ахантәаҩы Дмитрии Карсаниди.
Аԥснытәи ажәабжьқәа кьыԥхьлахоит Бырзентәыла иҭыҵуа “Афинский курьер” аҟны.
Аиԥылараҟны ирзааҭгылан Аԥсны ауаҩы изинқәа рыхьчара аиқәыршәара азҵаара. Томас Хаммаберг гәахәарыла идикылеит Аԥсны ауаҩы изинқәа рыхьчаразы аинститут аԥҵара, уи иҳәеит Европа Ахеилак акомиссариат Аԥсны ауаҩы изинқәа рыхьчара ахылаԥшцәа ацхыраара рыҭара ишазхиоу. Убри аан асас деиҭазыхынҳәит, Гал араион аҟны ауаҩы изинқәа рыхьчаразы ахыбра аартра азҵаара.
Аҳәынҭқарра Ахада иазгәеиҭеит, ауаҩы изинқәа рзы анапынҵа ҷыдақәа змоу Гал араион ауааԥсыра рзинқәа рыхьчара азҵааразы активла аус шрыциуа ауаажәларратә еилазаара ахаҭарнакцәа. Аҳәынҭқарра Ахада инаҵшьны иазгәеиҭеит, ари араион аҟны даҽа хыбрак аартра ахәҭаны ишимԥхьаӡо.
С. Багаԥшь иҳәеит, Аԥснытәи амчрақәа ԥынгыла шыҟарымҵо Гал араион аҟны ашколхәыҷқәа қырҭбызшәала аҵара рҵаразы. Аҳәынҭқарра Ахада акомиссар иирдырит, Кәыдры аиҩхаа аҩадатәи ахәҭа ауааԥсыра зыҩнқәа рахь игьежьырц зҭахыу аԥсуа ган шырԥырхагам.
С. Багаԥшь иара убасгьы асас иирдырит Аԥсны ауааԥсыра рзинқәа акырынтә ишеиларгахьоу Европа Аидгыла атәылақәа реиҳарак аҳәынҭқарра алаларазы авиза аиуразы мап шырцәыркуа.
Аиԥылараҿы акыр зҵаарақәа рзы ргәаанагарақәа еибырҳәеит.
Аахыҵ Кавказ аҟны Европатәи Аидгыла ахаҭарнак ҷыда Аԥсныҟа иаара залымшеит аҳауатә ҭагылазаашьақәа ирыхҟьаны. Адәныҟатәи Аусқәа рминистрра Аԥсныпресс ахь адырра злаҟанаҵаз ала, Семнеби иахьа Франкфуртынтәи Қарҭҟа дыԥрит, уантә Аҟәаҟа даараны дыҟан, аха амш цгьақәа ирыхҟьаны аҳаирплан Ереван иртәан. Уантә Семнеби Қарҭҟа деиҭагьежьит.
Адәныҟатәи Аусқәа рминистрраҟны излазырыԥхьаӡо ала, Семнеби Аԥсныҟа даарц алшоит жәабран 11 рзы.
Амш цәгьа иҟалаз иахҟьаны, ауаҩы изинқәа рзы Европа Ахеилак акомиссар Томас Хаммаберг Кәыдры аиҩхаахь дзымԥырӡеит. Абри азы Аԥсныпресс ахь адырра ҟанаҵеит Аԥсны Адәныҟатәи Аусқәа рминистрра. Асы иауыз иахҟьаны Кәыдры аиҩхаахь иахьазы аҳаиртә транспорт ада акагьы знеиӡом.
Томас Хаммаберг, жәабран 9 рзы визитла Аԥсны дааит. Аԥсны анапхгареи аҭыԥантәи иҳәынҭқарратәым аиҿкаарақәеи рԥылараан ирылацәажәон ареспубликаҿы ауаҩы изинқәа рыхьчара иадҳәалоу азҵаатәқәа.
Иахьа Европа Ахеилак акомиссар Гал араион даҭаауеит. Уаҟа, уи диԥылоит Гал араион аҟны Аҳәынҭқарра Ахада инапынҵақәа назыгӡо Руслан Кьышьмариа.
Иахьа, 10. 05 рзы Гал араион Ҷубурхьынџь ақыҭа амҩадуаҿ артҟәацгатә маҭәашьар ԥжәеит. Абри азы адырра ҟанаҵеит ареспублика Аҳәынҭшәарҭадаратә маҵзура.
Аҳәынҭқарратә шәарҭадаратә маҵзура анапхгара ргәаанагарала, атерақт рзырхан, артҟәацга ԥжәаанӡа ари аҭыԥаҿ амашьынақәа рыла имҩасыз Аԥсны аҳәаахьчаратә маҵзуцәа. Аӡәгьы ааха имоуӡеит.
Ареспублика аҳәынҭшәарҭадаратә маҵзура ари ахҭыс азы аҭакԥхықәра рыднаҵоит ақырҭуа маҵзура ҷыдақәа, аҳәамҭагьы ҟарҵеит, ақырҭуа ган Аԥсны атерактқәа рымҩаԥгара ишаҟәымҵыз ала.
Гал ақалақь аҟны имҩаԥысит ауаҩы изинқәа рыхьчаразы Европа Ахеилак акомиссар Томас Хаммаберги Аҳәынҭқарра Ахада Гал араион аҟны инапынҵақәа назыгӡо Руслан Кьышьмариеи реиԥылара.
Руслан Кьышьмариа адырра злаҟаиҵаз ала, аиԥылараҟны ирылацәажәон Гал араион аҭагылазаашьеи ауаҩы изинқәа рыхьчара ацклаԥшреи рызҵаатәқәа.
Араион аҟны аҭагылазаашьа ҭышәынтәалоуп ҳәа ахәшьара аҭауа, Кьышьмариа инаҵшьны иазгәеиҭеит, араҟа иҵегьы ҭынчрахарц шалшоз, Қырҭтәыла апровакациақәа мҩаԥнамгозҭгьы. “Қырҭтәыла знымзар-зны ианымыӡбац Аԥсны имҩаԥнаго азинеилагарақәа рзы. Уи адагьы, еснагь европатәи аилазаарақәа рҟынтә адгылара шрымоу рныруеит”, – иҳәеит Кьышьмариа.
Аҳәынҭқарра Ахада инапынҵақәа назыгӡо, инаҵшьны иазгәеиҭеит, ақырҭуа ган ишьақәдырӷәӷәо иаҿагыланы, аҭыԥантәи ауааԥсыра хатәгәаԥхарала Ареспублика Аԥсны атәылауаҩра апаспортқәа шроуа. “Ҳара ҳпаспортқәа мачыла уаҩы иаҳҭаӡом. Уи зауырц зҭахыу рхыԥхьаӡара рацәоуп”, – иазгәеиҭеит Кьышьмариа.
Р. Кьышьмариа иара убасгьы иҳәеит, араион ашколқәа зегьы аус шыруа, ауаа зегьы русқәа ишырҿыу. “Апатын Хаммаберг иасҳәеит, хаҭала ашколқәа дырҭааразы, аҭыԥантәи ауааԥсыра дрыҿцәажәаразы. Аха, сара исыздыруам, уи иабжьазгаз дықәныҟәоу дықәымныҟәоу”, – иҳәеит Кьышьмариа.
Иара убасгьы Аҳәынҭқарра Ахада ихаҭарнак Европа Ахеилак акомиссар дазхьаирԥшит абас еиԥш аҭыԥ змоу афакт, европатәи атәылақәа акыр Аԥсны ауааԥсыра мап шрыцәнакуа авизақәа риуразы. “Ари Аԥсны ауааԥсыра рзинқәа реилагароуп иаанаго, аха иарбанзаалак зинхьчаратә еиҿкааразаалакгьы абри атәы ргәаладыршәом”, – иҳәеит Кьышьмариа.
Ауаҩы изинқәа рзы Европа Ахеилак Акомиссар Гал ақалақь аҟны дырԥылеит Аԥсны иҳәынҭқарратәым аиҿкаарақәа.
Апатын Хаммаберг дрызҿлымҳаны иҭиҵаауан Гал араиони Кәыдры аиҩхаа аҩадатәи ахәҭеи рҿы мацара акәымкәа Аԥсны ахьынӡа-наӡаазо ауаҩы изинқәа рыхьчара аҭагылазаашьа.
“Нанҳәамзазтәи Аахыҵ Кавказтәи аҭагылазаашьа иаҳнарбеит, адунеи ахьынӡа-наӡаазо ауаҩы изинқәа рыхьчара Урыстәыла ада даҽа тәылак шазыхиам. Ақырҭуа еибашьцәа Аахыҵ Кпвказ аоперациа лыҵшәала ахыркәшара рылшазҭгьы, анаҩс цәҟьарас аҟаҵара ргәы иҭан Аԥсны,” – ҳәа азгәалҭеит Агәманитартә Программақәа Рцентр аиҳабы лхаҭыԥуаҩ Лиана Кәарҷелиа. Акомиссар дазхьалырԥшит, Аԥсны амчрақәа Гал араион ашьа акаҭәара шалдмыршази, иара убасгьы Кәыдры аиҩхаа ԥсыҭбарада ахы ишақәиҭыртәызи.
“Аԥсны аҳәынҭқарра аьыԥшымра Урыстәыла ианазханаҵа нахыс, иӡбан зегь реиҳа ихадароу азҵаара, ареспублика ауааԥсыра зегьы ргәы иҵхоз, – ашәарҭадара азҵаара”, – ҳәа азгәлҭеит уи. Кәарҷелиа иазылыԥхьаӡоит, Қырҭтәыла имҩаԥнаго аинформациатә еибашьра, галаа аԥсуа еилазаара раларҵәара апроцесс аруадаҩуеит ҳәа.
Ари агәаанагара дақәшаҳаҭыуп ауаажәларратә Палата амаӡаныҟәгаҩ Наҭела Акаба. Уи иазгәалҭеит, Гал араион аҟны ареспубликаҿы имҩаԥысуа апроцессқәа рзы аинформациа адефицит шыҟоу: араион аҟны зехьынџьара Аԥсуа телехәаԥшра изахәаԥшуам. Иҟоуп, иара убасгьы асоциалтәи акльтуратәи усхкқәа рҟны апроблемақәа, абызшәа апроблема уҳәа убас егьырҭгьы. Абжьаратә школ қырҭбызшәала мацара иалгаз аушьҭыма, иарбан ҵараиурҭоу Аԥсны дызҭало? Ҳәарада, акагьы,” – инаҵшьны иазгәалҭеит уи.
“Ашәарҭадара ахьалыршахази аибашьра аиҭарҿыцра ашәара иаҳа иахьмаҷхази ҳәара аҭахыума Аԥсны иқәынхо ауааԥсыра зегь рыҟны анырра бзиа ҟанаҵароуп, убархь иналаҵаны Гал араион ауааԥсырагьы. Иҳәатәуп, уаҟа есымшагьы аҭыԥ аман амчрақәа рахь агәрамгара. Уи зхылҿиаауаз ашьаҭақәа иреиуан аибашьра ашәара, аибашьра ҿыц ахы анакы Қырҭтәыла амчрақәа галаа мачыла абџьар иаҵадыргылар акәхон”, – ҳәа азгәалҭеит Агәманитартә програмақәа рцентр аиҳабы Арда Инал-иԥа.
Аиԥылараҟны ирылацәажәеит, иҳәынҭқарратәым аиҿкаарақәа ирыланарҵәо апроектқәа, хәҭакахьала, ауаҩы изинқәа рыхьчара аусхк аҟны, адемократиатә институтқәа рыҿиара, аинформациа аиуразы азин, ауаажәларратә хылаԥшреи, амчрақәеи аҭыԥантәи ахаланапхгаратә усбарҭақәеи реимадара уҳәа убас егьырҭгьы.
Аԥсны иҳәынҭқарратә аиҿкаарақәа рхаҭарнакцәа ауаҩы изинқәа рзы Европа акомиссар идырдырит Гал араион аҟны иаԥҵоу иҳәынҭқарратә аиҿкаарақәеи русеицура атәы. Аиҿцәажәара ахыркәшамҭазы Томас Хаммаберг иҳәеит, ари арегион аҟны ауаҩы изинқәа рыхьчара аусхк аҭагылазаашьазы ажәахә шазирхио ала.
Аиԥылара иалахәын Агәманитартә Программақәа Рцентр ахаҭарнакцәа, Аҟәатәи ақәыԥшцәа Рыҩни, Аԥсны аҳәса Рассоциациа, Аҟәатәи Медиа-клуб, Ихьыԥшым аеқспертизақәа Рфонд уҳәа убас егьырҭгьы.
Жәабран 8 рзы, Геманиа, Гамбург ақалақь аҟны имҩаԥысит “Кавказ акризис” атемала Гамбург ақалақь аетнографиатә музеи апрофессор В. Киопке Европаҿтәи Черкессктәи Афедерациа ацхыраарала еиҿикааз аконференциа.
Иқәгылоз Германиантәи, Урыстәылантәи, Ҭырқәтәылантәи аҵарауааи, азинхьчаҩцәеи, ажурналистцәеи излазгәарҭоз ала, Европаа кавказ аҭоурыхи, аекономикеи, агеополитикеи, кавказтәи акризиси рзы иахәҭоу аинформациа ахьрымам инадҳәаланы, дара рзы ас еиԥш иҟоу асимпозиумқәа рымҩаԥгара аҵак ду амоуп.
Аконференциаҿы азҿлымҳара ӷәӷәа рыманы иҭырҵаауан абас еиԥш иҟоу азҵаарақәа, ауаҩы изинқәа рыхьчара ацклаԥшра, Қырҭтәылеи Урыстәылеи реизыҟазаашьа, аԥсуааи ақырҭқәеи акризис азы ргәаанагара, Кавказтәи арегион аҿиара аперспективақәа.
Аконференциа иалахәын Европаҿтәи ачеркессцәа Рфедерациа Апрезидент Адмирал Ташдемир, Аԥсны Адәныҟатәи Аусқәа рминистр ихаҭыԥуаҩ Мақсим Ӷәнџьиа, Германиа Аԥсны ахаҭарнак ҷыда Хьыбла Амҷ-ԥҳа, Берлин Черкессктәи акәльтуратә центр анапхгаҩы Тимур Шоген, Аԥсуа-абаза жәларқәа Жәларбжьаратәи Рассоциациа анагӡаратә еилакы алахәыла Зеки Қап, Европатәи аҳәынҭқаррақәа рыҟнытә адиаспора рхаҭарнакцәа, хыԥхьаӡара рацәала ажурналистцәа.
Аԥсны Адәныҟатәи Аусқәа рминистр С. шамба идикылеит Қырҭтәыла иҟоу Европатәи акомиссиа аделегациа ахада Пиер Еклунд, Европатәи акомиссиа аделегациа аполитикатә абжьагаҩ Франсуа Массули, апроектқәа рыҟәша анапхгаҩы Марио ван Роитен.
Европатәи акомиссиа аполитикатә абжьагаҩ Франсуа Массули Аԥсны раԥхьаӡа акәны дааит.
“Сколлега илала ибарц иҭаххеит Аԥсны аҭагылазаашьа. Ҳаиԥылара азкыуп наҟ-ааҟ еицаҳзыфеидоу азҵаарақәа рылацәажәара”, – иҳәеит П. Еклунд. Уи, иара убасгьы иҳәеит, Европатәи акомиссиа ахаҭарнакцәа ишрыгәҭакыу иҳәынҭқарратәым аиҿкаарақәа рԥылара, наҟ-наҟтәи русура аҳәаақәҵаразы.
“Ҳара ҳазыхиоуп аусеицура. Сара сгәы иаанагоит, наҟ-наҟ адгылара заҳҭаша апроектқәа Аԥсны рҳәаақәҵара алҳаршап ҳәа,” – иҳәеит Еклунд.
Европатәи акомиссиа ахада иҭиҵаауан жәларбжьаратәи анаԥшцәа Аԥсны рыҟазаараы ареспублика анапхгара ргәаанагара. Уи иазгәеиҭеит, жәларбжьаратәи Европатәи Аидгыла анаԥшцәа рмиссиа, ООН амиссиа аиԥш, арегион аҟны аҭагылазаашьа аҭышәныртәаларазы алагала ҟанаҵон ҳәа.
Адәныҟатәи Аусқәа рминистр С. Шамба инаҵшьны иазгәеиҭеит, Аԥсны анапхгара изныкымкәа аҳәамҭа шыҟарҵахьоу, ООН амиссиа Аԥсны ааныжьразы. “Ари азҵаара изныкымкәа ишалацәажәахьоу ООН Амаӡаныҟәгаҩ Хада ихаҭарнак ҷыда Иоҳан Вербекеи Аԥсны анапхгареи”, – иҳәеит Шамба.
“Ҳара иаҳҳәеит ООН амиссиа амандат ацҵаразы ҭагылазаашьақәас иҟоу. Ҳара, иара убасгьы иазаҳаԥхьаӡоит, ООН Ашәарҭадаратә Хеилак аҟны имҩаԥысуа ацәажәарақәа рҟны Аԥсны ахаҭарнак иалархәра ахәҭаны. Убасҟан, ҳара еизааибагарақәак алҳаршаргьы ауан”, – азгәеиҭеит аминистр.
Аԥсны Адәныҟатәи Аусқәа рминистр аҳәамҭа ҟаиҵеит, ООН Ашәарҭадаратә Хеилак апроект арезолиуциа ООН амиссиа амандат даҽа ԥшьымыз ацҵаразы, ишақәшаҳаҭым ала.
“Аԥсны азҿлымҳауп ООН амиссиа Аԥсны аҟазаара, аха убри аан ҳхатәы позициақәа ҳрыцәхьамҵыкәа. Арегион аҟны ашәарҭадара аиқәыршәара азҵаараҿы ООН амиссиа акагьы аӡбаӡом, урҭ ақырҭуа қәылаҩцәа ирҿагылаӡом”, – инаҵшьны иазгәеиҭеит Шамба.
Аминистр иажәақәа рыла, Урыстәылеи Аԥсни ирыбжьарҵаз арратә еиқәшаҳаҭроуп аԥсны ашәарҭадара иагаранту.
Аԥсны Адәныҟатәи Аусқәа рминистр С. Шамба дырԥылеит аимакқәа рҭышәныртәалара азҵаатәқәа рзы Иеиду Америкатәи Аштатқәа Рҳәынҭқарратә департамент абжьагаҩ Маикл Карпентери Қырҭтәыла иҟоу Иеиду Америкатәи Аштатқәа рыцҳаражәҳәарҭа актәи амаӡаныҟәгаҩ Девид Геренбеки.
“Ҳара ҳазыхиоуп аҳәанырцәтәи адипломатцәа рԥылара, аха убри аан Қырҭтәылаҟа инашьҭу ацҳаражәҳәаҩцәа рыдкылара мап ацәаҳкуеит – ҳәа Аԥсны анапхгара рпозициа азгәеиҭеит Аԥсны Адәныҟатәи Аусқәа рминистр С. Шамба. Ацҳаражәҳәарҭақәа, Аԥсны Қырҭтәыла иахәҭакыуп ҳәа азызыԥхьаӡо рыҿцәажәара ахәҭаны иаабом. Аԥсны астатус ҿыц ала аиԥыларақәа рформат даҽакызароуп”.
Шамба иазгәеиҭеит, Аԥсны зҿлымҳарыла ишацклаԥшуа Барака Обама икоманда ҿыц ашьақәгылара. “Хәҭакахьала, ҳара ҳацклаԥшуеит арегион аҟны аимакқәа рҭышәныртәалара азҵаатәқәа знапы иану аилазаарақәа”, – иҳәеит Шамба.
Аҳәынҭдепартамент абжьагаҩ Маикл Карпентер аминистр иирдырит, акадртә ԥсахрақәа иреиҳау амчратә еилазаарақәа шракәу изхьысуа. “Метиу Браиза имаҵура иԥсахуеит, аха Аҳәынҭдепартамент аҟны даанхоит. Дениел Фрид иҭыԥ аанижьуеит. Қырҭтәыла ацҳаражәҳәаҩ дшыҟац даанхоит”.
Анаҩсан аиԥылара мҩаԥысуан ажурналистцәа аламырхәӡакәа.
Аиԥылара анҵәамҭазы С. Шамба ажурналистцәа ирзеиҭеиҳәеит, Маикл Карпентери Девид Геренбеки ртәыла апозициа шаадырԥшыз. “Еиду Америкатәи Аштатқәа ирҭахыуп аиҿцәажәарақәа рыцҵара. Зҵаарақәак рҟны агәнамӡарақәа ҳамазаргьы, Европатәи Аидгылеи Иеиду Америкатәи Аштатқәеи ҳара ҳашҟа иаадырԥшуа азҿлымҳара агәра ҳнаргоит адунеи ауаажәларраҟны мҩашьарада ҳхатә ҭыԥ шаанаҳкылаз.”
Аԥсны Аҳәынҭқарра Ахада С. Багаԥшь Ашәарҭадара Ахеилак инеиҵыхыу аилатәара мҩаԥигеит. Уаҟа ирылацәажәеит Тҟәарчали Гали араионқәа рҟны амилаҭтә паспортқәа рыҭара азҵаатәқәеи анаркотикатә маҭәашьарқәа изакәанымкәа реикәыршара апроблемеи. Аилатәарахь ааԥхьара рыман азинхьчаратә усбарҭақәа рнапхгаҩцәеи, агәабзиарахьчареи аиустициеи рминистрцәа, апаспорттә-визатә маҵзура аиҳабацәеи.
Тҟәарчали Гали араионқәа рхадацәа иазгәарҭеит, дара напхгара зырҭо арегионқәа рҟны ауааԥсыра апаспортқәа рыҭара апроцесс шыласым. Дара ражәақәа рыла, Аҳәынҭқарратә шәарҭадаратә маҵзураҿы адокәментқәа ргәаҭара аамҭа рацәа агоит. Аҳәынҭқарра Ахада ихаҭыԥуаҩ Р. Ҳаџьымба иазгәеиҭеит, Ашәарҭадара амаҵзураҿы агәаҭарақәа иахьрыдхало зыдҳәалоу, амаҵзура иара иаҷыдароуп ҳәа.
Аҳәынҭқарра Ахада ааԥхьара ҟаиҵеит, Аҳәынҭқарратә шәарҭадаратә Маҵзуреи апаспорттә-визатә маҵзуреи рнапхгара адокументқәа ргәаҭара иахьынӡалшо идырласырц. С. Багаԥшь адҵа ҟаиҵеит апаспортқәа рыла ауааԥсыра реиқәыршәара атемпқәа дырццакырц. Анаркоманиа апроблема атәы акәзар, Аҳәынҭқарра Ахада иазгәеиҭеит, иахьазы ари апроблема рыцҳара дуны ҳҿаԥхьа ишықәгылоу, уи аҿагыларазы аҳәынҭқарратә усбарҭақәеи ауаажәларреи рымчқәа еибырҭароуп. Имҩаԥгоу аусмҩаԥгатәқәа ирылҵшәаны, иахьа маҷк рхыԥхьаӡара еиҵахазаргьы анаркотикатә рҩышьыгақәа здызкыло, макьанагьы аҭагылазаашьа уадаҩны иаанхоит.
Аҩныҵҟатәи Аусқәа рминистр О. Хециа, Аҩныҵҟатәи Аусқәа русбарҭеи, апрокәратуреи, агәабзиарахьчара аминистрреи раналитикатә еилыркаагақәа рышьаҭала иазырхиоу анаркоманиеи анаркотикатә рҩышьыгақәа рыҭиреи ирҿагыланы ақәԥаразы апрограмма апроектазы ажәалагала ҟаиҵеит. Апрограмма апроект Ашәарҭадара Ахеилак алахәлацәа ирызшоуп, уи азы дара рхатәы ажәалагалақәа ҟарҵеит. Аҩныҵҟатәи Аусқәа рминистр игәаанагарала, анаркотикатә рҩышьыгақәа рхархәареи рыҭиреи ирҿагыланы ақәԥара рӷәӷәатәуп азакәанԥҵарала. Хециа адырра злаҟаиҵаз ала, Аҩныҵҟатәи Аусқәа рминистрра аилазаараҟны анаркоманиеи анаркотикатә маҭәашьарқәа рыҭиреи ирҿагыланы ақәԥаразы аҟәша ҿыц аԥҵара планс иарбоуп.
Агәабзиарахьчара аминистр Зураб Маршьаниеи Аҟәатәи анаркологиатә диспансер аҳақьым хада Ирма Ануеи ирҳәеит анаркотикатә маҭәашьарқәа зхы иазырхәо ауааԥсыра рыхәышәтәразы ҭагылазаашьақәас иҟои, адиспансер аҿаԥхьа иқәгыло апроблемақәеи. Аҳәынҭқарра Ахада аиҳабыра рнапы ианиҵеит, адиспансер аусура аиӷәтәразы ахарџьынҵа еиқәдыршәарц.
Аԥсни Кәрсктәи аобласти рнапы аҵарҩит Аиқәшаҳаҭразы Аԥкаанҵа. Анапаҵаҩра ацеремониа мҩаԥысит иахьа, Аҟәа, Аԥсны Аҳәынҭқарра Ахада С. Багаԥшьи, аиҳабыреи, аҳәынҭқарратә еилахәырақәа рнапхгаҩцәеи алархәны.
Ашәҟәы рнапы аҵарҩит Аԥыза-министр Алеқсандр Анқәаби Кәрсктәи аобласт агәбернатор Алеқсандр Михаилови.
Иара убас, Аусеицуразы Аиқәшаҳаҭра рнапы аҵарҩит Аԥсни Кәрсктәи аобласти рхәҳахәҭра-ааглыхратә палатақәа рнапхгаҩцәагьы.
Кәрсктәи аобласт аделегациа бзиала шәаабеит ҳәа раҳәо, аԥсны Аҳәынҭқарра Ахада иазгәеиҭеит, “Урыстәыла Афедерациа арегионқәа рԥышәа Аԥсны ахә ҳаракны ишыршьо, зекономикатә потенциал акыр иҳаракыу Кәрсктәи аобласти Аԥсни русеицура ҳәарада алыҵшәа шаанашьҭуа”.
“Ҳобласт Аџьынџьтәылатә еибашьра Ду аан аԥышәара ӷәӷәа ахнагеит, ҳара иаадыруеит аԥсуа жәлар знысыз аибашьра мҩа уадаҩ, жәаҳәарада ҳара зҿлымҳарыла ҳацклаԥшуеит шәара шәҳәынҭқарра шшәыргыло”, – иҳәеит Кәрсктәи аобласт агәбернатор Алеқсандр Михаилов.
Иара иажәақәа рыла, “Кәрсктәи аобласт аҵакы ӷәӷәа анаҭоит адәныҟаполитикатә еизыҟазаашьақәа, Аԥсны акыр аусхкқәа рҟны аусеицура алыршара аҭагылазаашьақәа азгәаҭоуп”. “Ҳара иаҳҭахыуп ҳусеицура иахьынӡауала ахарҭәаара”, – иҳәеит аобласт ахада.
Аиқәшаҳаҭразы Аԥкаанҵа анапаҵаҩра аламҭалазы, Кәрсктәи аобласт аиҳабыра рхантәаҩы ихаҭыԥуаҩ Алеқсандр Кривопалов дазааҭгылеит аобласт асоциал-економикатә ҿиареи, иарбан усхкқәоу араҟа еиҳа хырҩаа зырҭо, еиҳа араҟа ирҿиоу уҳәа убас егьырҭгьы.
Кәрсктәи аобласт агәбернатор А. Михаилов жәабран 12-13 рзы Аҟәа имҩаԥысыз аиҿцәажәарақәа Аԥсны аиҳабыреи абизнес уааи рԥыларақәа “алыҵшәа бзиа” аманы иԥхьаӡоит.
“Ҳара арахь аара планс иҳамеижьҭеи акрааҵуан. Сара ари атәыла аансыжьуеит ацәанырра шьахәқәа сыманы”, – иҳәеит агәбернатор аиҿцәажәарақәа рылҵшәазы имҩаԥигаз апресс-конференциаҟны.
Аԥыза-министр А. Анқәаб иазгәеиҭеит, “Аԥсни Кәрсктәи аобласти рыбжьара аизыҟазаашьа бзиақәа шышьақәгылаз”. “Ҳара ҳарзыразыуп ауасҩтә еиҿцәажәарақәа еицымҩаԥаҳгаз, агәыӷрагьы сымоуп, иазгәаҳҭаз аусмҩаԥгатәқәа аԥсҭазаараҿы ахархәара роуып ҳәа”, – иҳәеит А. Анқәаб.
Аусеицура азҵаара дазааҭгыло, Анқәаб иҳәеит, Кәрсктәи аобласт амчхара шыӷәӷәоу, аганқәагьы иҳәаақәырҵар шакәу раԥхьаӡа иргыланы иҟаҵатәу.
“Ҵыԥх ҳҳәынҭқарра иаанахәеит ирацәаны амыругақәа, атехника, амаҭәахә. Урҭ ишиашоу арахь раагара анаҳзалмыршоз рацәан. Ас еиԥш аизыҟазаашьақәа анышьақәгыла, жәаҳәарада аринахыс аҭагылазаашьа ҳауеит аалыҵхкқәа ҭзыжьуа ааглыхрақәа рҟны ишиашоу аимадарақәа рышьақәыргылара”, – инаҵшьны иазгәеиҭеит А. анқәаб.
А. Михаилов иҳәеит, аԥсуа ган иҟарҵо ажәалагалақәа инарықәыршәаны аинвестициатә проектқәа раларҵәара ишазхиоу.
“Аԥсны аус амуеижьҭеи акрааҵуеит, уаанӡа аалыҵ бзиа ҭзыжьуаз акондитертә фабрика, иҟоуп иара убас ахимиатә зауад, абасырҭатәи аҩнымаҭәаҟаҵарҭатәи фабрикақәа уҳәа убас ирацәаны ааглыхрақәа Кәрсктәи абизнес иадаагалаша ажәалагалақәа. Ҳара ҳақәшаҳаҭыуп еицаҳзыфеидоу аиқәшаҳаҭрақәа рыла аусура ахацыркра. Ҳара хықәкыс иҳамам иаразнак аԥара арҳара, еиҳаракгьы ҳара ҳазҿлымҳауп арҭ ааглыхрақәа аусура раларгара”, – иазгәеиҭеит Аԥыза-министр.
Агәабзиарахьчара аусхк аҟны аусеицура азҵаара дазааҭгыло, Кәрсктәи агәбернатор иҳәеит Аԥснынтә 60-ҩыуаак рҟынӡа ахәыҷқәа қьырада рыхәышәтәра ишазыхиоу.
Аԥыза-министр инаҵшьны иазгәеиҭеит “Кәрсктәи аобласт агәабзиарахьчара аусхк аҟны рҭагылазаашьақәа акырӡа ишҳаракыу.” Ҳара иаҳҭахыуп Аԥсны агәабзиарахчаразы ихәарҭахаша асистема аԥҵара. Кәрсктәи амедикцәа аԥышәа бзиа рымоуп. Иара убас, ҳаргьы иҳамоуп аспециплистцәа бзиақәа, аха мзызқәак ирыхҟьаны, урҭ иахьа Урыстәыла Афедерациа аҟнынтә рколлегацәеи дареи рԥышәа еимардартә аҭагылазаашьақәа рымам, сара агәыӷра сымоуп ас еиԥш апроект аҟны мап ҳцәышәкрым ҳәа.”, – ҳәа инаҵшьны иазгәеиҭеит Анқәаб.
Ашәарҭадара Ахеилак аҟны иахьа ирыдыркылараны иҟоуп Қырҭтәылеи Аԥсни арегионқәа рҟны ООН амиссиа амандат аҿҳәара ацҵаразы арезолиуциа апроект. Франциа аделегациа “ООН Амаӡаныҟәгаҩ Хада Иҩызцәа Ргәыԥ” рыхьӡала иааргаз ашәҟәы аҟны иазгәаҭоуп, ООН абжьаҟазацәа рмандат аҿҳәара иацҵоуп 2009 шықәса, рашәарамза 15-нӡа ҳәа.
Абри аамҭа иалагӡаны, арезолиуциа апроект инақәыршәаны, аус адулатәуп “ООН арегион аҟны аринахыстәи аҟазаара аелементқәа, ООН Амаӡаныҟәгаҩ Хада иажәахә аҟны иҟаиҵо абжьгарақәеи, Женеватәи аиҿцәажәарақәеи, аҭыԥан аҭагылазаашьа аҿиашьеи ҳасаб рзуны. Адокәмент аҟны инаҵшьны иазгәаҭоуп аганқәа зегьы ықәныҟәарц “амч ахархәара аанкылареи”, “иахыгои ахҵәацәеи рхатә мал ахьчареи, иара убасгьы ауааԥсыра рхы иақәиҭны рныҟәаразы рзинқәа” рыцклаԥшреи.
ООН абжьаҟазацәа рмандат арегион аҟны аҿҳәара иацҵан иаҳхысыз ашықәс жьҭаарамзазы, уи аҿҳәара нҵәоит 2009 шықәса жәабран мза 15 рзы. Иаҳхысыз амчыбжь азы ООН Амаӡаныҟәгаҩ Хада ПАН Ги Мун иажәахә аҟны иазгәеиҭеит, арегион аҟны амиссиа аилазаареи ахыԥхьаӡареи шыҟац иааныжьзарц.
Аҳауа аԥхара иаҵалаз иахҟьаны, ашәыр ҵлақәа инеиԥынкыланы ишәҭит, уи ааҳчааӡаҩцәа агәҭынчымра рызнарҵысуеит. “Жәабранмзазыас еиԥш аԥхарра – ари аԥсабара анормақәа ирықәшом, иаалырҟьаны ахьшәашәара аныҟала ашәырҵлақәа рыдагьы, аӡахәагьы иаԥырхагахар алшоит”, – ҳәа азгәеиҭеит Ақыҭанхамҩатә анааука-ҭҵааратә институт аиҳабы Л. Аиба. Аҵарауаҩ агәыӷра имоуп, хәажәкырамзазы хьҭа ӷәӷәак ҟаларым ашәырқәа ирԥырхагахартә аиԥш ҳәа.
Иара убас инеиԥынчыланы заа ишәҭит амимоза ҵлақәа. Есышықәса, хәажкырамза 8 рзы Урыстәылатәи аџьармыкьақәа амимоза шәҭқәа рыла иҭәын. 2008 шықәса рзы аҵаа ӷәӷәақәа иҟалаз ирыхҟьаны изымышәҭӡеит, ахазхатәыхәҳәахәҭцәа зыҭира алдыршаз 6 тонна заҵәык роуп. 2007 шықәса рзы Аԥснынтә 300 тонна амимоза алган.
Иахьа, Аԥснытәи Аҳәынҭқарратә Унивирситет аҟны имҩаԥысит Урыстәылатәи аполитикатә ҭҵаарақәа ринститут аиҳабы ҳаҭыр зқәу апрофессор иаттестат ианашьара ацеремониа. Аттестат инапаҟны ииҭеит Аԥснытәи Аҳәынҭқарратә Унивирситет ареқтор Алеко Гәарамиа.
Аԥснытәи Аҳәынҭқарратә Унивирситет апрореқтор Виктор Маланӡиа излашьақәирӷәӷәаз ала, аунивирситет аҟны имҩаԥысит “Аглобальтә еилазаара архитектура. Жәларбжьаратәи аиҿкаарақәа рроль” атемала Сергеи Марков иаартыз илекциа.
Жьырныҳәамза 1 инаркны жәабран 14-нӡа 30 миллион мааҭ инарзынаԥшуа еиуеиԥшым аҳазатә шәатәқәа аланагалеит аҳәынҭбиуџьет. Абри азы адырра ҟарҵеит Ареспублика Аԥсны Ахәынҭҳазалхратә еилакы аҳазатә еиқәыршәареи ахылаԥшреи рыҟәша аҟнынтә.
Аҳәынҭқарратә ҳазалхратә еилакы адырраҭарақәа рыла, жьырныҳәамзазы мацара ашәҟәы ианҵан аҳәаа иахыган иҭагалаз 550 автомашьына. Ас еиԥш автомашьына рацәа арахь рҭагалара мзызс иаҵоу, ареспублика аҳазалхратә баџь еиҳаҭәхоит ҳәа иҟаз ацәажәарақәа роуп,” – ҳәа “Аԥсныпресс” ахь адырра ҟаиҵеит аҟәша аиҳабы Баҭал Аҩыӡба.
Аԥсны аделегациа Женеваҟа ицеит Кавказ ашәарҭадаразы Женеватәи ацәажәарақәа аԥшьбатәи араунд, жәабран 17-18 рзы иарбаз алаахәхаразы.
Аԥсуа делегациа аилазаараҟны иҟоуп жәларбжьаратәи азҵааақәа рзы Аҳәынҭқарра Ахада иабжьагаҩ Виачеслав Чирикба, Аԥсны Адәныҟатәи аусқәа рминистр ихаҭыԥуаҩ Мақсим Ӷәнџьиа, Аԥсуа-абаза жәларқәа Жәларбжьаратәи Рассоциациа анагӡаратә еилакы алахәыла Зеки Қапба.
“Аԥсны ажәалагала ҟанаҵоит ҩ-проект реидкыларазы – ООН амиссиа ацҵареи Женеватәи ацәажәарақәеи”, – ҳәа азгәеиҭеит Адәныҟатәи Аусқәа рминистр С. Шамба., иҟалараны иҟоу ацәажәарақәа ахҳәаа рзыҟаҵо.
“Ҳара ҳақәшаҳаҭуп Еиду Амилаҭқәа Реиҿкаара амиссиа ааныжьра, Европатәи Аидгыла анакәха, уи мап ацәаҳқуеит”, – иҳәеит Шамба. Иара иажәақәа рыла, “Европатәи Аидгыла, Аидгыла алахәылацәа зегьы рыхьӡала аҳәамҭа ҟанаҵеит, Ареспублика Аԥсны ахьыԥшымра шазханамҵо ала”, “Еидҵоу Амилаҭқәа Реиҿкаара, аиҿкаара ахьӡала ас еиԥш аҳәамҭақәа рыҟаҵара алшом, избанзар иҟоуп Еиду Амилаҭқәа Реиҿкаара иалоу атәылақза Аԥсны ахьыԥшымра азхазҵаз, урҭ иреиуоуп Урыстәыла, – ООН Ашәарҭадара Ахеилак алахәыла. Убри аан ас еиԥш аҳәамҭақәа рыҟаҵара зылшо хаз игоу тәылақәоуп, аиҿкаара зегьы еицҿакны акәымкәа”, – иҳәеит Шамба.
Иара иажәақәа рыла, “Гал араион аҟны ес-мчыбжьатәи ԥшь-ганктәи аиԥыларақәа ООН амиссиа амандат амеханизмқәа излареиуоу ала, Женеватәи ацәажәарақәа рҟны аԥсуа ган урҭ реиҭарҿыцразы азҵаара ықәнаргылоит.
“Арҭ аиԥыларақәа еиҭарҿыцтәуп. Иҟалаз аиҭакрақәа ҳасаб рзуны алахәлацәа реилазаараҿы иҟазароуп “Аԥсны, Қырҭтәыла, ООН Урыстәыла), Қырҭтәыла атерриториаҟны мацара змиссиа назыгӡо Европатәи Аидгыла анаԥшцәа. Ари амандат амеханизм Женева иалацәажәараны иҟоуп. Уи хәҭа-хәҭала аус адулоуп, иааизакны ҳара уи ҳақәшаҳаҭуп. Иҟоуп ҳзықәшаҳаҭқәамгьы, аха урҭ аицәажәарақәа раан рҭыԥ иқәҵахап ҳәа агәыӷра ҳамоуп”, – иҳәеит Адәныҟатәи Аусқәа рминистр.
Аԥсуа ган, иара убасгьы ажәалагала ҟанаҵоит Женеватәи аицәажәарақәа сенагь аус зуа механизмны аҟаҵараз иахьазы аус зуа Қырҭтәыла ахылаԥшразы ООН Амаӡаныҟәгаҩ Хада Иҩызцәа ргәыԥ амыцхәрас. Ари агәыԥ ахь иаҵанакуеит Британиа Ду, Германиа, Франциа, Иеиду Америкатәи Аштатқәа, нанҳәамзазтәи ахҭысқәа рзынӡа уахь иалан Қырҭтәыла иҟаз Урыстәыла ацҳаражәҳәарҭа.
Жәларбжьаратәи азҵаарақәа рзы Аҳәынҭқарра Ахада иабжьагаҩ Виачеслав Чирыкба Аԥсуа телехәаԥшрахьы адырра злаҟаиҵаз ала, жәабран 17 рзы имҩаԥган ҩ-усуҩтә гәыԥк иаркыз реилатәарақәа – ашәарҭадареи ахҵәацәа рпроблемақәеи рзы.
Имҩаԥысит Урыстәыла аделегациеи, ООН Амаӡаныҟәгаҩ Хада ихаҭарнак ҷыда Иоҳан Вербекеи, Қырҭтәыла акризистә ҭагылазаашьақәа рзы Европа Аидгыла ахаҭарнак Пиер Моррели, ахҵәацәа рызҵаарақәа рзы ООН Иреиҳаӡоу Акомиссар Иусбарҭа ахаҭарнакцәеи рԥыларақәа.
Иахьа имҩаԥысуеит апленартә еилатәарақәа, уи ахыркәшамҭазы аганқәа апресс-конференциа мҩаԥыргоит. Чирыкба иажәақәа рыла, Женеватәи ацәажәарақәа аринахыстәи аусуразы адокәмент азырхиара иаҿуп.
Аԥсны Адәныҟатәи Аусқәа рминистр С. Шамба дидикылеит Аԥсны ООН амиссиа арратә наԥшҩы хада, аинрал Анвар Хәсеин.
Адәныҟатәи Аусқәа рминистрра апресс-маҵзура адырра злаҟанаҵо ала, Гал араион аҭагылазаашьазы аганқәа ргәаанагарақәа еибырҳәеит, убри аан иазгәарҭеит арегион аҟны иааизакны ашәарҭадаразы аҭагылазаашьақәа шаԥҵатәу.
Аиҿцәажәарақәа раан иара убасгьы ирылацәажәеит Аԥсны ООН амиссиа ааныжьра аперспективақәеи, иара убасгьы иҟалаз аиҭакрақәа ҳасаб рзуны аус зуа амандат аԥсахрақәа алагаларазы аԥсуа ган ажәалагалақәа.
С. Шамба аинрал Анвар Хәсеин агәра ииргеит Аԥсны анапхгара шазҿлымҳау ООН амиссиа ареспубликаҿы ихадоу жәларбжьаратәи анаԥшцәа раҳасабала
рааныжьра.
Европатәи Аидгыла анаԥшцәа рызҵаара акәзар, аминистр иажәақәа рыла, урҭ рмандат Қырҭтәыла атерриториа аҟны мацароуп аус ахьауа.
Аԥсны Аминистрцәа Реилазаара Ақәҵарала, Аԥснытәи Аҳәынҭқарратә филармониа ихьӡ ахҵоуп еицырдыруа аԥсуа композитор, ауаажәларратә усзуҩы, Урыстәылеи Аԥсни акомпозиторцәа Реидгыла алахәыла, Д. Гәлиа ихьӡ зхыу Аҳәынҭқарратә премиа алауреат, “Ахьӡ-аԥша” аорден аҩбатәи аҩаӡара акавалер, Аԥсны Жәлар рартист Ражьден Гәымба. Ари аҩыза аӡбара рыдкылоуп Аминистрцәа Реилазаараҟны, Ражьден Гәымба “ихьӡ анаунагӡатәразы”.
Аҟәа ныҳәак еиԥш иаартын, аиҭашьакәыргыларатә усурақәа рышьҭахь Аԥснытәи аҳәынҭқарратә филармониа. Аартра ацеремониа иалахәын Аԥсны Аҳәынҭқарра Ахада С. Багаԥшь, Аԥсны Жәлар Реизара Аиҳабы Н. Ашәба, Аԥыза-министр А. Анқәаб, аиҳабыра, адепутатцәа, ауаажәларра.
“Иахьа, ахархәарахь ираҳҭоит акәльтура абаҟа хадақәа иреиуоу Аԥснытәи Аҳәынҭқарратә филармониа – ҳаамҭа иақәшоу атехникала еиқәыршәоу акльтуратә центр”, – иҳәеит, ацеремониа аартуа акультура аминистр Н. Логәуа. Иара иажәақәа рыла, “аекономикатә уадаҩрақәа аҭыԥ шрымоугьы, Аԥсны анапхгара иахәҭоуп ҳәа азырыԥхьаӡеит акәльтуратә хыбрақәа аҳҭны-қалақь аҟны мацара акәымкәа ареспублика аҟны зехьынџьара реиҭашьақәыргылара”.
Аԥснытәи Аҳәынҭқарратә филармониа ахыбра ргылан 1947 шықәса рзы, официалла уи аадыртит 1949 шықәса рзы. Убри аахыс ахыбраҟны акапиталтә рҽеирақәа ҳәа акагьы мҩаԥгамызт.
Аԥснытәи Аҳәынҭқарратә филармониа аԥҵоижьҭеи, ари асцнеаҟны рҟазара аадырԥшхьеит Аԥсны еицырдыруа акәльтура аусзуҩцәа. Аԥсны аҟазара азҟазацәа рҟыбаҩ аадырԥшхьеит ареспублика анҭыҵгьы”, – иҳәеит аминистр. “Аԥсны иагәадыуроуп еицырдыруа аоператә шәаҳәаҩцәа ХьыблаГерзмаа, Алиса Гыцба, акомпозитор, адирижиор, Сеултәи аунивирситет апрофессор Нодар Ҷанба. Урҭ ртрадициақәа ацырҵоит Урыстәыла еиуеиԥшым иреиҳау акәльтура аҵараиурҭақәа рҟны аҵара зҵо Аԥснынтәи астудентцәа.”, – иҳәеит аминистр.
Ареспублика анапхгареи ауааԥсыреи рыхьӡала Н. Логәуа ари аныҳәа еиҿызкааз зегьы ҭабуп ҳәа реиҳәеит.
Аҵыхәтәан имҩаԥган аныҳәатә концерт.
Амассатә информациатә хархәагақәа рҟны Аҳәынҭқарра Ахада ихаҭарнак Кристиан Бжьаниа адырра злаҟаиҵаз ала, иахьа Аԥыза-министр А. Анқәаби, уи ихаҭыԥуаҩ, афинансқәа рминистр Б. Кәбрааи усуратә визитла Москваҟа ицеит. Уаҟа Аминистрцәа Реилазаара Ахадеи уи ихаҭыԥуаҩи рԥылоит Урыстәыла Афедерациа аиҳабыра аинвестициатә проектқәа рылацәажәаразы.
Аҟәа иаартуп аԥсуа ҩыреи алитературеи рышьаҭаркҩы Дырмит Гәлиа ибаҟа. Иахьа иҵит уи диижьҭеи 135 шықәса.
Абаҟа аартра ацеремониа иалахәын Аԥсны Аҳәынҭқарра Ахада С. Багаԥшь, Аԥыза-министр А. Анқәаб, аиҳабыра, Гәлиа иҭаацәа, арҿиаратә интеллигенциа, астудентцәа, ашколхәыҷқәа. Урҭ абаҟа аҿаԥхьа ашәҭ шьыҵәрақәа шьҭарҵеит.
Дырмит Гәлиа уаанӡатәи ибаҟа 2000 шықәса рзы ааха аҭан, аиҭашьақәыргыларагьы ауамызт. Уи ашьаҭа ҟаҵан Египетынтә иаагаз агранит ахаҳә ала.
Д. Гәлиа иреиӷьыу ибаҟа апроект азы Аԥсны аиҳабыра ирыларҳәаз аконкурс ахь инагаз ԥшь-проектк рҟынтәи, аиҿкааратә еилакы Станислав Иуанба иусумҭа алнакааит. Аграниттә шьаҭа аҟны иқәыргылоуп Д. Гәлиа абронза иалхыу искульптура.
Ахашаҽны, жәабран 25 рзы, Аҟәа даауеит ООН Амаӡаныҟәгаҩ Хада ихаҭарнак ҷыда Иоҳан Вербеке. Адәныҟатәи Аусқәа рминистрра апресс-маҵзура адырра злаҟанаҵо ала, 10. 30 рзы Иоҳан Вербеке дидикылоит Аԥсны Адәныҟатәи Аусқәа рминистр Сергеи Шамба, 11. 30 рзы Ашәарҭадара Ахеилак амаӡаныҟәгаҩ Станислав Лакоба.
Иахьа, амш аҩбатәи азыбжазы Аԥсны иаауеит Ингәыштәыла Ахада Иунусбек Евкуров зхадараҿы дыҟоу аделегациа.
Жәабран 25 рзы, асасцәа ашәҭқәа шьҭарҵоит Аҟәа Ахьӡ-Аԥша Абаҟа аҿаԥхьа, уи ашьҭахь ирҭаауеит Аҟәатәи аҩбатәи абжьаратә школи Аԥснытәи Аҳәынҭқарратә филармониеи.
11. 00 рзы Аԥсни Ингәыштәылеи рпарламентқәа Рхадацәа Нугзар Ашәбеи Маҳмуд Соколови реиԥылара мҩаԥысуеит. Иазԥхьагәаҭоуп аҩ-республикак рпарламентқәа рыбжьара аиқәшаҳаҭра анапаҵаҩра.
13. 00 сааҭ рзы Ингәыштәыла аделегациа идикылоит Аԥсны Аҳәынҭқарра Ахада Сергеи Багаԥшь. Абри атәы аарыцҳауеит Аиҳабыра ринформациатә усбарҭа аҟнынтә.
Иахьа, Аԥсны Жәлар Реизара адепутатцәа ирыдыркылеит Ингәыштәыла Апарламент ахантәаҩы Маҳмуд Сакалов зхадараҿы дыҟаз аделегациа.
Асасцәа бзиала шәаабеит ҳәа раҳәо, Жәлар Реизара Аиҳабы Нугзар Ашәба асасцәа ирзеиҭеиҳәеит аԥсуа парламент аусура атәы, аҳәынҭқарра ашьақәгылара аҭоурых-зинтә шьаҭақәа. “Аԥсны Аџьынџьтәылатә еибашьраҟны ҳиааираҿы рлагала дууп ҳашьцәа Нхыҵ-Кавказаа, урҭ рхыԥхьаӡараҿы иҟоуп Ингәыштәылаа”, – иҳәеит Ашәба.
“Анцәа иҟаимҵааит убас еиԥш, ҳара уи ацкы еибашьрала иаҳшәо. Ҳара ҳаигәырӷьоит Кавказ аибашьра ахьыҟам”.
Ингәыштәыла Апарламент ахантәаҩы Маҳмуд Сакалов иазгәеиҭеит, “аԥсуаа рхақәиҭра аԥсыҭбарақәа рацәаны иацуп “. “Ингәыштәыла ауаԥсыра ргәы ишрыҵанаҳәоз еиԥш рхы мҩаԥыргеит, урҭ аԥсуаа рашьцәа ирывагылеит. Аԥсуа жәлар иаадырԥшит рхақәиҭраз ақәԥара шрылшо,” – иҳәеит Сакалов.
“Аԥсны аҳәынҭқарра шьақәгылеит. Уажәшьҭарнахыс ԥхьаҟацараҿы азакәанԥҵаҩцәагьы шәҭакԥхықәра акыр идууп”, – иазгәеиҭеит Ингәыштәыла апарламент аиҳабы.
Ҩ-парламентк аринахыстәи рполитикатә усеицура ахацыркра инамаданы, Аԥсны Жәлар Реизара Аиҳаби Ингәыштәыла Жәлар Реизара аиҳаби рнапы аҵарҩит аусеицуразы Амеморандум.
Гал араион анхаҩы иӷьычразы иҟаҵаз аҽазышәара араион амилициа аусзуҩцәа иаԥдырҟәҟәааит, ҳәа ажурналистцәа рахь адырра ҟаиҵеит аҩныҵҟатәи аусқәа Галтәи рраионтә ҟәша аиҳабы Лауренс Коӷониа.
Иара иажәақәа рыла, аҩашаҽны, жәабран 24 рзы, 17 сааҭи 20 минуҭи рзы идырмыз ԥшьҩыуаак рҽазыршәеит Гал араион Отобаиа ақытан инхо Ираклии Бигәаа иӷьычра.
“Иҟалаз ахҭыс азы адырра анроу, Галтәи аҩныҵҟатәи аусқәа рраионтә ҟәша аусзуҩцәа аӷьычцәа рышьҭа ихылеит, Аԥсны аҳәынҭқарратә ҳәаа аҟны инеихьанеиԥш ирыхьӡеит”, – азгәеиҭеит Коӷониа.
“Амилициа аусзуҩцәа анырба, аӷьычцәа Бигәаа ишьапы иеихсны дкажьны аҳәаа иахысит”, – иҳәеит Коӷониа.
Ааха зауз ахәышәтәырҭахь днагоуп.
Аԥсни Ингәыштәылеи рпарламентқәа реиҳабацәа Нугзар Ашәбеи Маҳмуд Сакалови, ахашаҽны, жәабран 25 рзы, Аҟәа рнапы аҵарҩит Аԥсны Жәлар Реизареи Ингәыштәыла Жәлар Реизареи апарламенттәусеицура рыбжьаҵаразы Амеморандум.
Аҩ-республикак рпарламентқәа ирыгәҭакыуп “азинеиҟарара апринцип ала апарламентбжьаратә еимадарақәа рырҿиареи рырӷәӷәареи, апарламентԥышәаеимадареи, иара убасгьы наҟ-ааҟ аусуҩтә еиҿцаарақәа рҟны аицхыраареи”.
Аԥсни Ингәыштәылеи рзакәанԥҵаратә еиҿкаарақәа иазԥхьагәарҭоит: аҩ-парламентк русуразы аинформациаеиҭныԥсахлара, аиԥыларақәа реицымҩаԥгара, абжьгарақәа, аҩ-ганк рзы аинтерес зҵоу азҵаарақәа рҽы аиҿцәажәарақәа рымҩаԥгара, апарламенттә информациатә база аԥҵареи ахархәарахь анашьҭреи рҿы аусеицура.
Аганқәа, иара убасгьы хықәкыс ирымоуп аекономикатәи, аҵарадырра-техникатәи уҳәа убас егьырҭ аусхкқәа рҟны наҟ-ааҟ еицыфеидоу ганрацәалатәи аусеицура абжьаҵареи, акультуратә еимадарақәа рырҭбаареи.
Аганқәа иара убасгьы “ауаҩи атәылауаҩи ихақәиҭреи изини, азинлеишәеи азакәани рырӷәӷәареи, асоциал-економикатә реформа аиқәыршәареи, ауааԥсыра рсоциаплтә хьчареи, иааҳакәыршаны иҟоу аԥсабара ахьчареи азҵаарақәа рзинтә шьаҭа аԥҵараҿы аԥышәеимадара хырҩаа азырулоит”.
Аԥсны иааихҵәаны мап ацәыркуеит Гал араион Отобаиа ақыҭантәи ақырҭуа ҭаацәарақәа ықәырцошәа иҟоу аинформациа. Галтәи аҩныҵҟатәи аусқәа рраионтә ҟәша аиҳабы Л. Коӷониа аҳәамҭа злаҟаиҵаз ала, араҟа ауаа рықәцара аӡәгьы игәы иҭам.
Коӷониа иажәақәа шьақәирӷәӷәеит Аҳәынҭқарра Ахада Гал араион аҟны ихаҭарнак Р. Кьышьмариа. Гал араион анапхгара агәаанагара рымоуп, ақырҭуа-ауаԥс еимакы амзызқәа рыҭҵааразы Европатәи Ахеилак жәларбжьаратәи акомиссиа хантәаҩра азызуа Хаиди Талиавини Аԥсныҟа лаара аламҭалазы аҭагылазаашьа уадаҩушәа аарԥшра гәҭакыс ирымоуп.
Талиавини Аԥсныҟа даауеит ашәахьа, хәажәкыра 2 рзы.
Ажурналистцәа рзаанаҭтә ныҳәа рыдиныҳәалеит Аԥсны ажурналистцәа Реидгыла ахантәаҩы Сергеи Кәыҵниа.
Ирылаҳәан Аԥсны ахьыԥшымреи, Аиааиреи 15 шықәса ахыҵра аҳаҭырази ажурналистцәа рыбжьара имҩаԥгаз аконкурс аԥхьахәқәа згаз.
1992-93 ш. рзтәи Аԥсны Аџьынџьтәылатә еибашьра иазкыу адырраҭарақәа рцикл азы адиплом актәи аҩаӡареи 10 000 мааҭ аԥареи анашьоуп Аԥсуа ҳәынҭқарратә телерадиоеилахәыра.
Аҩбатәи аҭыԥи 8 000 ныӡқь мааҭ аԥареи еиҩыршеит агазеҭ “Аԥсни” ажурнал “Алашареи”. Ахԥатәи аҭыԥ рҽаԥсартәит Абаза-ТВ ажурналистцәа Руслан Ҳашыг, Валерии Ҟәрасқәуа, Мизан Ломиа, агазеҭ “Республика Абхазия” ажурналист Иурии Ҟәрасқәуа.
Гагратәи ажурналист Рабсҭан Агрбеи агазеҭ РА акорреспондент Аизан Ирзаханови иранашьоуп аграмотақәа.
Иахьа Аԥсны Аҳәынҭқарра Ахада С. Багаԥшь гәыԥҩык аҵарауааи ауаажәларра-политикатә усзуҩцәеи “Ахьӡ-аԥшпша” аорденқәа ранаишьеит.
Аҳамҭақәа занашьоу бзиала шәаабеит ҳәа раҳәо, Аҳәынҭқарра Ахада инаҵшьны иазгәеиҭеит Аԥсны аҿиараҟны рлагала ду.
“Аибашьраҟны аиааира – ари ажәлар ириааироуп. Ахьыԥшымра аиура – ари ажәлар риааира иаԥшьу ауп. Аԥсны иҟаҵоу зегьы шәареи шәҩызцәеи роуп изыбзоуроу. Ажәлар аӡәыкны ианыҟоу иарбан усзаалак алыҵшәа маиуыр ауӡом”, – иҳәеит С. Багаԥшь.
1992-93 ш. рзтәи Аџьынџьтәылатә еибашьраҟны илшамҭа дуқәа рзи, атәыла ауаажәларра-политикатә ԥсҭазаара активла иҽахьалаирхәуеи рзи “Ахьӡ-аԥша” аорден аҩбатәи аҩаӡара ианашьоуп Галуст Трапизониан.
Аекономика аҵарадырраҟны илагала дуқәеи, атәыла аекономикатә ҿиара аус адулареи, ауаажәларра-политикатә ԥсҭазаара активла иҽахьалаирхәуеи рзы “Ахьӡ-аԥша” аорден аҩбатәи аҩаӡара ианашьоуп Олег Шамба.
Аихамҩатә транспорт аҿиара аҟны илшамҭа дуқәеи, азаанаҭеидгылатә еиҿкаарақәа рҟны акыршықәса инеиԥынкыланы ламысцқьалатәи иусуреи, атәыла ауаажәларра-политикатә ԥсҭазаара активла иҽалархәреи рзы “Ахьӡ-аԥша” аорден 3-тәи аҩаӡара ианашьоуп Алеқсеи Гәбаз.
Иҿыцу асубтропикатәии афатә агьамеи афҩы хааи рхызҵо акультурақәа раарыхраз атеориа аус адулареи практикала урҭ раларҵәареи рзы “Ахьӡ-аԥша” аорден ахԥатәи аҩаӡара ианашьоуп Едуард Гәбаз.
Аҳәынҭқарратә ҳамҭақәа занаршьаз рџьабаа ахә ҳаракны иахьыршьаз азы Аҳәынҭқарра Ахада ҭабуп ҳәа иарҳәеит.
Изакәанымкәа анаркотикатә маҭәашьарқәа раахәареи рыҵәахреи, мамзаргьы аҳақьым изылҩаада ахархәареи рзы Апарламент аԥсахрақәа аланагалеит “Административтә зинеилагарақәа” рзы Акодекс.
Уаанӡа уи азы ахараԥса ддыршәозҭгьы, уажәы 15 мшы уахи-ҽни аҭакра азԥхьагәаҭоуп. Аҩынтә раан анаркотикатә маҭәашьарқәа здырбалаз ирбаандаҩтәра аҿҳәара иацҵахоит 30 мшы уахи-ҽни рҟынӡа.
Урыстәылатәи арратә базақәа Аԥсны ашәарҭадаразы узықәгәыӷша гарантуп, – ҳәа азиԥхьаӡоит Аԥсны адәныҟатәи аусқәа рминистр С. Шамба. “Ҳара, Урыстәылатәи арратә базақәа араҟа рыҟазаара ҳазҿлымҳауп, избанзар ҳара ҳшәарҭадара иагарантуп. Убри инамаданы ҳара иаҳтахыуп иахьынӡауа иаарласны арахь риагара” – ҳәа аҳәамҭа ҟаиҵеит С. Шамба.
Адәныҟатәи Аусқәа рминистрра Ахада иинформациала, “уи азы Аиқәшаҳаҭра аус адулара хыркәшахоит иаарласны, анапгьы аҵаҩхоит дук мырҵыкәа”.
Шамба иинформациала, Гәдоҭатәи Очамчыратәи арратә обиектқәа аринахыс ахархәара рзыухоит арратә базақәа раҳасабала.
“Кәыдры аиҩхааи, Гал араиони ирыԥну аҳаақәа ртәы акәзар, уи даҽа зҵаароуп. Аҳәаатә усеицуразы Аиқәшаҳаҭра азырхиара нап аркыуп. Қырҭтәылеи ҳареи ҳҳәаа амҽхак аҭбаареи, иара убасгьы уи ахылаԥшразы ауадаҩрақәа иацуи, ҳгәларатә ҳәынҭқарра агрессивтә ҟазшьеи ҳасаб рзуны ҳара аҳәаатә еиқәшаҳаҭра абжьаҵарагьы ҳазҿлымҳауп,” – иҳәеит Шамба. “Қырҭтәылеи ҳареи ҳаизыҟазаашьақәа ҭышәынтәалазҭгьы, даҽакала арҭ азҵаарақәа ҳаӡбаргьы ауан. Аха аҭыԥ змоу ауадаҩрақәа азгәаҭаны, арратә зҵаарақәеи аҳәаа ахьчареи рзы Урыстәылеи ҳареи аиқәшаҳаҭра ҳабжьаҵара иаамҭоуп”, – ҳәа азгәеиҭеит аминистр.
Зегь раԥхьаӡа иргыланы, Шамба иажәақәа рыла “Урыстәыла азхиоуп Аԥсны ацхыраара азыҟаҵара ҳаамҭа иақәшәо аҳәаа аргылараҿы”. “Аԥсны аҳәаақәа рҟны Урыстәылатәи аҳәаахьшьцәа ралархәра аҭагылазаашьа ҳнаҭоит наҟ-наҟ Краснодартәи аҿацә Ԥсоу иаԥну аҳәаа аусура иҵегьы еилыхха аҟаҵара иацхраауеит, уи Аԥсны аекономикатә интересқәа ирықәшәоит”, – иазгәеиҭеит Шамба.
Аԥсны раԥхьаӡа акәны акомпиутертә томограф ҟалеит. Атомограф апрезентациа мҩаԥысит Агәӡератәи арратә хәышәтәырҭа аҟны.
Иахьа ахәышәтәырҭа иаҭааит Аԥсны Аҳәынҭқарра Ахада С. Багаԥшьи агәабзиарахьчара аминистр Зураб Маршьани.
Ари зыхәԥса акыр иҳаракыу акомпиутертә томограф Аԥсныҟа иаашьҭуп Швеицариа иеицырдыруа анеирохирургк иҟынтә. Апроект спонсорра азнауеит зҭакԥхықәра ҳәаақәҵоу аилазаара “Иҿыцу амедицинатә технологиақәа”.
Аҳәынҭқарра Ахада ахәышәтәырҭа аусзуҩцәа ирыдиныҳәалеит “ҳаамҭа иақәшәо, ареспубликазы зда ԥсыхәа ыҟам аппарат аиура”. “Ҳара агәабзиарахьчара аҿиара зегь раԥхьаӡа иргылатәу хырхарҭаны ҳахәаԥшуеит. Аҳәынҭқарра уи аҟны ганрацәалатәи ацхыраара шәнаҭалоит”, – иҳәеит Багаԥшь.
Уи иазгәеиҭеит, ахшараиурҭа аҩны инаваргыланы арҽеиратә усурақәа шымҩаԥысуа Ареспубликатә хәышәтәырҭа аҟынгьы.. Уи ҟалоит ачымазцәа зегьы иҷыдоу амедицинатә цхыраара рызҭо центрны. “Ҳара ҳҽазаҳшәалароуп ауааԥсыра зегьы зыҩаӡареи зхаҭабзиареи ҳаракыу амедицинатә цхыраара рыҭара”, – иазгәеиҭеит Аҳәынҭқарра Ахада.
Агәабзиарахьчара аминистр З. Маршьан иазиԥхьаӡоит, ачымазарашьақәыргыларазы иҟаз ауадаҩрақәа рыхәҭак акомпиутертә тамограф аиура инадҳәаланы иӡбахап ҳәа. “Ҳуааԥсыра рӷьырак ареспублика анҭыҵ, хәҭакахьала, Москва, Шәача, Краснодар ақалақьқәа рахь ицалар акәын атомографиатә хәаԥшразы. Уажәшьҭарнахыс, атехникатә зҵаатәқәа зегьы аныӡбахалак, аусура иалагоит уи иазкыу акабинет”, – иҳәеит аминистр.
Аминистр, иара убасгьы, иазгәеиҭеит ареспубликаҿы ишыҟам аҳақьымцәа-арентгенологцәа. “Арентген-сахьа аҭыхра адагьы, уи аԥхьара аҭахыуп”. Акомпиутертә томограф аусуразы Шәачантә аҳақьым-рентгенолог Галина Краснослободцева ааԥхьара лаҳҭеит. Уи ачымазцәа ртомографиа амҩаԥгара адагьы, ари азанааҭ илырҵалоит аҳақьым қәыԥш.
Аппарат иаарласны аусура иаларгахоит.
Ареспублика Аԥсны Апарламент аҟны иаԥҵоуп адепутатә еидҵара “Акзаара”, уи иалахәуп 22-ҩыуаак.
Урҭ рхыԥхьаӡараҟны: Виачеслав Цыгәба, (Аԥсны Жәлар Реизара Аиҳабы ихаҭыԥуаҩ), Альберт Овсепиан (Аԥсны Жәлар Реизара Аиҳабы ихаҭыԥуаҩ), Ҭалих Ҳәатышь, Сенер Гогәуа, Павел Лешьук, Роман Бениа, Амра Агрба, Валерии Кондаков, Валерии Маиромиан, Гаррик Саманба, Михаил Сангәлиа, Владимир Начач, Лев Аҩыӡба, Виктор Висилиов, Иурии Зыхәба, Заур Адлеиба, Ҭемыр Кәыҵниа, Беслан Џьопуа, Емма Гамсаниа, Иурии Кереселидзе, Виачеслав Ҩардан, Бежан Убириа.
Аԥсны дааит ақырҭуа-ауаԥс еимакы аҭҵааразы жәларбжьаратәи ихьыԥшым амиссиа ахада Ҳаиди Талиавини. Уи Адәныҟатәи Аусқәа рминистр С. Шамба илырдырит 2008 шықәса нанҳәамзазтәи ахҭысқәа ҭызҵаауа амиссиа алахәлацәа.
Ҳ. Талиавини иазгәалҭеит, жәларбжьаратәи амиссиа аусура ишалагаз иаҳхысыз ашықәс ԥхыҷкәынмзазы, ахыркәшарагьы ргәы ишҭоу 2009 шықәса ԥхынгәымзазы. Аихшьаала нагахоит 2008 шықәса нанҳәамзазтәи ахҭысқәа рыҭҵааразы жәларбжьаратәи амиссиа аԥҵара хаԥшьгаҩцәас иамоу Европатәи Аидгылаҟны. Адәныҟатәи Аусқәа рминистрра Ахада иазгәеиҭеит, аԥсуа ган иаарту ацәажәара амҩаԥгареи аусеицуреи ишазхиоу. “Ҳара иааӡо ҳәа акагьы ҳамам, убри азын ҳазхиоуп иаарту аицәажәара амҩаԥгара”, – инаҵшьны иазгәеиҭеит уи. Талианиви адырра ҟалҵеит. Москвеи Қарҭи аиԥыларақәа шымҩаԥылгахьоу, ари амчыбжь азы Цхинвал аҭаара планс ишлымоу.
“Ҳара ҳусура хырхарҭас иамоу афактқәа рыҭҵаароуп. Хықәкыс иҳамоу – аганқәа зегьы рыҟны аусеицура ашьақәыргылароуп, уи ҳалшап ҳәа ҳақәгәыӷуеит” – лҳәеит уи.
Кавказ ашәарҭадара азҵаарақәа рзы Женеватәи абжьгарақәа рылҵшәақәа ирызкын иахьа, Аҟәа, имҩаԥысыз Аԥсны Адәныҟатәи Аусқәа рминистр С. Шамбеи ООН Амаӡаныҟәгаҩ Хада ихаҭарнак ҷыда Иоҳан Вербекеи реиԥылара.
С. Шамбеи Иоҳан Вербекеи, иара убасгьы ирылацәажәеит жәларбжьаратәи амиссиа Аԥсны раанхара аҭагылазаашьеи аперспективақәеи.
С. Шамба даҽазныкгьы инаҵшьны иазгәеиҭеит, ООН амиссиа азинтә статус аҳәаақәҵаразы Аԥсны апозициа аҽшамԥсахуа. Аԥсны ишьақәнарӷәӷәоит аԥсуа ган ажәалагалақәеи Ареспублика астатус ҿыци ҳасаб рзуны амиссиа амандат ҿыц адкылара шаҭахыу. Убри аан аминистр иазгәеиҭеит, ареспублика анапхгара шазҿлымҳау ООН амиссиа аҿҳәара ацҵара, иара убасгьы иҳәеит Европатәи Ахеилак ахаҭарнакцәа рыла ООН анаԥшцәа рыԥсахра шзалымшо.
С. Шамба дақәыӡбеит Европатәи Аидгыла Аԥсны ахьыԥшымра азхаҵара азҵаара иахәаԥшраны иҟоу атәылақәа рахь иҟарҵо ақәыӷәӷәара.
“Аԥсуа ган даҽазныкгьы агәра ргеит, европатәи аилазаарақәа рхаҭарнакцәа, ганкы мацара иадызцәыло, аимак аҭышәныртәалараҿы иобиективтәу абжьаҟазацәа раҳасабала рхы шырзымҩаԥымго”, – ҳәа аҳәамҭа ҟаиҵеит С. шамба.
Урыстәыла Афедерациа Апрезидент Д. Медведев 60 шықәса ихыҵра идиныҳәалеит Аԥсны Аҳәынҭқарра Ахада С. Багаԥшь. Адныҳәаларатә телеграммаҟны иазааҭгылоуп:
Ҳаҭыр зқәу, Сергеи Уасил-иԥа!
Гәык-ԥсыкала ишәыдысныҳәалоит шәиубилеи. Урыстәыла шәара шәеицырдыруеит зыԥсҭазаара зегьы зыжәлар рымаҵ аура иазызкыз, аԥышәа ду змоу политикатә рҿиаҩ дуны. Аҳәынҭқарра Ахада иаҳасабала, Шәара шәылшарақәа рацәоуп Шәреспублика аҿиараҿы, шәлагала дууп Урыстәылеи Аԥсни рыбжьара агәлеимабзиаратә еизыҟазаашьақәа рышьақәыргылараҿы.
2008 шықәса нанҳәамзазы ахьыԥшымра азхаҵара, зырҿиара акыр шәазааԥсаз, наҟ-ааҟ ҳҳәынҭқаррақәа рыбжьара аизыҟазаашьақәа даҽа хаҭабзиарак роуит. Агура згоит, аринахысгьы ҳамчқәа еилаҵаны аурыс-аԥсуа еизыҟазаашьақәа рыҽшырҭбаауа ала, арегион аҟны аҭынчреи, ашәарҭадареи реиқәырхареи, ҳҳәынҭқаррақәа реизҳа-зыӷьареи рзы.
Гәык-ԥсык ала ишәзеиӷьасшьоит агәабзиара, аманшәалара, ақәҿиара дуқәа.
Ҳаҭырла, Д. Медведев.
Ари аҽны, 1921 шықәса, хәажәкыра 4 рзы абольшевикцәа амчра рнапаҟны иааргеит. Ари амш рыԥхьаӡоит, иара убасгьы Аԥсны аҳәынҭқарра ашьақәгылара иамшны.
Иахьатәи амш инадҳәаланы, акоммунистцәа, ареспублика ауаажәларра рхаҭарнакцәа ашәҭ шьыҵәрақәа шьҭарҵеит иналукааша асоветтә ҳәынҭқарра аусзуҩцәа – Нестор Лакоба, Ефрем Ешба, Николаи Ақырҭаа рбаҟақәа рҿаԥхьа.
Урыстәыла Афедерациа Аиҳабыра рхантәаҩы В. Путин Аԥсны Аҳәынҭқарра Ахада С. Багаԥшь ииубилеи идиныҳәалеит. Адныҳәаларатә телеграммаҟны иаҳәоит:
Ҳаҭыр зқәу, Сергеи Уасил-иԥа!
Гәык-ԥсык ала ишәыдысныҳәалоит 60 шықәса шәхыҵра амш.
Шәара есымшагь шәыжәлар рымаҵ жәуан ааԥсарада, шәлагала дуӡзоуп Аԥсны аҳәынҭқарра ашьақәгылараҿи, Урыстәылеи Аԥсни рыбжьара аиҩызареи агәлеимабзиаратә еизыҟазаашьақәа рырӷәӷәареи рҿы.
Урыстәыла Афедерациа Аԥсны ахьыԥшымра аназханаҵа аетап ҿыц аҟны, ҳажәларқәа рҿаԥхьа иаатит иҵегь ихаҭәаау аҭагылазаашьақәа, аусхкқәа зегьы рҟны, еицыфеидоу аусеицура арҵауларазы.
Гәык-ԥсык ала ишәзеиӷьасшьоит аринахысгьы ақәҿиарақәа, агәабзиара, анасыԥ, аманшәалара.
Ҳаҭырла, Владимир Путин.
Иахьа, Гал ақалақь аҟны имҩаԥысит Гал араион аҟны Аҳәынҭқарра Ахада инапынҵақәа назыгӡо Руслан Кьышьмариеи ақырҭуа-ауаԥс еимакы амзызқәа рыҭҵааразы Европатәи Аидгыла ахылаԥшрала иаԥҵоу жәларбжьаратәи амиссиа Ахада Ҳаиди Талиавинии аеқспертцәа ргәыԥи реиԥылара.
Аиԥылара ахыркәшамҭаз Р. Кьышьмариа агентра Аԥсныпресс ахь адырра злаҟаиҵаз ала, аҳкәажә Талиавини жәларбжьаратәи амиссиа алахәылацәа иабалырдырит, уи ашьҭахь дазааҭгылеит Аԥсныҟа раара хықәкыс иамоу.
Аиԥылараҟны, Кьышьмариа иажәақәа рыла, иалацәажәеит аҳәаа иаԥну Гал араион аҭагылазаашьа. Аҳәынҭқарра Ахада араион аҟны ихаҭарнак араҟа аҭагылазаашьа иаҳа иҭышәынтәалоуп ҳәа ахәшьара аиҭеит.
Убри аан, уи инаҵшьны иазгәеиҭеит ааԥынра аара инамаданы, Қырҭтәылантә адиверсиатә гәыԥқәа раара ашәара иаҳа ишыҟоу. Аҭыԥантәи ауааԥсыреи, аҳәаа иаԥну арегион зегьы аҟны иааизакны ршәарҭадара аиқәыршәареи рзы Қырҭтәылеи ҳареи ҳҳәаа рӷәӷәатәуп.
Ауааԥсыра ршәарҭадара аиқәыршәара шаҭахыу Кьышьмариа диқәшаҳаҭхо, Ҭалиавини иазгәалҭеит уи азын аҳәааҿы абаагәаратә хырӷәӷәарҭақәа рыргыларазы агыҩбара шлымоу. Аха, Р. Кьышьмариа иазгәеиҭеит, “абас еиԥш аусмҩаԥгатәқәа ишаԥдырҟәҟәаауа Аԥсны аҭагылазаашьа ашьақәҟьаразы аҳәаа иахыҵуа адиверсиатә гәыԥқәа.”
Аԥсны иааит Свердловсктәи аобласт Азакәанԥҵаратә Еизара аделегациа. Уи хадара азиуеит, аобласттә Дума ахантаҩы ихаҭыԥуаҩ Анатолии Мальцев.
Аделегациа идикылеит Аԥсны Апарламент Ахада Нугзар Ашәба.
Ашәба асасцәа ирзеиҭеиҳәеит аԥсуа парламент аусура атәи, аҳәынҭқарра ашьақәгылара аҭоурых-зинтә аспектқәеи.
“Аԥсны Жәлар Реизара Урыстәыла Афедерациа аобласттә Думақәа рыбжьара аусицуразы аиқәшаҳаҭрақәа жәпакы анапы рыҵанаҩхьеит. Сара агәра згоит, алыҵшәа аиуеит ҳәа Свердловсктәи аобласт Азакәанԥҵаратә Еизареи ҳареи ҳусеицура”, иҳәеит Жәлар Реизара Аиҳабы.
“Ҳара ҳвизит иалагӡаны еилаҳкаарц ҳҭахын, иарбан усхкқәоу рыҟны ацхыраара еиҳа иахьышәҭахыу. Наҟ-наҟ аделегациа аилазаараҟны иҟалоит еиуеиԥшым аспециалистцәа. Аԥхьаҟатәи аусеицураҿы ихадоу акы акәны иазгәеиҭеит ахәыҷтәы лагерқәа реиҿкаареи, аҵарадырреи.
Уаҵәы, хәажәкыра 4 рзы иазгәаҭоуп Урыстәыла Афедерациа Свердловсктәи аобласттә Думеи, Аԥсны Жәлар Реизареи рыбжьара Аусеицуразы Амеморандум анапаҵаҩра.
Нальчик ақалақь аҟны имҩаԥысуан Кавказ иреиҳау амузыкатә ҳамҭа “Ахьтәы микрофон” ранашьара ацеремониа.
“Иреиӷьыу авокалист” аноминациала иреиҳау аҳамҭа ланашьан Аԥснынтәи ашәаҳәаҩ Ирена Кәлаа.
Иазгәаҭатәуп, 2007 ш. рзы Владикавказ имҩаԥысуаз актәи аицлабраҟны, “Ахьтәы микрофон” иҽаԥсеитәит ҳџьынџьуаҩ, апоет, акомпозитор, ашәаҳәаҩ Анатолии Алҭеиба.
Аԥсны Жәлар рырҿиара ацентр иагәҭакыуп еиҿнакаарц, ҳазныу ашықәс мшаԥымза 9 рзы “Ахьтәы микрофон” алауреатцәа алархәны “Аиҩызара аконцерт”. Абри азы адырра ҟарҵеит Аԥсны жәлар рырҿиара ацентр аҟнынтә.
“Аԥсны анапхгара рыхьӡала гәык-ԥсык ала ишәыдысныҳәалоит 80 шықәса шәхыҵра! Шәара шәыԥсҭазаара зегьы азышәкит аԥсуа бызшәа аҭҵаара. Рхыԥхьаӡара рацәоуп шәара иазыҟашәҵаз аҵарауаа. Шәылшамҭақәа рацәоуп абжьаратә школқәеи иреиҳау аҵараиурҭақәеи рзы аԥсуа бызшәа арҵага шәҟәқәа рҭыжьреи реиқәыршәареи рҿы. Шәара еиқәшыршәахьеит хыԥхьаӡара рацәала анаукатә усумҭақәа. Шәыруаӡәкыуп Аԥсны Анаукақәа Ракадемиа ашьаҭаркыҩцәа. Аамҭа кьаҿк иалагӡаны, шәара напхгара зышәҭо Академиеи аҳәаанырцәтәи аҵарадырратә центрқәа рҟны аимадарақәа шәыбжьаҵара шәылшәыршеит. Шәара есымша шәгәы иҵхоит аԥсуа бызшәа аҿиареи аиқәырхареи азҵаара” – ҳәа аҳәоит адныҳәаларатә шәҟәы аҟны.
С. Багаԥшь аиубилиар изеиӷьаишьеит агәабзиареи, арҿиааратә қәҿиара дуқәеи.
Иахьа, Ареспублика Аԥсны Апарламенти Урыстәыла Афедерациа Свердловсктәи аобласт Азакәанԥҵаратә Еизареи аусеицуразы Амеморандум рнапы аҵарҩит.
Ашәҟәы рнапы аҵарҩит Жәлар Реизара Аиҳабы Нугзар Ашәбеи, Свердловсктәи аобласт Азакәанԥҵаратә Еизара ахантәаҩы ихаҭыԥуаҩ Анатолии Мальцеви Свердловсктәи аобласт Азакәанԥҵаратә Еизара ахаҭарнакцәа Рпалата ахантәаҩы ихаҭыԥуаҩ Алеқсандр Серебренникови.
“Апарламентбжьаратә еиқәшаҳаҭра иалнаршоит иазгәаҳҭаз азҵаарақәа еиҳа ганрацәала рызнеира, – иҳәеит Анатолии Мальцев. Ҳара ҳазҿлымҳауп, Аԥсны аԥсшьарҭа – ҽыхәышәтәратә базақәа реиҭашьақәыргылара, ҳхәыҷқәа Амшын Еиқәа аԥшаҳәаҿы рыԥсы ршьартә еиԥш аҭагылазаашьа роуратәы”.
Свердловсктәи аобласт Аԥсны иаднагаларц алшоит ареспублика аиҭашьақәыргыларазы зда ԥсыхәа ыҟам аргыларатә маҭәахәқәа, аӡымҩангагақәа, асантехника уҳәа убас егьырҭгьы, – иҳәеит Мальцев. Ҳара ҳделегациа аилазаараҟны иҟоуп – азакәанԥҵаратә Еизара ахаҭарнакцәа Рпалата адепутат, акыр зымчхара дуу иаартыу акционертә еилазаара “Первоуральский новотрубный завод” анагӡаратә диреқтор Мелик Мори.
“Ҳусеицураҿы, иара убасгьы хырҩаа аҭахоит акәльтуреи аҟазареи русхк аҟны ҳаимадара. Аԥхьаҟа ҳгәы иҭоуп аԥсуа арҿиаратә коллективқәа алархәны Аԥсны Акәльтура амшқәа рымҩаԥгара”, – иазгәеиҭеит уи.
“Аԥсуа жәлар иџьашьахәу жәларуп. Шәара шәхьыԥшымреи шәхақәиҭреи еиқәшәырхеит, гәыҩбара ыҟам шәреспублика аибашьра ҟалаанӡа ишыҟаз аҵкыс еиӷьны ишшәырҭқакаҷуа ала”, – иҳәеит Свердловсктәи Азакәанԥҵаратә Еизара аобласттә Дума ахантәаҩы ихаҭыԥуаҩ Анатолии Мальцев.
Аԥсны Жәлар Реизара Аиҳабы Н. Ашәба иазгәеиҭеит, аусеицуразы анапы зҵаҩу Амеморандум гәахәарыла ишидикылаз.
Хәажәкыра 10 рзы, 21 сааҭи 30 минуҭи инарзынаԥшуа, Гал араион Ҷубырхьынџь ақыҭан, Егры ацҳа хада иацәыхарамкәа, зхатәы машьына “Мерседес” ала иҟаз, Мзиури ақыҭан инхо Сулхан Гәлуа артҟәацга иҵаԥжәеит. Насыԥны, арныҟәцаҩ ԥырхага имам, ааха ӷәӷәа амоуп амашьына. Абри атәы ажурналистцәа иреиҳәеит Гал араион аҩныҵҟатәи аусқәа рыҟәша аиҳабы Л. Коӷониа.
Коӷониа игәаанагарала, ари артҟәацга рызкын, уахынла ари аҭыԥ иахылаԥшуа аҭыԥантәи азинхьчаратә усбарҭақәа русзуҩцәа.
Ахҭыс ахьыҟалаз аҭыԥ аҟны аусеилыргаратә бригада аус ауеит.
Иахьа ашьыжь, Гал араион аҟны Урыстәылатәи архәҭақәа иртәу акәалӡымашьына ааҳәит. Аӡәгьы ааха имоуӡеит.
Ахҭыс ҟалеит Шьашьикәара ақытан. “Машьынамҩала ицоз акәалӡымашьына абарбал ԥжәеит, убри иахҟьаны аганахь имҩахҟьеит, ааигәа иҟаз агәаҩара иҭаҳаит,” – ҳәа адырра ҟарҵеит Гал араион аҩныҵҟатәи аусқәа рҟәша аусзуҩцәа. Аӡәгьы ааха имоуӡеит.
Апоет игәаларшәара иазкыз ахәлԥаз мҩаԥысуан Гәдоуҭа ақалақь амузеи аҟны.
Еизаз иколлегацәа, иҩызцәа, иҭынхацәа апоет изкыз ргалашәарақәа еибырҳәон. Таиф Аџьба ихьӡ зхыу Аҷандаратәи абжьаратәи ашкол аҵаҩцәа апоет иажәеинраалақәа ирыԥхьон.
“Иахьа Аԥсны дыҟамзар ҟалап, Таиф Аџьба иҩымҭак иадамхаргьы ззымдыруа аӡәы. Уаԥхьацыԥхьаӡа еиҭа ҿыцрак, еиҭа даҽа цәак рыҵыубаауеит иҩымҭақәа, – ҳәа азгәарҭон иқәгылоз. Иажәеинраалақәа рӷьырак рыла иаԥҵоуп ашәақәа.”.
Апоет В. Занҭариа ажәалагала ҟаиҵеит, апоет Таиф Аџьба ихьӡ анаӡаӡатәразы, Аҟәа амҩадуқәа руак ихьӡ ахҵарази, иара дахьынхоз аҩны аҟны амемориалтә ӷәы ашьақәыргылареи рзы. “Ҳара иаҳуалуп, Таиф иҩымҭақәа урысшәала, англыз бызшәала, ҭырқәшала уҳәа егьырҭ абызшәақәа рахь реиҭагара,” – ҳәа азгәеиҭеит В. Занҭариа.
Аԥсны жәлар Рџьынџьтәылатә еибашьраан, 1992 шықәса, жьҭаарамза 9 рзы ақырҭуа гвардееццәа иҩны ддәылганы дыргеит. Убри нахыс апоет аӡәгьы димбеит. Уи хабарда ибжьаӡыз рсиа дахыԥхьаӡалоуп.
Аҟәа, Ахьӡ-аԥша апарк аҟны имҩаԥысит 1992-93 ш. рзтәи Аԥсны Аџьынџьтәылатә еибашьра аҟны иҭахаз Рмемориал аҿаԥхьа ашәҭқәа рышьҭаҵара ацеремониа.
16 шықәса раԥхьа, 1993 шықәса, хәажәкыра 15-16 рзы Аԥсны аҳҭны-қалақь Аҟәа Қырҭтәыла Аҳәынҭсовет архәҭақәа рыҟнытә ахы ақәиҭтәразы арратә операциа мҩаԥган. Ари лыҵшәа змоуз Аҟәа ахақәиҭтәразы аҽазышәараҟны иҭахеит 400-ҩыуаак инарзынаԥшуа аԥсуа еибашьцәа, 1000-ҩыуаак рҟынӡа ахәрақәа роуит. 70-ҩыуаак хабарда ибжьаӡит. Ашәҭқәа рышьҭаҵара ацеремониа иалахәын аибашьра аветеранцәа, Аԥсны Аҳәынҭқарра Ахада С. Багаԥшь, уи ихаҭыԥуаҩ Рауль Ҳаџьымба, Аԥсны Жәлар Реизара Аиҳабы Нугзар Ашба, Аԥза-министр А. Анқәаб, апарламент адепутатцәа, аиҳабыра алахәцәа, арра маҵзуцәа, ауаажәларра рхаҭарнакцәа, ашколхәыҷқәа.
Иахьа, Аԥсны Адәныҟатәи Аусқәа рминистр С. Шамба дидикылеит ООН Амаӡаныҟәгаҩ Хада ихаҭарнак ҷыда ихаҭыԥуаҩ ҿыц Джозеф Стефанидис.
Джозеф Стефанидис имаҵураҟны диԥсахит ООН Амаӡаныҟәгаҩ Хада ихаҭарнак ҷыда ихаҭыԥуаҩ Иво Петров.
С. Шамба апатын Стефанидис иирдырит ареспублика анапхгара рпозициа, адәныҟатәи аполитиказы рхырхарҭа хадақәа, жәларбжьаратәи аиҿкаарақәа Аԥсны рааныжьра азҵаарагьы убрахь иналаҵаны.
Аминистр иажәақәа рыла, аԥсуа ган апозициа аимак аҭыԥаҿы ашәарҭадара аиқәыршәара азҵаатәқәа рыӡбараҿы шьаҭас иҟанаҵоит, ООН ахылаԥшрала Гал Гал араион аҟны имҩаԥысуаз ԥшь-ганктәи аиԥыларақәа Европаҿтәи Аидгыла анаԥшцәа алархәны рырҭбаара.
Убри аан, С. Шамба даҽазныкгьы ишьақәирӷәӷәеит, ООН амиссиа хадара зуа жәларбжьаратәи анаԥшцәа раҳасабала ареспубликаҿы рааныжьра, Аԥсны анапхгара шазҿлымҳау. Абри атәы аанацҳауеит Аԥсны Адәныҟатәи Аусқәа рминистрра рпресс-маҵзура.
Иахьа, Апарламент аҟны имҩаԥысит Аԥсны Жәлар рышәҟәҩҩы Алықьса Гогәуа иԥылара.
“Ҳара хықәкыс иҳамоуп иааиԥмырҟьаӡакәа ареспублика арҿиаратә интеллигенциа рԥыларақәа рымҩаԥгара” – иҳәеит Аԥсны Апарламент Ахада Нугзар Ашәба. – “Ҳәарада, акраҵанакуеит раԥхьатәи аиԥыларахь дахьааԥхьоу – аԥсуа литература аклассик Алеқсеи Ноча-иԥа.”
Адепутатцәа А. Гогәуа идырныҳәалеит “Аԥсны Жәлар рышәҟәҩҩы” ҳәа ахьыӡ ҳаракы ихҵоуи, имширеи. Хәажәкыра 15 рзы ашәҟәҩҩы ихыҵит 77 шықәса.
“Иахьанӡа ари ахьыӡ ҳаракы занаршьахьоу рхыԥхьаӡара акыр имаҷуп. А. Гогәуа акыр ҵуеит жәлар дрышәҟәҩҩуижьҭеи. Аҳәынҭқарра ашәҟәҩҩы истатус шәҟәыла-быӷьшәыла еиқәнаршәеит ауп,” – иазгәеиҭеит Н. Ашәба.
Адепутатцәа иазгәарҭон, А. Гогәуа аԥсуа литературеи ареспублика ауаажәларра политикатә ԥсҭазаареи рҟны хә-змаӡам илагала дуқәа ртәы. “Ҳара насыԥ ҳамоуп ҳәа ҳхы ҳаԥхьаӡоит А. Гогәуа иаамҭа ҳахьаҵанакуа”, – иазгәарҭон иқәгылоз адепутатцәа Виачеслав Цыгәба, Ирина Агрба, Валерии Кәарҷиа, Гарик Саманба, Лев Шамба, Гәрам Гәмба уҳәа убас егьырҭгьы.
“А. Гогәуа – ари аибашьра ахьаа зегьы аарԥшра зылзыршаз шәҟәҩҩуп, убри аан икәша-мыкәша аӡәгьы дламырҟәӡакәа”, – азгәеиҭеит адепутат Б. Кобахьиа.
Апарламентарицәа изыԥхьахьоу автор иҩымҭақәа рзы ргәаанагарақәа еибырҳәон, иргәаладыршәон ашәҟәҩҩи дареи раԥхьатәи реиԥыларақәа.
Ҭырқәтәылантәи арепатриант Сенер Гогәуа, раԥхьаӡа акәны ашәҟәҩҩи иареи Анкара реиԥылара игәаларшәо иазгәеиҭеит, А. Гогәуа ҳамҭас ииҭаз “Анбан” шәҟәы ала шакәу аԥсышәала аԥхьара шиҵаз.
Адепутатцәа азҿлымҳан иҭырҵаауан ашәҟәҩҩы аԥхьаҟатәи ирҿиаратә планқәа.
А. Гогәуа иҳәеит, аус шадиуло ароман ҿыц. Уи ҭабуп ҳәа реиҳәеит аиԥылараз: “Ари ҳарҿиара, ҳкәльтура, ҳлитература, сырҿиара – пату ақәҵароуп, ахә ҳаракны ашьароуп”.
Ашәҟәҩҩы инаҵшьны иазгәеиҭеит, аглобализациа аҭагылазаашьақәа раан аԥсуа бызшәа аиқәырхара аҵакы. “Ахатәы бызшәа аӡра иаанаго, ажәлар рхатә традициақәа ркәльтура аныӡаароуп. Ҳара иҳалҳаршароуп аԥсуа бызшәа Аԥсны иқәынхо амилаҭқәа зегьы еидызкыло бызшәаны аҟаҵара. Убри азын ҳара аԥсуаа ҳхаҭақәа пату ақәаҳҵароуп, иҳахьчароуп, иаҳҵароуп ҳхатәы бызшәа”, – иҳәеит ашәҟәҩҩы.
Урыстәыла Афедерациа Апрезидент ипресс-маҵзура излаанацҳауа ала, Дмитрии Медведев ашәҟәҩҩы Фазиль Искандер ианаишьеит “Аԥсадгьыл аҿаԥхьа илшамҭақәа рзы” аорден аԥшьбатәи аҩаӡара. Ф. Искандер уи ианашьоуп аџьынџьтәылатә литератураҿы илагада дуқәа рзи акыршықәсатәи ирҿиаратә усуреи рзы.
Урыстәыла гәҭакыс иамоуп, ари ашықәс абиуџьет аҟнытә Аԥсни Аахыҵ Уаԥстәылеи 5, 16 миллиард мааҭ афинанстә цхыраара рзыҟаҵара. “Афедералтә биуџьет аҟнытә афинанстә цхыраара Ареспублика Аԥсны абиуџьет азы иартәоит 2, 36 миллиард мааҭ, Ареспублика Аахыҵ Уаԥстәыла азы – 2, 8 миллиард мааҭ”, – ҳәа аҳәоит Урыстәыла Афедерациа афинансқәа рминистрра апресс-релиз аҟны.
“Иарбоу ахархәагақәа рыҟнытә абиуџьет усхк аусзуҩцәа руалафахәы, ахәҷтәы цхыраагӡақәа, атәанчахәқәа, астипендиақәа, акрыфара, ахәшәқәа уҳәа ареспублика асоциалтә ҵакы змоу ахарџьқәа рҟны ахархәара рыҭара алыршахоит,” – ҳәа азгәаҭоуп аминистрра адырраҭараҟны. Убри аан инаҵшьны иазгәаҭоуп, иарбаз афедералтә биуџьет ахарџьқәа акыр ишеиҵатәугьы, арҭ аҩ-республикак рзы 2009 шықәса рзы раԥхьаӡа иарбаз афинанстә цхыраара ԥсахрада ишаанхаз.
Уи адагьы, адырра ҟанаҵоит Урыстәыла Афедерациа афинансқәа рминистрра, 2008 шықәса нанҳәамзазтәи ахҭысқәа ирыхҟьаны ааха зауз ареспублика Аахыҵ Уаԥстәыла анхарҭақәеи ахыбрақәеи реиҭашьақәыргыларазы иазоужьуп 8, 5 миллиард мааҭ. Иаҳхысыз ашықәс азы, раԥхьаӡа акәны ареспублика афинанстә цхыраара аҳасабала иахыԥхьаӡалан 1, 5 миллиард мааҭ.
Урыстәыла Афедерациеи Аԥсни Аахыҵ Уаԥстәылеи афинансқәа рминистррақәа рыбжьара аусбарҭабжьаратә еиқәшаҳаҭрақәа рнапы рыҵаҩра мҩаԥысуеит 2009 шықәса, хәажәкыра 17 рзы Москва ақалақь аҟны, азгәаҭоуп апресс-релиз аҟны.
Иахьа, Аԥсны Аҳәынҭқарра Ахада С. Багаԥшь дырԥылеит Акризистә ҭагылазаашьақәа раԥырҟәҟәааразы Жәларбжьаратәи Агәԥ “Краисис Груп” апрезидент ихаҭыԥуаҩ Алан Делатрози, ари аиҿкаара Кавказтәи аҟәша аиҳабы Лоренс Шитси.
Асасцәа азҿлымҳан иҭырҵаауан иахьатәи аамҭазы Аԥсны аҩныҵҟаполитикатәи, адәныҟаполитикатәи, асоциал-економикатәи ҭагылазаашьақәа.
Аҳәынҭқарра Ахада асасцәа идирдырит Аԥсны ахьыԥшымра аназхаҵаха ашьҭахьтәи атәыла аҭагылазаашьа. Уи инаҵшьны иазгәеиҭеит, Аԥсны-Урыстәыла Афедерациа акәыз, мамзаргьы иарбанзаалак даҽа ҳәынҭқаррак алалара агәы ишҭам, ас еиԥш агәаанагара Мраҭашәараҟа аҭыԥ шамоугьы.
“Ҳара иҳаргылоит ихьыԥшым, зых иақәиҭу, изинтәу, идемократиатәу аҳәынҭқарра, уи ҳацәхьаҵрангьы ҳаҟаӡам”, – иҳәеит Багаԥшь.
Аҳәынҭқарра Ахада иазгәеиҭеит, Аԥсны ООН амиссиа ааныжьра ишазҿлымҳау, аха убри аан мап шацәыркуа Европа Ахеилак. Уи иажәақәа рыла, Европа Ахеилак иаартны Қырҭтәыла аган иадырцәылоит.
С. Багаԥшь иара убасгьы иҳәеит, Европа Ахеилак атәылақәа Аԥсны ауааԥсыра авизақәа рыҭара мап шрыцәнакуа. “Ас еиԥш апрактика Европа Ахеилак ацҳаражәҳәарҭақәа рхы иадырхәоижьҭеи акрааҵуеит,” – азгәеиҭеит Аҳәынҭқарра Ахада.
Убри аан Аҳәынҭқарра Ахада асасцәа адырра риҭеит, Аԥсны аус ацызурц зҭахыу атәылақәа зегьы рзы ишаартыу. “Ҳара ҳазыԥшым уаҵәыҵәҟьа адунеи атәылақәа зегьы ҳазхарҵоит ҳәа, аха ҳзын акраҵанакуеит адунеи атәылақәа иреиҳау Урыстәыла Афедерациа ҳхьыԥшымра ахьазханаҵаз”, – иҳәеит С. Багаԥшь.
Аԥсны Аҳәынҭқарра Ахада С. Багаԥшь дидикылеит Аахыҵ Кавказ аҟны Европатәи Аидгыла ахаҭарнак ҷыда Питер Семнеби. Аиԥылараҟны ирзааҭгылан агәҳалалратәи асоциал-економикатәи ҟазшьа змоу апрограммақәа Аԥсны раларҵәара азҵаатәқәа.
Питер Семнеби иазгәеиҭеит, Қырҭтәыла иҟоу Европатәи акомиссиа ахада Пиер Еклунд Аԥсны аҵыхәтәантәи ивизит аан ишырзааҭгылаз агәабзиарахьчареи, иара убасгьы ауаажәларратә еилазаареи ацхыраара рыҭара азҵаатәқәа. “Ҳара иаҳҭахыуп ҳусеицура иацаҳҵарц, иара убасгьы аус сыцызуа лассы-лассы Аԥсны иаҭааларц,” – иҳәеит Питер Семенеби. Убри аан уи иазгәеиҭеит, астатус азҵаатәы азы Европатәи Аидгылеи Аԥсни ргәаанагарақәа ахьеиқәымшәо наҟ-ааҟ еицыфеидоу апроектқәа рыҿиара иаԥырхагамхозароуп ҳәа.
Аԥсны Аҳәынҭқарра Ахада С. Багаԥшь Аахыҵ Кавказ аҟны Европа Аидгыла ахаҭарнак ҷыда ҭабуп ҳәа иеиҳәеит Аԥсны имҩаԥиго аусуразы. “Аусеицуразы агәаҳәара шәымазар, ҳара – ҳаартуп, ҳазхиоуп шәацәажәара, азҵаарақәа жәпакы рыӡбара,” – азгәеиҭеит Багаԥшь.
Аԥсны Аҳәынҭқарра Ахада Питер Семнеби диқәшаҳаҭхеит, аполитикатә ҟазшьа змоу азҵаарақәеи иполитикатәыми реиҟәыҭхара шаҭахыу азы. “Ҳара убас еиԥш ауеицуроуп иаҳҭахыу, аха ҳара иҳаздыруам уи практикала ишаларҵәатәыу ари ахшыҩҵак, агәҳаларратә ҟазшьа змоу азҵаарақәагьы иахьа аполитикатә ҟазшьа аархәозар”, – азгәеиҭеит Аҳәынҭқарра Ахада.
Уи дырзааҭгылеит аҿырԥштәқәа, Европатәи аҽыхәышәтәырҭақәа рҟны зҽызхәышәтәырц зҭахыз ачымазцәа авизақәа рыҭараз мап шырцәыркыз. Ари, Багаԥшь игәаанагарала, “иаанарԥшуа Европатәи Аидгыла агәҳалалратә усхк аҟны аусеицура апрактикаҿы акәымкәа ажәала мацара шакәу ишазхиоу”.
“Ииашоуп ҳәа ҳзазҳәом, аиҿцәажәара алахәлацәа апатын Моррель иаҳаҭыр ашьҭыхразы, Женеваҟа ацара азин рыҭаны, астудентцәеи ачымазцәеи Европаҟа ацара азин ахьрымхыу”, – дазааҭгылеит Багаԥшь.
“Аԥсны Женеватәи аицәажәарақәа аринахыстәи ралахәра азҵаара ҳахәаԥшраны ҳаҟоуп, ари апроцесс перспектива змам акы акәны ҳазлахәаԥшуа ала,” – ҳәа ицәажәара иациҵеит Аҳәынҭқарра Ахада.
Багаԥшь иазгәеиҭеит, Европа акәзааит, Америка Еидҵоу Аштатқәа ракәзааит Аԥсны аҭагылазаашьа иашаҵәҟьа шырзеилымкаауа. Урҭ амилаҭ маҷқәа рпроблемақәа ишрызҿлымҳам, насгьы рполитика шьаҭас ишаҵоу ари ареспублика тәамбашақәа азнеира.
Багаԥшь иҳәеит, Европатәи Аидгыла. Аԥсны ахьыԥшымра ахаангьы ишазханамҵо ҳәа, Хавиер Солана аҵыхәтәантәи иҳәамҭа, хаҭала ари аҳәамҭа араҟа уаҩы дамыргәамҵит. “Сара дысзеилкаауам ас еиԥш аҳәамҭа ҟазҵаз аполитик. Салана иахьа амаҵура ду ааникылоит, уаҵәы уи амаҵура аҟынтә дцарцгьы алшоит. Аҳәынҭқаррақәа аанхоит, аамҭақәа рҽырыԥсахуеит, уаҵәы иҟалашагьы уаҩы издыруам. Убри азын, ихәҭам абас еиԥш зыҩаӡара ҳаракыу аполитик “ахаангьы” ҳәа аҳәамҭа аҟаҵара,” – иҳәеит Багаԥшь.
Аҳәынҭқарра Ахада иргәалаиршәеит, нанҳәазтәи ахҭысқәа рзынӡа европатәии америкатәии адипломатцәа агәра ҳдыргон, Қырҭтәыла Аԥсни Аахыҵ Уаԥстәылеи ишақәымло ала, Аԥсны ахьыԥшымра азхаҵарагьы – ари шлакәу ала. “Аха, ари алакә лабҿабахеит”, – иазгәеиҭеит Багаԥшь.
“Ҳара европатәи Аидгыла инеитралтәу аҭыԥ ааннакылоит ҳәа ҳзазыԥхьаӡом, уи Қырҭтәыла аган иадгылоит. Қырҭтәыла акризистә зҵаарақәа рзы Европатәи Аидгыла ахаҭарнак ҷыда, Женеватәи апроцесс иацхантәаҩу Пиер Морельгьы – инеитралтәу политикым”, – иҳәеит Багаԥшь. Убри аан уи иазгәеиҭеит, Европатәи Аидгылеи Европатәи Ахеилак Апарламенттә Ассамблеиеи ҳатырқәҵарыла ишырзыҟоу. “Европатәи Аидгылеи Америка Еидҵоу Аштатқәеи ҳара ҳашҟа рзыҟазаашьа ахьҽеим азы аԥсуа жәлар ҭахаӡом. Ҳара аибашьраангьы амацәаз ҳанҭакызгьы ҳҭамхаӡеит, аринахысгьы ҳаҿиалоит. Урыстәыла ҳхьыԥшымра азханаҵеит, уи аҿиара аетап аҟны аҭагылазаашьақәа ҳзаанартуеит” – иазгәеиҭеит Аҳәынҭқарра Ахада. Иара иажәақәа рыла, 99% Аԥсны иҟоу аинвестициақәа – урыстәылатәқәоуп. Ҳара, иарбанзаалак даҽа ҳәынҭқаррак аҟынтә ацхыраара ҳәа акагьы ҳамбацт, Европатәи акомиссиа апрограммақәак алаҳамҵозар, уи азын ҳара ҭабуп ҳәагьы раҳҳәоит”, – иҳәеит Багаԥшь.
Аиԥылара анаҩстәи ахәҭа ашәқәа аркны имҩаԥысуан. Уи ахыркәшамҭаз Питер Семнеби ажурналистцәа рызҵаарақәа рҭак ҟаиҵеит.
Иаара хықәкыс иамоу атәы дазааҭгыло, Питер Семнеби иҳәеит: “Уажәтәи свизит шьаҭас иамоуп, Европатәи Аидгылеи Аԥсни аринахыстәи реизыҟазаашьеи, еиуеиԥшым асеқторқәа рҟны Европатәи Аидгыла иалнаршо аусмҩаԥгатәқәеи рылацәажәара. Урҭ иаҳхысыз аиԥыларақәа рҟынгьы ҳрылацәажәахьан, уажәы инарҵауланы ҳарзааҭгылеит.”.
Европатәи аҳәынҭқаррақәа Аԥсны ауааԥсыра авизақәа рыҭара мап рыцәкра азҵаара атәы дазааҭгыло, Семнеби иҳәеит: “Ҳара иаҳҭахыуп еилаҳкаарц Аԥсны ауааԥсыра конкретла иарбан уадаҩрақәоу ирԥыло. Иаҳҭахыуп, иара убасгьы аицәажәарақәа рҭагылазаашьа аԥҵазарц. Даҽа ганкахьала, иҟоуп иформалтәу ауадаҩрақәа, урҭ ҭҵаатәуп, ирыхәаԥштәуп”.
Гал араион аҟны Аҳәынҭқарра Ахада инапынҵа ҷыдақәа назыгӡо Рулан Кьышьмариеи иареи реиԥылара атәы дазааҭгыло, Семнеби иазгәеиҭеит гәҭакыс ишимоу агәҳалалратә зҵаарақәа, – агәабзиарахьчара аусхк, аҵарадырра атәы уҳәа рылацәажәара, иара убасгьы Егры аӡиас ацҳала аныҟәара азҵаатәы.
Питер Семнеби адырра ҟаиҵеит, иахьа Аҟәа имҩаԥысраны ишыҟоу, Европатәи Аидгыла ашәарҭадара азҵаарақәа рзы Аинститут апроект аҳәаақәа ирҭагӡаны иеиҿнакааз “астол гьежь”.
Аԥсны Аԥыза-министр А. Анқәаб идикылеит Аахыҵ Кавказ азы Европатәи Аидгыла ахаҭарнак ҷыда Питер Семнеби зхадараҿы дыҟаз аделегациа.
“Ҳара ҳаара хықәкыс иамоуп – нанҳәазтәи ахҭысқәа рышьҭахь, ҳаизыҟазаашьақәа рыҿиара аҭагылазаашьақәа рылацәажәара”, – иҳәеит Семнеби. Иара иажәақәа рыла, аусеицура азҵаатәқәа рыӡбараан ҳасаб рзутәуп – ҩ-ҭагылазаашьак – адәныҟаполитикатәии аекономикатәии. Европатәи Аидгыла ҳасаб азнауеит Аԥсны ахьыԥшымра Урыстәыла иахьазханаҵаз, аха адгылара анаҭом. Убас шакәугьы, агәаҳәара ҳамоуп иконкреттәу азҵаарақәа аус рыдулара, хәҭакахьала, агәабзиарахьчара аусхк аҟны, ауаажәларратә еилазаара аус рыцура, Аԥсны аҿар европатәи апрограммақәа рыҽрымадаразы аҭагылазаашьақәа рзаԥҵара, аҵара аҵаразы астудентцәа реиҭныԥсахлара уҳәа убас егьырҭгьы”, – иҳәеит уи.
Аиԥылараҟны ирзааҭгылан, иара убасгьы 3 шықәса ирылагӡаны Европатәи акомиссиа абизнес маҷ ацхыраара аҭаразы апрограммала финансла ишеиқәнаршәоз ақыҭанхамҩеи, Гали Очамчыреи рраионқәа рҟны афымҵамчи. Европатәи Аидгыла ахаҭарнакцәа ргәаанагарала, иахьагьы урҭ рыцҵаразы аҭагылазаашьақәа ыҟоуп. Европатәи Аидгыла Аԥсны ацхырааразы 4 миллионк евро азоунажьырц алшоит.
Питер Семнеби иазгәеиҭеит, наҟ-ааҟ аганқәа еицырзыфеидоу азҵаарақәа рылацәажәара аҵак ҷыда. Уи иҳәеит, иара аус ицызуа лассы-лассы Аԥсныҟа иааларц шрылшо.
Аделегациа бзиала шәаабеит ҳәа раҳәо, Аԥыза-министр А. Анқәаб аҳәамҭа ҟаиҵеит “Европатәи Аидгыла Аԥсны ахьыԥшымра ахьазханамҵо, аԥсуа ҳәынҭқарра аҿиара ишаԥышькламсуа ала”.
“Еилаҳкаарц ҳҭахын ҳаиԥыларақәеи ҳаимадарақәеи рхықәкы, иаҳнаҭо, насгьы ҳаззеиԥыло. Ҳара ҳазхиоуп иконкреттәу ажәалагалақәа рыхәаԥшра. Аекономикатә программақәа ҳрылацәажәозар, ҳара иаҳҭахыуп урҭ хықәкылатәзарц. Агәабзиарахьчара азҵаарақәа ракәзар, иҟоуп азҵаарақәа шәара шәыцхыраара ахьаҳтаххаша”, – иҳәеит Анқәаб.
Аԥыза-министр адгылара аиҭоит иконкреттәу акапиталтә лагала дуқәа зҭахыу Европатәи Аидгыла аекономикатә проектқәа, аӡымҩангагақәеи, аканализациеи, алифттә нхамҩеи аусра раларгареи, аҩныеихагыла дуқәа рхыбқәа рыԥсахреи уҳәа убас егьырҭгьы.
“Ас еиԥш иҟоу азҵаарақәа рзы адәныҟантә ацхыраара ҳҭахыуп”, – иазгәеиҭеит Аԥыза-министр.
Анқәаб иааигеит аҿырԥштәқәа Гали, Очамчыреи, Тҟәарчали араионқәа ацхыраара рзыҟаҵараҿы Урыстәыла Афедерациеи Аԥсни лыҵшәалатәи русеицура. “Ҵыԥх 3 раионк ирзоужьын 2 миллион доллар. Сынтәа уи иҵегь акыр еиҳауп”, – иҳәеит уи.
Афинанстә кризис аҭыԥ шамоугьы, 2009 шықәсазтәи асоциалтә ҵакы змоу Урыстәылатәи аинвестициатә программақәа 893 миллион мааҭ дыртәоит. “Арахь иаламҵакәа, Аԥсны қәҿиарала иҿио хазхаҭалатәи абизнс”.
Аԥыза-министр игәаанагарала Аԥсны аинвестициақәа ирызҿлымҳауп, иара убасгьы Аахыҵ Америкеи, Ааигәа Мрагылареи уҳәа убас егьырҭгьы.
“Агәра згоит, европатәи абизнесгьы араҟа аҭыԥ шаиуа. Урҭ аганахь иаанымхарц азы маҷк иццакыроуп. Ҳара иҳамоуп аихамҩа, амшын, автомабилтә мҩа, иаарласны аусура иалагоит аҳаирбаӷәаза. Ҳара ҳаизыҟазаашьақәа ирымоуп аԥеиԥш, аха урҭ хықәкылатәызароуп”, – иазгәеиҭеит А. Анқәаб.
Питер Семнеби иҳәеит, Аԥсны аполитикатә статус азы аганқәа ргәаанагарақәа ахьеиқәымшәо, еицырзыфеидоу аусеицура иаԥырхагамхароуп ҳәа.
Аиԥылара ахыркәшамҭазы, А. Анқәаб Европатәи Аидгылахь ажәалагала ҟаиҵеит, акапиталтә рҽеирақәа рышьҭахь лассы аусура иалаго Аҟәатәи ахшараиурҭа аҩны азы ҳаамҭа иақәшәо амедицинатә мыругала аиқәыршәараҿы ацхыраара ҟарҵарц.
Урыстәыла Афедерациа Апрезидент Дмитрии Медведев Аԥсни Аахыҵ Уаԥстәылеи рҳәынҭқарратә ҳәаақәа еицеилахәны рыхьчаразы Аиқәшаҳаҭра анапаҵаҩразы адҵа ҟаиҵеит. Абри азы адырра ҟалҵеит Аҳәынҭқарра Ахада ипресс-маӡаныҟәгаҩ Наталиа Тимакова.
Еицеилахәны аҳәаақәа рыхьчаразы аиқәшаҳаҭра абжьаҵара азԥхьагәанаҭоит арҭ исуверентәу аҳәынҭқаррақәеи Урыстәыла Афедерациеи рыбжьара аиҩызареи, аусеицуреи, наҟ-ааҟ аицхыраареи рзы анапы зҵаҩыз Аиқәшаҳаҭрақәа. “Аиқәшаҳаҭра дуқәа” анапы рыҵаҩын 2008 шықәса, цәыббрамза 17 рзы, иара убри ашықәсан жьҭаарамзеи – абҵарамзеи рзы Урыстәыла апарламент апалатақәа рыҩбагь ишьақәдырӷәӷәеит.
Кембриџьтәи аунивирситет аҟнынтә 8-ҩыуаак астудентцәа абардырратә визита Аԥсны иаҭааит. Урҭ русумҭақәа рзыркуеит адәныҟатәи аполитика азҵаарақәа.
Иахьа, Кембриџьтәи аунивирситет астудентцәа рыдыркылеит Аԥсны адәныҟатәи аусқәа рминистр Сергеи Шамбеи уи ихаҭыԥуаҩ Мақсим Ӷәнџьиеи. Урҭ асасцәа ирзеиҭарҳәеит Аԥсны иахьатәи аҭагылазаашьа.
“Аиԥылараҿы астудентцәа ирзеиҭаҳҳәеит Аԥсны аҭоурыхи, атәыла иахьатәи аҭагылазаашьеи, аҿиаразы аперспективақәеи”, – иҳәеит М. Ӷәнџьиа. Астудентцәа зызҿлымҳаз азҵаарақәа рҭакқәа роуит..
Ареспублика Аԥсны анапхгареи Саратовтәи аобласт анпхгареи ахәашаҽны, хәажәкыра 20 рзы рнапы аҵарҩит еицыфеидоу аусеицуразы Аԥкаанҵа. Ашәҟәы аҟны ишазгәаҭоу ала, аҩ-ганкгьы “ацхыраара ҟарҵалоит еиуеиԥшым аусхкқәа рҟны аусеицура арҭбаареи арҿиареи рзы”. Аԥкаанҵа рнапы аҵарҩит Аԥсны Аԥыза-министр А. Анқәаби, Саратовтәи аобласт Агәбернатор Павел Ипатови.
Иахьаҵәыҟьа, Саратовтәи аобласт аусхкбжьаратә министррақәеи Ареспублика Аԥсны аиҳабыреи рнапы рыҵарҩит аргылареи ақыҭанхамҩеи, аҿари аспорти русхкқәа рыҟны агәҭакқәа рзы Аԥкаанҵақәа жәпакы.
Аԥсны Аҳәынҭқарра Ахада С. Багаԥшь адгылара аиҭеит Аиқәшаҳаҭрақәа рзы Аԥкаанҵа анапаҵаҩра. “Ҳара активла иацаҳҵоит ҳреспубликеи Урыстәыла Афедерациа асубиектқәеи рыбжьара ҳаизыҟазаашьақәа рыҿиара апроцесс. Урыстәыла арегиоқәа жәпаки Аԥсни Аиқәшаҳаҭрақәа акыр рнапы рыҵарыҩхьеит. Ҳара, иахьа имариам аамҭа ҳҭагылоуп, ҳара ҳзын аполитикатәи аекономикатәи еимадарақәа реиԥш ихадароуп ауаҩытәыҩсатә еимадарақәагьы”, – иҳәеит Аԥсны Аҳәынҭқарра Ахада.
Багаԥшь иазгәеиҭеит, Аԥсны шазҿлымҳау Урыстәыла аԥышәа агәабзиарахьчара аусхк аҟны. “Ҳара ҳазхиоуп еицеилахәу апроектқәа рынагӡара”, – иҳәеит уи.
Саратовтәи аобласти Аԥсни реимадара астратегиатә ҵак ҷыда амоуп ҳәа азгәеиҭеит аобласт агәбернатор Павел Ипатов. Иара иажәақәа рыла, Ареспублика ахьыԥшымра аиура – ари иҭышәынтәалоу аҿиареи, аекономика ашьҭыҵреи, ауааԥсыра реизҳа-зыӷьареи рҿы анырра ӷәӷәа ҟанаҵеит.
“Сара ақалақь сналс-ҩалсит, избеит, аибашьра иархәашаз аинфраструктура ахьынӡашьақәгылаз. Аԥсуа жәлар аамҭа цәгьақәа рхыргеит, аха иахьа урҭ ириааиит. Ареспублика иамоуп иуникалтәу аҭагылазаашьақәа, ҳара аусеицуразы иконкреттәу ажәалагалақәа ҳамоуп”, – иҳәеит Ипатов.
Аиқәшаҳаҭраз Аԥкаанҵа рнапы анацарыҩ ашьҭахь, Аԥсны Аԥыза-министр А. Анқәаби Саратовтәи аобласт Агәбернатори ажурналистцәа рызҵаарақәа рҭакқәа ҟарҵеит.
Шәача имҩаԥысуаз Сергеи Багаԥшьи Алеқсандр Лукашенкои реиԥылараҿы ирылацәажәеит Аԥсни-Беларуси русеицура инарҭбаау азҵаатәқәа, убарҭ рхыԥхьаӡараҿы ахәҳахәҭра-економикатәи акәльтуратәи усхкқәа рҟны аицхыраара.
Аԥсны Аҳәынҭқарра Ахада иажәақәа рыла, ареспублика азхиоуп, анхамҩаҿы ахархәара змоу еиуеиԥшым автомашьынақәа Беларусынтә раагара.
Ареспублика Беларус Апрезидент иазгәеиҭеит, “ахьыԥшымра ашьҭахь есымшагьы ирацәахоит инагӡатәу аусқәа, ҳара ҳаигәырӷьоит, арегион аҟны иҟоу ауадаҩрақәа рӷьырак рыӡбараҿы ацхыраара ҳзыҟаҵар.”
Аганқәа еиқәшаҳаҭхеит еиуеиԥшым аусхкқәа рҿы аимадарақәа рыцҵаразы.
Аҟәатәи абжьаратә школ №2 аҟны имҩаԥысуеит Ареспубликатә маҭәартә олимпиада.
Аолимпиада иалахәуп араионтәи ақалақьтәи еицлабрақәа рҟны аиааира згахьаз
560-ҩыуаак ашколхәыҷқәа. Аолимпиада мҩаԥысуеит 10 маҭәарк рзы, хәажәкыра 23 инаркны 27-нӡа.
Аолимпиада алахәцәа бзиала шәаабеит ҳәа раҳәо ирзеиӷьалшьеит ақәҿиарақәа аҵарадырра аминистр Индира Аҩардан.
Уи иазгәалҭеитт аолимпиада зҽалазырхәуа рхыԥхьаӡара есышықәса ишацло “Сынтәа, ҵыԥх иалахәыз раасҭа рхыԥхьаӡара 70-ҩыуаак рыла еиҳауп. Ари зегь раԥхьаӡа иргыланы шаҳаҭра ауеит, аҵаҩцәа хаз игоу амаҭәарқәа ишрызҿлымҳау, насгьы арҵаҩцәа рус ҭакԥхықәрала ишазнеиуа”, – ҳәа азгәалҭеит “Аԥсныпресс” аинтервиу аналҭоз аҵара аминистр И. Аҩардан.
Сынтәатәи аолимпиада раԥхьаӡа акәны иалахәуп 4-тәи акласс аҵаҩцәагьы. “Ари дара рзын ԥышәарак иаҩызоуп” – лҳәеит аминистр.
Аолимпиада раԥхьатәи амш азы а-4тәи акласс аҵаҩцәа аԥсуеи аурыси бызшәақәа рзи аҳасабреи рзы адҵақәа рыҩуеит. Аминистр лажәақәа рыла, ахәыҷқәа азҿлымҳара ду аадырԥшуеит аҳасабра амаҭәар ахь. Иаарласны, аҵарадырра аминистрра, аԥхьаҟа планс иамоуп, ашколхәыҷқәа рыбжьара аҳасабразы аолимпиада амҩаԥгара.
Аминистр азоужьрақәа ртәы дазааҭгыло иазгәалҭеит, Ареспубликатә олимпиадаҟны аиааира зго аҵаҩцәа, Аԥснытәи Аҳәынҭқарратә унивирситет ианҭало, раԥхьатәи аԥышәараҿы “ибзиаӡоуп” ҳәа ахәшьара анроу, иреиҳау аҵараиурҭа ишахыԥхьаӡалахо.
Иазгәаҭатәуп, ажиури ишалахәу аҵарадырра аминистрра аспециалистцәеи, аԥышәа змоу ашколқәа рырҵаҩцәеи.
Ареспубликатә олимпиада амҩаԥгара финансла еиқәдыршәоит Аԥсны аиҳабыра. Аԥхьахәқәа зго адипломқәеи агәаларшәагатә ҳамҭақәеи ранашьахоит.
Аԥсны Жәлар Реизара Аиҳабы дидикылеит ООН Амаӡаныҟәгаҩ Хада ихаҭарнак ҷыда ихаҭыԥуаҩ ҿыцс иҟаҵоу Џьозеф Стефанидис. Аиԥылара аинформациатә – абардырратә ҟазшьа аманы имҩаԥысуан.
Аиԥылара алагамҭаз Нугзар Ашәба инаҵшьны иазгәеиҭеит, ООН Амаӡаныҟәгаҩ Хада ихаҭарнак ҷыда ихаҭыԥуаҩ имаҵзура уаанӡа иаанызкылахьазгьы Аԥсуа Парламентгьы ахаангьы агәреибагареи аилибакаареи рыбжьан ҳәа, убри аан уи иҳәеит иаартыуи хырҳара злоуи аизыҟазаашьақәа ртрадициақәа уажәшьаҭарнахысгьы еиқәхап ҳәа дышрықәгәыӷуа.
Џьозеф Стефанидис иазгәеиҭеит, Еиду Амилаҭқәа Реиҿкаара иднаҵо аҭакԥхықәра инақәыршәаны, Аԥсны акәша-мыкәша иҟоу ауадаҩрақәа рыӡбара имчқәа шазикуа.
ООН Амаӡаныҟәгаҩ Хада ихаҭарнак ҷыда ихаҭыԥуаҩ ҿыц иҳәеит Аԥсны Апарламент аҟны ишиашоу еилыкка иҟоуи аусуҩтә еизыҟазаашьақәа рырҿиара гәҭакыс ишимоу. Уи иазгәеиҭеит, Аԥсны Аҳәынҭқарра Ахадеи иареи реиԥылара агәахәара шинаҭаз, агәрагарагьы шиоуз, Аԥсны хырҳара злоу апозициа шааннакыло ала.
Иахьа Аԥснытәи абырзен еилазаараҟны иазгәарҭон Бырзентәыла ахьыԥшымра амш.
1821 шықәса, хәажәкыра 25 рзы Бырзентәыла османтәи аимпериа аҟнытә ахақәиҭтәразы аҿагыларақәа ирылагеит.
Абырзентә уаажәларратә еиҿкаара “Диоскуриада” ахантәаҩы Дмитрии Карсаниди адырра злаҟаиҵаз ала, Аԥсны инхо абырзенқәа, есышықәса ари арыцхә азгәарҭоит.
“Бырзентәыла ажәлари абырзенқәа Адунеизегьтәи рдиаспореи рзы 1821 шықәса, хәажәкыра 25 – Бырзентәыла аҭоурых аҟны иналукааша рыцхәуп. Ахьыԥшымра амш азы ҳџьынџьуаа ргәрӷьареи ргадуреи рыцеиҩаҳшоит. Ари ҳара ҳзын – ҳмилаҭ реиҭаира иамшуп”, – инаҵшьны иазгәеиҭеит Карсаниди.
1992-93 шықәсқәа рзы, Аҟәа ақырҭуа қәылаҩцәа рнапаҟны ианыҟаз, Аԥснынтә иахыган зықьҩыла абырзенқәа. Иаанхаз рӷьырак ақырҭуа еибашьцәа иаадырԥшуаз амчмырхарақәа ирыхҟьаны рыҩнқәа аанрыжьит.
Аԥсны анапхгара рҽазыршәоит иахыганы иҟоу абырзен уааԥсыра атәылахь рыргьежьразы.
Имҩаԥысит 2011 шықәса рзы Аԥсны ауааԥсыра ашәҟәы рҭагалара аҽазыҟаҵаразы аҳәынҭқарратә комиссиа актәи аилатәара. Аилатәара мҩаԥигон аԥыза-министр ихаҭыԥуаҩ Алеқсандр Страничкин.
Аилатәара аусура иалахәын Аҳәынҭстатистика Аусбарҭа аиҳабы Зоиа Аҩыӡба, аџьеи асоциалтә ҿиареи рминистр Ольга Калтукова, Аҩныҵҟатәи Аусқәа рминистр ихаҭыԥуаҩ Владимир Гаидуков, Аҟәа ақалақьи араионқәа зегьи рхадарақәа реиҳабацәа.
Аилатәараҟны ишьҭыхын ауааԥсыра ашәҟәы рҭагалара амҩаԥгара иадҳәалоу азҵаарақәеи, иара убасгьы ақалақьқәеи, аҳаблақәеи, ақыҭақәеи рынхамҩақәа рҭыӡҭыԥқәа рҭагылазаашьеи.
Аҳәынҭстатистика Аусбарҭа аиҳабы Зоиа Аҩыӡба ауааԥсыра ашәҟәы рҭагалараҿы ихадоу уадаҩраны иазгәалҭеит – анхамҩақәа рҭыӡҭыԥқәа рҭагылазаашьа. “Иахьатәи аамҭазы Аԥсны ақалақьқәеи араионқәеи рыҟны иахьабалакь иҟам аҩныи амҩадуқәеи рномертә дыргақәа”, – инаҵшьны иазгәалҭеит Аҳәынҭстатистика аиҳабы.
Аха, араионқәа рхадацәа убри аан иазгәарҭеит, анхамҩақәа рҭыӡҭыԥқәа ишахәҭоу еиԥш реиқәыршәаразы ареспублика абиуџьет аҟнытә ацхыраара рымамкәа ишырзалмыршо.
“Еилкаауп, араионқәа зегьы рфинанстә ҭагылазаашьа шеиԥшым. Аха, иҟоуп аҭагылазаашьақәа харџь дук ҟамҵаӡакәа, амҩадуқәа рыхьыӡқәеи, аҩнқәа рномертә дыргақәеи знырҵо аӷәыцәмаҟьақәа рыкнаҳаразы”, – лҳәеит Аҩыӡба. Лара лажәақәа рыла, ауааԥсыра ашәҟәы рҭагаларазы аҳәынҭқомиссиа кварталцыԥхьаӡа реилатәараҟны ари азҵаара иахәаԥшлоит.
Аҩыӡба иазылыԥхьаӡоит, Аԥсны ауааԥсыра ашәҟәы рҭагаларазы аҽазыҟаҵара аамҭа иалагӡаны ишьақәырӷәӷәатәуп ақалақьқәеи аҳаблақәеи, араионқәеи, ақыҭақәеи рҳәаақәа, иара убасгьы имҩаԥгатәуп амҩадуқәеи аҩнқәеи ринвентаризациеи ҳәа. Ауааԥсыра ашәҟәы рҭагалаҩцәа русура аиҿкааразы, ахадарақәа рхыбрақәа рҟны ирзылхтәуп ирзеиқәыршәатәуп ауадақәа.
Аԥыза-министр ихаҭыԥуаҩ Алеқсандр Страничкин аҳәынҭқомиссиа алахәылацәа зегьы ргәы рҽаниҵеит, аԥхьаҟа ишьҭоу аҳәынҭқарратә акциа амҩаԥгаразы аҽазыҟаҵарақәа хаҭабзиарала рымҩаԥгаразы. Аԥыза-министр ихаҭыԥуаҩ аҳәынҭқомиссиа алахәылацәа анапынҵа риҭеит, мызкы иалагӡаны анхамҩақәа рҭыӡҭыԥқәа номерла реиқәыршәара иадҳәалоу азҵаарақәеи ажәалагалақәеи ҳәаақәырҵарц азы.
Аԥсны аҭҵаарадыррақәа Ракадемиа азеиԥш еизараҟны ирылацәажәеит 2008 шықәсазтәи аҭҵаарадырратә усурақәа реихшьала. Аизара аусура рхы аладырхт Ареспублика аҵарадырраҭҵааратә институтуқәа рнапхгаҩцәеи, Адәныҟатәи Аусқәа рминистр, аҭоурыхтә ҭҵаарадыррақәа рдоқтор Сергеи Шамбеи.
Аԥсуа ҭҵаарадырраҿы аихьӡарақәа ртәы дазааҭгыло, Аԥсны аҭҵаарадыррақәа Ракадемиа Апрезидент, академик Шоҭа Арсҭаа инаҵшьны иазгәеиҭеит, аҵарауаа ҿарацәа разыҟаҵараҿы иҟоу ауадаҩрақәа ртәы. Иара иажәақәа рыла, Урыстәылатәи аҭҵаарадырратә усҳәарҭақәа аԥсуа аспирантцәа рыдкылара иазхиоуп, аха урҭ Аԥсны анҭыҵ рдәықәҵаразы иазхом ахархәагақәа. Уи адагьы, иара Аҟәагьы иуадаҩхеит аспирантцәа рзы анхарҭақәа рыԥшаареи иахәҭоу уалафахәыла реиқәыршәареи. Убри инамаданы, аҵарауаа ҿарацәа Аԥсны анҭыҵ иаанхо рацәаҩуп, уаҟа нхарҭалеи уалафахәылеи иахьеиқәдыршәо азы, – иҳәеит уи.
2008 шықәсазтәи Аԥсны аҭҵаарадыррақәа Ракадемиа аҭҵаарадырратәи аҵарадырра-еиҿкааратәи усуразы ажәахә ала дықәгылеит Аԥсны аҭҵаарадыррақәа Ракадемиа аҵарадырратә маӡаныҟәгаҩ хада, Академик Шоҭа Салаҟаиа.
Иара иажәақәа рыла, иҳаҩсыз ашықәс Аԥсны аҭҵаарадырратә ԥсҭазаараҿы иалукааша маҷзаргьы, аполитикатә ԥсҭазаараҿы иҳаҩсыз ашықәс злалукааша рацәан. Акыршықәса ҳаззыԥшыз ареспублика ахьыԥшымра азхаҵара ҳажәлар зегьы рзеиԥш, аҭҵаарадырратә дунеи аҟынгьы иҭоурыхтә хҭысуп, – иҳәеит уи.
Салаҟаиа иажәақәа рыла, Аԥсны аҭҵаарадыррақәа Ракадемиа алахәыла иаша З. Џьопуа, 2008 ш. рзы Нарҭаа репос аизга аҭыжьра иазирхиеит, Аԥсны анҭыҵ ихы рылаирхәит еиуеиԥшым аконференциақәа, икьыԥхьит инарзынаԥшуа афольклораз астатиақәа.
Академик, Аԥснытәи Аҳәынҭқарратә Унивирситет ареқтор А. Гәарамиа аматематиказы х-статиак икьыԥхьит, аҭҵаарадырратә ажәахәқәа рыла дықәгылеит Москвеи Стамбули ақалақьқәа рыҟны.
Аҭоурыхтәҭҵаарадыррақәа рдоктор О. Бӷажәба ажәахәқәа хԥа ҟаиҵеит, хстатиак икьыԥхьит, адиссертациақәа рыхьчаразы акомиссиа напхгара аиҭоит, хҩыуаак аспирантцәа напхгаҩыс дрымоуп, – иҳәеит Салаҟаиа.
Аинститутқәа рҭҵаарадырратә усурақәа иҵоуроу рылҵшәақәа ртәы далацәажәо, Шоҭа Салаҟаиа, иара убасгьы иазгәеиҭеит, Аҭҵаарадыррақәа Ракадемиа имҩаԥнагаз агәаҭарақәа ишаадырԥшыз, аинститут аҟәшақәа зегьы рыҟны активла аусура шымҩаԥымсуа, аҭҵаарадырратә усзуҩцәа хаҭалатәи апланқәа шрымам, уи ииашаны аусура аиҿкаара ишаԥырхагоу
Аҭҵаарадырратә еқспедициақәа ртәы дазааҭгыло, Салаҟаиа иазгәеиҭеит, ари аусхк аҟны рыҽшалыркааз Аԥснытәи Агәманитартә ҭҵаарақәа ринститут, 18 експедициа мҩаԥнагеит, урҭ рхыԥхьаӡараҟны афольклористика аҟәша Краснодартәи атәылаҿацә Лазаревсктәи араион аҟны еқспедициак мҩаԥнагеит.
Аԥсны анҭыҵ аеқспедициақәа мҩаԥыргон археологиа аҟәшеи, адиалектологиа аҟәша аусзуҩцәеи.
Ареспублика араионқәа рыҟны, аботаника аинститут хә-еқспедициак мҩаԥнагеит.
Салаҟаиа иажәақәа рыла, Аԥсны анҭыҵ аеқспедициақәа рымҩаԥгаразы иҟоу ахархәагақәа азхом.
Аҭҵаарадырратә усумҭақәа рҭыжьра атәы акәзар, Аԥснытәи Агәманитартә ҭҵаарақәа ринститут хыԥхьаӡара рацәала амонографиақәа ҭнажьит, иакьыԥхьит 107 статиа рҟынӡа.
Азеиԥш еизараҟны иқәгылаз афизика-техникатә ҭҵаарадыррақәа рдоктор Ианварбии Екба иазгәеиҭеит, Аҟәатәи афизико-техникатә институт аҟны аԥсуа ҳәынҭқарратә унивирситет аушьҭымҭацәа ақәҿиарақәа шаадырԥшуа. Иара игәаанагарала, Аԥсны атехникатә ҭҵаарадыррақәа рзаанаҭ азы зыҩаӡара ҳаракыу аспециаистцәа разыҟаҵара алыршазар шауа, уи азын иҟоуп ауасхыр, иҟоуп абаҩхатәра змоу аспециалистцәа. Иара игәаанагарала, абиԥара ҿа аусуразы аҭагылазаашьақәа рзаԥҵаразы аҳәынҭқарра адгылара ҟанаҵароуп.
Иахьатәи аамҭазы Екба иажәақәа рыла, ауалафахәқәа ахьмаҷу иахҟьаны, аҿарацәа ҩба-хԥа усурҭа тыԥ еиларыгӡалароуп. Аҵарауаҩ, иара убасгьы иазиԥхьаӡоит, Аҭҵаарадыррақәа Ракадемиа инанагӡо ароль рӷәӷәатәуп, уи аусура еилыкка уаҩы ибо иҟазароуп ҳәа, иара убасгьы иаҭахыуп ҳәа апланқәа рынагӡашьа хылаԥшра аҭара, ифундаменталтәу аҭҵаарадыррақәа рыҭҵаара арҿиара иалагатәу ҳәа.
Ашәахьаҽны, хәажәкыра 30 рзы, Аҟәа иаауеит ООН-и Европатәи Аидгылеи, ОБСЕ-и иҷыдоу рхаҭарнакцәа _ Иоҳан Вербекеи, Пиер Морели, Харлампос Христопулоси. Урҭ идикылоит Аԥсны Адәныҟатәи Аусқәа рминистр Сергеи Шамба.
Адәныҟатәи Аусқәа рпресс-маҵзураҟны адырра злаҟарҵаз ала, аиԥылараҟны ирзааҭгылоит Аахыҵ Кавказ ашәарҭадаразы Женеватәи абжьгарақәа. Арҭ ахҩыкгьы – Женеватәи апроцесс иацхантәаҩцәоуп.
Аԥсны Адәныҟатәи Аусқәа рминист Сергеи Шамба хадара злоу акәны иазиԥхьаӡоитаиԥыларақәа рформат еилыкка аҳәаақәҵара. Аԥсуа ган, Шамба иажәақәа рыла, аиԥыларақәа ирылахәхоит азинеиҟарара ашьаҭала. “Ҳара ҳада апленартә еилатәарақәа рымҩаԥгара аӡәыр игәҭакызар, ҳара усҟан зынӡаск аиԥыларақәеи, аиқәшаҳаҭрақәа иарбанзаалак рынагӡареи мап рцәаҳкуеит”, – иҳәеит Шамба.
Хәажәкыра 30 рзы Аҟәа, Урыстәылеи Аԥсни Рцентртә алхырҭатә комиссиақәа рхаҭарнакцәа рнапы аҵарыҩуеит аҭҵаарадырра-методикатәи аиҿкааратәи усеицуразы Аиқәшаҳаҭра. Абри азы адырра ҟанаҵоит Аԥсны Ацентртә алхырҭатә комиссиа.
Аиқәшаҳаҭра, ацентртә алхырҭатә комиссиа ахантәаҩы Баҭал Табаӷәуа иажәақәа рыла, иазԥхьагәанаҭоит аметодикатә цхыраагӡақәа реиҭныԥсахлареи, алхрақәа рымҩаԥгаразы аԥышәеимадареи.
“Ҳара Урыстәыла алхрақәа рзы аԥышәа аҿаҳҵаарц ҳҭахыуп, уаҟа Аԥсны аасҭа лассы-лассы имҩаԥыргалоит алхрақәа. – Аԥсынгьы уажәшьҭа иамоуп, алхрақәа рзы аԥышәа. Ҳара ҳазыҳаҵҳаҵоит урҭ адемократиатә нормақәа ирықәшәо рымҩаԥгара. Иҳамоуп, иара убасгьы алхрақәа рзы азакәан”.
Аиқәшаҳаҭра рнапы аҵарыҩуеит Аԥсны Ацентртә алхырҭатә комиссиа ахантаҩы Баҭал Табаӷәуеи, Урыстәыла ацентртә алхырҭатә комиссиа ахантәаҩы ихаҭыԥуаҩ Станислав Вавилови.
Урыстәылеи Аԥсни Рцентртә алхырҭатә комиссиақәа иаарласны рнапы аҵарыҩуеит аҭҵаарадырра-методикатәи аиҿкааратәи усеицуразы Аиқәшаҳаҭра, – ҳәа ажурналистцәа рзы адырра ҟаиҵеит Урыстәыла Афедерациа Ацентртә алхырҭатә комиссиа ахантәаҩы Владимир Чуров.
Ари аҩыза Аиқәшаҳаҭра Урыстәылеи Аахыҵ Уаԥстәылеи рнапы аҵарыҩхьеит, агәҳаларатә цхыраарак аҳасабала уахь идәықәҵоуп аметодикатә цхыраагӡақәа, – иҳәеит уи.
Аԥсны Ацентртә алхратә комиссиа ахантәаҩы Баҭал Табаӷәуеи Урыстәыла Афедерациа Ацентртә алхратә комиссиа ахантәаҩы ихаҭыԥуаҩ Станислав Вавилови рнапы аҵарҩит аҵарадырра-методикатәи аиҿкааратәи усеицуразы Аиқәшаҳаҭра.
Аиқәшаҳаҭра иазԥхьагәанаҭоит аметодикатә цхыраагӡақәа реиҭныԥсахлареи, алхрақәа рымҩаԥгашьазы аԥышәаеимадареи.
Анапаҵаҩра ацеремониа иалахәын Аԥсны Аҳәынҭқарра Ахада Сергеи Багаԥшь, Аԥсны Жәлар Реизара Аиҳабы Нугзар Ашәба, Аԥыза-министр актәи ихаҭыԥуаҩ Леонид Лакербаиа.
Аҳәынҭқарра Ахада анапы зҵаҩу Урыстәылеи Аԥсни Рцентртә алхратә комиссиақәа рыбжьара Аиқәшаҳаҭра гәахәарыла идкыло, иазгәеиҭеит, уи аҵак аҵак ҷыда. Уи иҳәеит, Аԥсны Урыстәыла Афедерациа асубиектқәа жәпакы рыҟны имаҷымкәа аиқәшаҳаҭрақәа шрыбжьарҵахьоу. “Алхратә система – ари адемократиатә зинтә ҳәынҭқарра аҿиара иашьаҭоуп”, – иҳәеит С. Багаԥшь
Аԥсны Аҳәынҭқарра Ахада иҳәеит, Аԥсны ауадаҩрақәа шыҟоугьы, адемократиатә алхрақәа шымҩаԥырго. “Ҳәара аҭахыума, иҟан ауадаҩрақәагьы. Иахьатәи аиқәшаҳаҭра анапаҵаҩра алхратә система аԥхьаҟа аҿиараҿы ишьаҿа ӷәӷәахароуп. Ҳаргьы иҳамоуп иаҳҿышәҵааша. Урыстәыла иамоуп аԥышәа дуӡӡа, уи ҳара ҳзын хәы амаӡам,” – иҳәеит Аҳәынҭқарра Ахада.
С. Багаԥшь, иара убасгьы иазгәеиҭеит Аԥсны ауааԥсыра, ҩ-тәылауаҩрак змоу, Урыстәыла Аҳәынҭқарра адепутатцәеи, Аҳәынҭқарра Ахада иалхреи активла рыҽшрыладырхәуа. Уи агәыӷра шимоу иҳәеит, ҩ-жәларык реизҳа-зыӷьаразы аԥхьаҟатәи аизыҟазаашьақәа иҵегьы рыҽдырҭбаап иҿиап ҳәа.
Станислав Вавилов инаҵшьны иазгәеиҭеит, анапы зҵаҩу Аиқәшаҳаҭра хадара злоу аҭыԥ шааннакыло. “Аԥсни Урыстәылеи ралхратә системақәа адемократиатәи азинтәи ҳәынҭқаррақәа рыҿиареи рырӷәӷәареи рзы ицхыраагӡахароуп. Ҳара ҳазхиоуп Аԥсны Ацентртә алхратә комиссиа аусура ацхыраара аҭара”, – иҳәеит уи.
14 шықәса зхыҵуа Аҟәантә аскрипкарҳәаҩ Вачик Ичмелиан Маиҟәаԥ имҩаԥысуаз аскрипкарҳәаҩцәа қәыԥшцәа реицлабраҟны аԥхьахәтә ҭыԥ игеит. Абри азы адырра ҟалҵеит Аҟәатәи амузыкатә бжьаратә ҵараиурҭа аиҳабы Нинель Бжьаниа. Уи иазгәалҭеит, аскрипкарҳәаҩ қәыԥш, амузыкатә бжьаратә ҵараиурҭаҟны иеиҿкаау амузыкатә школ а-6тәи акласс аҟны аҵара шиҵо.
Аԥсны Ацентртә алхратә комиссиа ахантәаҩы Баҭал Табаӷәуа, иахьа, хәажәкыра 30 рзы, Аҟәа анапы зҵаҩу Урыстәылеи Аԥсни Рцентртә алхратә комиссиақәа рыбжьара аҵарадырра-методикатәи аиҿкааратәи усеицуразы Аиқәшаҳаҭра аҵак ҷыда аиҭоит.
“Урыстәыла алхрақәа рымҩаԥгаразы иамоуп аԥышәа ду, жәаҳәарада, уи ҳара ҳзын хәарҭара ду аиуеит”, – иҳәеит Б. Табаӷәуа, Аиқәшаҳаҭра анапаҵаҩра ашьҭахь ажурналистцәа рзы имҩаԥгаз абрифинг аҟны. Убри аан уи иазгәеиҭеит, Аԥсны алхрақәа рзы азакәан адемократиатә ҟазшьеи жәларбжьаратәи астандартқәеи ишрықәшәо.
Очамчыра араион Аҽгәара ақыҭан иҟалаз артҟәацра Аԥсны “аҩныҵҟатәи апроблемақәа” ирыдҳәадлоушәа Қырҭтәыла Адәныҟатәи Аусқәа рминисттра иҟанаҵаз аҳәамҭа, Аԥсны азинхьчаратә еиҿкаарақәа мап ацәыркуеит.
Очамчыратәи араионтә прокуратура Аҽгәара ақыҭан иҟалаз артҟәацра инадҳәаланы ашьауӷатә ус аҭҵаара нап анаркит.
Иазгәаҭатәуп, амҽышаҽны, хәажәкыра 29 рзы, 13 сааҭи 40 минуҭи рзы Очамчыра араион, Аҽгәара ақыҭан, адәқьан аҟны артҟәацга маҭәашьар шыԥжәаз. Артҟәацра иахҟьаны, адәқьан аԥшәма иҩ-шьапыкгьы хәуп, ҩыџьа аррамаҵзурауаа – ахыԥҽыхақәа ираахаз ахәрақәа рнаҭеит.
Иахьа, хәажәкыра 30 рзы, араионтә милициа аиҳабы Г. Зыхәбеи, Ашәарҭадаратә
Маҵзура Очамчыратәи аҟәша аиҳабы Г. Лакәатааи ақыҭаҿы аизара мҩаԥыргеит. Урҭ ақыҭуаа ргәы рҽанырҵеит, ирзымдыруа маҭәарк, мамзаргьы ирзымдыруа ауааи анырбалакь азинхьчаратә еиҿкаарақәа адырра рырҭаларц.
Араионтә милициа аусзуҩцәа ргәаанагарала, ари иҟалаз артҟәацра атәыла аҩныҵҟатәи апроблемақәа ирыдҳәалам. “Ари атерақт мҩаԥыргеит Қырҭтәыла амаҵзура ҷыдақәа, Аԥсны аҭагылазаашьа ашьақәҟьаразы,”, – ҳәа азгәарҭеит урҭ.
Москва, хәажәкыра 31, INTERFAX.  – Аԥсни Аахыҵ Уаԥстәылеи рхаҭарнакцәа рхы аладырхәырц рылшоит аурыс ақырҭуа делегациақәа реизыҟазаашьақәа рҭышәынтәалара ацхырааразы Европа Ахеилак Апарламенттә Ассамблеиа абиуро иҷыдоу акомиссиа реилатәара аҟны.
“Ареспубликақәа рхаҭарнакцәа 2008 шықәса нанҳәазтәи ахҭысқәа рзы ргәаанагарақәа рҳәарц рылшоит. Ари аурыс делегациа рзы қәҿиара дууп”, – ҳәа ажурналистцәа рзы аҳәамҭа ҟаиҵеит аҩашаҽны, Европа Ахеилак Апарламенттә Ассамблеиаҿы Урыстәыла апарламенттә делегациа анапхгаҩы ихаҭыԥуаҩ, жәларбжьаратәи аусқәа рзы Аҳәынҭдума аилак ахантәаҩы актәи ихаҭыԥуаҩ Леонид Слуцкии. Уи иазгәеиҭеит, Аԥсни Аахыҵ Уаԥстәылеи рахь ишдәықәҵоу ааԥхьарақәа.
Иахьа, Аԥсны Аҳәынҭқарра Ахада С. Багаԥшь, Очамчыра араион Ҷлоу ақыҭа даҭааит. Уаҟа имҩаԥысит ақыҭа ауааԥсыреи, араион ақыҭақәа рхадацәа зегьы злахәыз аизара.
Аизараҿы ирылацәажәон аԥсуа традициақәа реиқәырхареи, аҿар Аԥсуара рылаӡаареи азҵаарақәа. Иқәгылоз иазгәарҭон, аритуалтә усмҩаԥгатәқәа рымҩаԥгараан ҳмилаҭ ирыцәтәыму атрадициақәа мап шрыцәктәу.
Аԥсны Аҳәынҭқарра Ахада иқәгылараан адгылара риҭеит ақыҭауаа иҟарҵаз ажәалагалақәа. Уи иазгәеиҭеит, ареспублика егьырҭ ақыҭақәа жәпакы рыҟны абас еиԥш аизарақәа иҽрылархәра игәы ишҭоу. С. Багаԥшь ҷлоуаа ирзеиҭеиҳәеит Аԥсны акәша-мыкәша аполитикатә ҭагылазаашьа атәи, азеиԥш финанстә кризис аҭагылазаашьаҿы атәыла анапхгара аекономикатә усхк аҟны ирыдыркыло аусмҩаԥгатәқәеи ртәы.
Аҳәынҭқарра Ахада иазгәеиҭеит, иаарласны Ҷлоу ақыҭахь узго амҩа хадаҟны акапиталтә рҽеирақәа ишрылаго, иара убасгьы Аԥсадгьыл ахьчара зхы ақәызҵаз рыхьӡала амузеи аԥҵараҿы афинанстә цхыраара шриҭо. Аҳәынҭқарра Ахада аизара иалахәыз рызҵаарақәа рҭак ҟаиҵеит.
Агидрометеорологиа аусхк аҟны Урыстәылеи Аԥсни русеицура аперспеқтивақәа ирылацәажәон, иахьа, Аминистрцәа Реилазаараҟны.
Урыстәыла аган хаҭарнакра азыруан Нхыҵ-Кавказтәи Агидрометцентр аметеоролог хада Пиотр Луреи, аметеорологиеи аҳауеи рыҟәша аиҳабы Татиана Павличенкои.
Нхыҵ-Кавказтәи агидрометцентр ахаҭарнак иазгәеиҭеит, наҟ-ааҟ еицыфеидоу аусеицура абжьаҵара, аԥсуа ҳауагәаҭаратә маҵзура аусура аҿиаразы ишхәарҭа духо, урыстәыла аганахьала – арегион аҟны аҳауатә ҽыԥсахрақәа рзы ииашаны аинформациа аиуразы ишыцхыраагӡахо.
Уи Аԥсны аиҳабыра рахь ажәалагала ҟаиҵеит, Аԥсныи Урыстәыла Афедерациа егьырҭ аметеорологиатә усбарҭақәеи рыбжьара ес-ҽынлатәи аинформациа аимадаразы ишиашоу аметереологиатә телеимадара аканалқәа рыбжьаҵаразы ахшыҩҵак адгылара арҭарц.
Аԥсны аҳауагәаҭаратә маҵзура аиҳабы Леуард Барцыц инаҵшьны иазгәеиҭеит, аԥсуа метеорологцәа 15 шықәса раахыс иажәыз атехникатә мыругақәа рхы ишадырхәо. Убри аан, уи иазгәеиҭеит Аԥсны аус шауа аметеостанциақәа ԥшьбеи, аметеопостқәа ҩбеи. Аҳәынҭқарраҿы иаҳа иуадаҩыз аҭагылазаашьақәа раангьы, амаҵзура финансла аиқәыршәара еиԥырҟьамызт”. – иазгәеиҭеит Л. Барцыц.
Аԥыза-министр ихаҭыԥуаҩ Б. Кәбраа Нхыҵ-Кавказтәи агидрометеоцентр ахаҭарнакцәа рахь ажәалагала ҟаиҵеит аусбарҭабжьаратә усеицуразы аиқәшаҳаҭра аус адыруларазы.
Мшаԥымза 3 рзы, 11 сааҭи 49 минуҭи рзы Галтәи амилициа аҟәша аусзуҩцәа Набакиа ақыҭа ахадара аиҳабы Нани Қардаа адырра риҭеит, Набакьиа ақытан ишырыԥшааз, 1976 шықәса рзы ииз, Елгәџьа Бераиа иԥсыбаҩ.
Избаз изларҳәо ала, уахынла Бераиа иҩны иҩналеит иеилкаамыз хҩык асабрадақәа зҿаз, урҭ мачыла Бераиа иҩны ддәылганы дыргеит.
Ԥыҭк аамҭа цахьаны, Е. Бераиа иқыҭауаа, ахҭыԥқәа зныз иԥсыбаҩ рыԥшааит
Гал араион аҩныҵҟатәи аусқәа рыҟәша аиҳабы Лауренс Коӷониа ажурналистцәа излареиҳәаз ала, Бераиа 2006 шықәса раахыс араион азинхьчаратә усбарҭақәа ишьҭан имҩаԥигоз артҟәацрақәеи, Гал араион Аладатәи азона амилициа аусзуҩ Фридно Џьгеренаиа ишьреи рзы.
“Уажәааигәанӡа Бераиа Қырҭтәыла иҽиҵәахуан, зны-зынла маӡала Аԥсны атерриториахь дхыҵуан. Уи арахь иааразын аинформациа хьшәаны излаҳауаз ала, иаанкылара алыршамызт. Бераиа уажәы Аԥсныҟа даазҭгьы акәхап даҽа тҟәацрақәак рымҩаԥгаразы, аха уи дахьымӡеит”, _ иҳәеит Коӷониа.
Ахҭыс ахьыҟалаз аҭыԥ аҟны аоперативтә гәыԥ аус ауеит.
Москва иҟоу Испаниа ацҳаражәҳәарҭа Аԥснытәи аспортсменцәа авизақәа рыҭара мап рыцәнакит, ҳәа ажурналистцәа рахь адырра ҟаиҵеит аҿари аспорти русқәа рзы Аҳәынҭеилакы ахантәаҩы Рафаель Амԥар.
Хәажәкыра 30 инаркны, мшаԥымза 6-нӡа, Испаниа, Барселона азааигәара, есышықәса имҩаԥысуеит Европа ашьапылампыл азы акәбок – Амилаҭтә Кубок. Аԥсны акоманда арҭ аицлабрақәа ирылахәхон раԥхьаӡа акәны.
Р. Амԥар излеиҳәаз ала, аԥсуа шьапылампыласцәа рзы арҭ аицлабрақәа рахь ааԥхьара ироуыз – қәҿиара дуын, аха Европатәи ахаҭарнакрақәа уи аҿагыларазы иаадырԥшыз рҽазҵәылхрақәа ирыбзоураны аԥсуа спортсменцәа аҭагылазаашьа рмоуит европа аҩаӡара аҟынӡа аицлабрақәа рылахәхара.
Аԥсуа спортсменцәа, урыстәылатәи атәылауаҩра змоу, хәажәкыра 18 рзы Москва иҟоу Испаниа ацҳаражәҳәарҭахь идҵаалеит авизақәа риуразы. Аха, хәажәкыра 27 рзы урҭ мап рыцәкны, рдокәментқәа рзыргьежьын.
Аԥсуа делегациа аилазаараҟны 18 ҩыуаак ыҟан, урҭ рхыԥхьаӡараҟны 14 – ҩыуаак аспортсменцәа, азыҟаҵаҩ, аспонсор хада иҟнытә ҩыџьа ахаҭарнакцәа, апарламент адепутат, ашьапылампыл Афедерациа ахҭарнак.
Аԥсны Адәныҟатәи Аусқәа рминистрра аԥхьаҟа гәҭакыс иамоуп Аԥсны атәылауаа авизақәа рыҭара мап рцәызкхьо рдырранҵақәа рбаза аԥҵара, Аԥсны атәылауаа ринтересқәа рыхьчаразы иашьашәалоу аусмҩаԥгатәқәа рыдкыларазы.
Аҟәа имҩаԥысит Аԥсны ашколхәыҷқәа рыбжьара Ареспубликаптә рҿиаратә еицлабра “Акалам аԥышәара”. Уи есышықәса еиҿнакаауеит Аԥсны аҵарадырра аминистрра.
Гали, Тәҟарчали, Очамчыреи, Гәылрыԥшьи, Аҟәеи, Гәдоуҭеи, Гагреи рраионқәа, Аҟәа ақалақьи еизгоу ркомандақәа еицлабуан ахҭыс ахьыҟалаз аҭыԥ аҟнытә арепортаж амҩаԥгашьеи, аҭӡы газеҭ аҭыжьреи, аҩразы адҵа анагӡареи, иара убасгьы ахәыҷқәа рхала иаԥырҵаз ажәеинраалақәа рыԥхьареи рзы.
Ажиури анапхгаҩы, ахәыҷтәы газеҭ “Амцабз” аредақтор, апоетесса Инна Аҳашба ахәыҷқәа ажәеинраалақәа рхала ишырымҩыз ала агәыҩбара злалызцәырҵыз ала, ажиури ахә ршьарц рыӡбеит ажәеинраалақәа исахьаркны ҟазарыла иаԥхьо ҳәа.
Аинтерес зҵоу аҭӡыгазеҭқәа наргеит Тҟәарчали, Гали араионқәа рыҟнытә ашколхәыҷқәа. Тҟәарчал ашколхәыҷқәа Аԥсны ахьыԥшымра иазыркит аҭӡы газеҭ. Галтәи ашколхәыҷқәа рыҭӡы-газеҭ “Аамҭақәа реиқәҿымҭа” захьӡыз аҟны данын абџьар аанкыланы, аҭынчра символра аызуа аҳәыҳәқәа иреихсуа ауаҩы.
Аицлабра алыҵшәақәа еихшьало, ажиури алахәцәа еицҿакны иазгәарҭеит ахәыҷқәа зегьы ибзианы рыҽшазыҟарҵаз. Ажиури ирыдыркылаз аӡбара дазааҭгыло, иара убасгьы ахәыҷқәа агәаларшәагатә ҳамҭақәа рызнаго, аҵарадырра аминистр Индира Аҩардан агыӷра шлымаз лҳәеит, “ари аконкурс аицлабратә ҟазшьа шамоу, араҟа иаиуааиуа шыҟоу еиԥш, иаҵахоугьы шыҟоу, убри аҟнытә ахәыҷқәа аӡәгьы игәы нхарым ҳәа”.
Иреиӷьыу аҩымҭақәа ҳәа иалыркааит Очамчыра араион Ҷлоутәи абжьаратә школ аҵаҩы Нана Ураҭаӡе, Гал араион ашкол №1 аҵаҩы Иулиа Езыгәбаиа, 5-тәи Аҟәатәи абжьаратә школ аҵаҩы Лаура Аҩыӡба русумҭақәа.
Иреиӷьыу аҭӡы газеҭқәа рзы аицлабраҿы аҭыԥқәа еихшан абас: актәи аҭыԥ – Тҟәарчал араион, аҩбатәи – Гагра араион, ахԥатәи – Аҟәа.
Исахьаркны аԥхьараҿы актәи аҭыԥ аанылкылеит Рада Џьуӷьелиа (Гәдоуҭа араион), аҩбатәи – Асҭанда Гәргәлиа (Аҟәа ақалақь), ахԥатәи – Ҭемур Убилава (Гал ақалақь).
Ахҭыс ахьыҟалаз аҭыԥ аҟнытә арепортаж аимпровизациазы иреиӷьыу акәны иалыркааит Гал араион еизгоу акоманда арепортаж.
Ажиури алахәцәа абалқәа зегьы анеихыршьала, Очамчыреи Гали араионқәа еизгоу ркомандақәа актәи аҭыԥ рзеиҩшахеит, аҩбатәи аҭыԥ ааннакылеит – Аҟәа ақалақь.
Аԥсуа Епархиаҿы имҩаԥысит ауаҩы изинқәа рзы Еидҵоу Амилаҭқәа Реиҿкаара Аҟәатәи аофис ахада Ричард Коменди Аԥсуа Епархиа Аусбаҩ инапынҵақәа назыгӡо аиреи Виссариони (Аԥлиа) реиԥылара.
Аиԥылараҿы ирылацәажәеит, 2008 шықәса рзы, ақырҭуа архәҭақәа рыҟнытә зхы иақәиҭтәыз Кәыдры аиҩхаа аҟны иаанхаз 7 ҩыуаак амонахцәа, мшаԥымза 3 рзы Аԥснынытә Қырҭтәылаҟа рдәықәҵара азҵаара.
“Сара Еидҵоу Амилаҭқәа Реиҿкаара азинхьчаҩ иеилсыркааит ақырҭуа уахәама амаҵзуцәа зҿыҵәҟьаз, урҭ рдоҳатә уалԥшьақәа ракәымкәа, аполитика шакәыз имҩаԥыргоз”, – иҳәеит аиԥылара ашьҭахь аиреи Виссарион.
Аԥсны абыргцәа Рхеилак аинститут аҩаӡара ашьҭыхра азҵаара иазкын апартиа “Иакыу Аԥсны” иеиҿнакааз астол гьежь.
Аилацәажәарақәа ирылахәын 80 шықәса зхыҵуа Абыргцәа Рхеилак ахантәаҩы Павел Аӡынбеи, араионтә ҟәшақәа рнапхгаҩцәеи.
Иқәгылоз иазгәартҭон, абыргцәеи, ареспубликаҿы ҳаҭыр-пату зқәу ауааи ативла рхы аладмырхәыр ада ԥсыхәа шыҟам, аҿар амилаҭтә-кәльтуратә ҵасқәеи, ақьабзқәеи рылааӡара азҵаараҿы. Абыргцәа, еиҳаракгьы агәҭынчымра рнаҭоит аҿар рыбжьара анаркотикатә маҭәашьарқәа ахархәара ахьырымоуи, амҩатә машәырқәа ирыхҟьаны аҿар ахьҭахои, иара убасгьы аира аҵкыс аԥсра ахьеиҳахази.
Абыргцәа адгылара арҭоит ареспублика анапхгара (ачарақәеи, аԥсрақәеи, аԥсхәрақәеи) уҳәа убас егьырҭ аритуалтә усмҩаԥгатәқәа ишахәҭоу еиԥш рымҩаԥгаразы излагаз акомпаниа иацырҵаразы.
Абыргцәа Рхеилак ахаҭарнакцәа ажәалагала ҟарҵеит, Кавказ зегьы аҟнытәи абыргцәа Реизара Аԥсны амҩаԥгаразы, еиуеиԥшым ареспубликақәа рыҟнытә абыргцәа, ауаажәларраҟны ицәырҵуа ауадаҩрақәа рыӡбараҿы рԥышәа еимырдарц азы.
“Қырҭтәыла еиҭарҿыцит Амшын Еиқәа аӡқәа рҟны амшынтә қәларақәа рымҩаԥгара, ари даҽазныкгьы ишьақәнарӷәӷәоит аимак аибарххаразы Қырҭтәыла аҽазышәарақәа”. Абри азы адырра ҟанаҵоит иахьа Аԥсны Адәныҟатәи Аусқәа рминистрра, 2009 шықәса, мшаԥымза 5 руха Амшын Еиқәа аӡқәа рҟны, аҭырқәа бааӡатәымҩангага (атанкер) “Денса – Демент”, Аҟәантәи Стамбулҟа зхы зырхаз ахьырҳәынҷаз инамаданы. Абааӡатәымҩангага (атанкер) рҳәынҷеит ақырҭуа нышьа-аҷаԥшьаҩцәа ҩба. Уи аборт аҟны иҟан 10 – ҩыуаак Ҭырқәтәыла ауаатәыҩса.
Қырҭтәыла, Амшын Еиқәа аӡқәа рҟны ахәҳахәҭратә ӷбақәа раанкыларазы ахымҩаԥгашьа, Аԥсны Адәныҟатәи Аусқәа рминистрра излазгәанаҭоу ала, “ари жәларбжьаратәи амшынтәии агәҳалалратәи зинқәа ирҿагылоит, Ҭырқәтәылантәи Аԥсныҟа иааргоз аидара излаҭынч еидараз ала.
Аԥсуа ган агәнамӡара аанарԥшуеит, иара убасгьы “Қырҭтәыла иҟоу Европатәи аилазаарақәа рхымҩаԥгашьазы”, “аимак азонаҿы раанхаразы аҽазышәара ӷәӷәақәа ҟаҵо, хәҭакахьала Аԥсынгьы уахь иналаҵаны, Европатәи Амониторингтә миссиа аҭакԥхықәра азонаҿы ақырҭуа арратә потенциал аихаҳара зынӡаскгьы хырҩаа арҭом.”
Қырҭтәыла аганахьала аҭыԥ змоу абџьарлатәи апровокациақәеи, иара убасгьы ааигәа ақырҭуа нышьақәа ирҳәынҷаз Аҟәантәи Стамбулҟа ицоз аҭырқә ӷбеи уҳәа убас аҭыԥ змоу ахҭысқәа инарыдҳәаланы, Ареспублика Аԥсны анапхгара аӡбара рыдыркылеит Урыстәылатәи арратә еилазаарақәа алархәны Қырҭтәылеи Аԥсни Рҳәынҭқарратә ҳәаа ахьчара арӷәӷәаразы. Абри атәы аҳәоит Аԥсны Адәныҟатәи Аусқәа рминистрра 2009 шықәса, мшаԥымза 8 рзы иҟанаҵаз Аҳәамҭаҟны.
Иара убасгьы аҳаиртә ҳәаа ахылаԥшра арӷәӷәареи Аԥсны аӡқәа рҟны аӷбақәа ршәарҭадара аиқәыршәареи рзы изыхәҭоу инхарҭәаау аусмҩаԥгатәқәа рыдкылара азԥхьагәаҭоуп.
Аԥсны агәҭынчымра аанарԥшуеит Қырҭтәыла амаҵзура ҷыдақәа Кәыдры аиҩхааҿы имҩаԥырго аҵшәааратә усмҩаԥгатәқәа рактивтәреи рзи, иара убасгьы Қырҭтәыла амаҵзура ҷыдақәа иааигәаӡаны ирымадоу, ақырҭуа террористтә гәыԥ “Белый легион” апартизантә ҵысра еиҭа ахьарҿыцзи.
“Қырҭтәыла анапхгара рҽазыршәоит аимак азонаҿы аҭагылазаашьа аруадаҩра, уиала, 2009 шықәса мшаԥымза 9 рзы Қырҭтәыла аопозициа ргәы иҭоу аҿагыларақәа еиҵарҟьаразы,” – ҳәа азгәанаҭоит Аԥсны Адәныҟатәи Аусқәа рминистрра.
Аԥсуа ган изныкымқәа жәларбжьаратәи аилазаарақәа рахь ааԥхьарақәа ҟанаҵахьеит аимак азонаҿы аҭагылазаашьа аибарххаразы, хәҭакахьала Қырҭтәыла иҟоу Европатәи Амониторингтә миссиахь, иара убасгьы Европатәи Аидгыла аҭакԥхықәра ахьаду азонаҿы Қырҭтәыла архәҭақәа рхыԥхьазара аизҳареи инарыдҳәаланы, аха уи зынӡаскгьы хырҩаа арымҭеит.
Убри инадҳәаланы, “аԥсуа ган инаҵшьны иазгәанаҭоит, Қырҭтәыла аганахьала иаауа иарбанзаалак апровокациақәеи, агрессиатә хымҩаԥгашьақәеи раԥырҟәҟәаара ишазхиоу азы.”
Аекономикатә политиказы апарламенттә еилакы аҟны имҩаԥысит Ареспублика Аԥсны аҳаиртә Кодекс азы апроект ахәаԥшра.
Аилак аусура ихы алаирхәт Аҳәынҭеилахәыра “Аԥсуа ҳаирцәаҳәақәа” адиректор хада Виачеслав Ешба.
Апарламенттә еилакы ахантәаҩы Павел Лешьук иазгәеиҭеит, Акодекс регламентра шауа Аԥсны аҳаиртә ҳәаа ахархәара аиҿкаашьа, уи адкылара хымԥадатәуп ҳәа. “Аҳаиртә ҳәаа Акодекс аус адырулеит аԥышәа змоу аеқсперҭтә гәыԥ, уи иахьынӡауала иазааигәоуп урыстәылатәи”. Убри аан, зегь раԥхьаӡа иргыланы, ҳасаб рызууп ҳҳәынҭқарра аинтересқәа”, – иҳәеит П. Лешьук.
Иаарласны, акодекс апроект ахәаԥшразы инагахоит Апарламент аҟны.
Лешьук адырра злаҟаиҵаз ала, Аҳаиреимадаразы Аиқәшаҳаҭра анапаҵаҩразы азырхиара иаҿуп Аԥсни Урыстәылеи реиҳабырақәа рыбжьара.
Р. Гәмба ихьӡ зхыу Аԥсныти Аҳәынҭқарратә Филармониаҟны имҩаԥысит “Нхыҵ Кавказтәи аиашьаратә республикақәеи, Аахыҵ Уаԥстәылеи Аԥсни реиҩызаратә концерт”.
Уи иалахәын Кавказ иреиҳау амузыкатә ҳамҭа “Ахьтәы микрофон” зҽаԥсазтәыз – Нодар Гәцати (Аахыҵ Уаԥстәыла жәлар рартист), Едуард Дауров (Нхыҵ Уаԥстәыла Ареспублика жәлар рартист), Сулҭан Баикәлов (Ҟарачы – Черкесстәи Ареспублика жәлар рартист), Магомеҭ Исаев (Чечентәыла Ареспублика жәлар рартист), Ирина Ракитина (Ҟабарда Балкариа), автор-анагӡаҩы Анатолии Алҭеиба, Ирена Кәлаа уҳәа убас егьырҭгьы.
Артистцәа, рхатәы бызшәа инаваргыланы инарыгӡон аурыси аҳәаанырцәтәии акомпозиторцәа еицырдыруа рашәақәа.
Аконцерт алахәцәа Аҟәа иааит апроект автор, Жәлар Рҟазара Ацентр аиҳабы Нури Кәарҷиа иаапхьарала. Иара иажәақәа рыла, “Нхыҵ Кавказынтәи ҳашьцәа раԥхьаӡа акәны арахь иааит абџьар шьҭыхны ҳаԥсадгьыл ҳацрыхьчарц акәымкәа, аҳҭны – қалакь ауааԥсыра агәырӷьареи агәалаҟазаара бзиеи ҳамҭас ирырҭарц ирырҭарц азы. Уи шрықәҿиаз дырҵабыргуан ахәаԥшцәа еихымсыӷьуаз рнапеинҟьабыжьқәа”.
Автор-анагӡаҩ Анатолии Алҭеиба иазгәеиҭеит, “ас еиԥш аконцертқәа реицымҩаԥгара аԥышәеимадараҿы анырра шыҟанаҵо. “Иҟоуп ирҿаҳҵааша Нхыҵ Кавказынтәи ҳколлегацәа. Аҟазареиԥш ажәларқәа еидызкыло акагьы ыҟаӡам”. – иҳәеит ашәаҳәаҩ.
Аконцерт иалахәыз зегьы Аԥсны акультура аминистрра аҟнытә аҳамҭақәа ранашьан.
Абокси ақәԥареи рзы Аҟәатәи ахәыҷтәы-қәԥштә школ ааӡамҭа, Аҟәатәи аҩбатәи абжьаратә школ аҵаҩы, аӡиудо азы 1993-95 шықәсқәа рзы ииз Ҟәбан ашколхәыҷқәа рыбжьара имҩаԥысуаз аспортокиадаҟны 57 килограмм акапантә категориаҟны аԥхьахәтә ҭыԥ аанылкылеит Диана Чалиан. Абри азы Аԥсныпресс ахь адырра ҟаиҵеит азыҟаҵаҩ еиҳабы Андреи Погосов.
Аицлабрақәа мҩаԥысуан мшаԥымза 2 инаркны 8 –нӡа Армавир. Урҭ ирылахәын 400 инареиҳаны Краснодартәи атәылаҿацә иаҵанакуа акалақьқәеи араионқәеи.
“Диана Чалиан аихьӡара шьахәқәа аарԥшуа дықәгылеит, 57 килограмм акапантә категориаҟны 6 иааирак лгеит, аԥхьахәтә ҭыԥгьы аанылкылеит”, – ҳәа адырра ҟаиҵеит Андреи Погосов.
Азаканԥҵаратә процесс активла дахәалахәу азы Ареспублика Аԥсны Иреиҳаӡоу апрокәрор Сафарбеи Мқанба ианашьоуп Жәлар Реизара – Ареспублика Аԥсны Апарламент Аҳаҭыртә грамота. Абри азы адырра ҟанаҵоит Апарламент апресс-маҵзура.
Амҩаҿы ашәарҭадара аҭагылазаашьеи уи азы аусмҩаԥгатәқәеи ирызкын, ашәахьаҽны, мшаԥымза 13 рзы имҩаԥысыз иаартыз апарламенттә зыӡырҩррақәа.
Азакәанԥҵареи, аӡбара – зинтә реформеи, аҳәынҭқарратә ргылареи рзы аилак ахантәаҩы Владимир Начач иажәақәа рыла, аҵыхәтәантәи 5 шықәса ирылагӡаны атәылаҿы амҩа-транспорттә машәырқәа ирыхҟьаны иҭахахьеит 323-ҩыуаак, 1312 – ҩыуаак инарзынаԥшуа ахәрақәа роухьеит “Ари иааизакны қыҭак ауаа ыҟоуп. Амҩа-транспорттә машәырқәа рыҟны еиҳарак ааха роуеит аҿар 15 инаркны 40 шықәса рҟынӡа зхыҵуа. Статистикала, зегь реиҳа амҩатә машәырқәа ҟалалоит жьҭаарамза инаркны ԥхынҷкәынмзанӡа аԥсшьара мшқәа раан”, – иҳәеит уи.
Аԥсны Жәлар Реизара ааигәатәи аилатәараҟны актәи аԥхьараҿы Ашьауӷатә Кодекс аҟны аԥсахрақәа аларгалеит, уи инақәыршәаны, анаркотикатә рҩышьыгақәа злаҵаны иҟои, мамзаргьы аҩы ыжәны амҩа-транспорттә машәыр зыхҟьаз рзы ашьауӷатә ҭакԥхықәра аҿҳәара иацҵоуп. “Иахьа имҩаԥысуа азызыҩррақәа – ари аҳәынҭқарратә еиҿкаарақәа – амҩатә машәырқәа рыҩаӡара аиҵатәразы иконкреттәу ажәалагалақәа аус рыдулара иазкыуп”. – иазгәеиҭеит уи.
Начач иҳәеит, Аҳәынҭқарратә автоинспекциа Аусбарҭа адырранҵақәа рыла, амҩа-транспорттә машәырқәа еиҳарак ирыхҟьоит арыжәтә ыжәны амашьына аԥсҟыкреи, амашьына ырццакны адәықәҵареи, угәы уҽанызҵо амҩатә дыргақәеи, алашамҩақәҵақәеи ратәамбара”.
Адепутат игәаанагарала, “амҩа-транспорттә машәырқәа рзы азинхархәаратә практика аҩаӡара лаҟәуп. Ашьауӷатә усқәа рзы аусеилыргаратәии аӡбаратәи еиҿкаарақәа иахәҭоу аӡбарақәа рыдыркылом. Заатәи аусеилыргарақәа арҭ аусқәа рзы инықәырԥшшәа ихарҭәаамкәа имҩаԥысуеит”, – инаҵшьны иазгәеиҭеит Начач.
Аҩныҵҟатәи аусқәа рминистр ихаҭыԥуаҩ Владимир Гаидуков Административтә кодекс аҟны иҟоу аҩыжьра иазхьаирԥшит азакәанԥҵаҩцәа. “Иахьа амҩа-патрультә маҵзура аусзуҩ амашьынаныҟәцаҩ дихымхәцит ҳәа дахьырхәхом. Аилагаҩцәа агәра ргароуп, зегь раԥхьаӡа иргыланы, ишахьырхәхо ала”. Иара убасгьы, уи иҳәеит, иеиҭамҵуа Аҳәынҭқарратә автоинспекциатә постқәа еиҭахгьы ишеиҿкаахо ала.
В. Начач иажәақәа рыла, “2005 шықәса инаркны 2007 шықәсанӡа ареспублика аусӡбарҭақәа амҩа-транспорттә машәырқәа рзы 82 ус еилдыргахьеит, урҭ рҟынтә 35 – аԥсыҭбарақәа рыцын; урҭ рахьынтә иҭакыу 23-ҩыуаак роуп”.
Иреиҳау аӡбарҭа ахантәаҩы актәи ихаҭыԥуаҩ Г. Акаба иазгәеиҭеит азакәанԥҵараҿы аԥышәа змоу адукатцәа рхы иадырхәо аҩыжьра шыҟоу,. “Араҟа зыӡбахә ҳәатәу, аганқәа реиныршәара алзыршо Ашьауӷатә кодекс ахәҭаҷ ауп. Аԥсыҭбарақәа зцыу амҩа-транспорттә машәырқәа раангьы, иԥсыз иҭынхацәа аилагаҩ ианихашшаауа ыҟоуп., аӡбаҩ ари дзаҿагылом. Жәаҳәарада, ацәгьара иҟаҵоу азы иашьашәалоу ахьырхәрагьы аиуроуп”, – иҳәеит Акаба.
Аԥсны Аҳәынҭқарра Ахада С. Багаԥшь апрокәратура аусзуҩцәа ирыдиныҳәалеит рзанааҭтә ныҳәа. 15 шықәса раԥхьа, 1994 шықәса, мшаԥымза 15 рзы иаԥҵан Ареспублика Аԥсны апрокәратура.
“Сынтәа, Аԥсны апрокәратура, аџьынџьтәыла азинхьчаратә институт хадақәа ируакыу – иахыҵит 15 шықәса. Арҭ ашықәсқәа зегьы ирылагӡагны, шәара шәусбарҭа азакәани азинлеишәеи рыхьчаразы иалшо зегьы ҟанаҵоит. Апрокәратура иреиӷьыу ахаҭарнакцәа еснагь иалукаауан рдырра ҵаулақәеи, изҿыу аусԥшьа гәык-ԥсык ала амаҵ ауреи рыла” – ҳәа аҳәоит адныҳәаларатә шәҟәы аҟны.
Иахьа, Аԥсны ахьыԥшымреи азхаҵареи анаиу, аҿиаразы ашәышықәса ҿыц иананыла, апрокәратура аусура аҭакԥхықәра еиҳагьы иацлоит. Ауадаҩрақәа акыр шырԥылоугьы, апрокәрорцәеи аусеилыргаҩцәеи ауааԥсыра рзинқәеи рхақәиҭреи рыхьчоит, ацәгьоура иаҿагыланы иқәԥоит”, – ҳәа аҳәоит адныҳәалараҟны.
С. Багаԥшь, ари асуԥшьаҿы акы аџьабаа збахьоу апрокәратура аветеранцәеи, Ареспублика Аԥсны апрокәратура аусбарҭақәа рҟны аус зуа зегьи ирыдиныҳәалеит рзанааҭтә ныҳәа, ирзеиӷьеишьеит анасыԥ, агәабзиара, аҭаацәараҿы аманшәалара, азинлеишәа арӷәӷәара аус аҟны ақәҿиара дуқәа.
Аԥсны Аминистрцәа Реилазаара Ақәҵара рыдыркылеит Челиускинаа рыхьӡ зхыу аԥсшьарҭа ҩны амазаратә комплекс аҭиразы.
Аиҳабыра ақәшаҳаҭхеит Челиускинаа рыхьӡ зхыу аԥсшьарҭа ҩны амазаратә комплекс 40 миллион мааҭ ҳәа аҭира алыршаразы азакәан апроект, Аҳәынҭқарра Ахада иахь аҳәара ҟарҵеит азакәанпроект ахәаԥшразы апарламент ахь идәықәиҵаразы.
Аҟәатәи Ашьхарыуаа рышкол №10 аҟны еихыршьалеит ашколхәыҷқәа рыбжьара имҩаԥысуаз ареспубликатә олимпиада алыҵшәақәа.
Аолимпиада иалахәын 560-ҩыуаак ашколхәыҷқәа, ақалақьтәи араионтәи еицлабрақәа рҟны аиааира згахьаз. Аолимпиада мҩаԥсуан хәажәкыра 23 инаркны 27-нӡа 10 маҭәарк рзы.
Аҵарадырра аминистрра аҳаҭыртә шәҟәқәеи агәаларшәагатә ҳамҭақәеи рыла иалнакааит ареспубликатә олимпиадаҟны аиааира згаз 86-ҩыуаак ашколхәыҷқәа. Ҵыԥх урҭ 46-ҩыуаак ыҟан. Аҽхәаԥхьыӡ шәҟәқәа рыҽрыԥсартәит 80-ҩыуаак аолимпиада алахәцәа, алыҵшәа бзиақәа аазырԥшыз, аха аиааира агаразы баллқәак ззымхаз.
Аҵарадырра аминистрра иазгәанаҭеит арҵаҩцәа рџьабаагьы, аҵаҩцәа аолимпиада иазыҟазҵаз. Урҭ аҳаҭыртә шәҟәқәа ранашьан.
“Аолимпиада амҩаԥгара хықәкыс иаман аҵараҿы аҟыбаҩ ҷыда аазырԥшуа ашколхәыҷқәа ралкаара. Ҳара аолимпиада алыҵшәақәа ҳдыргәырӷьоит”, – лҳәеит аҵарадырра аминистр Индира Аҩардан. Лара лажәақәа рыла, иҳаҩсыз ашықәсқәа раасҭа, сынтәа адҵақәа еиҳа иуадаҩын, урҭ ҳаамҭазтәи аолимпиадатә дҵақәа ирышьашәало иҟан.
Аҵаҩцәеи урҭ рырҵаҩцәеи ирзеиӷьалшьеит аҵараҿи аусраҿи ақәҿиарақәа.
Аԥсны Урыстәыла ацырхырааны Қырҭтәылеи Аԥсни рҳәынҭқарратә ҳәаа ахьчара арӷәӷәоит, ҳәа Москва ажурналистцәа рзы аҳәамҭа ҟаиҵеит С. Багаԥшь.
Қырҭтәыла НАТО имҩаԥнаго арратә зыҟаҵарақәа рыламҭалазы, ҳҳәынҭқарратә ҳәаа иҵегьы ахьчара ҳарӷәӷәоит. Уи адагьы, Аԥсны ахатәы ҳәаақәа рыхьчара арӷәӷәаразы аусмҩаԥгатәқәа аднакылоит, Қырҭтәыла атерриториантә контрабандалеи изакәанымкәа иаауеи абџьар аанкыларазы”, – иазгәеиҭеит Аҳәынҭқарра Ахада.
Багаԥшь иажәақәа рыла, “Аԥсны Аҳәынҭқарратә ҳәаа ахьчара мҩаԥысуеит аԥсуа ган иҟанаҵо аҳәарала, Урыстәыла аган алархәны”, “Ҳҳәаа актәи ацәаҳәаҟны ирыхьчалоит аԥсуа ҳәаахьшьцәа, – иҳәеит уи. – Иаарласны аҳәаақәа Урыстәылеи Аԥсни еицеилахәны рыхьчаразы анапы рыҵаҩхоит изыхәҭоу ашәҟәқәа”.
НАТО Қырҭтәыла имҩаԥнаго арратә зыҟаҵарақәа рҭакс Аԥсынгьы имҩаԥнагалоит арратә зыҟаҵарақәа, ҳәа аҳәамҭа ҟаиҵеит С. Багаԥшь. “НАТО Қырҭтәыла лаҵарамзеи рашәарамзеи рзы имҩаԥнагараны иҟоу арратә зыҟаҵарақәа Кавказ аҭагылазаашьа аҭышәныртәалара иацхраауам”, – иазгәеиҭеит уи. “Ҳара ҳацклаԥшуеит Қырҭтәыла иҟоу аҭагылазаашьа, уи аҭакс ҳаргьы имҩаԥаҳгалоит аҽазыҟаҵарақәа”, – иҳәеит Аҳәынҭқарра Ахада.
Аԥсны иаԥнаҵоит ахатә ар, – иазгәеиҭеит С. Багаԥшь. Аԥсуа ар рхыԥхьаӡара – 10-15 нызқьҩыуаак рҟынӡа иҟалоит”.
С. Багаԥшь иажәақәа рыла “Аԥсны аринахыс иагәҭакыуп, Урыстәыла Атәылахьчара аминистрреи егьырҭ амчратә усбарҭақәеи иртәу иреиҳау аҵараиурҭақәа рахь Аԥснынтә аррамаҵзуцәа аҵаразы рдәықәҵара, уи азы изыхәҭоу аиқәшаҳаҭрақәа рнапы рыҵаҩыуп”.
С. Багаԥшь ажурналистцәа иреиҳәеит, Аԥсны ҳазныу ашықәс ԥхынҷкәынмзазы Аҳәынҭқарра Ахада иалхразы имҩаԥысраныиҟоу алхрақәа рҟны икандидатура шықәиргыло ала. “Сара аҩбатәи аҿҳәаразгьы схы ықәсыргылоит, Аԥсны Аконституциа излаҳәоу ала, Аҳәынҭқарра Ахада азин имоуп ҩ-ҿхәарак икандидатура ақәыргылара”. – иҳәеит уи. Багаԥшь иажәақәа рыла “ари демократиатә алхрақәахоит, араҟа зегь реиҳа ихадоу, ииашаны еилыхха алхрақәа рымҩаԥгароуп”.
С. Багаԥшь иажәақәа рыла “Гәдоуҭа иҟоу Урыстәылатәи арратә база аҭышәынтәалара иаҿуп, архәҭақәа рҭыԥаҟны иҟоуп”.
Очамчыра иҟоу Урыстәылатәи арратә база акәзар, Багаԥшь иазгәеиҭеит “ари рацәак идуум арратә-мшынтә базахоит, хәба-фба Урыстәыла аибашьыгатә ӷбақәа рыдагьы, Аԥсны арра-мшынтә мчқәа иртәу аӡсагақәагьы рыла ишьақәгылазаауеит”.
Кавказ ашәарҭадаразы жәларбжьаратәи аицәажәарақәа лаҵарамза 18-19 рзы иазгәаҭоуп. Абри азы адырра ҟаиҵеит Аԥсны Адәныҟатәи Аусқәа рминистр С. Шамба. Уи иазгәеиҭеит, жәларбжьаратәи аицәажәарақәа изаамҭанытәиу рраунд амҩаԥгара азҵаара ишалацәажәаз Қырҭтәыла акризистә ҭагылазаашьақәа рзы Европа Аидгыла аҳатарнак ҷыда Пиер Морели иареи реиԥылараҟны. Уи ашьҭахь Аҟәа иааит, лаҵарамза 18-19 рзы Женева аиԥылара шазгәаҭоу атәы зырҵабыргуа ашәҟәы.
“Женеватәи аицәажәарақәа реиҿкааҩцәа ҳасаб азыруит, ООН Амаӡаныҟәгаҩ Хада иажәахә акьыԥхь анабалакь ашьҭахь анаҩстәи араунд амҩаԥгаразы ҳара иҟаҳҵаз аҳәара, уи лаҵарамза 7 рзы акәхоит ианыҟало, иҳәеит Шамба. – Ҳара иаҳҳәеит, иазгәаҭоу аҿҳәарақәа ҳшырзыразу, аха убри аан ҳара ҳахәаԥшуеит, ООН Амаӡаныҟәгаҩ Хада иажәахә аҟны, араҟа аҭагылазаашьа шаҟа ииашаны дазнеиуеи насгьы зҽызыԥсахыз аҭагылазаашьақәеи, иара убасгьы ООН амиссиа ахьӡи аформати рыԥсахразы ҳажәалагалақәеи шаҟа ҳасаб рызуу. Убарҭ ирхьыԥшхоит Женеватәи аицәажәарақәа анаҩстәи ҳалахәхара”.
“Ҳара иаабоит, Женеватәи аформат аҟны, иаразнак акәымзаргьы маҷ-маҷ ҳара ҳгәаҳәарақәа рынагӡара ишаҿыу. Ҳахәаԥшып аринахыс ихадоу ҳажәалагалақәа ирынагӡашьахоу”, – иҳәеит Шамба.
Аҟәа, Акәльтуратә центр Абаза аҟны имҩаԥысит апоет Таиф Аџьба игәаларшәара ахәлԥаз.
Сынтәа апоет ихыҵуазаарын 70 шықәса. Аԥсны аџьынџьтәылатә еибашьраан, 1992 шықәса, жьҭаарамза 9 рзы, ақырҭуа еибашьцәа иҩны ддәылганы дыргеит Таиф аџьба. Убри нахыс апоет уаҳа уаҩы димбеит. Уи дануп хабарда ибжьаӡыз рсиа.
Агәаларшәара ахәлԥаз иалахәын апоет иҭынхацәа – иԥшәма ԥхәыс Римма Коӷониа-ԥха, иԥа Алиас, имаҭацәа, ашәҟәҩҩцәа – Алықьса Гогәуа, Борис Гәргәлиа, апоетцәа Геннадии Аламиа, Нелли Тарба, Аԥыза-министр Алеқсандр Анқәаб, Аԥсны Жәлар Реизара Аиҳабы Нугзар Ашәба, уи ихаҭыԥуаҩ Виачеслав Цыгәба, акәльтура аминистр Нугзар Логәуа.
“Актиор иқәҿио атрагикатәи мамзаргьы акомикатәи рольқәа рахьынтә руак ауп, – лҳәеит ахәлԥаз амҩаԥгаҩ актриса Софа Агәмаа. – актиор иеиԥш, апоетгьы жанрк аҟны ауп дахьхаҭәаауа. Аха, Таиф Аџьба иажәеинраалақәа иаҳдырбоит апоет аҟыбаҩ рацәа шимоу. Иара илирикатә ажәеинраалақәа рыла иаԥҵоуп ашәақәа. Ихәҷтәы жәеинраалақәеи ипоемақәеи – иреиӷәӡақәоу иреиуоуп”.
“Зегьы реиҳа иуадаҩыуп ахәыҷқәа рзын аҩра. Урҭ зегь реиҳа ирныруеит аиашеи, амци. Ахәыҷы дузжьаӡом, – иазгәеиҭеит ашәҟәҩҩы Алықьса Гогәуа. – Таиф Аџьба иажәеинраалақәа ахәыҷқәа зегьы бзиа еицырбоит.”
Уи ихшыҩҵак шьақәырӷәӷәо Геннади Аламиа иҳәеит: “Иахьа ашколтә рҵага шәҟәқәа ирныубаалоит ажәеинраалақәа, ианаҳамҵар автор игәы иалсуеит ҳәа апринцип ала икьыԥхьыу аҩымҭақәа. Жәеинраалақәак убас реилкаара уадаҩуп, ахәыҷы абызшәа агәыбылра иркра амыцхәрас, уи ицәымӷнатәуеит. Ихадоуп, еиҵагыло абиԥара – ҿа аԥсышәа бызшәала ацәажәареи агәыбылреи рылааӡара”.
Ахәылԥаз аҟны иқәгылоз иазгәарҭеит апоет ихьӡ анаунагӡатәразы – аҳҭны қалақь амҩадуқәа руак ихьӡ ахҵазарц, иара убасгьы апоет дахьынхоз аҩны аҟны амемориалтә ӷәы аартызарц, насгьы иҩымҭақәа реизга еиҭаҭыжьзарц. Иахьа, ихьӡ зхыу иара дахьиз Аҷандара ақыҭаҿтәи ашкол заҵәык ауп.
Аԥснытәи Аҳәынҭқарратә Унивирситет аҟны аусура хнаркәшеит, а-4тәи Жәларбжьаратәи астудентцәеи, аспирантцәеи, аҵарауаа ҿарацәеи рҵарадырра-практикатә конференциа. Ари Астудетцәа рҵарадырратә еилазаара еиҿнакааз аконференциа иалахәын Москвантәи, Тираспольынтәи, Саратовынтәи аҵарауаа ҿарацәеи, астудентцәеи.
Аԥснытәи Аҳәынҭқарратә Унивирситет ареқтор Алеко Гәарамиа астудентцәа ирыдиныҳәалеит афорум қәҿиарала иахьхыркәшахаз, иара усбасгьы инаҵшьны иазгәеиҭеит иҟаҵаз ажәахәқәа рактуалра.
Ҩымш ирылагӡаны аус руан “афизика-математикатә ҵарадыррақәеи”, “иԥсабаратәу аҵарадыррақәеи”, “аекономика”, “аҭоурых”, “аиуриспруденциа”, “аполитологиа”, “апедогогика”, “афилологиатә ҵарадыррақәа” уҳәа убас егьырҭ асекциақәа рҟны.
23-ҩыуаак астудентцәа ражәахәқәа рҽаԥсартәит аконференциа аҳаҭыртә грамотақәа.
“Сара секономиступ, салахәын асекциа аусура. Уаҟа инаган аҳәынҭқарраҿы иаҳа иактуалу апроблема аекономика аҿиареи ашьақәгылареи рзы астудентцәа ражәахәқәа. Ҳара уажәшьҭарнахыс еиҟароу иреиҳау аҵараиурҭақәа раҳасабала аус еицааулоит”, – ҳәа иқәгылараҿы иазгәеиҭеит Урыстәыла Аҳәынҭқарратә ахәҳахәҭра – економикатә унивирситет Саратовтәи афилиал арҵаҩы Иван Васильев. Уи аконференциа иалахәыз зегьы ақәҿиарақәа рзеиӷьашьо, Аԥснытәи аҳәынҭқарратә Унивирситет астудентцәа ааԥхьара риҭеит Саратов ақалақь аҟны имҩаԥысраны иҟоу аҵарадырра-практикатә конференциахь, – ҳәа Аԥсныпресс ахь адырра ҟаиҵеит агазеҭ “Аԥснытәи Аунивирситет” аредақтор Баҭал Шәлымба.
Аҟәа ақалақь Ахада Алиас Лабахәуа акәбоки аҳамҭақәеи ранаишьеит Урыстәылазегьтәи атурнир “Локомотив – ашколтә лига” аҟны а-4-тәи аҭыԥ аанызкылаз амҵәышәымпыласцәа. Абри азы адырра ҟаиҵеит Аԥсны амҵәышәымпыл азы Афедерациа апресс-маӡаныҟәгаҩ руслан Ҭарба.
Атурнир, мшаԥымза 9 инаркны 12-нӡа Ростов ақалақь аҟны имҩаԥысуаз, иалахәын Урыстәыла Афедерациа Аахыҵ Афедералтә округқәа рҟынтә 12 командеи Аԥсни.
Москватәи афинанстә-ааглыхратә академиа ацхыраара ҟанаҵҟеитАԥсны анаплакы (абизнес) ахәԥсазы аспециалистцәа 15-ҩыуаак разыҟаҵараҿы, – ҳәа адырра ҟаиҵеит Аҳәынҭқарратә мазареи априватизациеи русбпрҭа аҳәынҭқарратә еилакы ахантәаҩы Константин Кациа.
Иаҳхысыз ахәашаҽны Аҳәынҭеилакы аҟны “Анаплакы ахәԥсазы” апрограммала еихьӡарала ихыркәшахеит азыӡрыҩцәа рԥышәарақәа. Аҳәынҭқарратә ԥышәаратә комиссиа ахантәаҩыс дыҟан “Афинанси акредити” рфакәльтет адекан Ирина Касарукова.
Аԥсны Адәныҟатәи Аусқәа рминистр Сергеи Шамба дидикылеит Азиеи Кавкази рҟны ахҵәацәа русқәа рзы Норвегиатәи Аидгыла арегионалтә диреқтор Маргаретт Викки.
Аиԥылараҟны ирылацәажәеит ахҵәацәа русқәа рзы Норвегиатәи Аидгыла ари ашықәс азы планс ирзарбоу апроектқәа. Уи иазԥхагәанаҭоит асоциалтә ҵакы змоу ахыбрақәа, ашколқәа, ахәышәтәырҭақәа, анхарҭа ҩнқәа уҳәа убас егьырҭ ахыбрақәа реиҭашьақәыргыларазы аусрақәа рыцҵара.
Уи адагьы, ахҵәацәа русқәа рзы Норвегиатәи Аидгыла иагәҭакыуп аҵарадырратә программақәа рынагӡара, ашколқәа рырҵаҩцәа рзы атреннингқәа рымҩаԥгара. Арҭ апроектқәа рынагӡара алыршахоит Очамчыра, Гал, Тҟәарчал араионқәа рыҟны.
С. Шамба ахә ҳаракны ишьеит ахҵәацәа русқәа рзы Норвегиатәи Аидгыла Аԥсны имҩаԥнаго аусура, иара убасгьы иазгәеиҭеит, ас еиԥш апроектқәа рынагӡаразы аусеицура ишазыхиоу. Абри атәы аанацҳауеит адәныҟаполитикатә усбарҭа апресс-маҵзура.
Аԥсны аҳәынҭқарратә хортә капелла раԥхьаӡа акәны иалахәхоит 8-тәи Москватәи мшаԥатәи афестиваль, – ҳәа адырра ҟанаҵоит акәльтура аминистрра.
Мшаԥтәи амузыкатә ныҳәа напхгаҩыси уи амҩаԥгара аԥшьгаҩыси дамоуп адирижиор Валерии Гергиев. Аконцерт мҩаԥысуеит мшаԥымза 29 инаркны лаҵарамза 3-нӡа Москватәи аконцерттә залқәа рҿы мацара акәымкәа Урыстәыла 28 қалақь рҟны.
Афестиваль аҳәаақәа ирҭагӡаны акапелла Москва Аџьынџьтәылатә Еибашьра Дуи аџьеи рветеранцәа рзы агәҳалалратә концертқәа мҩаԥнагоит, иара убасгьы Калуга ақалақь аҟны Иԥшьоу – Троицкии акафедралтә уахәама аҟныи Дербицтәи Гиоргии Неокесариитәи ауахәамаҟни имҩаԥнагараны иҟоуп аконцертқәа.
Акапелла ауахәамақәа рзы ҷыдала иазнархиеит апрограмма. Артистцәа ррепертуар аҟны иҟоуп Дмитрии Бортианскии Сергеи Рахманинови раԥҵамҭақәеи, иара убасгьы аԥсуа жәлар рашәақәа “Ахра ашәа”, “Азар”, “Гәдиса”, “Ахәра ашәа”, “Озбақь” уҳәа убас егьырҭгьы.
Ахортә капелла асахьаркыратә напхгаҩыси адирижиор хадаси дыҟоуп –Адыга республика аҟазара зҽаԥсазтәыз Нора Аџьынџьал.
Аԥсуа сахьаҭыхҩы Алеқсандр Чачба 140 шықәса ихыҵра инадҳәаланы, анышәа дахьамадоу Аҟәа иқәыргылахоит абронза иалхыу ибаҟа. Чачба ибаҟа апроект аус адиулоит еицырдыруа аԥсуа скәльптор Амиран Адлеиба.
Аԥыза-министр ихаҭыԥуаҩ Л. Лакербаиа излашьақәирӷәӷәаз ала, иара напхгара зиҭо акомиссиа апроект ибзиоуп ҳәа ахырҳәааит.
А. Чачба (Шервашиӡе) театртә декораторын, аус иуан Петербургтәи аимператортә театрқәа рҟны сценографс (1907-19180 ш. рзы, аҳәаанырцә С. П. Диагилев ибалет аҟны. Асахьаҭыхҩы иԥсадгьыл дацәыхараны Франциа дшыҟазгьы, араҟа имҩаԥысуаз ахҭысқәа дрызҿлымҳан. 1958 шықәса рзы иԥсадгьылахь ҳамҭас иааиҭиит 500 инарзынаԥшуа иусумҭақәа, дагьақәгәыӷуан уи иԥсадгьылахь имҩа аанартып ҳәа. Иматериалтә ҭагылазаашьа шҽеимызгьы, иусумҭақәа имҭиӡеит, иԥсадгьыл ҳамҭас иарҭарц азы ауасиаҭ ажәа нижьит. Асахьаҭыхҩы иԥсҭазаара далҵит 1968 шықәса рзы 101 шықәса дшырҭагылаз Монако абыргцәа рпансион аҟны, анышә дамадан аурыс нышәынҭрақәа рҟны Ницца. 1985 шықәса лаҵарамзазы асахьаҭыхҩы А. Чачба иԥсыбаҩ ыиаган Аҟәаҟа.
Ареспублика Аԥсны Аҳәынҭқарратә ҳазалхратә еилакы аҟны имҩаԥысит азинхьчаратә усурақәа рызҵаарақәа рзы аусуҩтә гәыԥқәа иаркыу реилатәара. Агәыԥ иалоуп Урыстәыла Афедерациа Афедералтә ҳазалхратә маҵзуреи, Аԥсны Аҳәынҭқарратә ҳазалхратә еилаки, Аҩныҵҟатәи Аусқәа рминистрреи, Аҳәынҭқарратә шәарҭадаратә маҵзуреи, Иреиҳаӡоу апрокәратуреи рхаҭарнакцәа.
Аусуҩтә гәыԥ алацәажәеит аҳазалхратә зинеилагарақәа ирҿагыланы ақәԥаразы еицеилахәу ауснагӡатә апроект, – ҳәа аанацхҳауеит Аҳәынҭқарратә ҳазалхратә еилакы.
Ахәашаҽны, мшаԥымза 24 рзы иазгәаҭоуп еицышьақәырӷәӷәоу адокәмент анапаҵаҩра.
Аԥсны Апарламент Ахада ихаҭыԥуаҩ Виачеслав Цыгәба далахәуп Кәрсктәи аобласттә Дума 15 шықәса ахыҵра иазкыу аныҳәа, – ҳәа адырра ҟанаҵоит Апарламент апресс-маҵзура.
Аилатәара агәырӷьаратә хәҭа ааиртит аобласттә Дума ахантәаҩы Алеқсандр Кичигин. Уи иажәахә аҟны дазааҭгылеит аобласт Ахәынҭқарратә мчра иреиҳау азакәанԥҵаратә еиҿкаара ашьақәгылара иналукааша аҭоурыхтә мҩа, иара убасгьы 4 –ааԥхьарак ирылагӡаны адепутатцәа ирылдышази, аԥхьаҟатәи руснагӡатәқәеи.
Виачеслав Цыгәба Кәрсктәи иколлегацәа дрыдныҳәало, Аԥсны Жәлар Реизара Аиҳабы Нугзар Ашәба иҟнытә идныҳәаларатә шәҟәы рнапаҟны ириҭеит.
“Аԥсны жәлар аԥхьаҟатәи рԥеиԥш иузаҟәымыҭхо Урыстәыла иадырҳәалоит. Убри инамаданы, Урыстәыла Афедерациа Кәрсктәи аобласт зекономикатә потенциал аҩаӡара акыр иҳаракыу, иарбанзаалак ауадаҩрақәа рҟны аиааира зго ауааи рԥышәа Аԥсны азын акыр аҵанакуеит, – ҳәа азгәаҭоуп адныҳаларатә шәҟәы аҟны. Агәыӷра сымоуп, Ареспублика Аԥсни Урыстәыла Афедерациа Кәрсктәи аобласти ҳзакәанԥҵаратә еиҿкаарақәа русеицуреи, ҳаиҩызареи аҭоурых аҟны иахәҭоу аҭыԥ ааннакылап ҳәа, уи цхыраагӡахап Урыстәылеи Аԥсни рыуаажәлар иҭышәынтәаланы реизҳа-зыӷьараҿы”.
Аԥыза министр ихаҭыԥуаҩ Леонид Лакербаиеи асоциалтә шәахтәқәа Рфонд ахантәаҩы Заур Малиеи Аинво-цхыраара Ассоциациаҟны ирԥылеит Аԥсны аинвалидцәа реиҿкаарақәа рнапхгаҩцәа. Аиԥылараҟны иалацәажәеит 1992-93 шықәсазтәи Аԥсны жәлар Рџьынџьтәылатә еибашьра аинвалидцәа рсанаториа-кәрорттә ҽыхәышәтәрақәа рызҵаара.
Асоциалтә шәахтәқәа Рфонд амчала финансла еиқәыршәоу ари апрограммала, 200-ҩыуаак рҟынӡа рыԥсшьареи рыхәышәтәреи азгәаҭоуп. Аԥсшьареи ахәышәтәреи алыршахоит асанаториа РВСН абазала. Актәи агәыԥ рнеира азгәаҭоуп мшаԥымза 27 рзы.
Иаҳхысыз ашықәс азы, Аԥсны еиуеиԥшым асанаториақәеи аԥсшьарҭа ҩнқәеи, иара убасгьы Ҟрым (ақ. Саки) рыҟны рыԥсы ршьеит, рҽырхәышәтәит 250-ҩыуаак Аԥсны жәлар Рџьынџьтәылатә еибашьра аинвалидцәа.
Ҭырқәтәылатәи афонд “Мармара Фаудеишн” Аԥсны Аҳәынҭқарра Ахада С. Багаԥшь ааԥхьара инаҭеит Стамбул имҩаԥысраны иҟоу аекономикатә саммит алахәхаразы. Уи мҩаԥысраны иҟоуп ҳазныу ашықәс лаҵарамза 6-8 рзы. Аха, Аԥсны Аҳәынҭқарра Ахада ари афорум алахәхара изалыршом.
“Мшаԥымза 23 рзы, Аԥсны Аҳәынҭқарра Ахада астратегиатәи асоциалтәи ҭҵаарақәа Ҭырқәтәылатәи рфонд Мармара Агәыԥ Ахада, адоктор Аккан Сувер ихьӡала ишьҭит ашәҟәы. Уаҟа уи ҭабуп ҳәа ахиҳәаауеит асаммит ахь ирҭаз ааԥхьаразы, иара убасгьы уи асаммит аиҿкааҩцәа адырра риҭеит ари афорум дышзалахәымхо. Аҳәынҭқарра Ахада агәыӷра шимоу иҳәеит ари афонди дареи аԥхьаҟатәи русеицура шалыршахо ала”, – ҳәа адырра ҟаиҵеит Амассатә Информациатә хархәагақәа рҟны Аҳәынҭқарра Ахада Иофициалтә хаҭарнак Кристиан Бжьаниа.
Аҳәынҭқарра Ахада иусбарҭа ахыҵхырҭақәа рҟынтә излеилкаахаз ала, Стамбултәи аекономикатә саммит алахәхара мап зацәикыз, абри иарбоу аҿҳәаразы Москва имҩаԥысраны иҟоу аҳәынҭқарратә ҳәаа ахьчара аусхк аҟны аҳәынҭқаррабжьаратә еиқәшаҳаҭра анапаҵаҩра иадҳәалазар ауеит.
Галтәи аҩныҵҟатәи аусқәа рраионтә ҟәша аусзуҩцәа дааныркылеит Гал ақалақь аҿы инхо, ауаҩшьразы гәҩарас иҟоу Бачана Маргошьиа.
Галтәи аҩныҵҟатәи аусқәа рраионтә ҟәша аиҳабы Лауренс Коӷониа ажурналистцәа излареиҳәаз ала, Маргошьиа иҿы иқәшаҳаҭхеит, Гал ақалақь аҿы инхоз Ҭалико Кекәуа дшишьыз ала. Иазгәаҭатәуп 1940 шықәса рзы ииз, Ҭалико Кекәуа лыԥсыбаҩ ԥшаан мшаԥымза 13 рзы, Гал ақалақь Оқәымтәи амҩаду аҟны.
“Маргошьиа иҿахәҿыхраан иҳәеит, ауаҩшьра ҟалаанӡа мышқәак шагыз, аԥшәма ԥхәыс аҩны лыҟамзаара ихы иархәаны аԥарақәа шиӷьычыз. Ҭалико Кекәуа ари атәы лҭынхацәа иралҳәеит, урҭгьы аԥарақәа ирхынҳәразы идырҵеит. Маргошьиа лара лахь днеит ари аус аилыргаразы, аха лара аҳәҳәара далагеит. Уи аамҭазы, иара еихала ҩынтә-хынтә лхы дасит, илоуыз ааха иахҟьаны лыԥсҭазаара далҵит”, – азгәеиҭеит Коӷониа.
Маргошьиа даанкылоуп. Ашьауӷатә усҭҵаара нап аркыуп.
Урыстәылеи Аԥсни рҳазалхыҩцәа еиқәшаҳаҭхеит аҳазалхратә зинеилагарақәа рҿаԥҽразы аусеицуразы.
Иахьа Аԥсны Аҳәынҭқарратә ҳазалхратә еилакы аҟны имҩаԥысит аҳазалхратә зинеилагарақәа рҿаԥҽразы еициелахәу ауснагӡатәқәа анапрыҵаҩразы ацеремониа.
Урыстәыла аганахьала ашәҟәы инапы аҵаиҩит Афедералтә ҳазалхратә маҵзура анапхгаҩы ихаҭыԥуаҩ Игор Завражанов, Аԥсны аганахьала – Аԥсны Аҳәынҭқарратә ҳазалхратә еилакы ахантәаҩы Григории Еныкь.
Мшаԥымза 28, Аԥсны Аҳәынҭқарра Ахада С. Багаԥшь зхадараҿы дыҟоу аделегациа Москваҟа ицоит. Мшаԥымза 30 рзы Урыстәыла аҳҭны-қалақь аҟны имҩаԥысуеит Урыстәылеи Аԥсни рыбжьара еицеилахәны аҳәаа ахьчаразы Аиқәшаҳаҭра анапаҵаҩра, – ҳәа адырра ҟаиҵеит Аԥсны Адәныҟатәи Аусқәа рминистр С. Шамба. Адокәмент рнапы аҵарыҩуеит Урыстәыла Апрезидент Дмитри Медведеви, Аԥсны Аҳәынҭқарра Ахада С. Багаԥшьи.
“Ари-ҳтәыла ашәарҭадара арӷәӷәараҿи Урыстәылеи ҳареи ҳусеицураҿи шьаҿа ӷәӷәоуп, уи арегион аҟны аҭынчреи аҭышәынтәалареи иргарантхоит”, – инаҵшьны иазгәеиҭеит Шамба.
Аделегациа аилазаараҟны – Аԥсны Адәныҟатәи Аусқәа рминистр С. Шамба, Аҳәынҭқарратә шәарҭадаратә маҵзура ахантәаҩы И. Ашәба, Аҳәынҭқарратә шәарҭадаратә маҵзура ахантәаҩы актәи ихаҭыԥуаҩ Нугзар Самосниа, ареспублика Аԥсны Аҳәынҭқарратә шәарҭадаратә маҵзура аҳәаахьчаратә отриад аиҳабы Зураб Марганиа уҳәа убас егьырҭгьы.
Урыстәыла Адәныҟатәи Аусқәа рминистр С. Лавров рызҵаарақәа рҭакқәа ҟаиҵеит Би-би-си Аурыс маҵзуреи асаит   аԥхьаҩцәеи.
Аинтервиу аҟны рыхҳәаа ҟаиҵеит адунеи аҟны Урыстәыла инанагӡо ароли, иара убасгьы Лондон имҩаԥгаз “ҩеижәатәыла рлахәлацәа” рсаммит алыҵшәақәеи, Америка Еидҵоу Аштатқәеи НАТОИ реизыҟазаашьеи, Қырҭтәылеи Аԥсни, Аахыҵ Уаԥстәылеи рҭагылазаашьеи рзы уҳәа Би-би-си имҩаԥнагаз аҭҵаарақәа.
“Урыстәыла есымшагьы иқәгылон иагьықәгылоит жәларбжьаратәи азинқәа хьаҳәа-ԥаҳәада рынагӡаразы. Абри аганахьала ахәшьара аҭатәуп АахыҵУаԥстәыла ахҭысқәа рзы ҳхымҩаԥгашьа. Саакашвили ирежим ақәылара мҩаԥнагеит Аахыҵ Уаԥстәыла аҭынч уааԥсыреи, уаҟа ирыланхоз Урыстәыла атәылауааи, иара убасгьы Урыстәылатәи абжьаҟазацәа рахьи, урҭ уаҟа рыҟазаара ОБСЕ ишьақәнарӷәӷәахьан, иара убасгьы жәларбжьаратәи амандат ала азакәантә шьаҭа аман. Жәларбжьаратәи азин ала ари иаанаго, Урыстәыла Афедерациа аганахьала ақәылара амҩаԥгароуп. ООН Аԥҟаԥҵа 51 Ахәҭаҷ ишьақәнарӷәӷәоит аҳәынҭқарра ахыхьчара азин амоуп, уи абџьаршьҭыхла ианақәла”, – иҳәеит аминистр.
Аимак ашьаҭақәа дырзааҭгыло Лавров иазгәеиҭеит: “Аимак ашьаҭақәа ртәы акәзар, – Аԥсни Аахыҵ Уаԥстәылеи мшаԥымза 3, 1990 шықәсазтәи СССР азакәан инақәыршәаны, Қырҭтәыла аилазаара иалҵит. Ари закәанла иахьынӡаиашоу иамактәым, избанзар Қырҭтәыла ахаҭа СССР аилазаара иалҵит иара убри азакәан ашьаҭала”.
Урыстәыла Адәныҟатәи Аусқәа рминистр иазгәеиҭеит, “Аахыҵ Уаԥстәылеи Аԥсни ареферендумқәа шымҩаԥыргаз, урҭ рыжәларқәа ахьыԥшымра мҩа ылырхит. Аконституциақәа рыдыркылт. Иаԥырҵеит апарламентқәеи, аиҳабырақәеи”.
“Қырҭтәыла амчрақәа СССР анеилаҳа аамҭазы, арҭ рыҩ-жәларык ирабашьит, аха иаҵахеит. ООН-и ОБСЕ-и рақәшаҳаҭхарала аимак аҭышәныртәаларазы Аиқәшаҳаҭрақәа рыбжьаҵан. Аҵыхәтәантәи 15 шықәса раахыс Аԥсни Аахыҵ Уаԥстәылеи, аимак аҟны иазхаҵоу аганқәа раҳасабала, ирыман иҳәаақәҵоу азинтә субиектжәларбжьаратәи аицәажәарақәа рхы алархәра азин рыман, Қырҭтәыла Аконституциа дара ртерриториаҟны аус ауамызт”, – иазгәеиҭеит Лавров.
Аминистр иажәақәа рыла, Урыстәыла, ихьыԥшым Косово мраҭашәаратәи аспонсорцәа инарҷыданы, Аԥсни Аахыҵ Уаԥстәылеи рхьыԥшымра азханаҵеит агеополитикатә хықәкык рыман акәымкәа, аԥсуа жәлари ауаԥс жәлари ринтересқәа рыхьчарази, иааизакны арегион аҟны ашәарҭадара аиқәырхареи рзы”.
“Иаҳҳәозар, Косово шықәса рзы, аиқәшаҳаҭрақәа аналыршаха нахыс, уаҩ дақәымлаӡеит, ООН Ашәарҭадара Ахеилак ишьақәнарӷәӷәаз арезолиуциа 1244 ала, Белград аиқәшаҳаҭрақәа еиланамгаӡеит. Ари арезолиуциа еилазгазгьы Приштин амчрақәа роуп. Қырҭтәыла анапхгара 1990 шықәсазтәи ашықәсқәа рыламҭалазы аԥсуа-ауаԥс еимакы аҭышәныртәаларазы аиқәшаҳаҭра анапы анаҵанаҩ нахысгьы, еснагь еиланагон, хыԥхьаӡара рацәала имҩаԥнагон апровокациақәа, изныкымкәа АахыҵУаԥстәыла рнапахьы иааргаразы абџьаршьҭыхла иақәлахьан. 2008 шықәса рзгьы Қырҭтәыла Аахыҵ Уаԥстәыла иақәлахьан, аха усҟан ирласны иааныркылеит. Уи ашьҭахь ОБСЕ Европатәи Аидгылеи ркодексқәа еилаганы, Саакашвили абџьарла иҽеибиҭартә еиԥш ацхыраара ирҭеит, – иаҳхысыз аԥхынразы агәаанагара иоуит имчқәа еизхоит ҳәа. Иара убасгьы НАТО Бухаресттәи асаммит, 2008 шықәса мшаԥымзазы “Қырҭтәылеи Украинеи НАТО аҟны иҟалоит ҳәа” ирылаҳәаз аӡбара апровокациатә роль нанагӡеит. Ари Саакашвили зегь зылшо иакәны ихы инарбеит”, – иазгәеиҭеит Лавров.
Уи ҿырԥшны иааигеит “Украина Қырҭтәыла арежим абџьарла еиқәзыршәоз раԥхьа ишгылаз. Уи абџьар ала иршьуан абжьаҟазацәа, аҭынч уааԥсыра, Цхинвали, Аахыҵ Уаԥстәыла ақыҭақәеи дырхәашон”. “Убри азын, иахьа Қырҭтәыла ҿыцымҭала абџьарла ианеиқәдыршәо, НАТО арратә ҽазыҟаҵарақәа Қырҭтәыла амҩаԥгара агәы ианҭоу, азҵаара цәырымҵыр ауам, ргәы иҭоузеи альианс аҟны ҳәа? Ишәгәаласыршәоит: НАТО аҵыхәтәан арратә зыҟаҵарақәа Қырҭтәыла имҩаԥнагеит 2008 шықәса ԥхынгәымзазы, Аахыҵ Уаԥстәыла ақәлара мчыбжьык шагыз”, – инаҵшьны иазгәеиҭеит аминистр.
Лавров иазиԥхьаӡоит, Саакашвили Аахыҵ Уаԥстәыла ауаа шәшьы ҳәа адҵа ҟазҵаз, иара хаҭала Қырҭәыла акзаара хирбгеит ҳәа. “Атерриториатә акзаара апринцип акәзар, 1970 шықәсазтәи ООН Адекларациа аҟны инаҵшьны иазгәаҭоуп, аҳәынҭқарратә акзаара иаԥсоуп, иара атерриториа аҟны инхо ажәларқәа зегьы рзинқәа ахьчозар ҳәа. Саакашвили ари апринцип еилеигеит, иара итәыла иауаатәыҩсаны иишьоз рышьразы адҵа ҟаиҵеит, уи алагьы, хаҭала Қырҭтәыла акзаара хирбгеит”, – иазгәеиҭеит Урыстәыла Адәныҟатәи Аусқәа рминистр.
Аԥсны аҳҭны-қалақь активла аҽазыҟанаҵоит иааиуа акәрорттә сезон. “Аԥсны Аҳәынҭқарра Ахада Аҟәа ақалақь Ахадара анапынҵа аиҭеит, иааиуа акрорттә сезон азы аԥсшьацәа рымаҵ ишахәҭоу еиԥш аиҿкааразы аҭагылазаашьақәа аԥырҵарц. Ҳара уи азы иҳалшо зегьы ҟаҳцоит”, – ҳәа ажурналистцәа рзы аҳәамҭа ҟаиҵеит аҳҭны-қалақь Ахадара аиҳабы Алиас Лабахәуа.
Иара иажәақәа рыла, “2008 шықәсазтәи аԥсшьаратә сезон иаҳнарбеит, аԥсшьацәа рымаҵ аура аҩаӡара шыԥсыҽыз, еиҳаракгьы азеиԥш крыфара-чара обиектқәа рыҟны”.
Убри азын ақалақьтә санепидемстанциа анапынҵа аҭоуп азеиԥш крыфарҭа обиектқәа акәрорттә сезон ишазыҟаҵоу агәаҭара”, – иҳәеит Лабахәуа. Ақалақь Ахада инаҵшьны иазгәеиҭеит, хаз ҷыдала ишгәаҭахо ақалақьтә ҟәарақәа. Урҭ ишахәҭоу еиԥш еиҿкаатәуп. “Уаҟа иҟамзароуп иарбанзаалак каҳуажәырҭак, акәацлых, мамзаргьы асалаҭқәа рыҭира зынӡаск иҟамлароуп”, – ихәеит Лабахәуа.
Аҳҭны-қалақь Ахадара аиҳабы инаҵшьны иазгәеиҭеит, аԥхынра асезон азы амилициа русура арежим шырӷәӷәахо. Ауаа рацәа реизарҭа аҭыԥқәа рыҟны иқәыргылахоит авидеоцклаԥшратә камерақәа, убрахь иналаҵаны асасааирҭақәагьы.
Лабахәуа агәнамӡара ааирԥшит, иахьа уажәраанӡа асасааирҭақәа зегьы рыҟны авидеоцклаԥшратә камерақәа ахьықәыргылам азы.
Лабахәуа иазгәеиҭеит, иара убас ақалақь Ахадарахь ишыдҵаало асувенирқәа рыла ахәҳахәҭра азҵааразы. 2008 шықәса рзы ақалақь Ахадара Леон имҩаду аҟны асувенирқәа рҭиртә еиԥш аҭагылазаашьа рзаԥнаҵеит.
“Ҳара ажәалагала ҟаҳҵоит, иахьа ҳаамҭа иақәшәо зеиҵыхреи зеиҵаԥсареи ауа астационартә палаткақәа рыргыларазы. Ус анакәымха, асувенирқәа рыла ахәҳахәҭразы алицензиақәа рыҭара мап ацәаҳкуеит”, – азгәеиҭеит Лабахәуа.
Аҟәа асанитартә маҵзура иҭнаҵаауеит анаплакқәеи, азеиԥш крыфарҭақәеи, афатә-ажәтә ҭирҭақәеи акәрорттә сезон ишазыҟаҵоу, – ҳәа “Аԥсныпресс” ахь адырра ҟалҵеит Аҟәа ақалақь Ахадара аинформациатә ҟәша аиҳабы Мадонна Кәыҵниа.
“Аобиектқәа зсанитартә ҭагылазаашьа, 2009 шықәса лаҵарамза 15 –нӡа ишахәҭоу еиԥш иззеиқәмыршәаз аркхоит. Аӡымҩангага хада аҟнытә иаҿганы ӡылеи канализациалеи еиқәыршәам асезонтә обиектқәа аусразы азин рыҭахом”, – ҳәа аҳәамҭа ҟалҵеит Аҟәа асанитартә ҳақьым хада Алла Белиаева.
Иахьатәи аамҭазы арҽеиратә усурақәа мҩаԥысуеит аресторанқәа “Аԥреи” “Ельбруси” рҟны, акапиталтә рҽеирақәа ирҿуп аресторан “Нарҭаа”. Акаҳуажәырҭақәа “Жемчужина”, “Синяя птица”, “Чегем”, “Здоровье” “Асар” планла ирзарбоу арҽеиратә усурақәа рымҩаԥгаразы русура аанкылоуп.
Асанитартә ҳақьым хада излашьақәлыргылаз ала, арҽеиратә усрақәа мҩаԥыргаанӡа иаркыуп акаҳуажәырҭақәа “Татуни” “Манбели”.
Ақалақь анапхгара ринформациала, ахылаԥшра ӷәӷәа аҭоуп ақалақь ҟәарақәа рҭагылазаашьа, лассы-лассы уаҟа аҭыԥ змоу агәам еизгарҭақәа дрыцқьоит “Иҷыдоуавтонхамҩақәа”.
Аҟәатәи алицеи-интернат аҟны имҩаԥысуеит аҭоурых азы а-9-11 тәи аклассқәа рҟны итәоу ашколхәыҷқәа рыбжьара Ареспубликатә еиндаҭлара. Уи иалахәуп Аԥсны ақалақьқәеи ақыҭақәеи зегьы рыҟнытә ашколхәыҷқәа, арегионалтә еиндаҭлара аҟны аиааира згаз.
Атәыла аҭоурых азы ас еиԥш аинтеллектуалтә еиндаҭларақәа, аҵарадырра аминистрра имҩаԥнагоижьҭеи хышықәсоуп.
“Аԥсныпресс” акорреспондент аҵарадырра аминистр Индира Аҩардан данлыҿцәажәоз, иазгәалҭеит ари аиндаҭлара аҳәаақәа ирҭагӡаны ишымҩаԥысуа. иара убас аҭҵааратә усурақәа рызгьы аиндаҭлара. Уи хықәкыс иамоу зегь раԥхьаӡа иргыланы, Аԥсны аҭоурых аҵарахьы ахәыҷқәа ринтерес ашьҭыхра ауп, убри инаваргыланы, аиҳабыратә классқәа рҟны итәоу аҭҵаарақәа рахь рҟыбаҩ арҿиароуп.
“Имаӡаӡам астудентцәа ишырцәыуадаҩу акәрстә усумҭақәа рыҩра, убри азын араҟа ашколхәыҷқәа ироуа аԥышәа, наҟ-наҟ аҵараҿи аусураҿи ицхыраагӡахоит”, – азгәалҭеит аминистр.
Ажиури аилазаара иалаз аҭоурыхдырыҩцәеи, арҵаҩцәеи, 14 усумҭа ахьчаразы иалыркааит. Индира Аҩардан лгәаанагарала, сынтәатәи аицлабра уаанӡатәиқәа изларылукааша ыҟоуп. “Ашколхәыҷқәа рықалақь гәакьеи, рқыҭеи рҭоурых азы атемақәа алырхуан”, – азгәалҭеит уи.
Ажиури алахәыла Олег Бӷажәба ас еиԥш аиндаҭларақәа рымҩаԥгара хадара злоу акәны иазиԥхьаӡоит. “Атәыла аҭоурых, – ари Аконституциеи, агимни, абираҟи, агерби реиԥш Ҳҳәынҭқарра ахьыԥшымра иузаҟәыҭхаӡом”. – ҳәа азгәеиҭеит. Аицлабра иалахәуп, аԥсуаа реиԥш, аурысқәа, абырзенқәа, Галтәи ашколхәыҷқәа рҵаҩцәа”.
Арҵага шәҟәы “Аԥсны аҭоурых” аԥҵаҩцәа руаӡәык агәаҳәара шимаз иҳәеит, абас еиԥш аиндаҭларақәа аԥхьаҟагьы рымҩаԥгаразы.
Аицлабраҿы аиааира зго агәаларшәагатә ҳамҭақәеи аграмотақәеи ранашьахоит.
Урыстәылеи Аԥсни, Аахыҵ Уаԥстәылеи Аҳәынҭқаррақәа Рхадацәа Дмитрии Медведеви, Сергеи Багаԥшьи, Едуард Кокоитии, аԥшьашаҽны, мшаԥымза 30 рзы, Москва рнапы аҵарыҩуеит Аҳәынҭқарратә ҳәаақәа еицеилахны рыхьчаразы Аиқәшаҳаҭра.
Иара убасгьы Урыстәылеи, Аԥсни, Аахыҵ Уаԥстәылеи Аҳәынҭқаррақәа Рхадацәа алархны рнапы аҵарыҩуеит аусбарҭабжьаратә еиқәшаҳаҭрақәа Урыстәыла Афедералтә шәарҭадаратә маҵзуреи, Аԥсны Аҳәынҭқарратә шәарҭадаратә маҵзуреи, Аахыҵ Уаԥстәыла Аҳәынҭқарратә шәарҭадаратә Еилаки русеицуразы.
Урыстәыла Аԥсни Аахыҵ Уаԥстәылеи рҟны Аҳәынҭқарратә ҳәаақәа еицеилахәны рыхьчара арӷәӷәаразы ҩ-ганктәи Аиқәшаҳаҭрақәа анапы рыҵанаҩит. Агәырӷьаратә церемониа мҩаԥысуан, иахьа Кремль. Ашәҟәы рнапы аҵарҩит Урыстәыла Апрезидент Дмитрии Медведеви, Аԥсни Аахыҵ Уаԥстәылеи Аҳәынҭқаррақәа Рхадацәа Сергеи Багаԥшьи Едуард Кокоитии.
Урыстәыла, Аԥсни Аахыҵ Уаԥстәылеи Рҳәынҭқарратә хьыԥшымрақәа азханаҵеит Қырҭтәыла архәҭақәа Цхинвал ианақәла ашьҭахь. Уи аҭакс Қырҭтәыла Москва адипломатиатә еизыҟазаашьақәа мап рыцәкны, арҭ аҩ-республикак ртерриториақәа аоккәпациа азууп ҳәа аҳәамҭа ҟанаҵеит. Урыстәыла Апрезидент зныкымкәа иҳәахьан, Аԥсни Аахыҵ Уаԥстәылеи рҟны агрессиа ҿыц аҟалара шалимыршо.
Арҭ ах-ҳәынҭқаррак рхадацәа алархәны, иара убас анапы рыҵаҩын аусбарҭабжьаратә еиқәшаҳаҭрақәа Урыстәыла афедерациа Афедералтә шәарҭадаратә маҵзуреи, Аԥсны Аҳәынҭқарратә шәарҭадаратә маҵзуреи, Аахыҵ Уаԥстәыла Ашәарҭадаратә Еилаки русеицуразы.
Кремль аҟны иазырыԥхьаӡоит, Аахыҵ Кпвказ арегион аҟны ишьақәгылаз аҭагылазаашьа инақәыршәаны, арҭ анапы зҵаҩыу аиқәшаҳаҭра ҿыцқәа, ҷыдала иахьа иактуалтәуп ҳәа. Урыстәылатәи абжьаҟазацәа аналырга ашьҭахь, Аахыҵ Уаԥстәылеи Аԥсни ирыԥну араионқәа рыҟны аҭагылазаашьа ҭышәынтәаламкәа иаанхоит: арҭ араионқәа рҟны ақырҭуа амчратә еилазаарақәа рхыԥхьаӡара наӡоит 2, 5 нызқьҩыуаак рҟынӡа. Аҵыхәтәантәи амзазы, Европатәи Аидгыла аҟнытә жәларбжьаратәи анаԥшцәа уаҟа ишыҟоугьы, Қырҭтәыла акыр провокациақәа мҩаԥнагахьеит, иара убасгьы ашәарҭадара арежим еиланагоит. Қырҭтәыла аҩныҵҟаполитикатә қәԥара аҭагылазаашьа еиҳагьы иаруадаҩуеит.
Урыстәыла аԥшьашаҽны анапы рыҵанаҩит Аԥсни Аахыҵ Уаԥстәылеи рҳәынҭқарратә ҳәаақәа еилахәны рыхьчаразы Аиқәшаҳаҭра. Иара убасгьы, арҭ ах-ҳәынҭқаррак рхадацәа алархәны анапы рыҵаҩын аусбарҭабжьаратә еиқәшаҳаҭрақәа, Урыстәыла Ашәарҭадаратә маҵзуреи, Аԥсны Аҳәынҭқарратә шәарҭадаратә маҵзуреи, Аахыҵ Уаԥстәыла Ашәарҭадаратә Еилаки реицхыраареи русеицуреи рзы.
Аиқәшаҳаҭрақәа инарықәыршәаны, х-ҳәынҭқаррак рхадацәа Кремль рнапы зҵарҩыз Аиқәшаҳаҭра анагӡараан ицәырҵырц зылшо азҵаарақәа рыӡбаразы иаԥҵахоит еилаԥсоу акомиссиақәа.
Урыстәылеи, Аахыҵ Уаԥстәылеи, Аԥсни Рҳәынҭқарратә ҳәаақәа еилахәны рыхьчаразы Аиқәшаҳаҭрақәа, ари ахԥатәи аҳәынҭқаррақәа рҿагылара хырхарҭас иамам. Ари аҭагылазаашьа арбоуп, иахьа, Кремль, х-ҳәынҭқаррак Рхадацәа рнапы зҵарҩыз ашәҟәы аҟны.
Урыстәыла анапы рыҵанаҩит ҩ-ганктәи Аиқәшаҳаҭрақәа Аԥсни Аахыҵ Уаԥстәылеи рҟны аҳәынҭқарратә ҳәаақәа еилахәны рыхьара арӷәӷәаразы. Иара убасгьы анапы рыҵаҩуп аусбарҭабжьаратә еиқәшаҳаҭрақәа, Урыстәыла Афедералтә шәарҭадаратә маҵзуреи, Аԥсны Аҳәынҭқарратә шәарҭадаратә маҵзуреи, Аахыҵ Уаԥстәыла аҳәынҭқарратә шәарҭадаратә еилаки русеицуразы. Анапы зҵаҩыу ашәҟәқәа инарықәыршәаны, арҭ аиқәшаҳаҭрақәа ахԥатәи аҳәынҭқаррақәа рҿагылара хырхарҭас ирымам, аганқәа егьырҭ жәларбжьаратәи аиқәшаҳаҭрақәа рҟнытәи рзинқәеи рхыдҵақәеи ирхьысуам.
Аиқәшаҳаҭрақәа анапы рыҵаҩыуп хә-шықәса ҿҳәарас иаҭаны.
Аҳәынҭеилакы “Аԥсуа мшынӷбарныҟәара” аиҳабы Заур Арӡынба, анеитралтә ӡқәа рҟны Қырҭтәыла ашынҳәаахьшьцәа иааныркылаз ахәҳахәҭратә ӷба, ари жәларбжьаратәи амшынтәи агәҳалалратәи зинқәа еилазго, мшынтә қәлароуп ҳәа азиԥхьаӡоит.
Ахашаҽны, мшаԥымза 29 рзы, анеитралтә ӡқәа рҟны, ақырҭуа мшынтә ҳәаахьчаратә шхәақәа иааныркылеит аҭырқәа-еидара мҩангага ӷба  Аӷба Аԥсныҟа иаанагеит аргыларатә маҭәахәқәеи, егьырҭ атауарқәеи. Аидара мҩангага ӷба Аҟәатәи абаӷзаза ааннажьит мшаԥымза 28 рзы, 12 сааҭи 20 минуҭи рзы. Аӷбаҿы иҟан 11 ҩыуаак (аекипаж – Ҭырқәтәыла атәылауаа), – ҳәа азгәеиҭеит Арӡынба.
Арӡынба иҟалаз ахҭыс азы аиҳабыра адырра риҭеит.
Ари мшаԥымза иалагӡаны, ҩынтәуп ақырҭуа мшынҳәаахьшьцәа Аԥсныҟа аидара аазго аӷбақәа ааныркылоижьҭеи. Иара убас, мшаԥымза 5 рзы, анеитралтә ӡқәа рҟны ақырҭуа ҳәаахьшьцәа иааныркылеит аҭырқә ӷба “Дента – Демет”. Уи Аԥсныҟа иаанагеит 1000 тонна инарзынаԥшуа абылтәы-ахьшьтәы материалқәа.
Аԥсны Аҳәынҭқарра Ахада С. Багаԥшь ашәахтәқәеи аизгақәеи рзы рминистрра анапхгареи аусзуҩцәеи ирыдиныҳәалеит риубилеи.
Аԥсны аҳәынҭқарра Ахада ихьӡала атәыла ашәахтә еиҿкаарақәа риубилеи иазкыз агәырӷьаратә еилатәараҟны адныҳәаларатә шәҟәы даԥхьеит Аҳәынҭқарра Ахада Иусбарҭа анапхгаҩы Валерии Аршба.
“Ҳтәылаҿ ашәахтә маҵзура аԥҵан, аԥсуа ҳәынҭқарра ашьақәгылараҿы зегь реиҳа иуадаҩыз аамҭақәа рзы. Иҳаҩсыз ашықәсқәа рзы амилаҭтә шәахтә еилазаара ашьақәыргылареи аԥҵареи рҿы шәлагала акыр идууп”, – ҳәа аҳәоит адныҳәалараҟны.
Уаҟа иазгәаҭоуп “ари аусбарҭа аусзуҩцәа еснагь рзанааҭ инарҵауланы адырреи, руалԥшьеи, рҭакԥхықәреи рыла иалукаауан ҳәа”. Убри аан, Аҳәынҭқарра Ахада иажәақәа рыла “ҳтәыла аекономикатәи аполитикатәи ҿиара аҭагылазаашьа ҿыцқәа инарыдҳәаланы, иааизакны ашәахтә системеи, уи азы азакәанԥҵареи рыҩаӡара ашьҭыхразы азҵаара ықәгылоит.
“Шәара иахьа ишахәҭоу еиԥш шәусура аиҿкаара иабзоуроуп, аҳәынҭқарратә биуџьет ахашәалатәы хәҭа ахарҭәаареи, ҳтәыла арегионқәа рырҿиареи, асоциал-економикатә проблемақәеи рыӡбара”, – ҳәа азиԥхьаӡоит Аҳәынҭқарра Ахада
Иара убас, Аԥсны Жәлар Реизара Аиҳабы Нугзар Ашәба ашәахтәқәеи аизгақәеи рзы аминистрра аколлектив ирыдиныҳәалеит риубилеи.
“Иахьа ухаҿы аагара уадаҩуп ҳтәыла аҿиара ашәахтәусзуҩцәа еснагь еилфаҷа инарыгӡо русура ада. Ашәахтә еиҿкаарақәа аԥҵоижьҭеи, урҭ афинанстә шәарҭадара азҵаара аӡбараҿи Аԥсны аекономикатә позициақәа рырӷәӷәараҿи, атәылауаа рҿаԥхьа асоциалтә хыдҵақәа рынагӡареи рҿы аҳәынҭқарра азы ишьаҟа ӷәӷәахеит”, – ҳәа аҳәоит адныҳәалараҟны.
Аԥсны Жәлар Реизара адепутатцәа рыхьӡала ашәахтә еиҿкаарақәа русзуҩцәеи аветеранцәеи ирзеиӷьеишьеит агәабзиара, аманшәалара, анасыԥ, аҭышәынтәалареи, аҭынчреи.
Аԥсны ашәахтә еиҿкаарақәа 15 шықәса рхыҵра аныҳәа иалахәын Урыстәыла афедералтә шәахтә маҵзура аделегациа.
Урыстәыла Афедерациа Атәылахьчара аминистрра изаамҭанытәиу информациатә провокациоуп ҳәа ахнаҳәааит ақырҭуа массатә информациатә хархәагақәа иҟарҵо адырраҭарақәа, Аԥсни Қырҭтәылеи рҳәаа аҟны Урыстәылатәи арратә техника рацәа аҭыԥ ааныркылазшәа.
Уаанӡа, ахәашаҽны ателеилахәыра “Русҭави – 2” адырраҭара ҟанаҵеит, Аԥсни Қырҭтәылеи рҳәаа аҟны – Егры аӡиас ацҳа аҟны – 20 инарзынаԥшуа аибашьыгатә машьынақәа “Урал”, 14 кәалӡымашьынақәеи 300-ҩыуаак Урыстәылатәи аруааи ыҟоушәа. Ателеилахәыра ишьақәнарӷәӷәоит, ари Москвеи Аҟәеи Аҳәынҭқарратә ҳәаақәа рырӷәӷәаразы Аиқәшаҳаҭра ирыбжьарҵааз иадҳәалоуп ҳәа.
“Ателеилахәыра иҟанаҵо адырраҭара ари информациатә провокациоуп, арегион аҟны аҭагылазаашьа аруадаҩра хықәкыс иамоуп”, – ҳәа Урыстәылатәи Аинформациатә агентра Новости ахь адырра ҟаиҵеит Аусбарҭа аинформациатә хаҭарнак.
Уи адырра ҟаиҵеит, лаҵарамза 1-3, 9-11-нӡа Урыстәыла Афедерациа Атәылахьчара аминистр Иусԥҟала арҭ амшқәа рылаҳәоуп ԥсшьара мшқәаны.
“Аԥсшьара мшқәа рзы, аррамаҵзурауаа зегьы адҵа рыҭоуп рыԥсы ршьарц, насгьы Аџьынџьтәылатә еибашьра Дуӡӡа аветеранцәа Аиааира мшы рыдырныҳәаларц”, – инаҵшьны иазгәеиҭеит агентра зыҿцәажәоз.
“Аԥсшьара мшқәа рзы авто, акәалӡтәы техникеи амашьынаргыларҭақәеи ахыбрақәеи рҟны игылазуаауеит”, – иҳәеит атәылахьчара ахаҭарнак.
Урыстәыла, аԥшьашҽны, Аԥсни Аахыҵ Уаԥстәылеи рҟны анапы аҵанаҩит Аҳәынҭқарратә ҳәаақәа еилахәны рыхьчаразы ҩ-ганктәи Аиқәшаҳаҭра. Арҭ ашәҟәқәа рҟны ишазгәаҭоу ала, Урыстәыла, Аԥсни Аахыҵ Уаԥстәылеи рҳәаақәа рыхьчара еиқәнаршәалоит, арҭ атәылақәа рҳәаахьчаратә еиҿкаарақәа аԥҵахаанӡа. Аганқәа инаҵшьны иазгәарҭоит, арҭ аиқәшаҳаҭрақәа рҟны ахԥатәи аҳәынҭқаррақәа рҿагылара хықәкыс ишрымам.
Москватәи амилаҭқәа рыҩни, Ҟабарда-Болкариатәи аҵарадырреи акәльтуреи рминистррқәеи, иара убасгьы асахьаҭыхҩы-амодельер Альбина Тажева Лфонди имҩаԥыргоит Аҩбатәи Жәларбжьаратәи ахәыҷтәы-қәыԥштә ҭыхынҵатә ҟазара аицлабра афестиваль “Нарҭаа рыхазынарҭа”. Абри азы Аԥсныпресс ахь адырра ҟалҵеит аицлабра Аԥснытәи аиҿкааҩ Есма Ҳагба.
“Аицлабра ахықәкы – амилаҭтә кәльтура аҭоурых абзиабара ахәыҷқәа рылааӡареи, иара убасгьы аҟыбаҩ змоу аҿар ацхыраара рыҭареи”, – азгәалҭеит Ҳагба.
Х-гәыԥкны ишоу аицлабра иалахәхарц рылшоит (12-14, 15-17, 18-20) шықәса рҟынӡа зхыҵуа абжьаратә школқәа рҵаҩцәеи, асахьаҭыхратә школқәа рҵаҩцәеи, акәльтуратә центрқәа рҵаҩцәеи, иара убасгьы абжьаратәии иреиҳауи ҵараиурҭақәа рстудентцәеи.
Аицлабра мҩаԥысуеит ҩ-туркны. Актәи атур мҩаԥысуеит аҭыԥантәи ашколқәеи аҵараиурҭақәеи рыҟны. Аҩбатәи атур мҩаԥысуеит Нальчик. 2-тәи атур ахь аусумҭақәа рнагара ҿҳәарас иамоуп лаҵуарамза 30-нӡа. Урҭ нагатәуп асахьаҭыхҩы Альбина Тажева Лфонд ашҟа (ақ. Нальчик, иубилеинаиа ахаҵәирТа, аҩны 4).
Аҩбатәи атур аҟны аиааирақәа згаз русумҭақәеи, иара убасгьы иреиӷьыу асахьақәа ҳәа ажиури иалнакаауеи иалахәхоит жәларбжьаратәи асахьаҭыхратә цәыргақәҵа Аахыҵ Афедералтә округи, Москвеи, Аԥсни Ҭырқәтәылеи рҟны имҩаԥгахо.
Аицлабра алыҵшәақәа рыла иҭыжьхоит асахьаҭыхыҩцәа қәԥшцәа иреиӷьыу рҭыхымҭақәа рыла акаталог.
Аилатәара иалахәыз ддырдырын Ареспублика Аԥсны Урыстәыла Афедерациа Аҳәаахьчаратә Усбарҭа аиҳабыс иҟаҵоу аинрал-маиор Звирик Иурии Дмитрии-иԥа. Аԥсны Аҳәынҭқарра Ахада С. Багаԥшь инаҵшьны иазгәеиҭеит, Аҳәаахьчаратә Усбарҭа анапхгаҩ ҿыц иҟаҵареи уи имаҵзура ҭыԥ ашҟа иаарласны иаареи мҩаԥысит, мшаԥымзазы аҳәынҭҳәаақәа еилахәны рыхьчаразы Аԥсни-Урыстәылеи анапы зҵарҩыз Аиқәшаҳаҭра инақәыршәаны. “Аинрал-маиор Звирик аиҿкааратә ԥышәа ду имоуп, ҳара агәра аагоит уи имаҵзура ҭыԥ ҿыц аҟынгьы лыҵшәалатәи иусуразы”. – азгәеиҭеит Аҳәынҭқарра Ахада.
Ашәарҭадара Ахеилак алахәлацәа алацәажәеит аҳәынҭқарратә ҳәаақәа еилахәны рыхьчаразы хырхарҭа рацәала аиҿкааратә зҵаарақәа.
Аилатәараҿы, иара убасгьы ирзааҭгылеит ареспубликаҿы акриминогентә ҭагылазаашьа, хәҭакахьала амҩа-транспорттә хҭысқәа рҭагылазаашьа. Ашәарҭадара Ахеилак алахәлацәа иазгәарҭеит, аԥсыҭбара зцыу амҩатә машәырқәа ашәаратә ҟазшьа шаархәаз. Аҳәынҭқарра Ахада ишазгәеиҭаз ала, Амҩатә ԥҟарақәа еилазго рзы административтәи ашьауӷатәи хьырхәра арӷәӷәара мацара ала, алыҵшәа шыҟамло.
С. Багаԥшь инаҵшьны иазгәеиҭеит, амҩаҿы иҟоу аҭагылазаашьазы амчрақәагьы ауаажәларрагьы рҭакԥхықәра шеиҟароу. Иахьынӡауала, ирҿагылалатәуп амҩатә ԥҟарақәа еилазго амашьынаныҟәцаҩцәа, еиҳаракгьы уи рызкыуп ижәны амашьына аԥсҟы зкуеи, иара убасгьы зықәра намӡац аҿар закәандарыла амашьына рызҭои.
Иазгәаҭан, иара убасгьы, иахьа ареспубликаҿы рхыԥхьаӡара шырацәахаз автошколақәа. Убри аан урҭ ирҳәеит урҭ иахәҭоу ахылаԥшра шрымам.
Иҳәаз агәаанагарақәа ҳасаб рзуны, иӡбан ҿҳәара кьаҿк иалагӡаны, ареспублика Аԥсны Апарламент алархәны, ареспубликаҿы амҩатә-транспорттә машәырқәа раԥырҟәҟәааразы аусҩаԥгатәқәа аус рыдулара.
Ԥшьымш ҵуеит Аԥснытәии Урыстәылатәии аҳәаахьшьцәа еилахәны ақырҭуа-аԥсуа ҳәаа рыхьчоижьҭеи, ҳәа адырра ҟаиҵеит Ареспублика Аԥсны Аҳәынҭқарратә шәарҭадаратә маҵзура аҳәаахьчаратә отриад аиҳабы Зураб Марганиа. Аҳәаа иахьаҵанакуа аҭыԥқәа зегьы рыҟны иқәыргылоуп еилахәу аҳәаахьчаратә постқәа, арҭ амшқәа рзы ақырҭқәа рганахьала иҟоуп Аҳәынҭҳәаа аилагаразы иаанкылоу,” – иҳәеит Марганиа.
Галтәи аҩныҵҟатәи аусқәа рраионтә ҟәша аиҳабы Л. Коӷониа мап ацәикуеит, Урыстәылатәи аруаа аԥсуа милициа аусура рыԥсахызшәа Қырҭтәыла амассатә-информациатә хархәагақәа ринформациа, насгьы ақырҭуа журналистцәа рдырраҭарақәа рыла, уи аҳәаа иаԥну араион аҟны аҭагылазаашьа арҵарит.
“Ақырҭуа-аԥсуа ҳәаа еилахәны ахьчара, аԥсуа зинхьчаратә еиҿкаарақәа русура иарбанзаалак акала иадҳәалам. Галтәи аҩныҵҟатәи аусқәа рраионтә ҟәшақәа инхаҭәааны рнапынҵақәа нарыгӡоит”. – азгәеиҭеит Коӷониа.
Араионтә милициа аиҳабы игәаанагарала, ООН амиссиа анаԥшцәа, араион аҟны ахыбра змоу, идырҵабыргырц рылшоит араҟа аҭагылазаашьа аҭышәынтәалара.
Лаҵарамза 8 рзы, Кисловка аконцерттә зал аҟны имҩаԥысуеит П. И. Чаиковскии ихьӡ зхыу Москватәи Аҳәынҭқарратә консерваториа аспирантка Софиа Нарманиа лсолотә концерт.
Абри атәы аалыцҳауеит аԥсуа диаспора ахаҭарнак, Москватәи аԥсуа школ акәратор Есма Ҳагба.
Пицунда аусура хацнаркит Аԥсни Нижегородсктәии аобласти рстудентцәа 2-тәи Жәларбжьаратәи рконгресс «Интердиалог: АПСНЫ.  Аконгресс алахәцәа ирыдырныҳәалеит аԥыза-министр ихаҭыԥуаҩ Алеқсандр Страничкин, Аԥснытәи Аҳәынҭқарратә Унивирситет аректор Алеко Гәарамиа, Нижегородсктәии аҳәынҭқарратә-техникатә унивирситет аректор Владимир Калинин.
Аконгресс иалахәуп 100-ҩыуаак инареиҳаны Аԥснытәи Аҳәынҭқарратә унивирситети, Аҟәатәи иаартыу аинститути, Нижегородсктәии аобласт иреиҳау аҵараиурҭақәа рыҟнытәии астудентцәа.
Аконгресс атема – “Акәльтурабжьаратә усеицуреи, иара убасгьы аглоболизациа аҭагылазаашьаҿы амилаҭтә хаҭара аиқәырхара апроблемақәа”.
Аконгресс еиҿкааҩцәас иамоуп Нижегородсктәии аобласти Аԥсни реиҳабырақәеи, иара убасгьы Нижегородсктәии аобласт аректорцәа Рхеилаки. Абри азы Аԥсныпресс ахь адырра ҟаиҵеит агазет “Аԥснытәи аунивирситет” аредақтор Баҭал Шәлымба.
Ишәгәалаҳаршәоит, 2007 шықәса, цәыббрамзазы, Нижегородсктәии аобласти Ареспублика Аԥсни рнапы аҵарҩит ахәҳахәҭра-економикатәии, аҵарадырра-техникатәии усеицуразы аԥкаанҵа.
Аконгресс аусура хнаркәшоит ахәашаҽны, лаҵарамза 8 рзы.
Аԥсны Адәныҟатәи Аусқәа рминистр С. Шамба идикылеит Аахыҵ Кавказ ашәарҭадаразы Женеватәи абжьгарақәа рыцхантәаҩцәа Пиер Морели (ЕА), Иоҳан Вербекеи (ООН), Харлампос Христопулоси (ОБСЕ). Урҭ Аԥсныҟа иааит, лаҵарамза 17-18 рзы иҟалараны иҟоу Женеватә ацәажәарақәа ахәбатәи рраунд алацәажәаразы.
Аиԥылара далахәын, иара убасгьы, Аԥсны Аҳәынҭқарра Ахада адәныҟатәи аполитиказы иабжьагаҩ Виачеслав Чирикба.
Шамба агәыӷра шимаз иҳәеит, Аԥсныҟа аусҩутә визитқәеи, уи анапхгара рыҿцәажәареи Женеватәи ацәажәарақәа реиҿкааҩцәа рзы ицхыраагӡахоит “аԥсуа ган ргәазыҳәарақәа реилкааазы”, – ҳәа.
Аԥсны Адәныҟатәи Аусқәа рминистр иазиԥхьаӡоит, ООН-и Европа Аидгылеи ҳареи ҳаиҿцаарақәа алыҵшәа аарышьҭит ҳәа. “Ҿҳәара кьаҿк иалагӡаны, 2008 шықәса азы аҭыԥ змаз ахҭысқәа рышьҭахь, аганқәа аицәажәаратә стол рахартәареи, насгьы ашәарҭадара иадҳәалоу апроблемақәа рылацәажәара ахацыркра алыршахеит”, – ҳәа азгәеиҭеит аминистр.
Аиԥылара аӷьырак мҩаԥысуан ашәқәа аркны.
“Ҳара ҳрылацәажәон, Женеватәи ацәажәарақәа ахәбатәи рраунд иадҳәалоу азҵаатәқәа”, – ҳәа аиԥылара ашьҭахь ажурналистцәа иреиҳәеит С. Шамба.
С. Шамба аҳәамҭа ҟаиҵеит, аԥсуа ган Женеватәи ацәажәарақәа ралахәхара ахьыԥшхоит, ООН азнеишьа, даҽакала иаҳҳәозар, лаҵарамза 15 рзы аԥсуа-ақырҭуа еимакы азонаҿы аҭагылазаашьазы ООН Амаӡаныҟәгаҩ Хада иажәахә. “ООН ҳасаб азнауыр зҽызыԥсахыз аҭагылазаашьа, Аԥсны Қырҭтәыла иахәҭакыуп, мамзаргьы ООН амиссиа – Қырҭтәыла ацклаԥшразы амиссиа ҳәа азгәаҭамхар, ҳара ҳхы рылаҳархәуеит Женеватәи ацәажәарақәа”, – иҳәеит аминистр.
Убри аан, С. Шамба иазгәеиҭеит Женеватәи ацәажәарақәа рҟны аԥсуа ган алахәхара иҵоуроу агангьы. “Жәларбжьаратәи ацәажәарақәа ралахәхара – ари жәларбжьаратәи арена аҟны ҳара ҳазхаҵаразы иҟаҵарбоуп. Ҳара шаҟа ҳапрофессионализмра ҳзаарԥшуеи, насгьы апроблемазы шаҟа ҳалаԥшҳәаа ҭбаауи, аиҿцәажәарақәа ралахәхара шаҟа ҳазыхиои убриаҟара ахә шьахоит Аԥсны адәныҟатәи аполитика. Ҳара аиҿцәажәарақәа рылахәхара ҳазҿлымҳауп. Аха убри аан ҳажәлари ҳтәылеи ринтересқәа ааха рымҭакәа”, – азгәеиҭеит аминистр.
Европатәи Аидгыла ахантәаҩы Пиер Морель ажурналистцәа рзы аҳәамҭа ҟаиҵеит, аиԥылараҟны ҳрылацәажәон, иҟалараны иҟоу Женеватәи апроцесс амшхәаԥштә азҵаатәқәа ҳәа.
Аҵарадырра аҿиара ацхыраара аҭаразы Москватәи афонд Аԥснытәи ашколқәа ҳамҭас ирнаҭеит 100 компиутерк, – ҳәа адырра ҟалҵеит аҵарадырра аминистр Индира Аҩардан
“Ас еиԥш хыԥхьаӡара рацәала атехника аԥсуа школқәа ҳамҭас ироуит раԥхьаӡа акәны. Ҳара ҳақәгәыӷуеит, аҵарадырратә проектқәа ҷыдала ацхыраара рызҭо афонди ҳареи аԥхьаҟагьы ҳусеицура алыршахап ҳәа,” – ҳәа азгәалҭеит Индира Аҩардан.
Атәылахьчара аминистр Иусԥҟа инақәыршәаны, аҿар арра маҵурахьы рнаԥхьара ааԥынтәи-аԥхынтәи рнапҳьара хыркәшахоит рашәарамза 30 рзы. Абри атәы иҳәеит Аԥсуа телехәаԥшраҟны дықәгыло, ареспублика арратә комиссар Вахтанг Цыгәба. Иара иажәақәа рыла, ааԥхьара раԥхьатәи амш акәын лаҵарамза 5, уи даара еиҿкаарала имҩаԥысит, арратә комиссариатқәеи ахадарақәа реиҳабацәеи рыцхыраарала.
Арратә комиссар ишазгәеиҭаз ала, имаҷуп иахьа, арра маҵура зҽацәыцәхьазкуа. “Уадаҩрақәас иҟоу даҽакыуп: иахьа 60 процент рҟынӡа аҿар аҵара рҵоит иреиҳау аҵараиурҭақәа рыҟны. Ҳара ҳзакәан ала, ааԥхьара қәра иаҵанакуа аҿҳәара ахырԥара азин имоуп, зегь раԥхьаӡа иргыланы, аҳәынҭқарратә ҵараиурҭақәа рыҟны аҵара зҵо”, – иҳәеит Цыгәба.
Иара иажәақәа рыла, Азакәан ахәҭаҷ 20 “Азеиԥштә арратә ҭакԥхықәреи арратә маҵзуреи” иазԥхьагәанаҭоит арра маҵзура аҟынтә рхы рақәиҭтәра, даҽа ҳәынҭқаррак аҟны аррамаҵзура зхызгахьои, мамзаргьы ацәгьоура бааԥс азы ашьауӷатә хьырхәра иақәыршәази.
Аҿҳәарахырԥара азин рымоуп, иара убасгьы, згәабзиара аҭагылазаашьа иахҟьаны аррамаҵзура изахымсуеи, иара убасгьы аҭаацәараҿы ахылаԥшра зҭахыу ачымазаҩ дахьыҟоуи, иара ида уи дызбо аӡәгьы дахьыҩнами, Апарламент адепутатцәа, ақыҭа рҵаҩцәеи аҳақьымцәеи иааиԥмырҟьаӡакәа ақыҭаҟны аус зуа. Иара убас, аррамаҵурахьы инаԥхьара ахырԥазар ауеит, ан абыда ҩыџьа, ма инареиҳаны ахшара зааӡо, урҭ 16 шықәса рхыҵаанӡа.
Арратә комиссар ишазгәеиҭаз ала, Аԥснытәи Аҳәынҭқарратә унивирситет аушьҭымҭацәа, арратә кафедра ахьыҟоу, иреиҳау аҵараиурҭаҿы рҵара аныхдыркәшалак ашьҭахь асержант ичын рыманы, шықәсык арра рхыргоит. Арратә кафедра иахымсыз, шықәсыки бжакыи. Акоммерциатәиии, иҳәынҭқарратәыми аҵараиурҭақәа ирҭоу аррамаҵзура ахысра аҿҳәарахыгара азин рымаӡам, урҭ шықәсыки бжаки аррамаҵзура рхыргоит.
Гал араион ауааԥсыра аррамаҵзурахьы рнаԥхьара ауадаҩрақәа ртәы азгәаҭо, арратә комиссар иҳәеит. “жәларбжьаратәи еиҿкаарақәак, аҳәаа анхыҵ иҟоу аҳәынҭқаррақәа ирҳәо неиҭаҳәо иазгәарҭоит, Галаа мачыла аррамаҵзурахьы инаҳаԥхьоушәа, жәаҳәарада уи иашам”.
“Галаа аррамаҵзурахьы рнаԥхьара – ауадаҩрақәа ацуп. Гал араион аҟны аасҭа, Аԥсны егьырҭ араионқәа рҟны, аррамаҵзура зҽацәхьазкуа рзы ахьырхәратә усмҩаԥгатәқәа ҳадаҳкылоит. Гал араион аҟынгьы, жәаҳәарада, иҟоуп аррамаҵзура зхызгарц зҭахыу, аха урҭ ашәара рымоуп, уажәшьҭан Қырҭтәыла амчрақәа ачарҳәаҩцәа ҳәа ахара рыдырҵар ҳәа. Абҵарамзазы 10-ҩыуаак аррамаҵурахьы инаҳаԥхьеит, аха араҟа аҿар рацәоуп, арра маҵзура зықәра аҵанакуа”, – иҳәеит Цыгәба.
“Иҟоуп, даҽа џьоукых, Қарҭгьы Аԥсынгьы аррамаҵзура ахгара зҭахым. Ҳара араҟа ааԥхьарақәа ҳанрылаго, урҭ Қырҭтәылаҟа ицоит, уаҟа ианрылаго арахь иаауеит. Мачыла аӡәгьы аррамаҵзурахьы рнаԥхьара ҳҭахӡам”, – иҳәеит арратә комиссар.
Аԥсны егьырҭ араионқәа ртәы акәза, Ареспублика ашауӷатә кодекс инақәыршәаны, аррамаҵзура зҽацәызыхьчо рзы аҭакԥхықәра иақәыршәахоит. “Арратә комиссар иааԥхьага зауыз, аха иарбоу аҿҳәаразы имааз, урҭ 30-60 нызқь мааҭ рҟынӡа ахараԥса дыршәахоит, мамзаргьы шықәсык инаркны х-шықәсанӡа аҭакра рықәшәоит”.
Иара иажәақәа рыла, Аԥсны Арбџьармчқәа рыҟны аррамаҵура ахысра ари дарбанзаалак иуалԥшьоуп.
Лаҵарамза 18 инаркны 25 –нӡа Гагра имҩаԥысуеит атеннис азы Жәларбжьаратәи атурнир “Гагра амшын”, ҳәа адырра ҟаиҵеит Аԥсны атеннис азы Афедерациа апрезидент Ҭамаз Абӷаџьаа.
Атурнир иалахәхоит Аԥсни, Урыстәылеи, Ихьыԥшым аҳәынҭқаррақәа реимабзиареи рыҟнытә атеннисахәмарцәа.
“Ари аспорт хкы азы ипрофессионалцәоу ахьалахәу инамаданы, атурнир аҵак ҷыда амоуп”, – ҳәа инаҵшьны иазгәеиҭеит Абӷаџьаа.
Аицлабраҟны аиааиреи аԥхьаҳәқәеи зго иранашьахоит акәбокқәеи, амедалқәеи, аҳаҭыртә грамотақәеи, аҳамҭақәеи.
Арҭ амшқәа рзы Аԥсны иааны иҟаз Нижегородсктәи аобласт аделегациа идикылеит Аԥсны Адәныҟатәи Аусқәа рминистр С. Шамба.
Аделегациа хадара азиуеит Нижегородсктәи Аҳәынҭқарратә техникатә унивирситет ареқтор Владимир Калинин.
Адәныҟатәи Аусқәа рминистрра апресс-маҵзура адырраҭара злаҟанаҵо ала, аиԥылараҟны ирылацәажәеит Ареспублика Аԥсни Нижегородсктәи аобласти рыбжьара аҵарадырреи акәльтуреи русхк аҟны русеицура аперспеқтивақәа, иара убасгьы аԥсуа студентцәеи аспирантцәеи Нижегородсктәи аобласт иреиҳау аҵараиурҭақәа рҟны аҵара дырҵара аҭагылазаашьақәеи, иара убасгьы еиуеиԥшым афорумқәеи, асеминарқәеи, аконференциақәеи, аспорттәи акәльтуратәи усмҩаԥгатәқәа реицымҩаԥгара атәы уҳәа убас егьырҭгьы.
Аԥсны адәныҟатәи Аусқәа рминистр асасцәа иҟарҵо адгыларазы ҭабуп ҳәа раҳәо иазгәеиҭеит, агәыӷра шимоу аринахыстәи хырхарҭа рацәалатәи русеицура аҿиаразы.
Аԥснытәи аҳәынҭқарратә хортә капелла гьежьит, раԥхьаӡа акәны излахәыз Москватәи амшаԥтәи афестиваль аҟнынтә, – ҳәа аанацҳауеит акәльтура аминистрра. Мшаԥтәи амузыкатә ныҳәа аԥшьгаҩыси напхгаҩыси даман адирижиор Валерии Гергиев. Аконцертқәа мҩаԥысуан мшаԥымза 28 инаркны лаҵарамза 4-нӡа, Москватәи аконцерттә залқәа рҟны адагьы Урыстәыла 28 қалақь рыҟны.
Амшаԥтәи афестиаль еиҿкаан Москва аиҳабыреи Урыстәыла Афедерациа акәльтура аминистрреи рыцхыраарала.
Афестиваль аҳәаақәа ирҭагӡаны, акапелла аконцертқәа мҩаԥнагеит Калуга ақалақь аҟны Иԥшьоу – Троицктәии акафедралтә уахәамеи, Дербицтәи Григории Неокесариисктәи иуахәамеи рыҟны, иара убасгьы Аџьынџьтәылатә еибашьра Дуӡӡеи аџьеи рветеранцәа рзы имҩаԥнагеит агәыҳалалратә концертқәа.
Акапелла иазнархиеит ҷыдала ауахәамақәа рзы апрограмма. Уи иалан Дмитрии Бортианскии Сергеи Рахманинови рырҿиамҭақәеи, иара убасгьы аԥсуа жәлар рашәақәа “Ахра ашәа”, “Азар”, “Гәдиса”, “Ахәра ашәа”, “Озбақь” уҳәа бас егьырҭгьы.
Ахортә капелла асахьаркыратә напхгаҩыси адирижиор хадаси дамоуп – Адыӷа республика аҟны аҟазара зҽаԥсазтәыз Нора Аџьынџьал.
Аԥсуа делегациа аилазааараҟны иҟан акәльтура аминистр Нугзар Логәуа, акәльтуреи аҟазареи рыҟәша аиҳабы Динара Смыр, Аҟәатәи амузыкатә ҵараиурҭа аиҳабы Нинель Бжьаниа.
Аԥсуа делегациа Москва имҩаԥнагеит аиԥыларақәа жәпакы, иара убасгьы ирҭааны ирбеит еиуеиԥшым ацәыргақәҵақәа.
Ҳаҭыр ду зқәу, Дмитрии Анатолии-иԥа!
Ареспублика Аԥсны ажәлари анапхгареи рыхьӡала Урыстәыла ду ажәлари шәареи гәык-ԥсыкала ишәыдысныҳәалоит Аџьынџьтәылатә еибашьра Дуӡӡа Аиааира 64-шықәса ахыҵра амш.
Ауаатәыҩса ахаангьы ирхашҭраны иҟаӡам миллионҩыла ҳџьынџьуаа рфырхаҵара, ахақәиҭреи аԥхьаҟатәи аԥеиԥш лашеи рыхьӡала зыԥсҭазаара иамеигӡаз.
Лаҵарамза 9 – ари агәырӷьара ишамшу аиԥш, зыԥсҭазааа аибашьра адәаҿы иҿахҵәаз афырхацәа ргәалашәарагьы иамшуп.
Гәык-ԥсык ала Урыстәыла Афедерациа иқәнхо ажәларгьы шәаргьы ишәзеиӷьасшьоит аҭынчреи, анасыԥи, аршәҭкакаҷреи!
Ҳаҭыр дула, Аԥсны Аҳәынҭқарра Ахада С. В. Багаԥшь.
ақ. Аҟәа
Лаҵарамза 8, 2009 ш.
Аԥсны иазгәарҭоит аџьынџьтәылатә еибашьра Дуӡӡа Аиааира 64 шықәса ахыҵра амшныҳәа. Ари амш аҽны аветеранцәа идикылоит Аԥсны Аҳәынҭқарра Ахада С. Багаԥшь.
Аҟәа ақалақь Ахадара аинформациатә ҟәша адырраҭарақәа рыла, лаҵарамза 9, 11. 00 сааҭ рзы имҩаԥысуеит Ахьӡ-аԥша Амемориал аҿаԥхьа ашәҭқәа рышьҭаҵара, 12. 00 сааҭ рзы Аҟәатәи аԥшаҳәаҟны игылоу Идырым асолдаҭ ибаҟа аҿаԥхьа. Иара уаҟа имҩаԥгахоит амитинг.
Амитинг анхыркәшахалак, Ареспублика аԥсны Арбџьар Мчқәа рырхәҭақәа шьаҿа еиқәшәала Аҟәатәи аԥшаҳәа иқәсуеит. Аветеранцәа рзы апалатқақәа рҟны еиҿкаахоит адәахьтәи акрыфара.
14. 00 сааҭ рзы Воронов имҩаду аҟны иҟоу ажәытә стадион аҟны Аиааира амш ахьӡала имҩаԥысуеит аиԥхныҩларақәа.
14 сааҭи 30 минуҭи рзы Аԥсуа ҳәынҭқарратә филармониаҟны имҩаԥгахоит аныҳәатә концерт.
Аԥсны Аҳәынҭқарра Ахада С. Багаԥшь идикылеит Беларус аделегациа. Уи аилазаара иалоуп Ареспублика Беларус Апрезидент Иусбарҭа Ахада Владимир Макеи, Ареспублика Беларус Арезидент иусқәа напхгара рызҭо актәи ихаҭыԥуаҩ Николаи Корбут, уҳәа убас егьырҭ аофициалтә уаа.
Амассатә информациатә хархәагақәа рыҟны Аҳәынҭқарра Ахада ихаҭарнак Кристиан Бжьаниа адырра злаҟаиҵаз ала, аиԥылараҟны ирылацәажәеит Аԥсни Беларуси еиуеиԥшым ахырхарҭақәа рыҟны русеицура азҵаатәқәа.
Беларус аделегациа ҩымш Аԥсны иҟазаауеит.
Иахьа 93 шықәса ихыҵуазаарын Аԥсныи, Адыгеиеи, Ҟабарда – Балкариеи жәлар рпоет Баграт Шьынқәба.
Баграт Шьынқәба ихьӡ зхыу Аҟәатәи абжьаратә школ №1 аҟны имҩаԥысит апоет имшира иадҳәалоу аусмҩаԥгатәқәа. Уи иалахәын акәльтура аминистр Н. Логәуа, аҵарадырра аминистрра ахаҭарнакцәа.
Аконцерт ашьҭахь ашәҭқәа шьҭарҵеит апоет анышә дахьамадоу, Аҟәа, Амҳаџьыраа рыԥшаҳәаҟны.
Б. Шьынқәба – Аԥсны анҭыҵгьы еицырдыруа шәҟәҩҩуп, поетуп. Б. Шьынқәба икалам иҵихит абас еиԥш апоема “Ахра ашәа”, ароман “Ахаҳә еиҩса”, хыԥхьаӡара рацәала ажәеинраалақәа, “Амхаџьыраа ргарашәа” уҳәа убас егьырҭгьы. Урҭ зегьы ирылыҳәҳәоит иҭоурыхтә роман “Ацынҵәарах”. Ари ароман аԥсуа жәлар рҭоурых аҟны зегь реиҳа имшы хьанҭаны иҟаз – амҳаџьырра аанарԥшуеит. 19-тәи ашәышықәса аҩбатәи азыбжазы, Кавказтәи аибашьра ашьҭахь, аԥсуаа рӷьырак рыԥсадгьыл аҟынтә иахыган. Гәдоуҭеи Очамчыреи рраионқәа алаҳамҵозар, егьырҭ арегионқәа зегьы ҭарцәын. Амҳаџьырра иахҟьеит аԥсуаа рыбжеиҳараҩык, миллионбжак рҟынӡа, Ҭырқәтәыла иахьынхо.
Б. Шьынқәба иԥсҭазаара далҵит 2004 шықәса рзы, 88 шықәса дшырҭагылаз.
Иахьа 17 сааҭи 50 минуҭи рзы, Аԥснытәии Урыстәылатәии аиқәырхаҩцәа рлагер ахьеихшаз, аӡиасқәа Бзыԥи Гегеи реилаларҭаҟны, Владимирсктәи астудентцәа ԥырхага иӡхыҵит. Абри атәы Аԥсныпресс ахь, Бзыԥтәи аиҩхаа аҟнынтә ҭелла иааицҳаит Ареспублика Аԥсны Аҭагылазаашьа ҷыдақәа рзы Аусбарҭа апресс-маӡаныҟәгаҩ Алхас Манаргиа.
Иара иажәақәа рыла, хәҩыуаак аиқәырхаҩцәа ргәыԥ – ԥшьҩык Аԥснынтәии, аӡәы – Урыстәылантәии, иара убасгьы урҭ рхыԥхьаӡараҟны аҳақьыми, иацы шьапыла астудентцәа рахь амҩа иқәлеит, урҭ аҭыԥаҟны ианнеи, рациала рыҽрымардеит аиқәырхаҩцәа, адыррагьы рыҭан, сааҭқәак рыла астудентцәа аӡахьы албаара ишалагоу ала. Бзыԥи Гегеи реилаларҭаҟны астудентцәа ирзыԥшын аиқәырхаҩцәа. Аԥсны атәылахьчара аминистрра авертолиот аҳауатә ԥшыхәра мҩаԥнагон.
Владимирсктәи аобласт аҟнвнтә 26-ҩыуаак астудентцәа Аԥсны ашьхақәа рыҟны рыӡразы адырра ҟарҵеит лаҵарамза 8 руха астудентцәа рҭаацәа. Иара убри аҽныҵәҟьа, Аԥсны аҭагылазаашьа ҷыдақәа рзы Аусбарҭа аԥшаарақәа ирылагеит. Аԥшааратә гәыԥ напхгара азиуан аҭагылазаашьа ҷыдақәа рзы Аусбарҭа аиҳабы ихаҭыԥуаҩ Лев Кәыҵниа.
Астудентцәа гәаҭан, лаҵарамза 9 рзы, амш аҩбатәи азыбжазы, Бзыԥтәи аиҩхаа ахыԥраараан.
Аӡиудо азы Санкт-Петербург имҩаԥысуаз жәларбжьаратәи 13-тәи атурнир “Аолимпиатә хәмаррақәа – Аиааира акәбок” аҟны, 53 кьыла рҟынӡа акапантә категориаҟны, актәи аҭыԥ аанылкылеит Аҟәатәи аспортсменка Кристина Сельвиан. Абри атәы ааицҳаит Аҟәатәи аӡиудоистцәа ркоманда азыҟаҵаҩ Андреи Погосов. Кристина Сельвиан аҵара лҵоит Аҟәатәи а-14-тәи абжьаратә школ аҟны.
Атурнир мҩаԥысуан СанктПетербург, аспорттәкомплекс «Юбилейный»аҟны, лаҵарамза 1 инаркны 3-нӡа. Уи иалахәын Урыстәыла Афедерациеи, Европа ихьыԥшым атәылақәа реимабзиареи, Азиеи ркомандақәа 64 рыҟнынтә 900-ҩыуаак арԥарцәеи аҭыԥҳацәеи. Аицлабрақәа рҟны Аԥсны хаҭарнакра азыруан Аҟәатәи аӡиудо азы аспортсмнцәа.
Урыстәыла Адәныҟатәи Аусқәа рминистр Сергеи Лавров Аџьынџьтәылатә еибашьра Дуӡӡа аиааирамшы 64 шықәса ахыҵра рыдиныҳәалеит Аԥсны жәлари, Аԥсны Адәныҟатәи Аусқәа рминистр Сергеи Шамбеи, ҳәа адырра ҟарҵеит Аԥсны адәныҟатәи аусқәа рминистрра апресс-маҵзураҟны.
“Аџьынџьтәылатә еибашьра Дуӡӡа афронтқәа рыҟны аурысқәеи аԥсуааи рыжәҩахыр еибыҭаны афашистцәа ирҿагыланы еибашьуан, еиҵагыло абиԥарақәа рҭынч ԥсҭазаареи ршәарҭадареи аиқәырхаразы. Афашизм аиааира –ари ҳара ҳажәларқәа ирзеиԥшу гәадуроуп”. – ҳәа аҳәоит адныҳәалараҟны.
Адныҳәаларатә шәҟәы автор иазгәеиҭеит, аринахысгьы ҳажәларқәа рыбжьара аиашьареи, аусеицуреи, аицхыраареи аҽшарҭбаауа аҽшарӷәӷәо
Урыстәыла Афедерациа Ауаажәларратә палата, ҳазныу ашықәс рашәарамзазы, Минск имҩаԥнагоит Кавказ аҭагылазаашьа аҭышәныртәаларазы ԥшьганктәи аконференциа. Абри атәы иҳәеит иахьа, Аԥсны ауаажәларра рхаҭарнакцәа рԥылараан, Урыстәыла афедерациа Ауаажәларратә палата алахәыла, апроект “Кавказтәи аҭынч еицәажәара” аԥшьгаҩ Максим Шевченко.
“Аконференциа, кавказтәи арегион аҟнынтә ԥшьтәылак ааԥхьара ахьрымоу – Урыстәыла, Қырҭтәыла, Аахыҵ Уаԥстәыла, Аԥсны – амҩаԥгара азгәаҭоуп рашәарамза ҩеижәатәи амзақәа рзы, – иҳәеит Шевченко. – Белоруссиа аган ақәшаҳаҭхахьеит аицәажәарақәа рымҩаԥгаразы аҭыԥ азалхра”. Иара иажәақәа рыла, Қырҭтәылеи Аахыҵ Уаԥстәылеи аконференциа алахәхара ишақәшаҳаҭу шьақәдырӷәӷәахьеит.
Апроект “Кавказтәи аҭынч еицәажәара” иазԥхьагәанаҭоит ауаажәларра рыҩаӡара аҟынӡа Кавказтәи апроблема алацәажәара. Шевченко иазгәеиҭеит, 2008 шықәса, нанҳәамзазтәи ахҭысқәа рышьҭахь Аахыҵ Уаԥстәылеи Аԥсни, Қырҭтәылеи рыбжьара иарбанзаалак аицәажәарақәа аанкылан ҳәа. Уи агәра игоит, “Кавказтәи апроблема ҩ-ганктәи аиҿцәажәарақәа рымҩаԥгара ала мацара иузыӡбом ҳәа, ари аицәажәара Кавказзегьтәи аицәажәарахь икылгатәуп, иалархәтәуп Азербеџьан, Ермантәыла, Ашьхатә Ҟарабах ҳәа”.
Аԥсны ауаажәларра рхаҭарнакцәа иахьа ирҳәеит ишақәшаҳаҭу аицәажәарақәа рылахәхара. “Аԥсны ауаажәларра Қырҭтәыла аганахьала аицәажәарақәа рымҩаԥгаразы агәаҽанызаара рымоуп, – иазгәалҭеит Ауаажәларратә палата амаӡаныҟәгаҩ Наҭела Акаба. – Ҳара, иахьа Қырҭтәыла Аҳәынҭқарра анапхгараҿы иҟоу ауаа рыгәра аагом, аха ауаажәларра рыҩаӡара аҟынӡа аицәажәарақәа рымҩаԥгара алыршатәуп.” Урыстәыла, лара лгәаанагарала, “арҭ аицәажәарақәа рҟны ихадоу аҭыԥ ааннакылароуп”.
“Аусеицура аформати амшхәаԥштәи ирылацәажәатәхоит маҷк ихьшәаны, уажәазы, Шевченко иажәақәа рыла, “зегь реиҳа ихадоу – арҭ аицәажәарақәа ирылахәхо реилкаароуп”.
Санкт-Петербург имҩаԥысуаз авокалистцәа ҿарацәа рыбжьара а-7-тәи Жәларбжьаратәи аицлабра “Ахьтәы бжьы Бо-На-Ми” аҟны еиуеиԥшым ақәратә гәыԥқәа рыҟны актәи аҭыԥқәа ааныркылеит Милена Камлиеи Саида Агрбеи.
Аицлабра еиҿыркааит Урыстәыла ажәларқәа рассамблеиеи, Адеунеи Артистцәа реилаки, Ҟабарда-Балкариа акәльтура аминистрреи.
Жәлар рҟазара Ареспубликатә центр Аԥсныпресс ахь адырра злаҟанаҵаз ала, аицлабраҟны Аԥсны хаҭарнакра азыруан аестрадатә ашәақәа рынагӡаҩцәа 8-тәи Ареспубликатә еицлабра алауреатцәа ԥшьҩыуаак. Авокалистцәа қәыԥшцәа рыԥсадгьылахь игьежьит актәи аҭыԥқәа ҩбеи, ахԥатәи аҭыԥи рыманы.
Актәи ақәратә гәыԥ аҟны 6 шықәса инаркны 11 шықәса рҟынӡа зхыҵуаз, 20-ҩыуаак еиндаҭлоз рыҟнытә иреиҳау аҳамҭа лҽаԥсалтәит Милена Камлиа. Аҩбатәи ақәратә гәыԥ аҟны Аманда Ҳаҭхәаахԥатәи аҭыԥ аанылкылеит; ахԥатәи ақәратә гәыԥ аҟны – актәи аҭыԥ аанылкылеит Саида Агрба.
Аҟәатәи ацәыргақәҵатә зал хада аҟны иаатит асахьаҭыхыҩ Мариа Гочуа аҩбатәи хаҭалатәи лцәыргақәҵа “22 –тәи ааԥын”. Ацәыргақәҵахь инагоуп асахьаҭыхыҩ 30 инарзынаԥшуа лусумҭақәа – аграфика, аҿыханҵа, апортретқәа.
Мариа Гочуа 22 шықәса лхыҵуеит, Аԥснытәи Аҳәынҭқарратә Унивирситет даушьҭымҭоуп. Асахьаҭыхыҩ актәи хаҭалатәи лцәыргақәҵа еиҿкаан ахатәы галереиаҟны.
Аԥсны иҟоу урыстәылатәи ацҳаражәҳәарҭатә ҟәша аусура иалагоит рашәарамза анҵәамҭазы, ҳәа Урыстәылатәи аинформациатә агентра Новости ахь ҭелла адырра ҟаиҵеит Урыстәыла Афедерациа Аԥсны ацҳаражәҳәаҩ Семен Григориев. “Ацҳаражәҳәарҭатә ҟәша аартра мҩаԥысуеит рашәарамза анҵәамҭазы”, – иҳәеит Григориев.
Уи ишьақәирӷәӷәеит, уажәшьҭарнахыс аԥсуаа, Урыстәыла Афедерациа апаспортқәа зауа, “Дахьиз аҭыԥ” аграфаҟны “Қырҭтәыла/Қырҭтәыла ССР” амыцхәрас ианылоит “Аԥсны” ҳәа. “Ас еиԥш аусура мҩаԥгахалоит ацҳаражәҳәарҭатә ҟәша анаартхалак”, – адырра ҟаиҵеит ацҳаражәҳәаҩ.
Иара иажәақәа рыла, ацҳаражәҳәарҭатә ҟәша аусзуҩцәа азхиоуп, асоветтә аамҭақәа рзы Аԥсны атерриториаҟны ииз аԥсуаа, дахьиз аҭыԥ аграфаҟны “Қырҭтәыла ССР” ҳәа ахьану рыриашара.
Аԥсны Аҳәынҭқарра Ахада С. Багаԥшь Урыстәыла Афедерациа Аԥыза-министр Владимир Путин агәра ииргеит, Урыстәыла Аԥсны ареспубликазы иҟанаҵо ацхыраара хықәкылатәи ауснагӡатәқәа ирызкхоит ҳәа.
“Уажәазы ихадароу – иазгәаҭоу аекономикатә планқәа раларҵәароуп, урҭ рҩызцәа аҭагылазаашьақәа ыҟоуп. Агәра шәсыргоит, Урыстәыла Аԥсны иазыҟанаҵо ацхыраара шхықәкылатәхо, – иҳәеит С. Багаԥшь Шәача Владимир Путин иԥылараан. – Ҳара иҳалшо зегьы ҟаҳҵоит, асоциал-економикатә ҿиара аганахьала”.
Урыстәыла Аԥыза-министр иазгәеиҭеит, “Аԥсны ахьыԥшымра азхаҵаразы Урыстәыла иашьашәалоу адокәментқәа анапы анрыҵанаҩ ашьҭахь, ицәырҵуеит аҭагылазаашьа ҿыцқәа, хырхарҭарацәалатәи аусура аиҿкааразы, убрахь иналаҵаны асоциал-економикатә ҿиара иахәҭоу адыглареи ацхыраареи азыҟаҵара.”
Путин инаҵшьны иазгәеиҭеит, ацхыраара ҟаҵахоит “Шәареи, шәеиҳабыреи Аԥсны аҿиаразы ишьақәшәыргыло аплан шьаҭас иҟанаҵаны ҳәа.”
Аиԥылара алагамҭазы. Аԥыза-министр ипресс-маӡаныҟәгаҩ Дмитрии Песков адырра ҟаиҵеит, уаҟа ишырзааҭгылахо Урыстәылатәи абазақәа Аԥсны атерриториаҟны рыҟазаара азҵаареи, иара убасгьы иахәаԥшхоит Кавказ аҭагылазаашьа, “Песков ишазгәеиҭаз ала, уаҟа имҩаԥысуа НАТО арратә зыҟаҵарақәа уи аҭынчра аиқәыршәара иацхраауам”.
Убри аан уи иазгәеиҭеит, “Владимир Путини Сергеи Багаԥшьи злацәажәараны иҟоу азҵаарақәа рацәоуп ҳәа”. Зегь раԥхьаӡа иргыланы, уи адҳәалоуп, ааигәа анапы зҵаҩыз адокәмент инақәыршәаны, Урыстәылатәи аҳәаахьчаҩцәа Аԥсны аҳәаа ахьчара нап шадыркхьоу. “Ари иахьыԥшуп Урыстәылеи Аԥсни аекономика аганахьала иҵегьы активла русеицура, иашьашәалоу аинфраструктуреи аобиектқәеи раԥҵара”, – иазгәеиҭеит апресс-маӡаныҟәгаҩ.
Уи адагьы, ҩ-ганктәи аусеицура аусхк инаваргыланы, иахьазы иазгәаҭоуп иҵегьы апроектқәа рацәаны, хәҭакахьала, амҩаргылара аганахьала, уи нап аркхоит Шәачантә аԥшаҳәа инаваршәны.
“Аиҿцәажәарақәа рымшхәаԥштә – рымҽхак ҭбаан” – азгәеиҭеит Песков.
Аԥсны Аҳәынҭқарра Ахада Сергеи Багаԥшь Урыстәыла Афедерациа Аԥыза-министр Владимир Путин Аԥсны даҭаарц ааԥхьара ииҭеит. Урыстәыла аиҳабыра Рхада Аԥсны Аҳәынҭқарра Ахада иҟаиҵаз ааԥхьара идикылеит. Абри азы адырра ҟаиҵеит амассатә информациатә хархәагақәа рҟны Аҳәынҭқарра Ахада ихаҭарнак Кристиан Бжьаниа.
Ааԥхьара ҟаҵан иахьа, Владимир Путини Сергеи Багаԥшьи аԥыза-министр Шәачатәи ирезиденциаҟны реиԥылараан. Путини Багаԥшьи алацәажәеит аганқәа рсоциал-економикатәи рполитикатәи усеицура азҵаатәқәа, – адырра ҟаиҵеит Бжьаниа.
Ҳаҭыр зқәу, Владислав Григории-иԥа!
Гәык-ԥсыкала ишәыдысныҳәалоит шәымшира!
Аԥсны Аҳәынҭқарра Ахада С. Багаԥшь Аԥсны Аҳәынҭқарра раԥхатәи Ахада Владислав Арӡынба имшира инадхәаланы, адныҳәаларатә шәҟәы изишьҭит. Уаҟа иазгәаҭоуп:
Шәара шәлахьынҵа иузаҟәымҭхо иадҳәалоуп аԥсуа жәлар рлахьынҵа. Шәара шәымч-шәылша зегьы азышәкит шәыԥсадгьыли шәыжәлари рымаҵ аура. Зегь реиҳа ихьанҭаз, аҭакԥхықәра зцыз аамҭақәа рзы шәара ишәыдышәкылар акәын ииашаз аӡбарақәа. Уи шәара Аҳәынҭқарра Ахада иаҳасабала, ажәлар раԥхьагыла иаҳасабала ибзиаӡаны ишәылшон.
Шәара шәыззықәԥоз, алыҵшәақәа иахьа уаҩы ибоит: Ареспублика Аԥсны – иазхаҵоу ҳәынҭқарроуп!
Ҳара агәабзиареи, агәамчи, аманшәалареи, ашықәснҵыра рацәеи шәзеиӷьаҳшьоит!
Гәык-ԥсыкала ишәзыҟоу, С. Багаԥшь.
Ақ. Аҟәа,
лаҵара 14, 2009 ш.
Аԥсны Жәлар Реизара Аиҳабы Нугзар Ашәба имшира идиныҳәалеит Аԥсны Аҳәынҭқарра раԥхьатәи Ахада Владислав Арӡынба. “Шәара шәџьабаа шьардаӡа ирацәоуп шәыжәлар рҿаԥхьа. “Шәара насыԥ ду змоу шәоуп, избанзар шәыжәлар рыбзибара шәаԥсахеит. Инаӡеит шәара шәгәазыҳәара, шәара шәџьабаақәа ус баша ибжьамӡит. Шәыжәлар рзы иҟашәҵаз хә-амаӡам, урҭ аанхоит наунагӡа ҳажәлари ҳҳәынҭқарреи рҭоурых аҟны. Шәара еиҵагыло абиԥарақәа рзы шәҿырԥшыуп”, – ҳәа азгәаҭоуп адныҳәалараҟны.
Н. Ашәба Вл. Арӡынба изеиӷьеишьеит агәабзиареи, аҭаацәаратә маншәалареи!.
800-850-ҩыуаак рҟынӡа Урыстәылатәи аҳәаахьчаҩцәеи аԥсуааи еицеилахәны Қырҭтәылеи Аԥсни рҳәаа ахылаԥшра нап адыркуеит рашәарамза инаркны. “Рашәарамзазы – ари азҵаара ӡбахоит, аҳәаахьчаҩцәагьы рҭыԥқәа ааныркылоит”, – иҳәеит Аҳәынҭқарра Ахада Урыстәыла Афедерациа Аԥыза-министр Владимир Путин иԥылара ашьҭахь.
Иара иажәақәа рыла, иахьазы “Урыстәылатәи аҳәаахьчаҩцәеи ҳара ҳҳәаахьчаҩцәеи Қырҭтәылеи ҳареи ҳҳәаа аҟны еицықәгылоит”. “Апроцесс хацыркыуп, лаҵарамза 20-25 рзы еиҭах агәыԥқәа аауеит, сгәы иаанагоит рашәарамзазы ари апроцесс хыркәшахоит ҳәа”, – азгәеиҭеит уи.
“Урыстәылеи Аԥсни рҳәаахьчаҩцәа еилахәны аҳәааҟны рҭыԥқәа ааныркылоит”, – иҳәеит Багаԥшь. “Инҭкааҵәҟьаны, урҭ рхыԥхьаӡара макьаназы еилкаам, аха, сгәы иаанагоит 800-850-ҩыуаак рҟынӡа инаӡоит ҳәа”, – азгәеиҭеит С. Багаԥшь.
Ашәахьаҽны, лаҵарамза 18 рзы, Аԥсны даауеит Урыстәыла Афедерациа Аҳәынҭқарратә Дума ахантәаҩы Борис Грызлов. Абри атәы рҳәеит Аҳәынҭқарра Ахада иҟны иҟоу Аиҳабыра ринформациатә усбарҭа аҟны.
Иазгәаҭоуп Аҳәынҭдума ахантәаҩы Борис Грызлови Аԥсны Аҳәынҭқарра Ахада Сергеи Багаԥшьи реиԥылареи, Аԥсны Жәлар Реизара – Аԥсны Апарламент адепутатцәа рԥылара. Аофициалтә еиԥыларақәа рышьҭахь, ажурналистцәа рзы имҩаԥгахоит абрифинг.
Уи ашьҭахь, Аҳәынҭдума ахантәаҩы дцоит Афон Ҽыцҟа. Уаҟа агәырӷьаратә ҭагылазаашьала имҩаԥысуеит Ацқьа Пантелеимон исахьа (иикона) аргьежьра ацеремониа.
Ахәлԥаз, Борис Грызлов Ҵандрыԥшьтәи аспортбаза аҭаара игәҭакыуп.
Аԥсни Урыстәыла Афедерациа Атәылахьчара аминистрреи ҩ-мчыбжьа ирылагӡаны рнапы аҵарыҩуеит Урыстәылатәи арратә базақәа Ареспубликаҟны рыҟазаара аҭагылазаашьазы Аиқәшаҳаҭра. “Уи хиоуп, ҩ-мчыбжьа ирылагӡаны Аиқәшаҳаҭра анапы аҵаҩхоит”, – иҳәеит Аԥсны Аҳәынҭқарра Ахада С. Багаԥшь Урыстәыла Афедерациа Аԥыза-министр Владимир Путини иареи Шәачатәи реиҿцәажәара ашьҭахь.
Арратә база аҭыԥ азылхразы, Багаԥшь иажәақәа рыла, “иаҭахыуп аамҭа”. “Адгьылқәа азалхыуп, аусурақәа ирылагоуп, ҳазыԥшуп Ареспубликеи Атәылахьчара аминистрреи реиқәшаҳаҭра – иазгәеиҭеит уи. – Анапаҵаҩра ашьҭахь, арратә база аргыларазы аԥара азоужьхоит”.
Аԥсны иагәҭакым Аҟәатәи аҳаирбаӷәаза, мамзаргьы аихамҩеи рыҭира. Абри атәы иҳәеит иахьа, Аԥсны Аҳәынҭқарра Ахада С. Багаԥшь апресс-конференциаҟны.
“Ацәаҳәа, аҳаирнавигациатә маҵзура, амҩақәҵаратә маҵзура, аелектроника – арҭ зегьы аанхоит аҳәынҭқарра ахатәтәраҟны. Атерминали, ацхыраагӡатәи, аҵәахырҭатәи хыбрақәеи, асасааирҭеи ахатәы бизнес иаҭазарц ауеит”, – иҳәеит Аҳәынҭқарра Ахада.
Багаԥшь иазгәеиҭеит, иаарласны Аԥсныҟа ишаауа Урыстәыла амҩатә транспорт аминистрра аспециалистцәа ргәыԥ.
Багаԥшь иҳәеит, рашәарамзазы Аҟәатәи аҳаирбаӷәаза аусура иазхиахоит техникатә ҭагылазаашьала ҳәа. Актәи аетап аҟны Москвеи, СанктПетербурги рышҟа ареисқәа рымҩаԥгара алыршахоит. Егьырҭ атәылақәа рахь аԥырразы иаҭахыуп Аграждантә авиациазы жәларбжьаратәи аиҿкаара азин. Сара агәыӷра сымоуп, егьырҭ еиуеиԥшым атәылақәа рахь аԥырразы ишаауа аамҭа”, – иҳәеит Багаԥшь.
Аԥсны официалтә визитла дааит Урыстәыла Афедерациа Аҳәынҭдума Ахада Борис Грызлов.
Аҟәатәи аҳаирбаӷәазаҟны уи иԥылеит Аԥсны Аҳәынҭқарра Ахада Сергеи Багаԥшь, Аԥсны Жәлар Реизара Ахада Нугзар Ашәба, Аԥсны иҟоу Урыстәыла Афедерациа ацҳаражәҳәаҩ Семион Григориев, егьырҭ аофициалтә уаа. Грызлов дымҩаԥыргоит Аҳәынҭдума аилакқәак рыцхантәаҩцәеи, ахантәаҩцәа рхаҭыԥуааи, Урыстәылеи Белоруссиеи Реидгыла Апарламенттә Еизара аҭакзыԥхықәу амаӡаныҟәгаҩ Сергеи Стрельченко.
Урыстәыла афедерациа Аҳәынҭдума Ахада Борис Грызлов ашәҭқәа шьҭеиҵеит, 1992-93 шықәсқәа рзы Аԥсны Жәлар Рџьынџьтәылатә еибашьра аҟны иҭахаз анышә иахьамадоу Ахьӡ-аԥша апарк аҟны.
Аԥсны Аҳәынҭқарра Ахадеи Урыстәыла Афедерациа Аҳәынҭдума Ахадеи аполитикатәи аекономикатәи зҵаарақәа ирылацәажәеит иахьа Аҟәа. Араҟа, иара убасгьы ирзааҭгылан атуризм азҵаатәгьы.
Аԥсны Аҳәынҭқарра Ахада иҿцәажәара ашьҭахь, Борис Грызлов дырԥылеит апарламент адепутатцәа. Аиԥылара рхы аладырхәт, иара убасгьы, Ашәарҭадара Ахеилак амаӡаныҟәгаҩ Станислав Лакоба, аиҳабыра алахәцәа, ақалақьқәеи араионқәеи рхадарақәа реиҳабацәа.
Грызлов Аԥсны иибаз-иаҳаз рзы игәаанагарақәа иҳәеит, иара убасгьы ажурналистцәа рзы имҩаԥигеит абрифинг.
“Урыстәыла Аԥсны аекономика аиҭарҿиараҟны ацхыраара ҟанаҵоит. Зегь раԥхьаӡа ирыгланы, асоциалтә проблемақәа рыӡбараҟны. Сара зыӡбахә сымоу асоциалтә шәарақәа роуп, убрахь иналаҵаны атәанчахәгьы”, – иҳәеит Грызлов.
Уи адырра ҟаиҵеит Аԥсны Аҳәынҭқарра Ахада иԥылараан ишрылацәажәаз атранспорттә инфраструктура аҿиарагьы: автомашьынатә мҩақәеи, аихамҩеи, Аҟәатәи аҳаирбаӷәазеи реиҭашьықәыргылареи рыргылареи. “Ҳара, иара убасгьы ҳарзааҭгылеит, Урыстәылатәи аԥсшьацәа рыԥсшьара аиҿкаара азҵаарагьы,” – иҳәеит Урыстәыла Афедерациа азакәанԥҵаратә усбарҭа Ахада.
Грызлов дазааҭгылеит, 2007 шықәса рзы, Урыстәылантә Аԥсны ишаҭааз миллионҩыуаак инарзынаԥшуа аԥсшьацәа. Ҵыԥхтәи акәрорттә сезон, 2008 шықәса, нанҳәазтәи ахҭысқәа ирыхҟьаны еиԥырҟьазҭгьы, сынтәа, Грызлов иажәақәа рыла, Урыстәылантә Аԥсныҟа иааны рыԥсы ршьарц ргәы иҭоуп миллионҩыуаак инареиҳаны аԥсшьацәа. “Ишьақәсырӷәӷәарц сылшоит, араҟа аԥсшьаразы аҭагылазаашьақәа шшьахәу”, – иҳәеит Грызлов.
Аԥсни Урыстәылеи рыбжьара аекономикатә еимадарақәа рырӷәӷәара алзыршо аԥшьгарақәа рыла иқәгылоит Аҳәынҭдума. Абри атәы иҳәеит, иахьа, Аҳәынҭдума ахантәаҩы Борис Грызлов, Ареспублика Аԥсны апарламент адепутатцәеи, аиҳабыреи рԥылараан.
“Ҳара Урыстәылеи Аԥсни рыбжьара аекономикатә еимадарақәа рырӷәӷәара алзыршо ажәалагалақәа жәпакы ҟаҳҵоит”, – азгәеиҭеит уи.
Грызлов иазгәеиҭеит, “ари исуверентәу Аԥсны ашҟа раԥхьаӡатәи иофициалтә визит шакәу”. “Ҳара арахь ҳааит агәҳалалратә миссиа анагӡаразы, иара убасгьы ареспублика аекономикатә ҿиара алацәажәаразы”, – иҳәеит уи.
Аԥсны амчратә усбарҭақәа иазнархио адокәментқәа, хәҭакахьала, апаспортқәа разхаҵаразы имҩаԥыргома (УА АР) еицеилахәу аусурақәа ҳәа иқәгылаз азҵаара аҭак ҟаҵо, Урыстәыла Афедерациа Аҳәынҭдума ахантәаҩы Борис Грызлов иҳәеит “Ареспублика Аԥсны исуверентәу ҳәынҭқарроуп, шәара ишәымазароуп шәхатәы паспортқәа”, – ҳәа.
“Ҳара, иахьа, ҳрылацәажәон апаспортизациа иадҳәалоу аҭагылазаашьақәа. Ганкахьала, 80% ауааԥсыра ирымоуп урыстәылатәи апаспортқәа, уи зегьы Ареспублика Аԥсны исуверентәу аҳәынҭқарра ҳәа азхаҵара аиуаанӡа акәын ианхадаз. Уажәшьҭа, Аԥсны исуверентәу ҳәынҭқарроуп. Жәаҳәарада, шәара ишәымазаруоп, Ареспублика Аԥсны атәылауаҩ ипаспорт, убрахь иналаҵаны аҳәаанырцәтәи апаспортгьы.”
Грызлов иажәақәа рыла. “дара апаспортқәа рбланкқәа разырхиара азҵаара еицыӡбатәуп”. Арҭ апаспортқәа Урыстәыла мацара акәымкәа, егьырҭ атәылақәа рахьгьы урылацо иҟаҵазароуп”, – иазгәеиҭеит уи.
Урыстәылатәи аҳәаахьчаҩцәа, рашәарамза 1 азы Аԥсни Қырҭтәылеи рҳәааҟны аҟәшақәа рҭышәныртәпларатә усурақәа хыркәшаны аҳәаа ахьчара инхаҭәааны нап адыркуеит, ҳәа шьақәирӷәӷәеит, аҩашаҽны, Урыстәыла Афедерациа Ашәарҭадаратә маҵзура Аҳәаахьчаратә маҵзура анапхгаҩы ихаҭыԥуаҩ аинрал-полковник Виктор Труфанов Аԥсны Аҳәынҭқарра Ахада С. Багаԥшь иԥылараан.
Аԥсны Аҳәынҭқарра Ахада С. Багаԥшь иазгәеиҭеит, аҳәынҭқарратә ҳәаа ахьчаразы Урыстәылеи Аԥсни еицеилахәу рпрограмма аларҵәара ишацҵахо, насгьы мшаԥымза 30 рзы анапы зҵаҩыз ҩ-ганктәи аиқәшаҳаҭра хьаҳәа-ԥаҳәада ишықәныҟәало.
“Ҳара ҳпозициа, изгәамԥхо ыҟазаргьы, уи ԥсахрада иаанхоит. Ҳара Урыстәыла Афедерациаҟны аиқәшаҳаҭра ҳнапы аҵаҳҩит, партнерцәақәак раҳасабала инаҳагӡалоит”, – ҳәа азгәеиҭеит Аҳәынҭқарра Ахада.
“Иахьазы, Аԥсны азы аҳәаахьчареи, уи аҭышәныртәалареи еиҳау даҽа уск ыҟаӡам. Ҳара ҳҳәынҭқарра аргылареи, ҳекономика аҭышәныртәалареи рзы Қырҭтәылеи ҳареи ҳҳәаа ахьчара рӷәӷәатәуп”, – иазгәеиҭеит Багаԥшь.
Урыстәыла Афедерациа Афедералтә шәарҭадаратә маҵзура аҳәаахьчаратә усбарҭа анапхгаҩы аинрал-маиор И. Звирык абрифинг аҟны ажурналистцәа рзы аҳәамҭа ҟаиҵеит, Урыстәылатәи аҳәаахьчаҩцәа рмаҵзураҟны уажәнатә алыҵшәақәа шыҟоу. “Аҳәынҭқарратә ҳәааҟны аҳәаахьчаратә ҟәшақәа рыргылара афакт ахаҭа алыҵшәақәа аанашьҭит. Аҳәааҟны аилагарақәа акыр имаҷхеит”. – иҳәеит уи.
Звирык иажәақәа рыла, Гал араион аҟнытәи ауааԥсыра аҳәаахьчаҩцәа ирыцхраауеит.
Аԥсны Аҳәынҭқарра Ахада С. Багаԥшь иҟаиҵаз аҳәарала, акциа мҩаԥнагоит Урыстәыла Афедералтә шәарҭадаратә маҵзура Аҳәаахьчаратә маҵзура. Аҳәаахьчаҩцәа рнаҩсангьы уи иалахәуп, Урыстәыла Афедералтә шәарҭадаратә маҵзура арратә клиникатә ҽыхәышәтәырҭа хада аҳақьымцәеи, амашәыр бааԥсқәа рзы Урыстәылазегьтәи амедицинатә центр “Защита” адәаҿтәи агоспиталь аҳақьымцәеи, Урыстәыла Афедерациа аҵарадырреи, аҭҵаарадыррақәеи рминистррақәа рхаҭарнакцәеи, Москва ақалақь Нхыҵ-Мраҭашәаратәи административтә округқәа рпрефектурақәа.
Иахьа, Аҟәа, Аҳәынҭқарра Ахада Иусбарҭаҟны имҩаԥысуан ари акциа амҩаԥгара иадҳәалоу апресс-конференциа. Ажурналистцәа рызҵаарақәа рҭакқәа ҟарҵеит, Урыстәыла Афедералтә Шәарҭадаратә маҵзура Аҳәаахьчаратә усбарҭа анапхгаҩы ихаҭыԥуаҩ аинрал-полковник Виктор Труфанов, Урыстәыла Афедерациа Афедералтә шәарҭадаратә маҵзура аҳәаахьчаратә маҵзура аналитикатә усбарҭа аиҳабы аинрал-маиор Валентин Летуновскии, Аԥсны иҟоу Урыстәыла Афедерациа ацҳаражәҳәаҩ Семион Григориев, Аԥсны иҟоу Урыстәыла Афедерациа Афедералтә шәарҭадаратә маҵзура аҳәаахьчаратә усбарҭа аиҳабы аинрал-маиор Иурии Звирык, Аԥсны Аԥыза-министр ихаҭыԥуаҩ Алеқсандр Страничкин.
“Қырҭтәыла иаԥну Аԥсны араионқәа рҟны инхо ауааԥсыра рзы зыҩаӡара ҳаракыу аспециалистцәа хәда-ԥсада имҩаԥыргоит ачымазцәа рзы амедицинатә хәаԥшрақәеи, иара убасгьы ачымазцәа амедицинатә цхыраара зҭахыу ирзыҟаҵахоит”, – иазгәеиҭеит В. Труфанов.
Урыстәыла асоциалтә ҿиареи агәабзиарахьчара аминистрреи Аԥсны иазоунажьит 2, 5 тонна рҟынӡа амедицинатә хәышәқәа.
Аԥсны арҵаҩцәа рзы еиҿкаахоит арҵагаметодикатә зыҟаҵарақәеи амастер-классқәеи. Урыстәыла аҳәаахьчаратә маҵзура аԥшьгарала, Гал арион ашколқәа рзы аҭыжьырҭақәа “Просвещение”-и “Веселые картинки” -, иара убасгьы ахәҳахәҭратә ҩны “Школьник”-и ирзоунажьит 9000 екземплиар алабҿабатә цхыраагӡақәеи, арҵагатәи, арҵага-методикатәи, асахьаркыратәи литературақәеи.
Иара убасгьы ирзоунажьит аҵаҩцәа рзы апартақәеи, аҟәардәқәеи, акласстә ӷәқәеи. Москва ақалақь Нхыҵ-Мраҭашәаратәи административтә округқәа рпрефектурақәа Аԥсны иазаанашьҭит 100-екземплипрк рҟынӡа атехника (акомпиутерқәа, ателербагақәа, амузыкатә центрқәа) иара убасгьы аспорттә маҭәахәқәа.
“Ас еиԥш аусмҩаԥгатәқәа акырынтә имҩаԥнагахьеит Урыстәыла Афедерациа Афедералтә шәарҭадаратә маҵзура Аҳәаахьчаратә маҵзура Нхыҵ-Кавказтәи арегионқәа рҟны. Уажәазы, аусбарҭабжьартә агәҳалалратә акциа ҷыдарас иамоу, Аҳәаахьчаратә маҵзура раԥхьаӡа акәны, ихьыԥшым аҳәынҭқарраҟны иахьымҩаԥнаго ауп”, – ҳәа ажурналистцәа рзы аҳәамҭа ҟаиҵеит Урыстәыла Афедералтә шәарҭадаратә маҵзура аҳәаахьчаратә маҵзура анапхгаҩы ихаҭыԥуаҩ аинрал-полковник Виктор Труфанов.
“Ацхыраара амҩаԥгара, аҳәаа иаԥну араионқәа рҟны инхо ауааԥсыреи аҳәаахьчаҩцәеи еицырзыфеидоу русеицура аҿиара иацхраауеит. Аусеицура аҿиара аҳәаақәа рҟны аҭагылазаашьа ҭышәнартәалоит,, Урыстәылеи Аԥсни, иара убас Кавказ арегион зегьы аҟны аҭынчреи, ашәарҭадареи иацхраауеит”, – инаҵшьны иазгәеиҭеит В. Труфанов.
Аԥсны иҟоу Урыстәыла Афедерациа ацҳаражәҳәаҩ С. Григориев агәыӷра имоуп, аурыс-аԥсуа еизыҟазаашьақәа рыҿиара алыҵшәақәа Аԥсны ауааԥсыра рҿы анырра бзиа шыҟанаҵо ала. Абри атәы иҳәеит иахьа, Аҟәа, Урыстәыла Афедерациа Афедералтә шәарҭадаратә маҵзура Аҳәаахьчаратә маҵзура имҩаԥнаго Аусбарҭабжьаратә акциа “Аицхыраара. Аусеицура. Ашәарҭадара” иазкны имҩаԥысуаз абрифинг аҟны.
Ацҳаражәҳәаҩ иҳәеит, “агәҳалалратә акциа шымҩаԥысуа аполитикатә хҭыс хадақәеи, Урыстәылеи Аԥсни реимадареи инарыдҳәаланы”.
“Лаҵарамза 14 рзы, Аԥсны Аҳәынҭқарра Ахада С. Багаԥшь диԥылеит Урыстәыла Афедерациа Аԥыза-министр Владимир Путин, иацы, лаҵарамза 18 рзы, официалтә визитла Аԥсны дааит Урыстәыла Афедерациа Аҳәынҭдума ахантәаҩы Борис Грызлов. Арҭ зегьы ацҳаражәҳәаҩ игәаанагарала, иаҳнарбоит, “аԥсуа-аурыс еизыҟазаашьақәа, аплан инақәыршәаны ишыҿио”.
“Ари акциа ҷыдарас иамоу иахьусбарҭабжьаратәу ауп. Урыстәылатәи аминистррақәеи, аусбарҭақәеи, иара убасгьы Урыстәыла Афедерациа асубиектқәеи рымчқәа еидырҵеит, Аԥсни уи иқәнхо ажәлари рыцхырааразы”, – иазгәеиҭеит Аԥсны иҟоу Урыстәыла Афедерациа ацҳаражәҳәаҩ с. Григориев.
Иахьа, Женева иаатуа Кавказ аҭагылазаашьазы Женеватәи абжьгарақәа ахәбатәи рраунд алахәхара Аԥсны мап ацәнакит. Абри атәы иҳәеит иахьа, Аԥсны Адәныҟатәи аусқәа рминистр С. Шамба. Иара иажәақәа рыла, ООН Амаӡаныҟәгаҩ Хада лаҵарамза 15 рзы иҟаиҵараны иҟаз иажәахә, иахьа уажәраанӡагьы ахабар ыҟаӡам. “Ҳара аәра аагеит, ари аицәажәарақәа ҳхы рылаҳархәразы баша иҳәаз акы шакәыз. Ҳара ҳадҵаҟаҵарақәа ҳрыцәхьаҵраны ҳаҟаӡам”, – иҳәеит Шамба.
“Уаанӡа, Женеватәи апроцесс ацхантәаҩцәа рԥылараан Шамба иҳәеит “Аԥсны аицәажәарақәа ахәбатәи рраунд алахәхара шахьыԥшхо ООН Амаӡаныҟәгаҩ Хада иажәахә ҿыц аҟны иҟаҵәҟьоу аҭагылазаашьа шаарԥшхо”.
Аԥсуа ган ишьақәнарӷәӷәоит, Пан Ги Мун иажәахә ҿыц аҟны “Қырҭтәыла ахылаԥшразы ООН амиссиа” ҳәа ахьӡымзарц, иара убасгьы иарбамзарц “Аԥсны, Қырҭтәыла”. Шамба иажәақәа рыла “Аԥсны Қырҭтәыла иахәҭакым, иара убасгьы ООН Амаӡаныҟәгаҩ Хада аиҿкаара зегьы ахьӡала аҳәамҭа изыҟаҵом “Аԥсны Қырҭтәыла иахәҭакыуп ҳәа”.
Урыстәыла Афедералтә шәарҭадаратә маҵзура архәҭақәа Аԥсны иҟоижьҭеи Аҳәынҭҳәааҟны аилагарақәа акыр имаҷхеит. Абри атәы иҳәеит Аԥсны иҟоу Урыстәыла афедералтә шәарҭадаратә маҵзура Аҳәаахьчаратә Усбарҭа аиҳабы аинрал И. Звирык Аҟәа имҩаԥысуаз абрифинг аҟны. “Иубартә иҟоуп иҵоуроу алыҵшәақәа”, – иазгәеиҭеит уи. Убри аан аинрал иҳәеит, “аус шадулатәу азинтә актқәа, аиасратә аамҭазы аҳәаа закәанла ахысреи, уи аиламгареи алзыршаша”.
Иара иажәақәа рыла, арҭ актқәа макьаназы аус адулара апроцесс аҟны иҟоуп. “Урҭ зегьы азакәанԥшра анроулак, аҳәаахьчара апроцессгьы иахәҭоу аҩаӡара аиуеит”.
Ишԥашьақәгылои Урыстәылатәи аҳәаахьчаҩцәеи аҭыԥантәи ауааԥсыреи реизыҟазаашьа ҳәа Аинформациатә агентра Аԥсныпресс азҵаара аҭак ҟаҵо И. Звирык иҳәеит “Аҭыԥантәи ауааԥсыра Урыстәылатәи аҳәаахьчаҩцәа рҭышәныртәаларатә усурақәа рҟныи, иара убасгьы аҳәаа акапиталтә ргыларақәа рҟныи ацхыраара шыҟарҵо.
Аусбарҭабжьаратә гәҳалалратә акциа акәзар, Звирык игәаанагарала, аҭыԥантәи ауааԥсыреи ҳареи ҳаизыҟазаашьаҟны анырра бзиа ҟанаҵоит. “Ҳара ус иҟалап ҳәа ҳақәгәыӷуан”, – иазгәеиҭеит аинрал Звирык.
2009 шықәса, лаҵарамза 20 рзы Аԥсны Аҳәынҭқарра Ахада С. Багаԥшь Ашәарҭадара Ахеилак алахәлацәа реилатәара мҩаԥигеит.
Аиҳабыра ринформациатә Усбарҭа аҟны адырра злаҟарҵаз ала, аилатәараҟны ирылацәажәон аҳәынҭқарра адәныҟатәи аҩныҵҟатәи аполитика азҵаарақәа.
Белоруссиа иагәҭакыуп Аԥсни Аахыҵ Уаԥстәылеи рҟны аекономикатәи, асоциалтәи акәльтуратәи еимадарақәа рырҿиараҿы анырра аҟаҵара, ҳәа аҳәамҭа ҟаиҵеит аԥшьашаҽны Белоруссиа Адәныҟатәи Аусқәа рминистрра апресс-маӡаныҟәгаҩ Андреи Попов, Белоруссиатәи аделегациа Аахыҵ Уаԥстәылеи Аԥсни раҭааразы ажурналистцәа рызҵаарақәа рҭакқәа ҟаҵо.
“Ҳара иаҳӡаӡом арҭ ареспубликақәеи ҳареи, уаанӡагьы, ҵыԥх нанҳәазтәи ахҭысқәа ҟалаанӡагьы, ҭоурыхла ишьақәгылахьаз аизыҟазаашьа бзиақәа шҳабжьаз. Ҳара иҳамоуп, аекономикатәи, асоциалтәи, акәльтуратәи, агәҳалалратәи усхкқәа рҟны арҭ аҩ-республикак ирыдаагалаша апроектқәа”, – азгәеиҭеит Попов.
“Белоруссиатәи аделегациа авизит хықәкыс иаман – арҭ аизыҟазаашьақәа рырҿиара арласра”, – иҳәеит Попов.
Урыстәыла инхаҭәааны инанагӡоит Аԥсни Аахыҵ Уаԥстәылеи рҟны Аҳәынҭҳәаақәа рыхьчаразы иагаз ахыдҵақәа, аҳәаа ишахәҭоу еиԥш анџьныр-техникатә еиқәыршәаразы аамҭа шаҭахыугьы, иҳәеит абрифинг аҟны Урыстәыла Адәныҟатәи Аусқәа рминистрра аофициалтә хаҭарнак Андреи Нестеренко.
Урыстәыла, мшаԥымза 30 рзы Аԥсни Аахыҵ Уаԥстәылеи рҟны Аҳәынҭҳәаақәа еицеилахәны рыхьчаразы ҩ-ганктәи аиқәшаҳаҭра анапы аҵанаҩит.
“Урыстәылатәи аҳәаахьчаҩцәа, аиқәшаҳаҭра анапы анаҵаҩха инаркны, рхыдҵақәа рынгагӡара нап адыркит. Ҳәара аҭахыума, аҳәаа ишахәҭоу еиԥш анџьныр-техникатә еиқәыршәаразы иаҭахыуп аамҭа, аха уажәазы иаҳҳәарц ҳалшоит, Урыстәылатәи аган иагаз ахыдҵақәа инхарҭәааны инанагӡоит ҳәа”, – ҳәа аҳәамҭа ҟаиҵеит Нестеренко.
Уи иара убасгьы инаҵшьны иазгәеиҭеит, аиқәшаҳаҭра инақәыршәаны, Урыстәылатәи аган арҭ аҩ-республикак ишрыцхраауа, Аԥсни Аахыҵ Уаԥстәылеи рыҟны амилаҭтә ҳәаахьчаратә маҵзурақәа рышьақәыргылареи акадрқәа разыҟаҵараҿи”.
Иара иажәақәа рыла, аҳәаа изакәанымкәа ахысразы раԥхьатәи аҽазышәарақәа аҭыԥ рыман, азинеилагаҩцәа аанкыланы ашәарҭадаратә маҵзурахьы ирыҭан, ареспублика азакәанԥҵара инақәыршәаны амзыз аҭҵаареи азинтә усмҩаԥгатәқәа рыдкыларази.
Урыстәыла Аԥсны иазоунажьуеит кредит ҳасабала акәымкәа, зырхынҳәра аҭахым афинанстә цхыраара, ҳәа аҳәамҭа ҟаиҵеит аԥыза-министр ихаҭыԥуаҩ, афинансқәа рминистр Беслан Кәбраа аԥшьашаҽны имҩаԥысуаз апресс-конференциаҟны дықәгылауа.
“Урыстәыла иҟанаҵо зырхынҳәра аҭахым афинанстә цхыраара ҳасаб азупп Аԥсны абиуџьет аҟны. Уи иартәоит 2356 миллиард мааҭ, убрахь иналаҵаны 833 мааҭ – асоциал-економикатә проектқәа рзы. Егьырҭ ахархәагақәа азоужьуп амчратә структурақәа финансла реиқәыршәаразы”, – иҳәеит Кәбраа.
Афинанстә кредит азоужьра азҵаара дазааҭгыло, афинансқәа рминистрра ахада иҳәеит, “аҩаӡара ҳаракы аҟны ишымҩаԥысуа аицәажәарақәа уи азы”.
“Аԥсны, маӡала акредит ганы аҵәахра аӡәгьы игәы иҭам. Ареспублика уи аиуыр, аҳәынҭбиуџьет аҟны анырра ҟанаҵоит. Аԥсны апарламент анақәшаҳаҭхалак ауп акредит азоужьразы аиқәшаҳаҭра анапы анаҵаҩхо”, – иҳәеит афинансқәа рминистр.
Иазгәаҳҭоит, 2009 шықәса, хәажәкыра 17 рзы Урыстәыла Афедерациа афинансқәа рминистрреи, Аԥсни, Аахыҵ Уаԥстәылеи афинансқәа рминистррақәеи рыбжьара афинанстә цхыраареи асоциал-економикатә ҿиареи, ареспубликақәа рбиџьет абаланс аиқәыршәареи рзы анапы шаҵаҩыз аусбарҭабжьаратә еиқәшаҳаҭрақәа.
Аԥсны Аҳәынҭқарра Ахада Иусбарҭа анапхгаҩы ихаҭыԥуаҩ Алеқсандр Адлеиба иазиԥхьаӡоит “Урыстәыла Афедерациеи Ареспублика Аԥсни рыбжьара Аҳәынҭҳәаа еицеилахәны ахьчаразы Аиқәшаҳаҭра” аконституциатә принцип хада – аԥсҭазааразы азин аларҵәара еиқәнаршәоит ҳәа. Абри атәы иҳәеит, лаҵарамза 21 рзы имҩаԥысуаз апресс-конференциаҟны.
Адлеиба далахәын аоппозициатә партиақәа акритика ззыруа Аиқәшаҳаҭра аус адулара.
Уи иазиԥхьаӡоит, жәларбжьаратәи аиқәшаҳаҭрақәа, хәҭакахьала, аҳәаақәа еицеилахәны рыхьчаразы Аиқәшаҳаҭра ауп аоппозициатә партиақәа акритикатә ааха ззыҟарҵо ҳәа. “урҭ рҵакы аларҟәрази, насгьы иахьа анапхгара жәларбжьаратәии адәныҟатәии аполитикаҿы ирымоу ақәҿиарақәеи аихьӡарақәеи рыларҟәразы ауп ҳәа”.
Адлеиба инаҵшьны иазгәеиҭеит, адемократиатә ҳәынҭқарраҿы аоппозициатә мчы аҟазаара шхадоу. “Акритика амотивқәа еилкаауп: Аоппозициаптә партиақәа ирымоу ахықәкқәа рынагӡаразы аҩыжьрақәеи агхақәеи ртәы ауп еиҳарак ирҳәо, ажәлари ауаажәларреи аҳәынҭқарра анапхгара ԥсахымзар ԥсыхәа ыҟам ҳәа агәра ддыргаразы”.
А. Адлеиба иазгәеиҭеит, анапы зҵаҩу Аиқәшаҳаҭра – ари қәҿиароуп ҳәа, уи Аԥсны ауааԥсыра ршәарҭадара еиқәнаршәоит.
Адлеиба дақәшаҳаҭым аиқәшаҳаҭра маӡала, анализ азыҟамҵакәа, иаламцәажәакәа ирыдыркылеит ҳәа аоппозициатә партиақәа ишьақәдырӷәӷәо агәаанагара. “Уи иашам, иарбанзаалак Аиқәшаҳаҭра адкылараан, иҟоуп уи азын ҷыдала апроцедура. Уи апроцедура хьанҭоуп, иагьымариам. Уи иалнаршом ус баша адокәмент анапаҵаҩра”, – иазгәеиҭеит уи.
Адлеиба инарҵауланы ажурналистцәа иреиҳәеит Аиқәшаҳаҭра еиуеиԥшым авариантқәа ртәы. Урҭ Ашәарҭадара Ахеилак аилатәарақәеи аусуҩтә еилацәажәарақәеи рыҟны ишрыхәаԥшыз. Адокәмент аус адулара иалахәын атәыла анапхгара зегьы; иара убасгьы ахаҭәаарақәеи азгәаҭақәеи алаигалеит Аԥсны аҳәынҭқарра Ахада ихаҭыԥуаҩ Рауль Ҳаџьымба.
“Ареспублика Аԥсны Адәныҟатәи Аусқәа рминистрра имҩаԥнагеит аеқспертиза рацәа, Урыстәылатәи аган аҵыхәтәантәи авариант аздәықәнаҵаанӡа. Имҩаԥысит, иара убасгьы Урыстәыла Афедерациа афедералтә Шәарҭадаратә маҵзураҿы абжьгарақәа”, – иҳәеит Адлеиба.
Адлеиба, иара убасгьы дрықәшаҳаҭым аоппозициатә партиақәа, Ареспублика Аԥсны аҳәаахьчаратә структурақәа рыҟазаара Аиқәшаҳаҭраҟны зынӡагьы иарбам ҳәа ирҳәо. Иара игәаанагарала, “Абри атәы зҳәо, Ареспублика Аԥсны аҳәаахьчаратә еиҿкаарақәа «раԥҵареи» «рышьақәгылареи» рҵакқәа рҷыдара изеиҩдыраауам ҳәа”.
2000 – нызқьҩыуаак инарзынаԥшуа Гал араион ауааԥсыра Урыстәылатәи аҳақьымцәа амедицинатә цхыраара рзыҟарҵеит. Абри атәы иҳәеит иахьа, Аԥсны агәабзиарахьчара аминистр Зураб Маршьаниа. 1000 – ҩыуаак ирзыҟаҵоуп афлиуорографиа, иара убасгьы 16 рҟынӡа аԥҟарақәа мҩаԥыргахьеит Урыстәылатәи аҳақьымцәа.
Иаҳхысыз асабшазы, лаҵарамза 23 рзы, Москвантә Аҟәаҟа ҷыдалатәи ареис иаанагеит 2 тоннак рҟынӡа ахәшәқәа. Иара убри ареис ала Аԥсныҟа иааит 22-ҩыуаак аҳақьымцәа. Амедикцәа иааргеит ателемедицинатә аппаратқәа Урыстәыла Афедерациа аҵарадырратә институтуқәа рҟны абжьгарақәа мҩаԥыргаларц азы.
Агәҳалалратә акциа, Урыстәылатәит Афедералтә шәарҭадаратә маҵзура еиҿнакааз, хацыркын лаҵарамза 17 рзы. Галтәи арпионтә хәышәтәырҭаҟны аус руеит Урыстәылантәи 18-ҩыуаак аҳақьымцәа. Бжьаратәла, уахыки-ҽнаки ирылагӡаны, аҳақьымцәа ирыдыркылоит 400-ҩыуаак рҟынӡа.
Аквалификациатә амедицинатә цхыраара Гал араион ауааԥсыра рыдагьы ирзыҟаҵахоит Очамчыреи Тҟәарчали араионқәа рҿы инхо ауааԥсыра.
Ари агәҳалалратә акциа, лаҵарамза нҵәаанӡа имҩаԥысуа иалахәуп Урыстәыла Афедерациа Афедералтә шәарҭадаратә маҵзура арратә клиникатә хәышәтәырҭа Хада аҳақьымцәеи, иара убас Урыстәыла Афедерациа амашәыр бааԥсқәа рзы амедицинатә хәышәтәырҭа аҳақьымцәеи.
Аԥсны 148 школ рҟны игеит аҵыхәтәантәи ашколтә ҵәҵәабжьы.
Аҵарадырра аминистрраҟны адырра злаҟарҵаз ала, 11 класс ирылгеит 1963-ҩыуаак, а-9-тәи акласс иалгеит 2276-ҩыуаак аҵаҩцәа, актәи акласс – 2454-ҩыуаак аҵаҩцәа. 53-ҩыуаак аҭыԥантәи аколлеџьқәа рҟны рҵара хдыркәшеит.
Аҵарадырра аминистр Индира Аҩардан излашьақәлырӷәӷәаз ала, сынтәатәи аушьҭымҭацәа – арҭ аибашьра аамҭазы 1992-1993 шықәсқәа рзы ииз роуп. Сынтәа 16 – ҩыуаак аушьҭымҭацәа ахьтәи араӡыни медальқәа рзы еисоит.
Аҩашаҽны, лаҵарамза 23 рзы, Аҟәа, аҭыԥантәи аҳақьымцәа рзы имҩаԥгахоит аҵарадырра-практикатәә конференциа, абарҭ атемақәа рыла: “Аневролгиеи анеирохирургиеи” иара убас “” Агастроентереологиеи ахирургиа ласи рызҵаарақәа”.
Аконференциа мҩаԥысуеит асоциалтә программақәа рыцхырааразы Амилаҭтә Фонди (Урыстәыла) Аԥсны агәабзиарахьчара аминистрреи рыцхыраарала.
Аԥсны уажәы ҩынтәуп Урыстәылатәи аҳақьымцәа алахәны аконференциа мҩаԥысуеижьҭеи. Хәажәкыра мза анҵәамҭазы имҩаԥысит аҵарадырра-практикатә конференциа, ахәыҷтәы-церебральтә дабла ахәышәтәра атехнологиақәа ирызкыз.
Ашколқәа раушьҭымҭацәа рҭаацәа хыԥхьаӡара рацәала иҟарҵо ааԥхьарақәа инарымаданы, аҵарадырра аминистрра ашколқәа ақәиҭнатәуам аҳамҭақәа раахәареи абанкетқәа рымҩаԥгареи рзы аԥара рацәаны аизгара. Абри атәы лҳәеит аҵарадырра аминистр Индира Аҩардан.
Аҵарадырра аминистр иҟалҵаз адҵаҟаҵарала, аттестатқәа рзы аԥара алхреи урҭ ашкол анҭыҵ ранашьареи иақәиҭым. “Ҳәарада, иҟалалоит убас еиԥш, ашколқәа рыҟны акәымкәа, аушьҭымҭацәа ахәылԥазқәа ахьеиҿыркаауа аресторанқәа рыҟны аттестатқәа анрырҭо”, – иазгәалҭеит Индира Аҩардан.
Аҵарадырра аминистррахь ааԥхьара рырҭеит ашколқәа рдиректорцәеи, аҭаацәеи, Аҟәа ақалақь аҵарадырра аусбарҭа анапхгаҩцәеи иара убасгьы араионқәа рҵарадырра аҟәшақәа рнапхгаҩцәеи, урҭ ргәы рҽанҵоуп аҳамҭақәа раахәареи абанкетқәа рзы аԥара рацәаны аизгара алдмыршаразы.
Аԥсны аекономика аминистрреи Иаартыу Акционертә еилазаара “Роснефти” аусеицуразы Аиқәшаҳаҭра рнапы аҵарҩит. Ашәҟәы рнапы аҵарҩит Ареспублика Аԥсны аекономика аминистр Кристина Озгани Иаартыу Акционертә еилазаара “Роснефть” апрезидент Сергеи Богданчикови.
“Иахьа анапы зҵаҩу Аиқәшаҳаҭра ҿҳәарас иамоуп хә-шықәса”, – ҳәа ажурналистцәа рзы аҳәамҭа ҟаиҵеит Богданчиков. Иара иажәақәа рыла, иҳәаақәҵоуп аусуразы ҩ-хырхарҭа хадак: Аԥсны амшын аҟны арацәеи агази ахьамоу аҭыԥқәа рыԥшаареи рыԥшыхәреи, аус рыдулареи; Роснефт аалыҵқәа – абылтәы, адизель былтәы, ахьшьтәы, ахьшьтәы-хәша раагареи рыҭиреи, убарҭ рхыԥхьаӡараҿы ареспублика атерриториаҟны автобылтәыҭаҭәарҭәатә комплексқәа рыргылареи.
Иаартыу Акционертә еилазаара “Роснефти” аԥсны аекономика аминистрреи ҩ-мчыбжьа ирылагӡаны аус адырулоит хәҭа-хәҭала аусура аграфик, Аԥсны аиҳабыра ианрыдыркылалак ашьҭахь, аусеицуразы Аиқәшаҳаҭра анагӡара нап аркхоит”, – иҳәеит Богданчиков.
“Ҳара, араҟа аӡәгьы ибизнес имхра ҳгәы иҭаӡам, ҳара иаабоит ареспублика аҿиара амҩа ишану. Араҟа аекономика аҿиаразы аҭагылазаашьа бзиақәа ыҟоуп. Аҭыԥантәи акомпаниақәа рҭыԥқәа шрымац ирымазаауеит, уимоу рылшарақәа иҵегьы еихарҳауеит”, – иҳәеит Богданчиков.
Иара иажәақәа рыла, ҩ-наплакык аԥҵахоит: руак амшын аҟны арацәеи агази аҭыԥқәа ахьамоу рыԥшыхәреи аус рыдулареи рзы, аҩбатәи – Аҳәынҭеилахәыра “Абхазтоп” алархәны, Аԥсны атерриториаҟны автобылтәыҭаҭәарҭатә комплексқәа рыргыларазы.
“Арҭ еихьыԥшым наплакқәахоит, урҭ хаз-хазы рыплан инақәыршәаны аус рыулоит. Аԥсны амшын аҟны иааҳартуа арацәа акәу агаз акәу аамҭа иаҳнарбоит”, – иазгәеиҭеит Богданчиков.
Аекологиатә шәарҭадаразы иазгәаҭоу апланқәа ртәы дазааҭгыло, Богданчиков иҳәеит: “Ҳара цәыббрамзазы ҳгәы иҭоуп аиҳабыреи, апарламенти, апрессеи, аоппозициатә партиақәеи, аекологиатә еиҿкаарақәа рхаҭарнакцәа зегьы Сахалинтәи ҳобиектқәа ирҭааразы ааԥхьара раҳҭарц. Ҳара уаҟа идҳарбоит 14 шықәса раахыс амшынтә проектқәа шалаҳарҵәо, анефти агази шаҳаԥшаауа. Шәара шәылала ижәбап, жәларбжьаратәи астандартқәа зегьы инхаҭәааны ишынагӡоу”.
Богданчиков иинформациала “Роснефть” иагәҭакыуп, ареспубликаҿы 10 инарзынаԥшуа автобылтәыҭаҭәарҭатә коплексқәа рыргылара. Урҭ рыҟны зхаҭабзиара ҳаракыу абылтәы ҭоуҭәартә иҟалоит, рыцыԥхьаӡа рыҟны иҟалоит амагазинқәа, абарбалеибыҭарҭақәа, акаҳуажәырҭақәа, ҩба-хԥа рыҟны иҟалоит аресторанқәа, – урҭ зегьы еиқәыршәахоит зда ԥсыхәа ыҟам амаҵзурақәа рыла”, – иҳәеит Роснефть ахада.
Иахьа, ареспубликаҿы иҟоу автобылтәыҭаҭәарҭақәа рхаҭабзиара дазааҭыло, уи иҳәеит “урҭ зегьы ашәарҭадара аԥҟарақәа ирықәшәо ишыҟаҵоу”.
Аҳәаахьчаҩ имшныҳәа аламҭалазы, Аԥсны Аҳәынҭқарра Ахада Иусбарҭаҟны ирыдыркылеит Аԥсны иҟоу Урыстәыла Афедералтә шәарҭадаратә маҵзура Аҳәаахьчаратә усбарҭа аиҳаҩы аинрал-маиор Иурии Звирык зхадараҿы дыҟаз аделегациа.
Аиԥылара иалахәын Аԥсны Аҳәынҭқарра Ахада Сергеи Багаԥшь, Аԥыза-министр Алеқсандр Анқәаб, Аԥсны Адәныҟатәи Аусқәа рминистр Сергеи Шамба, Урыстәыла Афедерациа Аҳәынҭдума адепутат Сергеи Марков.
Аҳәынҭқарра Ахада аҳәаахьчаҩцәа ирыдиныҳәалеит рзанааҭтә ныҳәамш, ирзеиӷьеишьеит аҭынчра. “Урыстәыла аҳәаахьчаратә маҵзура иахыҵит 91 шықәса. Аҭоурыхдырыҩцәеи, аполитикцәеи иазгәарҭоит арҭ аамҭақәа ирылагӡаны иҟаҵаз зегьы. Ҳара иҭабуп идуӡӡаны ҳәа шәаҳҳәоит, иахьа ара шәахьыҟоу, хьыӡла-ԥшала шәуалԥшьа ахьынашәыгӡо, арегион аҟны ашәарҭадареи аҭышәынтәалареи ахьышәыхьчо.
С. Багаԥшь иазгәеиҭеит Урыстәыла Афедерациеи Ареспублика Аԥсни рнапы зҵарҩыз Аԥсны аҳәынҭҳәаа еицеилахәны ахьчаразы Аиқәшаҳаҭра аҵак ҷыда.
Урыстәыла Афедерациа Аҳәынҭдума адепутат Сергеи Марокв, Урыстәыла аҳәаахьчаҩцәа рымшныҳәа рыдныҳәало, инаҵшьны иазгәеиҭеит, урҭ есымшагьы Рыԥсадгьыл ахьчара ишазхиоу, хьыӡла-ԥшала ишынарыгӡо руалԥшьа. “Сара сгәы аладууп, Аахыҵ – Мрагыларатәи аҳәаахьчаратә округ аҳәаахьчаратә архәҭақәа рҟны амаҵзура ахьысхызгахьоу, убри нахыс лаҵарамза 28 сара сымшныҳәак еиԥш исыдыскылоит”, – иҳәеит Лавров.
Иара иажәақәа рыла, Аԥсны аҭагылазаашьа аҽаԥсахуеит “Иахьа араҟа аҳәаахьчаҩцәа аҳәаа ахьчара мацара акәымкәа, Аԥсны жәлар рыԥсҭазаара аҿиаразы иаԥырҵоит аҭагылазаашьақәа”.
Сергеи Марков аҳәаахьчаҩцәа ирзеиӷьеишьеит рмаҵзура аҟны ақәҿирақәа, аҳәааҟны аҭынчреи аҭышәынтәалареи. “Шәара аџьабаа ду зцыу шәус аҟны ҳара ҳадгылареи ҳацхыраареи шәрықәгәыӷларц шәылшоит”, – иҳәеит Аҳәынҭдума адепутат.
Аԥсны иҟоу Урыстәыла Афедерациа Афедералтә шәарҭадаратә маҵзура Аҳәаахьчаратә усбарҭа аиҳабы Иурии Звирык иазгәеиҭеит “Аԥсны ианаа нахыс раԥхьатәи амшқәа инадыркны, аҳәаахьчаҩцәа аҳәынҭқарра анапхгара рганахьалагьы, араионқәа рхадарақәа рнапхгаҩцәа рганахьалагьы адгылареи ацхыраареи шроуа”. Урыстәылатәи аҳәаахьчаҩцәа рхыдҵақәа ишахәҭоу еиԥш, хаҭабзипра ҳарыкла инарыгӡалоит”, – агәра диргеит аинрал-маиор И. Звирык.
С. Багаԥшь аҳәаахьчаҩцәа ҳамҭас ириҭеит аԥсуа символика зныу асааҭқәа.
Аинрал-маиор Звирык иара убас аҳамҭақәа ранаишьеит Аԥсны Аҳәынҭқарра Ахада С. Багаԥшь, Аԥыза-министр А. Анқәаб, Аԥсны адәныҟатәи аусқәа рминистр С. Шамба, Аԥсны Аҳәынҭқарра Ахада иусбарҭа анапхгаҩы В. Аршба.
Лаҵарамза 30-31 рзы Стамбул имҩаԥысуеит аконференциа “Аԥсны ахьыԥшымреи Кавказ азы аперспективақәеи”. Аконференциа еиҿнакаауеит аграждантә еидҵара “Аԥсны аҩызцәа” Стамбултәи аунивирситети(    алахәны.
Акуонференциаҟны иалацәажәараны иҟоуп Аԥсны аҩныҵҟатәи адәныҟатәи аполитикеи, атәыла иахьатәи аҭагылазаашьеи, Аԥсны арегионтәи жәларбжьаратәи аҿиареи, Кавказ арегион аҿиара аперспективақәа, адиаспора рызҵаара.
Аконференциа иалахәхоит Аԥсныи, Европеи, Еидҵоу Америкатәи Аштатқәеи, Ҭырқәтәылеи рыҟнынтә аҵарауааи, иҳәынҭқарратәы аиҿкаарақәа рхаҭарнакцәеи, ажурналистцәеи.
Урыстәыла Афедерациа Аҳәынҭқарратә Дума адепутат Сергеи Марков Аԥснытәи аҳәынҭқарратә унивирситет аҟны “Жәларбжьаратәи аизыҟазаашьақәа” азанааҭ аушьҭымҭацәа рыҟны Аҳәынҭқарратә ԥышәарақәа идикылоит. Марков напхгара аиҭоит аҳәынҭқарратә ԥышәадкыларатә комиссиа.
“Ҳара англыз бызшәазы аԥышәара ҳадаҳкылахьеит, сара уи цәгьамкәа издыруеит, избанзар аус рыцзухьеит америкаа, уаҟа Хиллари Клинтон еиҳабыс дсыман”, – азгәеиҭеит С. Марков.
Уи иара убасгьы далахәхоит адипломтә усумҭақәа рыхьчара. С. Марков иазгәеиҭеит, аԥышәарақәа рыҟны илеишәа арцәгьара игәы ишҭоу, избанзар “ареспублика жәларбжьаратәи аизыҟазаашьақәа рзы иамазароуп зквалификациа ҳаракыу аспециалистцәа”.
Уи адагьы, Марков иажәақәа рыла, уи Аԥсны дыҟоуп Урыстәылатәи аҳәаахьчаҩцәа рымшныҳәа рыдиныҳәаларазы.
Марков, иара убасгьы иҳәеит, ԥхынгәымзазы амҩаԥгара игәы ишҭоу аҭҵааратә-ҿртә форум. Афорум иалахәхоит “Иакыу Урыстәыла Агвардиа ҿеи” Урыстәылатәи аунивирситетқәа – Москватәи Аҳәынҭқарратә Унивирситети, Жәларбжьаратәи аизыҟазаашьақәа рзы москватәи Аҳәынҭқарратә унивирситети рстудентцәеи рырҵаҩцәеи, Урыстәылатәи аеқспертцәеи.
Иахьа Урыстәыла Афедерациаҟны иазгәарҭоит аҳәаахьчаратә архәҭақәа аԥҵоижьҭеи 91 шықәса ахыҵра.
Рзанааҭтә ныҳәа азгәарҭоит, иара убас Аԥсны атерриториаҟны змаҵзура зхызго аҳәаахьчаҩцәа. Аныҳәатә усмҩаԥгатәқәа ирылагеит, Аҟәа Ахьӡ-Аԥша апарк аҟны, 1992-93 шықәсқәа рзы Аԥсны жәлар рџьынџьтәылатә еибашьра аҟны иҭахаз рбаҟа аҿаԥхьа ашәҭ шьыҵәрақәа рышьҭаҵара ала.
Анаҩс аҳәаахьчаҩцәа рхы дырхеит Аҟәа ақаалақь аԥшаҳәаҟны игылоу Идырым асолдаҭ ибаҟа ашҟа. Абаҟа аҿаԥхьа ашәҭ шьыҵәрақәа шьҭарҵеит аԥыза-министр актәи ихаҭыԥуаҩ Леонид Лакербаиа, аԥыза-министр ихаҭыԥуаа Алеқсандр Страничкин, Беслан Кәбраа, Аԥсны иҟоу Урыстәыла Афедералтә шәарҭадаратә маҵзура аҳәаахьчаратә усбарҭа аиҳабы Иурии Звирык, Атәылахьчара аминистр актәи ихаҭыԥуаҩ Анатолии Заицев, Аҟәа ақалақь Ахадара аиҳабы Алиас Лабахәуа.
Аныҳәатә қәгылараҟны Ареспублика Аԥсны Аҳәынҭқарратә шәарҭадаратә хеилак аԥсуа ҳәаахьчаратә отриад ахьӡала рколлегацәа ирыдиныҳәалеит а-2-тәи аранк акапитан Зураб Гыцба.
Аҟәа ақалақь Ахадара аиҳабы Алиас Лабахәуа иқәгылараҟны инаҵшьны иазгәеиҭеит аԥсуа-қырҭуа ҳәаа еицеилахәны ахьчараҟны Урыстәылатәи аҳәаахьчаҩцәа иҟарҵо ацхыраара атәы.
Аҳәаахьчаратә арохәҭақәа рветеран Павел Мочалов, аҳәаахьчаҩцәа қәыԥшцәа рҭаацәеи дареи ирзеиӷьеишьеит агәабзиареи аҭынчреи. Аԥсны иҟоу аказакцәа рыхьӡала аҳәаахьчаҩцәа рымшныҳәа рыдиныҳәалеит атаман валерии Васильченко.
Аныҳәатә усмҩаԥгатәқәа рхыркәшамҭаз, аҳәаахьчаҩцәа шьаҿа еиқәшәала ианысит Аҟәа аԥшаҳәа.
Иара убасгьы имҩаԥган аныҳәатә концерт.
Аԥсны Аҳәынҭқарра Ахада С. Багаԥшь аҳҳәаа азыҟаиҵеит
Аҳәынҭқарра Ахада ихаҭыԥуаҩ Рауль Ҳаџьымба имаҵзура аҟынтә ицара.
Уаҟа С. Багаԥшь иҳәеит:
“Рауль Ҳаџьымбеи сареи ҳаизыҟазаашьақәа бзиан. Ҳара ԥшь-шықәса инареиҳаны аус еицаҳуит. Уи анапынҵа дуқәа иман, хылаԥшра риҭон ахырхарҭа хадақәа. Сара сгәы иаанагоит, уи ицара адҳәалоуп ҳәа ԥхынҷкәынмзазы иҟалараны иҟоу Аҳәынҭқарра Ахада иалхра.”
Инаҵшьны иазгәасҭарц сҭахыуп, ареспубликаҿы, амчрақәа рхымҩаԥгашьеи рзы игәаанагара шицеиҩысымшо. Аполитик иҭакԥхықәрақәа иреиуоуп ираӡаны иазхәыцны ажәа аҳәара, – ҳәа азгәеиҭеит С. Багаԥшь.
Иара убасгьы аполитикуатә қәԥараҿы иалыршатәым Аԥсны ахьыԥшымреи Урыстәылеи ҳареи ҳаизыҟазаашьақәа азҵаарақәа ишабалак ишьҭыхны рылацәажәара. Иалыршатәым алхрақәа, иарбанзаалак акала ҳреспублика ашьақәгылареи аҿиареи ирыдҳәалоу апроцессқәа акала ирԥырхагахартә еиԥш аҟаҵара.
Афактқәа рышьақәыргыларазы Ихьыԥшым Жәларбжьаратәи амиссиа ахаҭарнакцәа 2008 шықәсазтәи нанҳәазтәи ахҭысқәеи, Аԥсны аҭагылазаашьеи ҭнаҵаауеит. Амиссиа анапхгаҩы лхаҭыԥуаҩ Мариан Сташевскии зхадараҿы дыҟоу аделегациа иахьа, Аҟәа иааит. Аделегациа аилазаараҟны иҟоуп, иара убасгьы арратә еқсперт Жиль Галле, азинтә зҵаарақәа рзы аеқсперт Тео Бутруш.
Амиссиа хықәкыс иамоуп Аахыҵ Уаԥстәыла аибашьра аҟалара амзызқәеи, уи иаԥышькласызи, уи инамаданы Аԥсны аҭагылазаашьа аҵарреи. Швеицариатәи адипломат Ҳаиди Талиавини хадара ззылуа Ихьыԥшым Жәларбжьаратәи амиссиа ажәахә ҟанаҵароуп рашәарамза нҵәаанӡа.
Аԥсны Адәныҟатәи Аусқәа рминистр С. Шамба иԥылараан, аделегациа иҭырҵаауан Аԥсни Аахыҵ Уаԥстәылеи рхьыԥшымра азхаҵара аиуаанӡа амшхәаԥштә еиуеиԥшым азҵаарақәа, Хәҭакахьала, абжьаҟазаратә процесс, ашәарҭадара азҵаарақәа рыӡбара, аекономикатә ҿиара, ахҵәацәа рыргьежьра.
“Аԥсуа ган аиҿцәажәаратә процессқәа рыҟны еснагь ишьақәнарӷәӷәон, ашәарҭадара жәларбжьаратәи агарантиақәеи, аибашьра аиҭамырҿыцреи рзы адокәмент анапаҵаҩра шаҭахыу Қырҭтәыла аган аҟны. Уи аус адулара хацыркын 2001 шықәса рзы, Иалтатәи аиԥылара ашьҭахь”, – иҳәеит Адәныҟатәи Аусқәа рминистр Сергеи Шамба.
“Иара иажәақәа рыла, “ари адокәмент аус адулара хьанҭаны имҩаԥысуан, аиқәымшәарақәа акыр шыҟазгьы, 2005 шықәса, ԥхынҷкәынмзазы аганқәа иаздырхиеит аиқәшаҳаҭра анап аҵаҩразы.” Аха, 2006 шықәса, ԥхынгәымза рзы Қырҭтәыла архәҭақәа Кәыдры аиҩхаахь ралагалара инамаданы, уаанӡа иҟаҵаз аиқәшаҳаҭрақәа еиԥнарҟьеит, аиҿцәажәаратә процессгьы ааннакылеит”, – иазгәеиҭеит Шамба. – Абри еиԥш аҭагылазаашьақәа раангьы, аԥсуа ган ажәалагалақәа ҟанаҵон, аҭагылазаашьа ҭынч мҩала аӡбаразы, аха ақырҭуа ган урҭ ажәалагалақәа ирхаҵгыломыз”.
Адәныҟатәи Аусқәа рхада игәаанагарала, “арҭ афакторқәеи, иара убас Қырҭтәыла анапхгара апроблемақәа ҭынч мҩала рыӡбара ахьалдмыршази Аахыҵ Уаԥстәыла аибашьрахь икылыргеит, иара убас Аԥсны усгьы еибархханы иҟаз аҭагылазаашьа еиҳагьы иҵархеит”.
Иахьа, Шамба иажәақәа рыла, Аԥсны ашәарҭадаразы агарантиақәа амоуп, иара убас аекономикатә ҿиаразы иаԥҵоуп аҭагылазаашьақәа. “Арҭқәа алыршахеит Урыстәыла Аԥсны ахьыԥшымра аназханаҵеи, ҩ-ганктәи аиқәшаҳаҭра анапы анаҵаҩхеи раамышьҭахь”, – иазгәеиҭеит Шамба.
Ахҵәацәа рпроблема акәзар, Адәныҟатәи Аусқәа рхада инаҵшьны иазгәеиҭеит “Аԥсны амчрақәа иахәҭоу аусмҩаԥгатәқәа шрыдыркыло, Гал араиони Кәыдры аиҩхаахь игьежьыз ауааԥсыра иахәҭоу аҭагылазаашьақәа рзаԥҵаразы”.
Амиссиа ахаҭарнакцәа, иара убасгьы иҭырҵаауан Гал араион аҟны инхо ауааԥсыра паспортла реиқәыршәара азҵаара. Уи инамаданы С. Шамба иҳәеит, Гал араион аҟны инхо ауааԥсыра апаспортқәа рыҭара шымҩаԥысуа мачыла акәымкәа, хатәгәаԥхарала шакәу.
Иахьаҵҟьа, Ихьыԥшым Жәларбжьаратәи амиссиа ахаҭарнакцәа рԥылеит Ашәарҭадара Ахеилак Амазаныҟәгаҩ Станислав Лакоба, Аҳәынҭқарра Ахада инапаҵаҟа иҟоу ауаҩ изинқәа рзы аҭакзыԥхықәу Георгии Оҭырба, Атәылахьчара аминистр ихаҭыԥуаҩ Гарри Кәпалба, Аҩныҵҟатәи Аусқәа рминистр ихаҭыԥуаҩ Владимир Гаидуков.
Лаҵарамза 30 рзы Амиссиа иахықәкыуп Кәыдры аиҩхаа аҩадатәи ахәҭа аҭаара. Лаҵарамза 31 рзы аделегациа Аԥснынтә ицоит.
“Евразиатәи аҭҵаарақәа” Аԥсуа филиал афонд Тҟәарчалтәи аҩбатәи абжьаратә школ ҳамҭас ирнаҭеит 14 компиутери, иара убас урҭ рзы астолқәеи аҟәардәқәеи. Акомпиутерқәа ахьышьақәыргылоу акабинет аҟны имҩаԥгоуп, иара убас акапиталтә рҽеирақәа, аиҳабыра иазоурыжьыз ахрархәагақәа рыла. Абри азы адырра ҟалҵеит ашкол адиреқтор Наҭелла Ԥачлиа.
Лара лажәақәа рыла, ари ашкол азы хә-змаӡам ҳамҭоуп. “Акомпиутертә класс еиқәыршәоуп иахәҭоу зегьы рыла, уажәшьҭа ари ашкол аҵаҩцәа аҵара шықәс ҿыц алагамҭазы уаҟа рҵара хацдыркырц рылшоит”, – иазгәалҭеит уи.
Иахьа, шьыжьнаҵы Аҟәатәи Ахадара аҿаԥхьа иҟоу апарк аҟны аҳҭны-қалақь ахәыҷтәы баҳчақәа рааӡамҭацәа иазгәарҭон ахәыҷқәа рыхьчара Жәларбжьаратәи Амш. Аҟәа Ахадара аныҳәа ахьӡала апарк аҟны идыргылеит абатут, ахәыҷқәа ирзыршеит аҳамҭақәа, ашәа рҳәон, икәашон, ажәеинраалақәа ирыԥхьон. Ахәыҷқәа ари зегьы агәахәара рнаҭеит.
Аҳҭны-қалақь ахада Алиас Лабахәуа иажәақәа рыла, аԥхьаҟагьы традициак еиԥш иҟалоит, есышықәса, аԥхын аԥхьатәи амш азы ахәыҷбаҳчахь иныҟәо ахәыҷқәа рзы ари апарк аҟны еиҿкаахалоит ахәыҷқәа рныҳәа.
Ахәыҷқәа рыхьчара Жәларбжьаратәи Амш Аԥсны ақалақьқәеи араионқәеи зегьы рҟны иазгәарҭон.
Тҟәарчал аконцерт адагьы, ахәыҷқәа алахәын еиуеиԥшым аицлабрақәа, убрахь иналаҵаны акаҭран аҟны асахьақәа рҭыхра. Аиааира згаз иранашьан аҳамҭақәа, ахәыҷқәа зегьы ирызшан аршәқәа.
Тҟәарчалтәи ахәыҷқәа рыдныҳәалеит ауаажәларра-патриоттә ҵысра “Аԥсны – ҿа”. Урҭ ахәыҷбаҳчақәа ирызнаргеит аҳамҭақәа, урҭ рхыԥхьаӡараҟны асахьаҭыхгақәа, ашәыгақәа, ампылқәа уҳәа убас егьырҭгьы.
Афактқәа рышьақәыргыларазы Ихьыԥшым Жәларбжьаратәи амиссиа ахаҭарнакцәа, асабшаҽны, иаҭааит Кәыдрытәи аиҩхаа. Аделегациа, зхадараҿы дыҟаз, Амиссиа анапхгаҩы лхаҭыԥуаҩ Мариан Сташевскии Аԥсны иҟан лаҵарамза 29 инаркны 31-нӡа. Аделегациа аилазаараҟны иҟан, иара убасгьы, арратә еқсперт Жиль Галле, азинтә зҵаарақәа рзы аеқсперт Тео Бутруш.
Атәылахьчара аминистр ихаҭыԥуаҩ,, аделегациа Кәдры аиҩхаахь имҩаԥызгоз Гарри Кәпалба, Аԥсныпресс ахь адырра злаҟаиҵаз ала, Амиссиа ахаҭарнакцәа аҭааит аиланхарҭатә ҭыԥқәа Армарахьтәи Птышь, Армарахьтәи, Арӷьарахьтәи Гьенцәыш, Ажара, Мрамба, Чҳалҭа.
“Амиссиа алахәлацәа рҭааит ақырҭуа арратә ҟәшақәа ахьтәаз аҭыԥқәа, урҭ агәра ргартә еиԥш рылала ирбеит, ақырҭуа мчрақәа ишышьақәдырӷәӷәоз еиԥш аполициатә ҟәшақәа ракәымкәа, араҟа ишыҟаз зхыԥхьаӡара 3 нызқьҩыуаак рҟынӡа инаӡоз ақырҭуа архәҭақәа”, – иҳәеит Кәпалба.
Иара иажәақәа рыла, Амиссиа алахәлацәа идырбан, араҟа абазақәа рҟны итәаз ақырҭуа аррамаҵзуцәа, русуга тетрадқәеи, егьырҭ еиуеиԥшым адокәментқәеи.
“Уи адагьы, Ихьыԥшым Жәларбжьаратәи Амиссиа ахаҭарнакцәа, аҭыԥан инхо ауааԥсыра ирԥылеит, урҭ ирыҿцәажәеит. Урҭ ирарҳәеит араҟа ишынхо, проблемақәас ирымоу. Анхацәа Амиссиа ахаҭарнакцәа ианрацәажәоз ирҳәеит, ргәлацәа аӡәырҩы арахь агьежьра шырҭахыу, аха ақырҭуа амчрақәа уи ишаԥырхагоу. Аиҩхааҟны, иахьазы инхоит 200-ҩыуаак ауааԥысра, урҭ рхыԥхьаӡараҟны иҟоуп ахәыҷқәагьы”, – иазгәеиҭеит Кәпалба.
Уи агәыӷра имоуп, Амиссиа ахаҭарнакцәа, рнапхгаҩы, Швеицариатәи адипломат Ҳаиди Талиавини илызнаргап ҳәа иҟаҵәҟьоу аиаша, Амиссиагьы иахәҭоу алкаақәа ҟанаҵап ҳәа.
Аԥсны аделегациа, зхадараҿы дыҟоу аԥыза-министр ихаҭыԥуаҩ А. Страничкин, Минскҟа амҩа иқәлеит, рашәарамза 2 инаркны 5-нӡа имҩаԥысуа Белоруссиатәи агроааглыхратә мчыбжьы алахәхаразы.
Аделегациа аилазаараҟны иҟоуп Аԥсны ақыҭанхамҩа аминистр Иурии Акаба, ақыҭанхамҩатә аҵарадырра-ҭҵааратә институт адиреқтор Лиосик Аиба.
Амчыбжь аҳәаақәа ирҭагӡаны имҩаԥысуеит 19-тәи Жәларбжьаратәи ацәыргақәҵа “Белагро – 2009”, “Афатәтә ааглыхра” – 5тәи ацәыргақәҵа, “Аилаҳәареи архьшәашәареи” – 12 тәи ацәыргақәҵа.
Ацәыргақәҵа аиҿкааҩцәа алахәлацәа иахәаԥшразы ирыдыргалоит ақыҭанхамҩатә машьынаргыларатә қәҿиарақәеи, афатәи, аусадуларатәи, аԥсаатәааӡарҭатәи, ачаӡырҭатәи, акондитертәи аалыҵқәеи рзы амыругақәеи уҳәа убас егьырҭгьы. Ацәыргақәҵа апрограммақәа зегьы рыҟны – атематикатә конференциақәеи, асеминарқәеи апресс-конференциақәеи рымҩаԥгареи, аусуҩтә еиԥыларақәеи.
Аԥсны Аџьынџьтәылатә еибашьра аҟны иҭахаз абоксиорцәа ргәалашәаразы, Гәдоҭа араион Лыхны ақыҭа аспорттә зал аҟны, лаҵарамза 27 инаркны 31 –нӡа имҩаԥысуеит абокс азы атурнир.
Уи иалахәуп Аҟәа, Гагра, Гәдоҭа, Гәылрыԥшь акомандақәеи, иара убас Ростов, Пиатигорск, Минск рҟынтәи абоксиорцәеи.
Атурнир амҩаԥгаразы афинанстә цхыраара ҟанаҵеит аимадара А-Мобаил. Аиааира зго иранашьахоит акәбокқәеи, аԥаратә ҳамҭақәеи.
Аԥсны Аҳәынҭқарра Ахада С. Багаԥшь гәахәарыла идикылеит Урыстәыла Аҳәынҭқарра Ахада Дмитрии Медведев, Санкт-Петербург имҩаԥысуа Адунеизегьтәи арыцтә форум ахь ииҭаз ааԥхьара. Абри азы адырра ҟаиҵеит Аиҳабыра ринформациатә Усбарҭа аиҳабы ихаҭыԥуаҩ Алхас Ҷолокәуа. Иара иажәақәа рыла, С. Багаԥшь ихы алаирхәуеит, рашәарамза 6-7 рзы имҩаԥысуа Адунеизегьтәи арыцтә форум.
Афорум аусура иалахәхоит 65 ҳәынҭқарра рҟынӡа. Афорумахь иара убас ааԥхьара рымоуп, ақыҭанхамҩа аминистрцәеи, арыцтә бизнес амилаҭтәи атрансмилаҭтәи еилахәырақәа рнапхгаҩцәеи, афинанстәи абанктәи еиҿкаарақәеи.
Иахьа ихыркәшахеит Урыстәыла Афедерациа аҳәаахьчаратә маҵзура лаҵарамза 18 инаркны имҩаԥнагоз Аусбарҭабжьаратә гәаҳалалратә акциа “Аицхыраара. Аусеицура. Ашәарҭадара”. Акциа мҩаԥысуан Аԥсны Аҳәынҭқарра Ахада С. багаԥшь иҟаиҵаз аҳәарала. Аҳәаахьчаҩцәа рнаҩсангьы уи иалахәуп, Урыстәыла Афедералтә шәарҭадаратә маҵзура арратә клиникатә ҽыхәышәтәырҭа хада аҳақьымцәеи, амашәыр бааԥсқәа рзы Урыстәылазегьтәи амедицинатә центр “Защита” адәаҿтәи агоспиталь аҳақьымцәеи, Урыстәыла Афедерациа аҵарадырреи, аҭҵаарадыррақәеи рминистррақәа рхаҭарнакцәеи, Москва ақалақь Нхыҵ-Мраҭашәаратәи административтә округқәа рпрефектурақәа.
Урыстәыла Афедерациа Афедералтә шәарҭадаратә маҵзура аҳәаахьчаратә маҵзура ахаҭарнак Евгении Костромитин адырра злаҟаиҵаз ала, лаҵарамза 18 инаркны рашәарамза 1-нӡа Гал араион аҟны 5441 – ҩыуаак ачымазцәа рыдыркылеит, имҩаԥгоуп 110 еиуеиԥшым ахирургиатәи астаматологиатәи ԥҟарақәа.
Иара убас афлиуорографиатә хәаԥшрақәа ирхыжьуп 3076-ҩыуаак, 700-ҩыуаак ркардиограммақәа ҭыхыуп, 8-ҩыуаак аренген иҭаҵоуп, 30 рҟынӡа ателемедицинатә абжьгарақәа мҩаԥыргеит еицырдыруа Урыстәылатәи амедицинатә усҳәарҭақәа рыҟны. Ауадаҩрақәа анрызцәырҵуаз рхы иадырхәон аинтернети, аспутниктә еимадареи.
Костромитин иажәақәа рыла, ауаа ес-ҽны шьыжьнаҵы асааҭ фба инаркны иаауан, иҟан, адәтәы хәышәтәырҭахь асаат 3 рзы ҵхагәазы инеиуазгьы.
“Гали Очамчыреи араионқәа рҟны инхо рыдагьы амедицинатә цхыраара рзыҟаҵан Қырҭтәыла аҳәаа иаԥну араионқәа рыҟнытә ауааԥсырагьы. Урыстәылатәи аҳақьымцәа ацхыраара зҭахыз зегьы ирзыҟарҵон”, – иҳәеит Костроматин.
Амедицинатә цхыраара адагьы, акциа аҳәаақәа ирҭагӡаны, имҩаԥысуан Гал араиони Аҟәа ақалақьи рырҵаҩцәа рзы асеминарқәа. Асеминарқәа рхы рыладырхәит 350-ҩыуаак арҵаҩцәа, урҭ рхыԥхьаӡараҟны Галтәи ашколқәа рырҵаҩцәа 248-ҩыуаак. Урыстәыла Афедерациа аҵара аминистрреи аҵарадырреи рспециалистцәа имҩаԥыргеит амастер-классқәа. Азыҟаҵарақәа рышьҭахь, алахәлацәа зегьы ироуеит асетрификатқәа.
Гал араион ԥшь-школки, Тамшьтәи ашкол интернати ирыҭоуп агәҳалалратә цхыраарак аҳасабала арҵага шәҟәқәеи, асахьаркыратә литературеи 1200-екземплиар рҟынӡа.
Ашколқәа ирыҭоуп апартақәа, аҟәардәқәа, акомпиутерқәа, ателербагақәа, аспутниктә антеннақәа, ахқьыԥхьылаагатә техника, афаксқәа, Гал аспорттә школ азы – амҵәышәымпыли ашьапылампыли рзы ампылқәа.
Асубарҭабжьаратә агәҳалалратә акциа аиҿкааҩцәа ируаӡәкыу Владимир Соболиов иазгәеиҭеит, аҭыԥантәи ауааԥсыра ари акциа гәахәарыла ишрыдыркылаз. “Ҳахьнеилакь, иарбаншколзаалак, арҵаҩцәеи, аҵаҩцәеи, урҭ рҭаацәеи игәырӷьаҵәа иҳацақәырхуан аидара, иара убасгьы иҳаздырхион аишәачара”, – иҳәеит Урыстәыла аҳәаахьчаратә маҵзура ахаҭарнак.
Владимир Соболиов агәыӷра шимаз иҳәеит, аҳзәаахьчаҩцәа Аҳәынҭқарратә ҳәаа ахьчаразы инхаҭәааны рнапынҵақәа рынагӡара ианалагалак инаркны, аҳәаа иаԥну Гал араион аҟны аҭагылазаашьа ҭышәынҭәалоит ҳәа.
Аусбарҭабжьаратә агәҳалалратә акциа “Аицхыраара. Аусеицура. Ашәарҭадара” иалахәу аԥснынтә ицоит рашәарамза 3 рзы.
Иахьа, Аԥсны Жәлар Реизара Аиҳабы Нугзар Ашәба идикылеит Воронежтәи аобласттә дума аделегациа, зхадараҿы дыҟаз Адума ахантәаҩы ихаҭыԥуаҩ Пиотр Семионов. Аиԥылара, иара убасгьы иалахәын Аԥсны иҟоу Урыстәыла Афедерациа ацҳаражәҳәаҩ Семион Григориев, аҿар русқәа рзы аилак алахәыла Пиотр Куралесин, абиуџьети, ашәахтәи, афинансқәеи абанктә усуреи рзы аилак ахантәаҩы Алеқсандр Вериковскии.
“Ҳара раԥхьаӡа акәны арахь ҳааит. Ҳара, иахьа, Аԥсны акәша-мыкәша имҩаԥысуа апоцессқәа ҳхы рыламырхәӡакәа аганахь ҳзымгылеит. Ари – Урыстәыла Афедерациа Аԥсны ахьыԥшымра азхаҵареи, иара убасгьы аиҩызареи, аусеицреи, аицхыраареи рзы анапы зҵаҩу Аиқәшаҳаҭра, ааԥхьара иҟанаҵо, Аԥсни Урыстәылатәи арегионқәеи рыбжьара аусхкқәа зегьы рыҟны аусеицура арӷәӷәареи аҿиареи роуп”, – ҳәа ажурналистцәа иреиҳәеит аделегациа ахада Пиотр Семионов.
Семионов инаҵшьны иазгәеиҭеит, Аԥсны Жәлар Реизара Аиҳаби иареи реиԥылараан ишрылацәажәаз – Воронежтәи аобласти Аԥсни рыбжьара аекономикатәи акәльтуратәи еимадарақәа рырҿиара.
“Аԥсны иамоуп зымҽхак ҭбаау аекономикатә потенциал, уи арҿиаразын иаҭахыуп зквалификациа ҳаракыу аспециалистцәа. Ҳара иҳамоуп 37 рҟынӡа иреиҳау аҵараиурҭақәа, уаҟа, ҳара иҳалшоит акадрқәа разыҟаҵара. Ҳара иҳалшоит хырхарҭа рацәала аусеицура, убрахь иналаҵаны ақыҭанхамҩа, акәльтура, амедицина, аспорт уҳәа убас егьырҭгьы”.
Аспорттә еимадарақәа ртәы дазааҭгыло, адепутат иҳәеит, Воронежтәи акқәыԥшцәа ршьапылампылтә команда шалахәхо Цанрыԥшь имҩаԥысуа, жәларбжьаратәи акласс-аҟаза Ахра Цәеиба иаԥхьахәқәа рзы атурнир.
Воронежтәи аобласттә дума адепутатцәа иара убасгьы ирԥылеит Аԥснынтәи рколлегацәа.
Иазгәаҭатәуп, 2008 шықәса ԥхынҷкәынмзазы Аҟәа анапы шаҵаҩыз Воронежтәи аобласт Ахадареи Аԥсни аиҳабыреи рыбжьара агәҭакқәа рзы Аԥкаанҵа.
Ашәҟәы рнапы аҵарҩит Аԥыза-министр ихаҭыԥуаҩ Беслан Кәбрааи, Воронежтәи аобласт агәбернатор ихаҭыԥуаҩ Андреи Колиадини.
Агәҭаққәа рзы Аԥкаанҵа иазԥхьагәанаҭоит, таҵарадырра-техникатәи акәльтуреи русхкқәа рыҟны аиҩызаратә еимадарақәеи ахәҳахәҭра-економикатәи усеицуреи рырҭбаара.
Рашәарамза 10 рзы Аԥсны иаауеит, ареспублика Ингәыштәыла аиҳабыра рхантәаҩы зхадараҿы дыҟоу аделегациа. Аделегациа аилазаараҟны иҟоуп иара убасгьы: аекономикеи ааглыхреи рминистр В. Аушев, акәльтура аминистр И. Чахкиев, аџьеи асоциалтә ҿиареи рминистр Б. Маршани, аҿар русқәа рзы аилак ахантәаҩы И. Бузуртанов, ахәҳахәҭра-ааглыхратә палата ахантәаҩы М. Хаматханов.
Иазԥхьагәаҭоуп аҩ-республикак рыбжьара аусеицураз Аиқәшаҳаҭра анапаҵаҩра.
Аусеицураз Аиқәшаҳаҭра рапы аҵарыҩуеит, иара убасгьы, Ареспублика Аԥсны аекономика аминистрреи Ареспублика Ингәыштәыла аекономикеи аагылыхреи рминистрреи, аҩ-республикак Рхәҳахәҭра-ааглыхратә палатақәеи.
Урыстәыла Афедерациа Апрезидент Дмитрии Медведев иҟаиҵаз ааԥхьарала, Аԥсны Аҳәынҭқарра Ахада далахәуп Петербургтәи жәларбжьаратәи аекономикатә форум.
Махьаҵәҟьа, Аԥсны Аҳәынҭқарра Ахада имҩаԥигеит Урыстәылатәии аҳәаанырцәтәи абизнес-елита ахаҭарнакцәа рԥыларақәа. Абри азы адырра ҟаиҵеит амассатә информациатә хархәагақәа рҟны Аҳәынҭқарра Ахада ихаҭарнак Кристиан Бжьаниа.
Ашәахьаҽны, рашәарамза 8 рзы Аԥсны даауеит Урыстәыла Афедерациа Аҳәынҭдума ашәарҭадаразы аилак ахантәаҩы Владимир Васильев. Урыстәылатәи аполитика ивизит абадырратә ҟазшьа амоуп, уи хыркәшахоит рашәарамза 9 рзы. Абри азы адырра ҟалҵеит Аԥсны Жәлар Реизара Аиҳабы иабжьагаҩ Галина Страничкина.
Васильев дырԥылоит Аԥсны Апарламент ахада Нугзар Ашәбеи егьырҭ адепутатцәеи.
Иазгәаҭоуп, иара убасгьы ареспублика анапхгареи, амчратә министррақәа рхадацәеи, аҭагылазаашьа ҷыдақәа рзы Аусбарҭеи, иара убасгьы Аԥсны иҟоу Урыстәыла Афедералтә шәарҭадаратә маҵзура Аҳәаахьчаратә Усбарҭа анапхгареи рԥыларақәа.
Аҵарадырреи, аспорти, акәльтуреи рхыбрақәа рҟны арҽеиратә усурақәа рымҩаԥгара азҵаарақәа ирызкын, иахьа, аԥыза-министр Алеқсандр Анқәаб имҩаԥигаз аилатәара.
Аилатәара аусура рхы аладырхәт акапиталтә ргыларақәа рзы Аусбарҭа аиҳабы Константин Бигәаа, араионқәа рыҟнытә арҽеиратә-ргыларатә усбарҭақәа рхаҭарнакцәа, аҵарадырра аминистр Индира Аҩардан, афинансқәа рминистр ихаҭыԥуаҩ Владимир Делба, араионқәеи, Аҟәа ақалақьи аҵарадырра аҟәшақәа рнапхгаҩцәа зегьи.
Аԥыза-министр акапиталтә-ргыларатә Усбарҭа аспециалистцәа адҵа риҭеит, инарҵауланы аинформациа ҟарҵарц, ахыбрақәа рырҽеиратә усрақәа шымҩаԥысуа азы. Арҭ ахыбрақәа рыҽеирақәа рымҩаԥгаразы ахарџь 44 миллион мааҭ артәоит. Аиқәыԥхьаӡаҟны планла иазгәаҭоу 22 хыбра финансла реиқәыршәара ауп.
Афинансқәа рминистр ихаҭыԥуаҩ Владимир Делба иинформациала, азеиԥш фонд аҟнытә, лаҵарамзазы, аргыларатә еиҿкаарақәа ирхыԥхьаӡалан 16 миллиони 600 нызқь мааҭ аԥара.
Акапиталтә-ргыларатә Усбарҭа аиҳабы Константин Бигәаа иинформациала, афинансқәа аноужьха инаркны, аргыларатә бригадақәа, Гәдоуҭеи, Очамчыреи, Аҟәеи араионқәа ршколқәа рҟны аусурақәа хацдыркит. Очамчыра араион ақыҭақәа Ҷлоу, Ҭхьына, Џьгьарда, Кутол рҟны арҽеиратә аусурақәа мҩаԥысуеит.
Аԥыза-министр иҭиҵаауан, акапиталтә рҽеирақәа ахьазгәаҭоу ашколқәа рҟны, адиректорцәа ргәаҳәарақәа ҳасаб рызуу ирызумуу.
Аԥыза-министр ҷыдала иҵарны ишьҭихит ашколқәа рҟны аӡымҩангагақәеи аканализациақәеи рпроблема.
Анқәаб иазиԥхьаӡоит, ақыҭа школқәа рҟны аҭагылазаашьа инхарҭәаны аилкааразы, араионқәа рҵара аҟәшақәа реиҳабацәа, ашколқәа ласс-лассы ирҭаалароуп ҳәа, “ирдыруазароуп – ашкол агәара аҭагылазаашьеи, аӡымҩангагеи, асаркьақәа шаҟа ԥҽуи, шаҟа рҵага шәҟәы рзымхои инаркны зегьы”.
Аԥыза-министр акапиталтә ргыларатә Усбарҭа аспециалистцәа ирабжьаигеит ахарџьқәа рсмета аиқәыршәара ҭакԥхықәрала иазнеирц, урҭ ирыцҵатәхаргьы аиҳабыра шазхиоу уи ашәара.
Аиҳабыра рхада аҳәамҭа ҟаиҵеит, аҭакԥхықәра шрыду, имҩаԥгоу аусрақәа рхаҭабзиаразы акапиталтә ргыларатә Усбарҭа.
Аԥыза-министр аинформациа иҭан Аҟәа ақалақь ашколқәа №№ 15, 5, Кәрченко лпарк аҟнытәи ахәыҷтәы-қәыԥштә спорттә школ аҟны арҽеиратә усурақәа рымҩаԥысшьазы.
Аҩада-Ешыратәи ашкол аҟны аремонт азухоит аспорттә зал. Анқәаб иазгәеиҭеит, изныкымкәа ари ашкол дшаҭаахьоу, насгьы уи аҭагылазаашьа шидыруа. “Ашкол аҟны 35-ҩыуаак ыҟоуп, ирҵаҩцәа бзиоуп, аусура рҭахыуп, ахәҷқәагьы аус рыцыруырц агәаҳәара рымоуп. Сара агәра згоит, еиҭашьақәыргылоу аспорттә зал цхыраагӡахоит, уаҟа асекциа ҿыцқәа раартразы”, – иҳәеит аԥыза-министр.
Аилатәараҟны, иара убасгьы иалацәажәон, иаарласны зхыбра ԥсахымзар амуа Ешыра ақыҭантәи аерманцәа ршкол.
Аилатәара иалахәыз иалацәажәеит Гәылрыԥшь араион Драндатәи ашкол аспортттә зал рҟны акапиталтә рҽеиратә усрақәа рымҩаԥгаразы ақәырӡқәа.
Аԥыза-министр анапынҵа риҭеит, Тамшьтәи ашкол-интернат аҟны арҿеиратә усурақәа рымҩаԥгаразы иаҭахыу зегьы аилкааразы. Анқәаб игәаанагарала, Очамчыратәи аинтернат аартхаанӡа, еиқәырхатәуп Тамшьтәи ашкол-интернат.
Ишьҭыхын, иара убасгьы, Бомбора аҳаблеи, Гәандреи Гечрыԥшьи ақыҭақәа ршколқәа рҟнытәи амалыртә акҭқәа рызҵаарақәа. Иалацәажәан, иара убасгьы Агараҟатәии Мҵаратәи ашколқәа рҟны аԥенџьырқәеи ашәқәеи рыԥсахра аҭагылазаашьақәеи, иара убасгьы Гәдоуҭа араион Ԥсырцха ақыҭантәи зҭагылазаашьа уашәшәыроу ашколи.
Аҳәынҭбиуџьет аҟнытә иазгәаҭоуп, иара убасгьы Гагра араион ақыҭа школқәа рҟны арҽеирақәа рымҩаԥгара. Анқәаб анапынҵа риҭеит, акапиталтә ргыларатә Усбарҭа аспециалистцәа аҵарадырра аминистрра ацырхырааны Маҳадыри Гечрыԥшьи ақыҭақәа ршколқәа рҭагылазаашьа ҭырҵаарц.
Аԥыза-министр ргәы рҽаниҵеит “Аԥсныргылареи” акапиталтә ргыларатә усбарҭеи рнапхгара имҩаԥысуа аусрақәа хылаԥшра ӷәӷәа азыҟаҵарази, иара убасгьы ахаҭабзиаразы рҭакԥхықәреи.
Рашәарамза 8 рзы Аԥсны усуҩтә визитла иаауеит Урыстәыла Афедерациа Афедералтә Еизара Афедерациа Ахеилак аделегациа, – ҳәа адырра ҟалҵеит Ареспублика Аԥсны Жәлар Реизара – Апарламент Аиҳабы ицхырааҩ Галина Страничкина.
Рашәарамза 9 рзы имҩаԥысуеит Урыстәыла Афедерациа Афедералтә Еизара Афедерациа Ахеилаки Ареспублика Аԥсны Жәлар Реизареи русеицуразы Акомиссиа реилатәара.
Аилатәара амшхәаԥштә – Урыстәыла Афедерациа Афедералтә Еизара Афедерациа Ахеилаки Ареспублика Аԥсны Жәлар Реизареи русеицуразы Акомиссиа Арегламент алацәажәареи ашьақәырӷәӷәареи, иара убасгьы аусура аплан алацәажәареи.
“Аилатәара алахәцәа иазааҭгылоит ҩ-тәылак ринформациатә еинырра азҵаатәқәа. Хазы иалацәажәоит аҵареи атуризми убас егьырҭ еиуеиԥшым азҵаарақәа”, – ишьақәлырӷәӷәеит Галина Страничкина.
Урыстәыла Афедерациа Афедералтә Еизара Афедерациа Ахеилак аҟынтә аилатәара аусура рхы аладырхәуеит: анхарҭа –коммуналтә нхамҩеи, анхарҭатә политикеи рзы Афедерациа Ахеилак акомиссиа ахантәаҩы, Урыстәыла аганахьала Урыстәыла Афедерациа Афедералтә Еизара Афедерациа Ахеилаки Ареспублика Аԥсны Апарламенти русеицуразы Акомиссиа ацхантәаҩ, аделегациа анапхгаҩы Олег Толкачев; Афедерациа Ахеилак аусура аиқәыршәара ахылаԥшра аҭаразы Афедерациа Ахеилак акомиссиа ахантәаҩы ихаҭыԥуаҩ Рудик Искужин; аграждантә еилазаара аинститутқәа рыҿиара азҵааразы Афедерациа Ахеилак Акомиссиа ахантәаҩы ихаҭыԥуаҩ Алеқсандр Починок; асоциалтә политикеи агәабзиарахьчареи рзы Афедерациа Ахеилак ахантәаҩы ихаҭыԥуаҩ Константин Титов; аконституциатә закәанԥҵаразы Афедерациа Ахеилак Аилак ахантәаҩы ихаҭыԥуаҩ Алеқсандр Савенков; анхарҭа – коммуналтә нхамҩеи анхарҭатә политикеи рзы Афедерациа Ахеилак аппарат анапхгаҩы ихаҭыԥуаҩ Сергеи Андреев; анхарҭатә политикеи анхарҭа-коммуналтә нхамҩеи рзы Афедерациа Ахеилак Акомиссиа аппарат абжьагаҩ, Урыстәыла Афедерациа Афедералтә Еизара Афедерациа Ахеилаки Аԥсны Жәлар Реизареи – Апарламенти русеицуразы Акомиссиа аҭакзыԥхықәу амаӡаныҟәгаҩ Наталиа Золотова.
Аԥсны Жәлар Реизара – Аԥсны Апарламент аҟынтә аилатәара аусура рхы аладырхәуеит: Аԥсны Жәлар Реизара Аиҳабы Нугзар Ашәба; Урыстәыла Афедерациа Афедералтә Еизара Афедерациа Ахеилаки Аԥсны Жәлар Реизара – Аԥсны Апарламенти русеицуразы Акомиссиа алахәлацәа: аекономикатә политикеи ахәҳахәҭреи рзы Аилак ахантәаҩы Павел Лешьук (Аԥсны аганахьала Акомиссиа ахантәаҩы), атәылахьчареи амилаҭтә шәарҭадареи рзы аилак ахантәаҩы ихаҭыԥуаҩ Виачеслав Ҩардан; азакәанԥҵареи, аӡбара-зинтә реформеи, аҳәынҭқарратә ргылареи рзы аилак алахәыла Иурии Зыхәба; абиуџьети, акредиттә еиҿкаарақәеи, ашәахтәқәеи афинансқәеи рзы Аилак ахантәаҩы ихаҭыԥуаҩ Виталии Смыр; аҵареи, аҵарадырреи, акәльтуреи, аҿар русқәеи аспорти рзы Аилак ахантәаҩы ихаҭыԥуаҩ Алеқсандр Ченгелиа.
Афедерациа Ахеилак авизит апрограммаҟны иҟоуп иара убасгьы архәҭак рхаҭарнакцәа рԥылареи, ааглыхратә наплакы аҭаареи, ареспублика аҭыԥ ԥшӡарақәа рбареи.
Иахьа, Аԥсны Аҳәынҭқарра Ахада С. Багаԥшь дырԥылеит Урыстәыла Афедерациа Афедералтә Еизара Афедерациа Ахеилак аделегациа. Уи аилазаараҟны иҟоуп асенеторцәа О. Толкачев, А. Починок, А. Савенков, К. Титов, Р. Искужин.
Аиԥылараҟны ирылацәажәеит еиуеиԥшым аусхкқәа рыҟны аурыс-аԥсуа усеицура азҵаарақәа. Урҭ рхыԥхьаӡараҟны аконституциатә закәанԥҵара аҿиареи, азинтәи аӡбаратәи зҵаарақәеи, асоциалтә политикеи агәабзиарахьчареи, аграждантә еилазаара аинститутқәа рыҿиареи, аекономикатә политикеи ахәҳахәҭреи уҳәа убас егьырҭгьы.
Аганқәа гәахәарыла иазгәарҭеит Аԥсни Урыстәылеи рҳәынҭқаррабжьаратә еизыҟазаашьа аҿиара атемп ҳаракқәа.
С. Багаԥшь ҭабуп ҳәа реиҳәеит асенаторцәа, Урыстәыла Афедерациа Аԥсны ахьыԥшымра азхаҵара азҵаара ахәаԥшраан, Урыстәыла Афедералтә Еизара Афедерациа Ахеилак иҟанаҵаз адгыларази, иара убасгьы ганрацәалатәи иҟарҵо ацхыраарази.
Аделегациа алахәлацәа агәыӷра шрымаз рҳәеит, рвизит цхыраагӡахап ҳәа аурыс-аԥсуа парламентбжьаратә еимадарақәа рырӷәӷәараҿы.
Урыстәыла Афедерациаҿ иҟоу Аԥсны ацҳаражәҳәарҭа апресс-маҵзура излаанацҳауа ала, ахәҳахәҭра-економикатә унивирситет аректор Сергеи Бабурин аунивирситет аҟны иеиҿикааит Урыстәыла Афедерациаҿ иҟоу Аԥсни Аахыҵ Уаԥстәылеи рыцхаражҳәаҩцәа Игор Ахбеи Дмитрии Медоеви Ареспублика Кәба аофициаплтә делегациеи реиԥылара.
Кәбатәи аделегациа аилазаараҟны иҟан Урыстәыла афедерациаҿ Кәба ацҳаражәҳәаҩ Хәан Вальдес Фигероаи аҳәынҭабжьагаҩ Кастро Диаз-Балари.
Аиԥылараҟны ирылацәажәеит Аԥсни Кәбеи рыбжьара агәҳалалратә усеицура азҵаарақәа.
Кастро Диаз-Балар иазгәеиҭеит, Аԥсни шидыруа, иаб, Кәба жәлар рлидер Фидель Кастро иажәабжьқәа рыла, уи ХХ-тәи ашәышықәса 60-тәи ашықәсқәа рзы, Никита Хрушьев иааԥхьарала Аԥсны даахьан.
Уи ашьҭахь, Кәбатәи аделегациа раҳаҭыразы еиҿкаан шьыбжьхьафара, уаҟа Кастро Диаз-Балар Аԥсни Аахыҵ Уаԥстәылеи рзы аныҳәаҿа иҳәеит, уи еиҭах ҿыц иазхаҵоу аҳәынҭқаррақәа аманшәалареи аршәҭкакаҷреи рзеиӷьеишьеит, – ҳәа адырра ҟанаҵоит Урыстәыла Афедерациаҿ иҟоу Аԥсны ацҳаражәҳәарҭа апресс-маҵзура.
Аԥсны Аҳәынҭқарра Ахада Сергеи Багаԥшь бзиала шәаабеит ҳәа реиҳәеит, Ингәыштәыла аиҳабыра рхантәаҩы Рашид Гаисанов зхадараҿы дыҟаз аделегациа.
Уи асасцәа ҭабуп ҳәа реиҳәеит, ареспубликақәа рыбжьара аусеицуреи аимадарақәа рыбжьаҵареи рзы агәаҳәара ахьрымоу. Аҳәынҭқарра Ахада инаҵшьны иазгәеиҭеит, ареспублика анапхгара ирылшо зегьы шыҟарҵо, аҩ-республикак рыжәларқәа реиҩызаратәи риашьаратәи еизыҟазаашьақәа рырӷәӷәаразы. Иара иажәақәа рыла, Урыстәыла Аԥсны ахьыԥшымра аназханаҵа нахыс, аекономика аҿиаразы аперспектива ҿыцқәа аатит.
Багаԥшь иазиԥхьаӡоит, ареспубликақәа рыбжьара аусеицура аиҳабыра реиԥыларала мацара ихыркәшатәым ҳәа. “Ҳара иаҳҭахыуп Нхыҵ Кавкази, Аахыҵ Урыстәыла ареспубликақәеи ҳареи ҳаизыҟазаашьақәа рырҭбаара. Уи азын иаԥҵоуп ашьаҭақәа зегьы. Аиқәшаҳаҭра анапаҵаҩра ашьҭахь, аус дуқәа ҳзыԥшыуп. Ҳара иқәԥшу ҳәынҭқарроуп, ауадаҩрақәа рацәаны иҳамоуп, аусуразы ҳԥышәагьы маҷуп, аха ҳара урҭ рҵара ҳацәыԥхашьаӡом”, – ҳәа азгәеиҭеит С. Багаԥшь.
С. Багаԥшь агәыӷра шимаз иҳәеит, иаарласны Аԥсны инхо ауааԥсыра зегьы урыстәылатәи арегиоқәеи ҳареи ҳусеицура алыҵшәа бзиақәа рныруа ишалаго ала.
Аҳәынҭқарра Ахада иара убасгьы иазгәеиҭеит, Кавказ аҟны аҭынчреи аҭышәынтәалареи реиқәырхара шхадаратәу.
“Сара агәахәара снаҭоит Урыстәыла Афедерациа асубиектқәеи Аԥсни рыбжьара ишиашоу аимадарақәа рыҿиара апроцесс сахьалахәу”, – иҳәеит Аԥсны иҟоу Урыстәыла Афедерациа ацҳаражәҳәаҩ Семион Григориев, Ареспублика Ингәыштәылеи Аԥсни русеицуразы Аиқәшаҳаҭра анапаҵаҩра ацеремониа аан. Аиқәшаҳаҭра анапаҵаҩра ацеремониа мҩаԥысуан Аҟәа, лаҵарамза 10 рзы.
Ареспублика Ингәыштәыла аделегациа зхадараҿы дыҟоу аиҳабыра рхантәаҩы Рашид Гаисанов, Аԥсны иҟоуп аофициалтә визитла.
С. Григориев иазгәеиҭеит, Урыстәла Афедерациа Апрезидент Дмитрии Медведев, Урыстәыла Афедерациа асубиектқәеи ареспубликақәа Аԥсни Аахыҵ Уаԥстәылеи рыбжьара еицыфеидоу аусеицура абжьаҵаразы иҟаиҵаз абжьгарақәа анагӡара иаҿуп ҳәа. “Уи аахыижьҭеи 10 мыз роуп иҵуа, аха алыҵшәақәа иахьа уаҩы ибоит. Урыстәыла Афедерациа 20 регион инарзынаԥшуа аиқәшаҳаҭрақәа рыбжьарҵахьеит, урыстәылатәи арегионқәеи Ареспублика Аԥсни рыбжьара реизыҟазаашьақәа регламентра азызуа”, – иҳәеит уи.
Аԥсны иҟоу Урыстәыла Афедерациа ацҳаражәҳәаҩ, иара убасгьы иазгәеиҭеит, “Ингәыштәыла аиҳабыра рделегациа Аԥсны рыҟазаара, ҷыдала уаҩы игәы иахәаратәы ишыҟоу, избанзар ҳара иаадыруеит Аԥсни Нхыҵ Кавказ ажәларқәеи риашьаратә еимадара аҷыдарақәа”.
Ингәыштәылеи Аԥсни акәльтура аминистрцәа рылацәажәеит аусеицура аҭагылазаашьақәеи, иара убас акәльтура аусхк иадҳәалоу азҵаарақәа жәпаки.
Ингәыштәыла акәльтура аминистр Иса Чахкиев аџьшьара инаҭеит, Аԥсны амилаҭтә кәльтуреи, аҟазареи, акәльтура-ҭоурыхтә ҭынхақәа рхыбрақәа реиқәырхарази аҳәынҭқарра иҟанаҵо ацхыраара.
Иса Чахкиев Аԥсны акәльтура аминистр Нугзар Логәуа ааԥхьара ииҭеит, 2009 шықәса, жьҭаарамзазы ақ. Магас имҩаԥысраны иҟоу аҟазара азҟазацәа 12-тәи рфестиваль ахь. Логәуа гәахәарыла ааԥхьара идикылеит, уи иазгәеиҭеит, аԥсуа артистцәа ари афестиваль ишалахәхо.
Аекономикеи, аргылареи русхкқәа рҟны аусеицура аперспективақәа ирылацәажәеит, иахьа, рашәарамза 10 рзы, Аҟәа, Аԥсны аекономика аминистр Кристина Озгани, Ингәыштәыла аекономикеи ааглыхреи рминистр Висит Аушеви, аргылара аминистр Руслан Амерханови.
Кристина Озган Ингәыштәыла аминистрцәа ирзеиҭалҳәеит Аԥсны асоциал-економикатә ҭагылазаашьеи, ареспублика аекономикатә потенциали, аҿиара аперспективақәеи.
Ингәыштәыла аекономикеи ааглыхреи рминистр Висит Аушев иазиԥхьаӡоит, афинанстәи аекономикатәи уадааҩрақәа шыҟоугьы, ареспубликақәа рыбжьара ааглыхра аус адуларатәии аԥсшьарҭа-кәрорттәи усхкқәа рыҟны аусеицуразы аперспектива бзиақәа шыҟоу. Уи аҵак ҷыда аиҭоит ареспубликақәа рыбжьара аусеицуреи аицхыраареи рзы анапы зҵаҩу Аиқәшаҳаҭра.
Ингәыштәыла аргылара аминистр Руслан Амерханов иазиԥхьаӡоит, аргылара аусхк аҟны аусеицура Аԥсны аперспектива змоу акы акәны. Амерханов иажәақәа рыла, Ингәыштәыла иахьазы аргыларақәа рацәаны имҩаԥысуеит. Амерханов инаҵшьны иазгәеиҭеит, иахьазы Ингәыштәыла 12 школ рыргылара ишаҿу. “Насыԥны, афинанстә кризис Ингәыштәыла асоциалтә проектқәа раларҵәараҿы ианымԥшит”, – инаҵшьны иазгәеиҭеит аминистр.
Аԥсны априватизациа апроцесс еилыхха аҟаҵаразы иаԥҵоуп аинвестициақәа рзы Ахеилак. Ахеилак иалоуп аиҳабыреи, апарламенти, Аҳәынҭқарра Ахада Иусбарҭаеи, аҵарауаа-аекономистцәеи рхаҭарнакцәа.
Абри атәы иҳәеит, Аԥсны Аҳәынҭқарра Ахада С. Багаԥшь, аҳәынҭқарра аҩныҵҟатәии адәныҟатәии аполитика ахырхарҭа хадақәа рыла Есышықәсатәи Анашьҭымҭала Аԥсны Апарламент аҟны дықәгылауа.
Иара иажәақәа рыла, Ахеилак ахәаԥшлоит аинвестициақәа рзы иааиуа ажәалагалақәа, иҟанаҵалоит абжьгарақәа, атендрқәа рымҩаԥгаразы иаднакылалоит аӡбарақәа.
Багаԥшь иазиԥхьаӡоит, атәылаҿы априватизациа апроцесс еилыхха иҟам ҳәа аоппозициа иҟанаҵо аҳәамҭақәеи ахарадҵарақәеи шьаҭа рымаӡам ҳәа. Уи азын ҿырԥшыс иааигеит, аобиектқәа априватизациа разыҟаҵаразы изхыжьтәу апроцедура. “Аҭыԥантәи аҳәынҭқарратә напхгараҭаратә еиҿкаарақәа араионтәи ақалақьтәи Еизарақәа ақәршаҳаҭны, априватизациа ззутәу аобиектқәа рсиақәа наргоит Аминистрцәа Реилазаарахь. Уи ашьҭахь, Аиҳабыра анахәаԥшлакь, аӡбара анрыдыркылалакь, иазгәаҭоу асиақәа наргоит апарламент ашҟа, адепутатцәа арҭ аматериалқәа ҭырҵаауеит, нас ирыдыркылоит аӡбара”, – иазгәеиҭеит Багаԥшь.
Аҳәынҭқарра Ахада иазгәеиҭеит, 2002 шықәса инаркны (априватизациа апроцесс ианалага инаркны) 2008 шықәсанӡа 707 обиект ҭиын, урҭ рҟынтә 1092008 шықәса рзы. Урҭ рҟынтә 707 обиект априватизациа рызууп, 626 амуниципалтә хатәмалтә обиектқәоуп, 81 – республикатәқоуп.
“Аԥсны, акыр наплакы ажәит. Ианбанӡаҳҳәалои: “аӡәгьы иаҳҭом ҳәа”! “Адунеи зегьы аинвестициақәа рзы иқәԥоит. Иахьа адунеи зегьы аекономикатә кризис ианамҽхакыу, иҟоуп аинвесторцәа, ҳобиектқәа реиҭашьақәыргыларазы агәаҳәара змоу, азауад ҿыцқәа рыргылара зҭахыу, ааглыхра ҿыцқәа раԥҵара зҭахыу, ҳара, урҭ ҭабуп ҳәа раҳҳәалароуп”, – иҳәеит С. Багаԥшь
Аԥсуа дипломатиа аҳәаанырцә – Ҭырқәтәылеи, Мрагылара Ааигәеи, Европеи ртәылақәа рҟны инхо ҳдиаспора ахаҭарнакцәа рҿы аимадарақәа рырӷәӷәара ишаҿыц иаҿуп. Абри атәы иҳәеит Аԥсны Аҳәынҭқарра Ахада С. Багаԥшь, атәыла аҭагылазаашьазы Есышықәсатәи Анашьҭымҭала Аԥсны апарламент аҟны дықәгылауа.
“Мрагыларааигәатәи ахырхарҭа рӷәӷәоуп, хәҭакахьала Иорданиа. Иахьа ари атәылаҿы иаԥҵоуп Аԥсны ахәҳахәҭратә хаҭарнакра, уи Мрагылара Ааигәа атәылақәа рҿы аинвесторцәа рзы ицентрны иҟалоит. Сириа ахырхарҭала аусра активтәуп, иара убас Дубаи, Абу-Дабии”, – иҳәеит Аҳәынҭқарра Ахада.
Аҳәынҭқарра Ахада игәаанагарала, аҳәаанырцә инхауа аԥсуа-абаза диаспора ахаҭарнакцәа ирыбзоураны “анырра бзиа ҟанаҵар ауеит Аԥсны ахьыԥшымра азхаҵара анаҩстәи апоцесс аҿы.” Абас еиԥш иҟоу аимадарақәеи аиҿцаарақәеи рырӷәӷәарала, реихаҳарала иалшоит Аԥсны аинформациала аҭахкаара аԥыхра, ҳҳәынҭқарраҿ имҩаԥысуа ахҭысқәа ииашаны рызнагара, атәылахь рзыҟазаашьа аиҭакра, аҳәаанырцә Аԥсны ахьӡ-аԥша ашьҭыхра.
Багаԥшь иажәақәа рыла, “атәыла аӡбаратә системаҟны ишьақәгылаз аҭагылазаашьа агәҭынчымра уаҩы инаҭоит”.
“Амчра аусбарҭақәа зегьы рахьтә аусӡбара шьаҭас иҟанаҵом алхыҩцәа ргәаҭахра, насгьы анагӡаратә мчра аиԥш амчратә усбарҭақәа амаӡам. Амчратә усбарҭа мчыс иамоу ауаажәларра рганахьала аусӡбарҭа ҳаҭыр ақәҵара ауп. Убри азын, рзанааҭ аганахьалеиԥш, аморал аганахьалагьы аусӡбаҩцәа вба рымамзароуп, даҽаӡәы иус аӡбаразы ухаҭа хьаҳәаԥаҳәа умамзаруоп,” – иҳәеит С. Багаԥшь, атәыла аҭагылазаашьазы Есышықәсатәи Анашьҭымҭала Аԥсны Апарламент аҟны дықәгылауа
“Ауаажәларра рганахьала аусӡбарҭа ҳаҭыр ақәҵара атәы узлалацәажәарызеи, усӡбаҩцәақәак, зыгәра умгаша акоммерциатә усқәа ирылахәызар, рыуацәа рҭахцәа рыла абизнес рнапы алакызар?” – дазҵааит Багаԥшь.
Аҽыԥныҳәа дуқәа узцәырнагоит, Аҳәынҭқарра Ахада иажәақәа рыла, аусӡбаҩцәа Рквалификациатә коллегиа аусура. “Аусӡбаҩцәа рҭакԥхықәра ашьҭыхра шаҭахыу азы ацәажәарақәа зегьы ус баша иаанхоит Аквалификациатә коллегиа азакәан иаднаҵо ауснагӡатәқәа рымҩаԥгара еиҳа ӷәӷәала, ҭакԥхықәрала иазымнеиуазар”. Ҳзакәанԥҵара инақәыршәаны, хьыӡхәала Аԥсны аиустициа аминистрра аусмҩаԥгатәқәа нанагӡоит аусӡбарҭақәа русуразы аҭагылазаашьақәа раԥҵаразы, урҭ кадрла, еиҿкаарала, ресурсла реиқәыршәаразы. Абасала, аусӡбаратә системаҿы иҟоу аҭагылазаашьа бааԥс азы аҭакԥхықәра ахәҭак адлоит аиустициа аминистррагьы.
Багаԥшь иазиԥхьаӡоит, “ҳусӡбаратә система еиқәырханы иамоуп асоветтә зинтә усӡбара иреицәаз аҟазшьақәа ҳәа, уи иҳаҩсыз ашәышықәсазы иаанхеит, иахьа иамоу аҭагылазаашьала Аԥсны асоциал-економикатә ҿиара ӷәӷәалаҵәҟьа иаԥышькласуеит, ҳәа.
Абарҭқәа шьаҭас иҟаҵаны, ааигәа Жәлар Реизара еиҿнакааз Акомиссиа ашҟа аҳәара ҟасҵоит “аусӡбаратә реформа иазкыу азакәанԥҵара иаарласӡаны аус адулара нападыркырц. Абри иаладырхәырц азакәанԥҵаратәи, анагӡаратәи, аусӡбаратәи амчрақәа рспециалистцәа.
Аконституциатә реформа акәзар, Багаԥшь иажәақәа рыла, Аҳәынҭқарратә мчра азакәанԥҵаратәи, анагӡаратәи, аусӡбаратәи усбарҭақәа рстатус шьақәзыргылауа акоституциа ахкқәа реиҭакразы, аконституциа аиҭахәаԥшразы ажәалагалақәа аус рыдулара иазкыу аусура хыркәшоуп.
Аконституциатә реформазы Акомиссиа аԥҵан 2005 шықәсазы. Уи иалалеит азакәанԥҵаратә, анагӡаратә, аусӡбартә мчра иреиҳаӡоу русбарҭақәа рхаҭарнакцәа, ауаажәларра рхаҭарнакцәа, аконституциатә зин аганахьала аекспертцәа. Хышықәса рыҩныҵҟала акомиссиа иалоу Азакәан хада аиҭакрақәа алагаларазы ажәалагалақәа аус рыдырулон. Аконституиа иарбанзаалак ахкқәа ирыларгалоз арҽеирақәа зныкымкәа иркьыԥхьхьан амассатә информациа ахархәагақәа рыҟны. Аха, Багаԥшь иажәақәа рыла, акритика ҟазҵо аконституциатә рҽеирақәа ирызкны ажәаагалакгьы мамзаргьы згәаҭаракгьы ҟарымҵеит, иҟаҳҵоз арҽеирақәа рхы рыладырхәразы ааԥхьарақәа шыҟасҵозгьы.
Абри инамаданы, сеиҭашәыԥхьоит иҟоу апроцедура инықәныҟәаны, арҽеирақәа еиҭарыхәаԥшырц, даҽакала иуҳәозар, актәи аԥхьарала азакәан апроект рыдыркыларц, арҽерақәа рганахьала згәаҭарақәак ыҟазар, мамзаргьы ицәырҵуазар, ирылацәажәарц, иҟарҵарц рхатәы еиҭакрақәа, ахарҭәаарақәа.
Аԥсны Аҳәынҭқарра Ахада Сергеи Багаԥшь агәра ганы дыҟоуп, амчрақәа акритика рзызуа аоппозициа, ибзиаӡаны еилыркаауеит аҳәаақәа уаҩ дақәгәыӷыртә еиԥш рыхьчаразы иҟоу алыҵшәақәа, иара убасгьы иарбанзаалак аиқәшаҳаҭра – акомпромиссқәа ишрылҵшәоу.
Абри атәы иҳәеит, аҳәынҭқарра аҩныҵҟатәии адәныҟатәии аполитика ахырхарҭа хадақәа рыла Есышықәсатәи Анашьҭымҭала Апарламент аҟны дықәгылауа.
Багаԥшь иԥхьаӡоит, “аинформациатә еибашьра аҭагылазаашьақәа рҿы, аҭагылазаашьа ашьақәҟьара, НАТО зыдгылауа агрессивтә Қырҭтәыла аганахьала Аԥсны ашәарҭара аныҟоу аамҭазы, аԥхьаӡа иргыланы хшыҩзышьҭра рзутәуп ашәарҭадара азҵаатәқәа, аҳәынҭқарра атәылахьчареи амчратә усҳәарҭақәеи русура арӷәӷәара, Урыстәылаҿы иааигәаӡаны арратә усеицура арҿиара, аҳәынҭқарратә ҳәаа аицыхьчара” – ҳәа.
Аԥсны аҳәынҭҳәаа еицеилахәны ахьчаразыУрыстәыла Афедерациеи Ареспублика Аԥсни анапы зҵарҩыз Аиқәшаҳаҭра, ареспублика ашәарҭадара аԥҵаразы хадара злоу докәментуп ҳәа ахиҳәааит Аҳәынҭқарра Ахада.
Аҳәынҭқарра Ахада игәаанагарала, абри адокәмент аоппозициа рыҩнуҵҟа иалацәажәоит аполитикатә бжьахәҳахәҭрақәа рҟазшьа аҭаны.
“Аполитикатә наҳәааҳәрақәа роуп, Аҳәынҭқарра Ахада иалхрақәа рыламҭалазы абасеиԥш ахымҩаԥгашьақәа рыҵазҳәауа”, – иҳәеит Багаԥшь.
С. Багаԥшь агәра ганы дыҟоуп,” ҳара ҳҽаԥхьа иқәгылоу зҵаатәы заҵәыкгьы инхарҭәааны, насгьы хырҳарала аҭыԥ изықәҵахом, иҟоу адәныҟатәи ашәарҭарақәа рҟынтә атәыла уаҩ дақәгәыӷыртә еиԥш ихьчахаанӡа “– ҳәа.
Иаартыу Акционертә Еилазаара Урыстәылатәи аихамҩақәа Аусбарҭа анапаҵаҟахь Аԥсуа аихамҩа аиагаразы амчрақәа рыгәҭакы, аоппозициа аган акритика бааԥс шазыруагьы, аихамҩа ашьақәыргылара аҵыхәтәанынӡа ишынаигӡо агәра диргеит Аԥсны Аҳәынҭқарра Ахада С. Багаԥшь.
“Досу ииҳәалакгьы, аихамҩеи аҳаирбаӷәазеи реиҭашьақәыргылара аҵыхәтәанынӡа инасыгӡоит”. – иҳәеит С. Багаԥшь, Есышықәсатәи Анашьҭымҭала Аԥсны Апарламент аҟны дықәгылауа.
Аԥсны аҳәынҭқарра Ахада Сергеи Багаԥшь Урыстәыла Афедерациа Апрезидент Дмитрии Медведев идиныҳәалеит Аҳәынҭқарратә ныҳәа – Урыстәыла Амш. Адныҳәаларатә шәҟәаҿы иазгәаҭоуп:
Ҳаҭыр зқәу, Дмитрии Анатоли – иԥа!
Аԥсны жәлари, анапхгареи рыхьӡала гәык-ԥсыкала ишәыдысныҳәалоит Урыстәыла Амшныҳәа!
Рашәарамза – 12 – Урыстәыла Аҳәынҭқарразы иналукааша рыцхәуп. Ари амш – Аҳәынҭқарратә суверинитет азы Адекларациа адкылара иамшуп. Убри ашьаҭала жәларызегьтәи абжьыҭирала Урыстәыла Аконституциа рыдкылан, атәыла адемократиатә федеративтә ҳәынҭқарраны иҳәаақәзҵаз.
Убри аахыс атәылаҿи, аполитикатә системаҿи, аекономикаҿи, ауаа рыхдырраҿи аиҭакра ӷәӷәақәа ҟалеит. Агәра ганы сыҟоуп ари Урыстәылазы иӷәӷәоу, зых иақәиҭу, ибеиоу ҭоурыхтә епоханы ишыҟало ала.
Ҳара ҳажәларқәа рҭоурых иузеиҟәмҭхо еидҳәалоуп. Шәара Аԥсны аҳәынҭқарра ахьыԥшымра азхаҵараҿы шәлагала ду хә-амаӡам. Ишьақәсырӷәӷәоит, Ареспублика Аԥсны адәныҟатәи аполитика иахырхарҭа хаданы ишаанхо Урыстәыла Афедерациаҿ аиҩызаратә еизыҟазаашьақәа рырӷәӷәара. Агәра згоит, агәлеимабзиаратәи, наҟ-ааҟ ҳаҭыреиқәҵара атрадициақәа ҳҳәынҭқаррақәа русеицураҿы анырра шыҟарҵо ала.
Ҳаҭыр зқәу, Дмитрии Анатолии – иԥа! Ишәзеиӷьасшьоит ақәҿиара дуқәеи, ааԥсара зқәым агәамчи шәыжәлари шәыԥсадгьыли рымаҵ аураҿы!
Ҳаҭырла,
С. Багаԥшь.
Аԥсны Аҳәынҭқарра Ахада Сергеи Багаԥшь, аиуристтә ҵарадыррақәа рдоктор, аԥсуа-абаза жәларқәа Жәларбжьаратәи Рассоциациа Апрезидент Тарас Шамба ианаишьеит “Ахьӡ-аԥша” аорден аҩбатәи аҩаӡара.
Аҳәынҭқарра Ахада Тарас Шамба ҭабуп ҳәа иеиҳәеит, мааԥсарада Иԥсадгьыл амаҵ ахьазиуазы. Сергеи Багаԥшь иазгәеиҭеит Тарас Мирон-иԥа илагала ду аԥсуа жәлар рмилаҭтә-хақәиҭратә қәԥараҿи, иара убасгьы аԥсуа ҳәынҭқарратә зинтә система ашьақәгылараҿи аҿиараҿи. Абри азы “Аԥсныпресс” ахь адырра ҟарҵеит Аиҳабыра ринформациатә Усбарҭа аҟнынтә.
Аԥсны Жәлар Реизара Аиҳабы Урыстәыла Афедерациа Ахеилаки Аҳәынҭдумеи рхантәаҩцәа С. Миронови Б. Грызлови ирыдиныҳәалеит аҳәынҭқарратә ныҳәа Урыстәыла Амш.
Ашәба Урыстәыла Афедерациа Афедералтә Еизареи, Урыстәыла Афедерациа анапхгара зегьи ҭабуп ҳәа реиҳәоит, Аԥсны еиԥш, Кавказ зегьы аҟны аҭынчреи аҭышәынтәалареи руасхыр ӷәӷәа аԥҵараҿы иҟарҵо аҽазышәарақәа рзы.
“Ареспублика Аԥсны ауааԥысра, иара убасгьы Урыстәыла Афедерациа иауаатәыҩсоу, Урыстәыла аҿаԥхьа ирыду рҭакԥхықәра бзианы еилыркаауеит, Урыстәыла жәларбжьаратәи азинтә нормақәа инарықәныҟәаны, адунеи ауаажәларра рганахьала агәнамӡареи аилибакаареи ириааины, иалнахит аԥсуа дгьыл аҟны иаарласны аҭышәынтәалареи, аҭынч ԥсҭазаареи рышьақәыргылараҿы ацхыраара астратегиа”, – азгәаҭоуп адныҳәалараҟны.
Аԥсны Жәлар Реизара Аиҳабы иажәақәа рыла, “иахьа исуверентәу, ихьыԥшым Ароеспублика Аԥсны иатәылауаҩу дарбанзааплак уаҩы ибоит Урыстәыла Афедерациа аҽазышәарақәа рылҵшәақәа, урҭ хырхарҭа хадас ирымоуп зых иақәиҭу анхареи, аҭынч жәҩан аҵаҟа аҿиареи”.
“Урыстәыла агәыӷреи агәрагареи ҳнаҭеит, аҳәынҭқарра аргылараҿы аидеиақәеи апланқәеи раларҵәаразы, аԥсуа етнос аҿиареи аиқәрхареи рзы, ҳхәҷқәа рԥеиԥш азы ҳамшәартә еиԥш иаҳнаҭеит аҭагылазаашьа. Урыстәыла Афедерациа аршәҭкакаҷреи, амчқәеи ирхыҵхырҭаны иҟалааит аҟәӷареи, аинтеллекти, гәык-ԥсыкала зыԥсадгьыл иазыҟоу зегьы зых иақәиҭу атәылауааи рџьеи” – ҳәа аҳәоит адныҳәаларатә шәҟәы аҟны.
Аԥсны Жәлар Реизара Аиҳабы аурыс жәлар ирзеиӷьеишьеит аҭынчреи, аҳәоуеиқәшәареи, аманшәалареи, аҭаацәаратә ԥхареи, анасыԥи, русқәа рҟны ақәҿиара шьахәқәеи.
Аԥсны аекономикатә ҿиара Апартиа аинформациатә саит аҟны икьыԥхьу “Очамчыра ахәыҷқәа рныҳәамш” астатиа аҟны иазааҭгылоуп “ареспублика аинформациа-массатә хархәагақәа рызнагаразы ари аусмҩаԥгатә иалахәыз хҩыуаак ажурналистцәа амилициа аусзуҩцәа ишааныркылаз. Убри инамаданы аҳәамҭа ҟасҵоит:
1. Очамчыратәи Аҩныҵҟатәи Аусқәа рраионтә ҟәша аусзуҩцәа, 1994 шықәсазтәи Аҩныҵҟатәи Аусқәа рминисттра Аусԥҟа инақәыршәаны, ари астатиа аҟны иазгәаҭоу аусмҩаԥгатә аҟны иҟаз ҩыџьа ауааԥсыра рхаҭара шьақәзыргылаша адокәмент ахьрымамыз азы иааныркылеит. Иаанкылаз иарбанзаалакгьы докәментк – апаспорт акәыз, мамзаргьы аршаҳаҭга, амашьына аныҟәцаразы азин, иарбан ршаҳаҭгазаалак акгьы рымамызт. Убри инамаданы рҩыџьагьы наган Аҩныҵҟатәи Аусқәа рраионтә ҟәша аҟны.
2. Ԥыҭрак аамҭа бжьсхьан еиԥш, Аҩныҵҟатәи Аусқәа рраионтә ҟәша дадҵаалеит Родкевич Станислав Борис-иԥа, 1957 шықәса рзы ииз, Урыстәыла афедерациа Аҳәынҭдума апартиа “Справедливая Россия” адепутат Емельианов М. В. ицхырааҩ ҳәа аршаҳаҭга змаз. Уи иаанкылаз рпаспортқәа наигеит. Урҭ руаӡәык, Москва ақалақь аҟны инхо, 1970 шықәса рзы ииз Лобков Алеқсандр Сергеи-иԥа иакәын, егьи 1980 шықәса рзы ииз, Алада Новгород инхо Соколов Максим Иурии-иԥа иакәын.
Родкевич излашьақәирӷәӷәоз ала, иаанкылаз “Урыстәыла атәылауаа Аԥсны баша иааны зыԥсы зшьоз ракәын,, уи дрықәмақаруан Аҳәынҭдума анапхгареи, Урыстәыла Адәныҟатәи Аусқәа рминистрреи аҟны дшашшуа ала.”
3. Рхаҭарақәа анышьақәдыргыла, иаанкылаз рышьҭит.
4. Ишышьақәдыргылаз ала, Родкевич Аҳәынҭдума адепутат ицхырааҩыс дыҟам, уи амилициа идирбеит иԥаршеиз аршаҳаҭга.
Убри алагьы, акьыԥхьымҭаҟны ахархәара амоуп ихыҭҳәаау аинформациа. Иаанкылаз (аҭыԥантәи акьыԥхь) ирхаҭарнакцәам, урҭ зынӡаск ижурналистцәаӡам, ижурналистцәаӡазаргьы иақәнагоу аккредитациа рымамкәа ареспубликаҿы аусура азин рымаӡам.
Зыӡбахә ҳәоу ауааԥсыра, алхрақәа рыламҭалазы апартиа “ЕРА” ааԥхьарала, “амалрҳаразы” иааны иҟоу роуп, урҭ изакәанымкәа ареспублика атерриториаҟны аус руеит. Иҟоу адырраҭарақәа рыла, ас еиԥш “аспециалистцәа” апартиа активла иаднаԥхьалоит.
Иалкаатәуп, “ЕРА” аофициалтә саит аҟны ишарбам иаанкылаз рыхьӡ-рыжәла, иара убасгьы инарҵауланы ахҭыс аарԥшым. Ари информациатә провокациоуп ҳәа ада, даҽа хәшьарак узаҭом.
Асе еиԥш ахҭысқәа аԥхьаҟагьы рыҽацәырыхьчаразы, апартиа “ЕРА” ирыланаҳәо аиашареи, азакәанреи, аартреи, азакәантә шьаҭа аҭаны, Аԥсны анҭыҵынтә аусутә мчы адыԥхьалареи апринципқәа инарықәныҟәаны, ас еиԥш ахҭысқәа аполитикатә еилахәҳахәҭраҿы ахархәара арымҭароуп.
Ареспублика Аԥсны Аҳәынҭқарра Ахада иофициалтә хаҭарнак
К. В. Бжьаниа
Иаҳхысыз ауха, иауаз ақәршаҩы ааха рнаҭеит Гәылрыԥшь араион ахатәы нхамҩақәа 20 инарзынаԥшуа, ҳәа “Аԥсныпрнесс” ахь адырра ҟаиҵеит араион ахада Михаил Лолуа.
Иааҟәмҵӡакәа илеиуаз ақәршаҩы иахҟьаны, Дранда аҳаблаҿтәи ӡиас хәыҷы хыҵны ирыҵалеит ахатәы ҩнқәа. Иара убас иасуаз аԥшаӷьы иахҟьаны, аҵла ыҵыҩрны амҩаду ианаҳалеит, шьыжьнаҵы уи рыцқьан, иҳәеит ахҭыс ахьыҟалаз инеиз араион ахада Михаил Лолуа.
Иара иажәақәа рыла, шҭақәак рҟны аӡы маҷхазаргьы, ҭыԥқәак рыҟны ишыҟац иаанхоит. Арҭ асааҭқәа рзы афымцамҩангагақәа рышьақәыргылара иаҿуп.
Араион ахада иара убасгьы иазгәеиҭеит, Кәыдры аӡиас аҟны аԥшаҳәахырӷәӷәарҭатә усурақәа ирыбзоураны, уажәазы аӡиас хымҵӡеит ҳәа.
Аԥсны аҵарадыррақәа Ракадемиа Апрезидент ихаҭыԥуаҩ, Аԥсны аҵарадыррақәа Ракадемиа алахәыла-корресподент, ақыҭанхамҩатә ҵарадыррақәа рдоктор Л. Аиба ихҵоуп Бриансктәи Аҳәынҭқарратә ақыҭанхамҩатә Академиа ҳаҭыр зқәу арофессор ҳәа ахьыӡ.
Ҳаҭыр зқәу апрофессор иаттестат Лиосик Аиба ианашьан, Ихьыԥшым Аҳәынҭқаррақәа Реимабзиара аҵарауаа агрохимикцәеи агроекоглогцәеи Жәларбжьаратәи Рсимпозиум аҳәаақәа ирҭагӡаны. Уи мҩаԥысуан Брианск ақалақь аҟны, лаҵарамза 9 инаркны 12-нӡа. Абри азы “Аԥсныпресс” ахь адырра ҟарҵеит Аԥсны аҵарадыррақәа Ракадемиа аҟнынтә.
Аԥсны Аҳәынҭқарра Ахада С. Багаԥшь имҩаԥигеит атәыла аҩныҵҟатәи адәныҟатәи политика азҵаарақәа ирызкны Ашәарҭадара Ахеилак аилатәара. Ашәарҭадара Ахеилак алахәлацәа алацәажәеит ООН Ашәарҭадара Ахеилак аилатәара алыҵшәақәа. Аҳәынҭқарра Ахада агәнамӡара ааирԥшит, ари аилатәараҿы аԥсуа ган аинтересқәа атәазымбо арезолиуциа апроект ахьрыдгалаз. С. Баӷапшь ҭабуп ҳәа ахиҳәааит, Урыстәыла ахаҭарнак ари адокәмент адымкыларазы азин ихы иахьаирхәаз.
Аҳәынҭқарра Ахада иазгәеиҭеит, Аԥсны мап шацәнамкуа ООН амиссиа атерриториаҟны аҟазаара, аха изақәшаҳаҭхом Аԥсны Қырҭтәыла иахәҭакыуп ҳәа ахьарбоу арезолиуциа ақәшаҳаҭхара. “Аԥсны, жәаҳәарада, ООНеиԥш заҳаҭыр ҳаракыу жәларбжьаратәи аиҿкаараҿы аимадарақәа абжьаҵаразы иаԥшаалоит даҽа мҩақәак. Жәаҳәарада, ҳара ҳгәы иалоуп, аҭагылазаашьа ииашамкәа ахәшьара азҭо тәылақәак раппозициа иахҟьаны, ООН амиссиа аусура аанкылахарц ахьалшо”, – иҳәеит Аҳәынҭқарра Ахада.
Ашәарҭадара Ахеилак аилатәараҟны ирылацәажәеит азҵаарақәа жәпакы.
ООН амиссиа Қырҭтәылантәии Аԥснынтәии ацара арегион аҟны аҭагылазаашьеи, иара убасгьы уаҟа иҟоу Урыстәылатәи арратә еилазарақәа русуреи ирныԥшуам, ҳәа адырра ҟаиҵеит, аинформациатә Агентра Новости ашҟа Урыстәылатәи атәылахьчаратә усбарҭа ахаҭарнак.
ООН амиссиа Қырҭтәылеи Аԥсни ррегионқәа рҟны аҩаша инаркны, ООН Ашәарҭадара Ахеилак амандат аҿҳәара ахьацнамҵаз инамаданы аусура аанакылеит.
ООН амиссиа амандат ацҵаразы, апоект алазгалаз 7 тәылак, убрахь иналаҵаны Америка Еидҵоу Аштатқәа, Британиа Ду, Франциа уҳәа 10 тәылак рыбжьы рҭиит, ԥшь-тәылакКитаи, Ветнам, Ливиа Уганда – рҽааныркылеит, Урыстәыла авето-азин змаз, уи иаҿагылеит.
Агентра зыҿцәажәоз иажәақәа рыла, амиссиа ацара, Аԥсны иҟоу Урыстәылатәи арратә еилазаарақәа русураҿы анырра ҟанаҵом, “амиссиа аҭышәныртәаларатә процесс аҟны ароль ҳәа акагьы зланамыгӡоз ала”.
Иара убас, Урыстәыла Афедерациа атәылахьчара аминистрра ахаҭарнак иажәақәа рыла, ООН амиссиа аусура аанкыларазы аӡбара арегион аҟны аҭагылазаашьа ианыԥшуам.
Убри аан, уи иазгәеиҭеит Қырҭтәыла аганахьала, апровокациақәа аҭыԥ роурц шалшо.
ООН амиссиа Аԥсны аҟазаара, аԥсуа ган зазҿлымҳаз, “арегион аҟны ашәарҭадареи аҭышәынтәалареи рзы акәын, избанзар, “аиҿцәажәарақәа анцо аамҭазы еихсыӷьуеит ахысбыжьқәа”. Абри атәы иҳәеит иахьа арадиосанциа “Ехо Москвы” аефир ала дықәгыло, Аԥсны адәныҟатәи аусқәа рминистр Сергеи Шамба, ООН Ашәарҭадара Ахеилак амиссиа Қырҭтәылеи Аԥсни ррегиоқәа рҟны амандат иахьацнамҵаз ахҳәаа азыҟаҵо.
“Амиссиа амандат аиҿцәажәаратә процесс аиҿкаара азԥхьагәанаҭон. Иахьа Қырҭтәылеи ҳареиҳабжьара иарбан еиҿцәаәаразаалакгьы аанкылоуп. Аиҿцәажәарақәа реиҭарҿыцра ахәҭангьы иаабом, узацәажәаша ҳәагьы уаҟа аӡәгьы дыҟам, амиссиагьы иара анапынҵақәа рынагӡара аанкылоуп”, – иазгәеиҭеит уи.
Иахьазы “абжьаҟазаратә процесс уиезгьы иаанкылоуп”, “аԥсуа ган амиссиа араҟа аҟазарра феидак аланы ҳәа иаҳбом, аха “Қырҭтәылеи уи адгылаҩцәеи зегь раԥхьа иргыланы, иазҿлымҳазароуп, араҟа анаԥшцәа ыҟазарцы”, инаҵшьны иазгәеиҭеит аминистр.
“Уажәазы, Урыстәылеи ҳареи ҳабжьара иҟоуп аиқәшаҳаҭрақәа, уи ашәарҭадара иагарантианы иаабоит”, – иҳәеит Шамба.
Аԥсны Адәныҟатәи аусқәа рхада иазиԥхьаӡоит, ООН Ашәарҭадара Ахеилак Аахыҵ Кавказ амиссиа арезолиуциа ацҵара алагалара “иаҳнарбеит, тәылақәак аҭагылазаашьа ишыҟаҵәҟьоу ахәшьара аҭара шырҭахым”, Ҳара ҳадҵаҟаҵарақәа уаҩы ибаратәы иаҳаратәы иҟан: амандат ҿыц адкылара злазгәаҭаз ала, уаанӡатәи арезолиуциақәа рахь ухьазырԥшыша ыҟамзароуп, избанзар арҭ арезолиуциақәа ажәит, урҭ ԥсахтәуп”, – иазгәеиҭеит Шамба.
Иара иажәақәа рыла, ООН амиссиа “хымз аамҭа аҭахоит арантәи ицаратәы”,.
Аԥсны Адәныҟатәи Аусқәа рминистр С. Шамба аԥсуа-қырҭуа еимакы азонаҿы ООН Амаӡаныҟәгаҩ Хада Ихаҭарнак ҷыда ихаҭыԥуаҩ Џьозеф Стефанидиси алацәажәеит ООН Амиссиа Аԥсны аусура аанкылара апроцесс иадҳәалоу азҵаатәқәа. Адипломатцәа реиԥылара мҩаԥысуан ашәқәа аркны.
Аиԥылара ахыркәшамҭаз, С. Шамба ажурналистцәа иреиҳәеит, ООН амиссиа аԥсуа-қырҭуа еимакы азонаҿы 16 шықәса раахыс имҩаԥнагоз аусура ҭабуп ҳәа шахиҳәааз.
Шамба инаҵшьны иазгәеиҭеит, ООН Амиссиа алгара – ԥыҭраамҭак узыдхало процессуп ҳәа, уи хымз инаркны фымзынӡа аамҭа аҭаххр ауеит ҳәа. Аминистр ҿырԥшыс иааигеит, аҳәынҭқарра Еритреи аҟны, ООН амиссиа алгара 7 мзы ишадхалаз.
“Амиссиа алгара азҵаарақәа рыӡбаразы ҳара иҳамоуп аиԥыларазы аҭагылазаашьақәа. Абжьаҟазаратәи анаԥшратәи процесс акәзар, арҭ азҵаарақәа рылацәажәара ахәҭаны иаабом, избанзар ООН Амиссиа амандат иацҵам”, – иҳәеит Шамба.
“Аиԥылараҟны, ҳара (аԥсуа ган) иазгәаҳҭеит, абжьаҟазаратә процесс аҟны ООН амиссиа, иаҳгәалаҳаршәеит, Кәыдры аиҩхааҿы иҭархаз авертолиот аҟны иҭахаз ООН аусзуҩцәа. Ари атрагедиа ақырҭуа провокациа иахҟьеит”, – иазгәеиҭеит Шамба.
2001 шықәса, жьҭаарамза 8 рзы, Кәыдры аиҩхаа, ашьха Ашьақар хылԥа араион аҟны ақырҭуа еибашьцәа иҭадырхеит аԥсуа-қырҭуа еимакы азона ацклаԥшразы ООН амиссиа иатәыз авертолиот, уаҟа иҭахеит амиссиа арратә наԥшцәеи, аиҭагаҩцәа аӡәи, аимадара атехники, аекипаж алахәцәа хҩыки.
Аԥсны Адәныҟатәи Аусқәа рхада иазиԥхьаӡоит, рмаҵзуратә уалԥшьақәа рынагӡараан ООН амиссиа аусзуҩцәа рҭахара иаҳнарбоит, амиссиа анапынҵақәа ҭакԥхықәрала ишынанагӡоз.
Аминистр иажәақәа рыла, азҵаарақәа акыр рыҟны ҳгәаанагарақәа еиқәымшәозаргьы, “ихадоу апрактикатә зҵаарақәа рҿы, ООН ахылаԥшрала аԥсуа-ақырҭуа аиҿцәажәаратә процесс аиҿкаареи, аҭагылазаашьа иобиективтәу ахәшьара аҭареи, ашәарҭадареи аҭышәынтәалареи ргарантиақәа рҟны Аԥсны анапхгареи ООН амиссиеи аилибакаара рыбжьан ҳәа”.
Џьозеф Стефанидис мап ацәикит апресс аҿцәажәара.
Урыстәыла Афедерациа Арбџьартә мчқәа штаб хада иагәҭакыуп Аԥсни Аахыҵ Уаԥстәылеи рҟны иҟоу Урыстәылатәи арратә базақәа рырратә маҵзуцәа рхыԥхьаӡара аиҵатәра, ҳәа адырра ҟаиҵеит Урыстәыла Афедерациа Арбџьар Мчқәа рырратә штаб хада аиҳабы ар аинрал Николаи Макаров.
Уаанӡа, Аштаб Хада хықәкыс иаман Аԥсни Аахыҵ Уаԥстәылеи рҟны иҟоу Урыстәылатәи арратә базақәа рырратә маҵзуцәа рхыԥхьаӡара 3, 7 нызқьҩыуаак рҟынӡа анагара.
“Арҭ арратә базақәа рҟны аррамаҵзуцәа рхыԥхьаӡара маҷк еиҵатәхоит, избанзар раԥхьаӡа иҳәаз ахыԥхьаӡара маҷк ирацәоуп... Аԥсни Аахыҵ Уаԥстәылеи рҟны зуснагӡатәқәа зыӡбаша арбџьармчқәа ыҟоуп. Ҳара ҳархәҭақәа уаҟа иҟоуп арҭ араионқәа рҟны аҭагылазаашьа аҭышәныртәаларази, иара убасгьы арҭ ҿыц ахьыԥшымра зауз аҳәынҭқаррақәа ртерриториатә акзаара ахьчареи рзы. Убри азын аррамаҵзуцәа рхыԥхьаӡара маҷк еиҵатәхоит”, – иҳәеит Макаров.
Уи ишьақәирӷәӷәеит, Аахыҵ Уаԥстәылеи Аԥсни рҟны арҭ абазақәа раԥҵара аҿҳәара ԥсахрада ишаанхо.
Ари ашықәс анҵәамҭазы, ҳара ҳбазақәа реиқәыршәара хҳаркәшоит. Урҭ аԥҵахоит ҩ-базакны – акы Аԥсны, Годоуҭа араион аҟны, егьи Аахыҵ Уаԥстәыла, Цхинвал араион аҟны”, – ҳәа азгәеиҭеит Аштаб Хада аиҳабы.
ООН Амаӡаныҟәгаҩ Пан Ги Мун, аԥсуа –қырҭуа еимакы аҭыԥаҿы, ООН Амиссиа амандат ацҵаразы, Ашәарҭадара Ахеилак алахәлацәа реиқәымшәарақәеи, иара убас Ашәарҭадара Ахеилак абжьыҭирақәа рылҵшәақәа инарықәыршәаны адҵа ҟаиҵеит, рашәарамза 16 инаркны Амиссиа аусура ахыркәшаразы.
Абри атәы иҳәеит, ООН Амаӡаныҟәгаҩ Хада иҳәамҭала дықәгыло ипресс-маӡаныҟәгаҩ.
Пан Ги Мун агәала шимаз иҳәеит, ООН Ашәарҭадара Ахеилак ари азҵааразы аиқәшаҳаҭра ахьалнамыршаз, арегион аҟны аҭагылазаашьа аҭышәныртәаларазы Ашәарҭадара Ахеилак ахәаԥшразы ажәалагалақәа шынашьҭызгьы.
ООН Амаӡаныҟәгаҩ Хада Амиссиа аусзуҩцәеи, урҭ ахьынхо атәылақәеи зегьы ҭабуп ҳәа реиҳәеит. Игәалаиршәеит арегион аҟны аҭынчра хьчо иҭахаз зегьы.
Аԥсны Апарламенттә делегациа хадара азиуеит Аԥсны Жәлар Реизара Аиҳабы Нугзар Ашәба. Аделегациа аилазаараҟны иҟоуп – асоциалтә политикеи, аҭаацәеи, агәабзиарахьчареи, аџьеи рзы аилак ахантәаҩы Беслан Џьопуа, атәылахьчареи, амилаҭтә шәпрҭадареи рзы аилак ахантәаҩы ихаҭыԥуаҩ Виачеслав Ҩардан.
Елиста ақалақь аҟны имҩаԥысуеит Калмыкиа жәлартә Хәрали (апарламент) Аԥсны Жәлар Реизареи русеицуразы амеморандум анапаҵаҩра.
Аԥсны Апарламенттә делегациа рԥылоит иара убасгьы Калмыкиа аиҳабыра, уаҟа ирылацәажәоит ҩ-республикак рекономикатә усеицура азҵаатәқәа. Абри азы адырра ҟалҵеит Аԥсны Жәлар Реизара Аиҳабы иабжьагаҩ Галина Страничкина. Ареспублика аԥсны Апарламент Аахыҵ Урыстәыла Апарламенттә Ассоциациа аидгыла иалоуп.
Чечентәыла Ареспублика Ахада Рамзан Кадыров рашәарамза 17 рзы идикылеит Ареспублика Аԥсны апарламенттә делегациа – ҳәа аанацҳауеит Чечентәыла Ареспублика Ахада иофициалтә саит.
Аиԥылара иалахәын, Аԥсны аделегациа ахада – Аԥсны Жәлар Реизара Аиҳабы Нугзар Ашәба, Чечентәыла Ареспублика Апарламент ахантәаҩы Дукуваха Абдурахманов, иара убас рыҩ-парламентк рдепутатцәа.
Рамзан Кадыров асасцәа идкыло, ирыдиныҳәалеит Аԥсны аҳәынҭқарра ахьыԥшымра азхаҵара, уи ажәлар ирзеиӷьеишьеит аихьӡара шьахәқәа. Иара убасгьы иазгәеиҭеит агәахәара шинаҭо Урыстәыла Афедерациеи Аԥсни ргәлеимабзиаратә еизыҟазаашьақәа.
Аԥсны Жәлар Реизара Аиҳабы Н. Ашәба иара убас иазгәеиҭеит, ачечен жәлари аԥсуа жәлари ахаангьы аиҩызаратә еизыҟазаашьақәа шрыбжьаз. Аԥсны Жәлар Реизара Аиҳабы иажәақәа рыла, 90-тәи ашықәсқәа рыламҭалазы, аԥсуа-қырҭуа еибашьра аан, ачечен жәлар аԥсуаа рҳәынҭқарратә хьыԥшымра азықәԥараҿы аиашьаратә цхыраара ду шыҟарҵаз.
“аԥсны жәлар рџьынџьтәылатә еибашьраан аԥсуа дгьыл аҟны иҭахеит 76-ҩыуаак ачечен жәлар рхаҭарнакцәа”, – инаҵшьны иазгәеиҭеит Н. Ашәба.
“Аԥсуа жәлар рԥеиԥш адырҳәалоит Урыстәыла, аԥхьаҟагьы Урыстәылеи ҳареи ҳабжьара апартниортә еизыҟазаашьақәа еиҳаҳҳалоит”, – иҳәеит Нугзар Ашәба.
Аԥсуа делегациа ахада иазгәеиҭеит, аамҭа кьаҿк иалагӡаны, Чечентәыла Ареспубликаҿ аиҭакра шьахәқәа шибаз. Иара игәаанагарала, Грозни зегь реиҳа иԥшӡоу қалақьхеит Нхыҵ Кавказ аҟны, Чечентәыла ареспублика акәарНхыҵ-Кавказ ауаажәларра-политикатә ԥсҭазаараҟны ихадароу аҭыԥ ааннакылоит.
Ҩ-ганк рыбжьара хаҳара злоу аусеицура азҵаатәқәа рылацәажәараан, Кадыров иазгәеиҭеит Чечентәыла Ареспублика шазхиоу акультуреи, аспорти, атуризми русхкқәа рыҟны аусеицуратә еизыҟазаашьақәа рыбжьаҵара ишазхиоу.
Уи адагьы, Рамзан Кадыров ажәалагала ҟаиҵеит Аԥсны аџьаама аргыларазы.
“Адгьыл анаҳзалхха, Урыстәылеи Аԥсни ргәлеимабзиаратә еизыҟазаашьақәа ирдырганы, Аԥсны аџьаама аргылара ҳазхиоуп”, – иҳәеит Кадыров.
Аԥсны Жәлар Реизара Аиҳабы Нугзар Ашәба Кадыров агәра ииргеит, иажәалагала Аԥсны Аҳәынҭқарра Ахада С. Багаԥшь иҟынӡа ишнаиго ала.
Аԥсны иҟоу Урыстәыла ацҳаражәҳәаҩ Семион Григориев иазиԥхьаӡоит Аԥсни Урыстәылеи рыбжьара аекономикатә еиқәшаҳаҭрақәа рнапаҵаҩра ашьҭахь, ареспублика иалагалахоит аинвестициақәа ҳәа.
Агазеҭ “Республика Абхазия” аинтервиу анеиҭоз излашьақәирӷәӷәаз ала, азырхиара иаҿуп Урыстәылантә аҳаза ахымшәаакәа атауар аагареи, иара убас Аԥснынтә аалыҵ агареи рзы адокумент. Адипломат игәаанагарала ари аиқәшаҳаҭра анырра ҟанаҵоит атауареиҭарсразы аԥсуа-аурыс ҳәааҿы.
Григориев инаҵшьны иазгәеиҭеит, атранспорти, аимадареи, акультуреи русхкқәа рҟны еилахәны аусурақәа рымҩаԥгаразы иаҭахыуп иашьашәалоу адокәментқәа ҳәа.
Иахьазы, 35 ҳәынҭқаррабжьаратә еиқәшаҳаҭра азырхиара иаҿуп, урҭ анапы рыҵаҩхоит 2009 шықәса анҵәамҭазы.
Арҭ адокәментқәа, адипломат игәаанагарала, “еиҭа даҽазныкгьы ишьақәдырӷәӷәоит Ареспублика Аԥсны ахьыԥшымра, иара убас Аԥсны ауааԥсыра рсоциал-економикаатә ҭагылазаашьа арманшәалараҿы анырра ҟанаҵоит”.
Урыстәыла Аԥсны ахьыԥшымра азханаҵеит 2008 шықәса нанҳәамза анҵәамҭазы. Аԥсны иҟоу Урыстәыла ацҳаражәҳәаҩ С. Григориев Аҟәа иусура хациркит, ҳазныу ашықәс хәажәкырамзазы.
Аԥсны Адәныҟатәи Аусқәа рминистр С. Шамба ажурналистцәа Абдалла Хабеи (Еидҵоу Арабтә Емираҭқәа ринформациатә агентра) Сами Амареи (Египет ателехәаԥшреи агазеҭ “Ашак аль аусти”) рызҵаарақәа рҭакқәа ҟаиҵеит.
Ажурналистцәа азҿлымҳаны иҭырҵаауан, ареспублика адәныҟатәи аполитика иадҳәалоу азҵуаатәқәа: Аԥсни адәныҟатәи адунеии реизыҟазаашьа, зегь раԥхьаӡа иргыланы Ааигәа Мрагылара атәылақәа.
“Урыстәыла Афедерациа ҳара иҳастратегиатә партниоруп, ҳабжьара ишьақәгылеит ганрацәалатәи аусеицура, зегь раԥхьаӡа иргыланы ашәарҭадара аусхк аҟны”, – иазгәеиҭеит Аԥсны Адәныҟатәи Аусқәа рминистр ажурналистцәа рыҿцәажәараан.
С. Шамба, иара убасгьы иазгәеиҭеит Ааигәа Мрагылара атәылақәеи Аԥсни реиҩызаратә еизыҟазаашьақәа шхадаратәу. “Египети Ааигәа Мрагылара егьырҭ атәылақәа жәпаки рҟны инхо зықьҩыла аԥсуа-адыга диаспореи А ԥсныи иеизааигәоу аимадарақәа рыбжьоуп. Ҳара ҳақәгәыӷуеит аԥхьаҟа, араб дунеи атәылақәеи ҳареи иҵегьы иааигәоу аизыҟазаашьақәа ҳабжьаҳҵап ҳәа”, – азгәеиҭеит аминистр.
С. Шамба асасцәа иреиҳәеит, Аԥсны ауааԥсыра аӡәырҩы шыԥсылманцәоу, ареспублика анапхгарагьы адгылара шарҭо ажәлар адоуҳатә ҿиарахьы ирымоу агәазыҳәарақәа зегьы.
Аиԥылара ахыркәшамҭаз аминистр ҭабуп ҳәа реиҳәеит ажурналистцәа ҳтәылахь иаадырԥшуа азҿлымҳаразы, насгьы иҳәеит дшақәгәыӷуа ааигәа Мрагылара атәылақәеи Аԥсни рыбжьара иҵегьы иааигоу аизыҟазаашьақәеи аимадарақәеи рышьақәыргылара.
Аԥсны Аҳәынҭқарра Ахада агәҭынчымра инаҭеит Ингәыштәыла Аҳәынҭқарра Ахада Иунус-бек Евкуров ишьразы иҟаз аҽазышәара. Абри азы адырра ҟаиҵеит Аԥсны аиҳабыра ринформациатә Усбарҭа аиҳабы тхаҭыԥуаҩ Алхас Ҷолокәуа.
Аҳәынҭқарра Ахада ҭелла иҽимаидеит Ингәыштәыла аԥыза-министр Рашид Гаисанов. Аԥсны Аҳәынҭқарра Ахада С. Багаԥшь гәалсрыла дрыдышшылоит Ингәыштәыла атеррористтә акт иахҟьаны иҭахаз рҭаацәеи рҭынхацәеи.
С. Багаԥшь Иунус –бек Евкуров изеиӷьеишьеит агәабзиара.
Аԥсны Аҳәынҭқарратә Шәарҭадаратә маҵзура аҳәаахьчаратә отриад аиҳабы Зураб Марганиа мап ацәикуеит, аурыс-аԥсуа ҳәаахьчаҩцәа, Мужава ақыҭантәи (Ҵаленџьыха араион) ахҭыс иадҳәалоушәа ақырҭуа информациатә массатә хархәагақәа иҟарҵо адырраҭарақәа.
Рашәарамза 22 рзы ақырҭуа телееилахәыра “Имеди” аинформациа аланарҵәеит, Аԥсны аҳәаа азааигәара, Саберио ақыҭан иҟоу аурыс-аԥсуа ҳәаахьчаҩцәа рпост аганахьала, Ҵаленџьыха араион Мужава ақыҭантәи аполициатә пост иалахысит ҳәа. Ателееилахәыра аинформациала, апост иалахысит шьыжьы асааҭ 6 рзы, ақырҭқәа рганахьала иаартын аҭактә хысрақәа. Аиҿахысрақәа цон 20 минуҭ инарзынаԥшуа, аӡәгьы ааха имоуӡеит.
“Мужава ақыҭан иҟалаз ахысрақәа ртәы еилаҳкаахьан аелектронтә информациатә массатә хархәагақәа рыла, аха аԥсуа-аурыс ҳәаахьчаҩцәа Мужава иҟалаз ахҭыс иарбанзаалак акала иадҳәалам”, – иҳәеит Марганиа.
Ақырҭуа телееилахәыра аинформациала, аапигәа, иара убри аҭыԥ аҟны, Евроеидгыла анаԥшцәа рмиссиа амашьына атанкԥжәага иахьахаԥжәаз иахҟьаны аӡәы дҭахеит, егьи ахәра бааԥсы иоуит.
Аԥсуа бызшәа аиқәырхареи аҿиареи ирызкын, Аԥсны Аҳәынҭқарра Ахада Иусбарҭаҟны Аҳәынҭқарра ахада далахәны имҩаԥысуаз “астол гьежь”.
Ари аусмҩаԥгатә иалахәын иара убасгьы апарламент адепутатцәа, аҵарадырратәи арҿиаратәи интеллигенциеи, Аԥснытәи аҳәынҭқарратә Унивирситети, Аԥсуа бызшәа аҿиара аҳәынҭқарратә фонди, аҵара аминистрреи рхаҭарнакцәа.
Аԥсны Аҳәынҭқарра Ахада ишазгәеиҭаз еиԥш, аԥсуа бызшәа ахала изыҿиаӡом, уи иаҭахыуп ацхыраареи адгылареи, аҵарауааи аинтеллигенциеи ари аус рымч – рылша азыркыроуп.
Аҳәынҭқарра Ахада Иусбарҭа анапхгаҩы Валерии Аршба иажәақәа рыла, 2007 шықәса рзы аус адулан иагьышьақәырӷәӷәан аԥсуа бызшәа аҿиара аҳәынҭқарратә программа. “Ари апрограмма инадҳәаланы, иазгәаҭаз аусмҩаԥгатәқәа зегьы нагӡан. 2008 шықәса рзы, Аԥснытәи аҳәынҭқарратә унивирситети аҵарадыррақәа Ракадемиеи акомиссиа иалнахыз 24 шәҟәы ҭыжьын, уи иазоужьын 3 миллион мааҭ аԥара.”, – иҳәеит Аршба. Убри аан, уи иазгәеиҭеит, иахьазы макьана ишалыршам акомпиутертә технологиаҿы аԥсуа бызшәа аларҵәаразы алабараториа аиҿкаара, аспециалистцәа изларыԥхьаӡаз ала уи азы иаҭахыуп 12 миллион мааҭ инарзынаԥшуа. В. Аршба иҳәеит агәыӷра шыҟоу, ари ашықәс нҵәаанӡа уи анагӡара алыршахап ҳәа.
Убри инадҳәаланы, Аԥснытәи Аҳәынҭқарратә Унивирситет ареқтор А. Гәарамиа иазгәеиҭеит, аԥсуа бызшәа акомпиутертә технологиаҿы аларҵәаразы шықәсыбжак аиҳа шыҵуа иаҿуижьҭеи, аха ареспублика анҭыҵынтә иааԥхьоу аспециалистцәа макьаназы акагьы шрызшәам. Аҳәынҭқарра Ахада ари апроблема аԥсуа бызшәа аҿиара апроблемазы аҳәынҭқарратә комиссиа иаҩыжьроуп ҳәа азиԥхьаӡеит. “Ҳҳәынҭқарратә бызшәа аҿиара ауснагӡатә аҟны иҟамзароуп иарбанзаалак ԥынгылак”, – иҳәеит С. Багаԥшь. Уи анапынҵа ииҭеит В. Аршба иахәҭоу ауснагӡатәқәа идикыларазы.
Аҳәынҭқарра Ахада иажәақәа рыла, иҭыжьу ашәҟәқәа аҿар рыԥхьалароуп, ахәыҷқәа ирылааӡалатәуп ԥсыуала ахәыцшьа. Убри инадҳәаланы С. Багаԥшь иазгәеиҭеит, Аԥсуа бызшәа аҿиара Аҳәынҭқарратә фонд имҩаԥнаго аусура ду атәы. Иагьа ус иҟазаргьы, Аҳәынҭқарра Ахада игәаанагарала “уи маҷуп”.
Афилолог Сариа Амҷба аԥсуа бызшәа аҿиара апроблемақәа дырзааҭгыло, еиҳаракгьы инаҵшьны иазгәалҭеит арекламатә аалыҵи, ақалақьи ареспублика зегьы аҟны икыду аҩырақәеи ртәы. Лара лгәаанагарала, аԥсуа бызшәа аҿиара иазкыу иҷыдоу аҟәшақәа ыҟазароуп акьыԥхьтә усбарҭақәа рҟны, иара убасгьы аԥсуаадыга бызшәақәеи атрадициақәеи рыҭҵааразы аҵарауаа имҩаԥыргаларуоп аеқспедициақәа ҳәа. Уи иара убасгьы иазылыԥхьаӡоит, иреиҳау аҵараиурҭақәа рҭалараан аԥсуа етикет азы абитуриентцәа ирыҿцәажәалатәуп ҳәа. “Иаҭахыуп есышықәса инарҭбааны аԥсуа бызшәа амш амҩаԥгара”, – лҳәеит Амҷба, уи иара убасгьы ажәалагала ҟалҵеит сынтәа Аԥсуа бызшәа Амш аҽны, аԥсуа-абаза жәларқәа Жәларбжьаратәи Рассоциациа аиубилеи азгәаҭара.
Апарламент адепутат Валерии Кәарҷиа инаҵшьны иазгәеиҭеит, аԥсуа бызшәа апроблема есымшагьы алацәажәара шымҩаԥысуа, аха иарбан еилатәаразаалакгьы еизаракгьы аԥсышәала ишымҩаԥымсуа, убарҭ рхыԥхьаӡараҟны иҟоуп апарламентгьы, азгәеиҭеит уи. “Иреиҳау амчратә ешелонқәа рҟны аԥсышәала ацәажәарақәеи, аусмҩаԥгатәқәа зегьы аҳәынҭқарратә бызшәала амҩаԥгара иалагаанӡа апроблема ԥсахрада иаанхоит. Ҳара иҳамаӡам закәанк аԥсышәала. Убри азын, ҳара ҳала иалагатәуп”, – иҳәеит Кәарҷиа.
Аҵарауаҩ Б. Џьонуа игәаанагарала, “аԥсуа школ ишахәҭоу еиԥш иаԥсыуа школхаанӡа, апроблема аӡбара уадаҩхоит”. “Аԥшьбатәи аклассынӡоуп, ҳашколқәа анаԥсыуа школқәоу, иаҭахыуп егьырҭ аиҳабыратә классқәа рҟны итәоу аҵаҩцәа амаҭәарқәа аԥсышәала дырҵара. Ҳара иҳамоуп аҵарауаа абиологиеи, агеографиеи аԥсышәала реиҭагра иазхиоу”, – иҳәеит Џьонуа. Иара игәаанагарала, аҳәынҭқарратә бызшәазы азакәан аус ауӡом.
Апарламент аиҳабы ихаҭыԥуаҩ Ирина Агрба лгәаанагарала, аԥсуа бызшәа апроблема ҿыцӡам, аха иаҭахыуп аҿыц знеишьақәа, иԥсахтәуп аԥсуа бызшәа дырҵара аметодика. Избанзар, иара абызшәа ахаҭа аҵара ахәыҷқәа рзы иуадаҩуп. Уи ажәалагала ҟалҵеит, аҳәынҭқарратә бызшәа азакәан аусура амҩаԥысшьа ахылаԥшразы апарламенттә комиссиа аԥҵазарц. “Ари азҵаараҿы апарламент иалшо рацәоуп”, – азылыԥхьаӡоит Агрба.
“Астол гьежь” аҟны иалацәажәон иара убасгьы, арепатрациа апроблемагьы. Аҵарауаҩ иурии Аргәын иажәақәа рыла, амҳаџьырқәа рхылҵышьҭрақәа рҭоурыхтә ԥсадгьылахь рыргьежьра апроблема аӡбара аԥсуа бызшәа аиқәырхара апроблема иацхраауеит ҳәа. “Аха арепатриациазы аҳәынҭеилакы ари апроблема аӡбара иаҿым. Аԥсуа бызшәа аҵаразы иаҭахыуп ҳаамҭа иақәшәо акәрсқәа. Мамзар убас еиԥш иҟалалоит, арепатриантцәа аԥсуа бызшәа аасҭа аурыс бызшәа анырҵо. Аԥсуа-абаза жәларқәа жәларбжьаратәи Рассоциациа мацар ауп акурсқәа еиҿызкаауа аҳәаанырцәынтәи игьежьуа ҳдиаспора рхаҭарнакцәа аԥсуа бызшәа дырҵаразы”, – иҳәеит аҵарауаҩ.
И. Аргәын иажәақәа рыла, Аҟәа иҟам, амҳаџьырқәа аамҭала рнырхаразы азеиԥш нхарҭа ҳәа акагьы. Убри инадҳәаланы, Аԥснытәи аҳәынҭқарратә Унивирситет аректор иҳәеит, иаарласны аунивирситет ари апроблема аӡбара агәы ишҭоу.
Аҳәынҭқарра Ахада иҳәеит, мышқәак рыла ареклама знапы алакыу аспециалистцәа реизгара игәы ишҭоу.
Валерии Аршба ажәалагала ҟаиҵеит, арекламатә аалыҵ азы иаԥҵазарц аиҭагаҩцәа ргәыԥ.
Ахашаҽны, рашәарамза 24 рзы, Аԥснытәи Аҳәынҭқарратә филармониаҟеы имҩаԥысуеит есышықәсатәи аҟәатәи акультура аҵараиурҭа аҳасабырбатә концерт. Акультура аминистрра аҟынтә адырра злацарҵаз ала, рҟазара ахәаԥшцәа ахәршьаразы иқәгылоит жәлартә рашәақәа рынагӡаҩцәеи, аоркестри, ахареографиатә гәыԥқәеи.
“Сынтәа аконцерттә программа иҵегьы иҭбаахеит. Жәлар рыкәашарақәа рыдагьы, апрограмма иалоуп адунеи ажәларқәа рыкәашарақәа: аиспан жәлар, амолдованцәа, мрагыларатәии ҳаамҭазтәи акәашарақәеи ахареограф қәыԥш Иана Цәеиба лықәыргыламҭақәа”, – ҳәа адырра ҟарҵеит акультура аминистрра аҟынтә. Аконцерт алагоит 17. 00 сааҭ рзы.
Аҵара аминистр Индира Аҩардан адырра злаҟалҵаз ала, ашколтә еиқәыршәагақәа аахәоуп ареспублика ашколқәа мебель ҿыцла реиқәыршәаразы аиҳабыра хықәкылатәи рпрограмма аҳәаақәа ирҭагӡаны.
Апрограмма ахархәагақәа азоужьуп ареспубликатә биуџьет аҟнынтә.
Иахьазы мебельла еиқәыршәоуп Гали, Очамчыреи, Тҟәарчали, Аҟәеи рраионқәа, урҭ рхыԥхьаӡараҟны Тамшьтәи ашкол-интернат.
Сынтәа апарта ҿыцқәа рыдагьы, ашколқәа рахь инагахоит 2 нызқь инарзынаԥшуа акласстә ӷәқәа. Апарта ҿыцқәеи аҟәардәқәеи ашколхәыҷ иоура иақәшәо ашьақәыргылара ауеит.
Ашколтә мебель арҿыцразы ас еиԥш мҽхакы ҭбаалатәи акциа 15 шықәса раахыс раԥхьаӡа акәны имҩаԥысуеит.
Афон Ҿыци Риазан ақалақьи рнапы аҵарҩит аусеицуразы Аиқәшаҳаҭра. Ашәҟәы рнапы аҵарҩит Риазан ақалақьи Афон Ҿыц ақалақьи рхадарақәа реиҳабацәа Олег Шишови Феликс Дауҭиеи. Аиқәшаҳаҭра иазԥхьагәанаҭоит ҩ-қалақьк рыбжьара ахәҳахәҭра-економикатәи, акәльтура-социалтәи усеицура абжьаҵареи; еицеилахәу ацәыргақәҵа-џьармыкьатә уснагӡатәқәа рымҩаԥгареи. Аиқәшаҳаҭра иара убас анырра ҟанаҵоит, ақалақьқәа Афон Ҿыци Риазани рыбжьара аҵарадырратәи акультуратәи усхкқәа рҟны рԥышәеимадараҿы.
Афон Ҿыц ақалақь Ахадара аҟынтә “Аԥсныпресс” ахь адырра злаҟарҵаз ала, аусеицура абжьаҵара аԥшьгаҩцәас иамоуп риазанаа. 2008 шықәса рзы Риазан ақалақь аделегациа Аԥсныҟа рвизит аан иӡбан арҭ аҩ-қалақьк аиашьара рыбжьаҵара. Афон ақалақь Ахадара ари аԥшьгара иадгылеит. Официалла аиқәшаҳаҭра анапы аҵаҩын иахьа, рашәарамза 25 рзы.
“Аиқәшаҳаҭра анапы аҵаҩра – ари шьаҿа хадоуп, ҳақалақьқәа рыбжьара еицыфеидоу аизыҟазаашьақәа рыҿиаразы, хәҭакахьала аекономикеи, ахҳахәҭреи, атуризми, аргылареи русхкқәа рыҟны”, – иҳәеит Феликс Дауҭиа.
Риазанаа афонаа ҳамҭас ирырҭеит 160 школтә парта.
Афон Ҿыц ақалақь ахада ихьӡала Урыстәыла Афедерациа Аҳәынҭдума ихьыԥшым аҳәынҭқаррақәа реимабзиара аусқәа рзы аилак ахантәаҩы Алексеи Островскии иааишьҭыз азеиӷьашьаратә шәҟәы даԥхьеит, Риазан ақалақь аделегациа ирыцны иааз, Урыстәыла Аҳәынҭдумаҿ аиҳабыра рхаҭарнак Артур Мелитиан.
Анаҟәаԥиатәи абаа Аԥсны аҭоурыхи акультуреи рҟны хә-змаӡа баҟоуп. 737 шықәса рзы, Анаҟәаԥиа аҭыӡқәа рыҟны ицҟьа иқәҵан араб полк аԥхьагыла Мерван Ибн – Мухаммед, Адагәа ҳәа изышьҭаз зықьҩыла ир. Ари аиааира иааннакылеит арабцәа Кавказҟа рахыҵра, аҭагылазаашьагьы ҟалеит ихьыԥшым Аԥсуа ҳәынҭқарра аԥҵаразы. Ари аҳәынҭқарра раԥхьатәи аҳҭны-қалақьс иҟалеит Анаҟәаԥиа. Анаҟәаԥиатәи абаа аҟны акәын аԥсуа аҳцәа раԥхьатәи ррезиденциа ахьыҟаз.
Ишьақәыргылоуп абаа 19-тәи ашәышықәсатәи аҭоурыхтә хаҿра, иҳәеит “Аԥныпресс” аинтервиу анеиҭоз Афон Ҿыцтәи амилаҭтә ҭоурыхтә культуратә ҳәырԥсарра аиҳабы Алхас Аргәын. Уи иазгәеиҭеит аиҭашьақәыргыларатә усурақәа шымҩаԥысуаз амилаҭтә ҳәырԥсарра аусзуҩцәеи, Афон Ҿыцтәи аҳаԥы ахадареи рымчала, Урыстәылатәи ахолдинг “Аскол” аусзуҩцәа рыцырхырааны. “Аскол” иамоуп аԥышәа Урыстәылатәи аҭоурыхтә баҟақәа реиҭашьақәыргылараҿы. Абаа аиҭашьақәыргыларатә усурақәа рҟны рхы иадырхәеит, иара ажәытә абаа зладыргылаз акьыр аҩыза.
Аԥсны Адәныҟатәи Аусқәа рминистр С. Шамба дырԥылеит ООН Амаӡаныҟәгаҩ Хада абжьаҟазаратә операциақәа рзы ицхырааҩ Едмонд Мулети ООН Амаӡаныҟәгаҩ Хада ихаҭарнак ҷыда Иоҳан Вербекеи.
Аԥсны Адәныҟатәи Аусқәа рминистрра аҟынтә адырра злаҟарҵаз ала “ООН ахаҭарнакцәа Аԥсныҟа раара адҳәалоуп, ареспублика анапхгара рҟны Аԥсны ООН Амиссиа аанкылара апроцесс иадҳәалоу аусмҩаԥгатәқәа рылацәажәара. Иара убасгьы иазгәаҭоуп, Амиссиа аусзуҩцәа рҟны абжьгарақәа рымҩаԥгара, ООН аусзуҩцәа аԥхьаҟа аусура раларгара азҵаатәқәеи, иара убас егьырҭ атехникатә проблемақәа рылацәажәареи”.
Е. Мулет ишхьааигоз иҳәеит, ООН амиссиа 16 шықәса раахыс иахьыҟаз Аԥсны иааныжьны иахьцо. ООН ахаҭарнакцәа ҭабуп ҳәа ахырҳәааит аимак азона аҟны аҭышәынтәалареи аҭынчра аиқәырхареи хырхарҭас измаз аԥсуа гани дареи лыҵшәабзиалатәи русеицуразы.
С. Шамба иазгәеиҭеит, аԥсуа ган шазҿлымҳаз жәларбжьаратәи аиҿкаарақәа Аԥсны рааныжьра, уи иалшоз зегьы шыҟанаҵа Аԥсны ООН Амиссиа амандат ацҵара азԥхьагәазҭоз акомпромисстә вариантқәа рыԥшааразы. Аха, ООН Ашәарҭадара Ахеилак иалахә тәылақәак рхымҩаԥгашьазы ари азҵаара иахәҭоу адгылара маиуит. С. Шамба излазгәеиҭаз ала, зегь реиҳа ԥынгыла хадас араҟа иҟалаз, ԥасатәи адокәментқәа рахь ухьазырԥшуа Қырҭтәыла атерриториатә акзаара ахьазгәаҭоу, арезолиуциа атекст ҿыц алагалара рҽахьазыршәоз ауп. Ари аҩыза азнеишьа, аҭыԥ змоу аҿыц еиҭакрақәеи, зҽызыԥсахыз Аԥсны астатуси ирҿагылоит”, – иҳәеит Шамба. Убри аан, уи иазгәеиҭеит, ООН амиссиа рлагала шдуу аҭагылазаашьа аҭышәныртәалара апроцесс аҟни, аҭынчра аиқәырхареи, аиҿцәажәаратә процесс аиҿкаареи, ауааԥсыра асоциалтәи агәҳалалратәи цхыраара рзыҟаҵараҿи.
Апарламент адепутатцәа арепатриациа афонд 2006 шықәса инаркны 2009 шықәсанӡа ахархәашьа агәаҭаразы иаԥырҵеит аусуҩтә комиссиа.
Акомиссиа, зхадараҿы дыҟоу Апарламент Аиҳабы ихаҭыԥуаҩ Ирина Агрба, иалоуп адепутатцәа Сенер Гогәуеи Рита Лолуеи, Аҳәынҭқарра Ахада инапаҵаҟа иҟоу Ахылаԥшра-гәаҭаратә Усбарҭа анапхгаҩы Кама Гогиа, иара убас Аҩныҵҟатәи Аусқәа рминистрреи апрокуратуреи рхаҭарнакцәа.
Пицунда аусура иалагеит есышықәсатәи аметодикатә семинар, уи иалахәуп Аԥсны арегионқәа зегьы рыҟнытә 100-ҩыуаак инарзынаԥшуа арҵаҩцәа.
Аҵара аминистр Индира Аҩардан “Аԥсныпресс” ахь адырра злаҟалҵаз ала, арҵаҩцәа араҟа рыԥсы ршьарц, ргәабзиара еиӷьыртәырц рылшоит, иара убасгьы иазырӡыҩхоит Апедогогика Аинститути аҵара аминистрреи рметодистцәа аԥсуа бызшәеи, аматематикеи, афизикеи рзы имҩаԥырго алекциақәа.
Раԥхьаӡа акәны Пицундатәи асеминар иалахәуп ашколқәа реиҳабацәа.
Кубеи Венесуелеи адгылара арҭоит Аԥсни Аахыҵ Уаԥстәылеи аҳәынҭқаррақәа рхьыԥшымра азхаҵаразы Урыстәыла иаднакылаз аӡбара.
Абри атәы рҳәеит арҭ аҩ-тәылак рыцҳаражәҳәаҩцәа, Москва, Гондурас ахҭысқәа инарыдҳәаланы имҩаԥысуаз апресс-конференциаҟны.
Урыстәыла иҟоу Куба ацҳаражәҳәаҩ Хуан Вальдес Фигерос иазгәеиҭеит: “Куба шақәыӡбаз 2008 шықәса рзы Қырҭтәыла Аахыҵ Уаԥстәыла ахымҩаԥгашьа, иара убасгьы адгылара шарҭо Урыстәыла иреиҳау анапхгара Аԥсни Аахыҵ Уаԥстәылеи рхьыԥшымра азхаҵаразы ирыдыркылаз аӡбара. Куба аганахьала, арҭ аҩ-ҳәынҭқаррак разхаҵаразы, уажәазы, абжьгарақәа мҩаԥыргоит”.
Иара абри азҵаара аҭак ҟаҵо Урыстәыла иҟоу Венесуела ацҳаражәҳәаҩ Уго Хосе Гарсиа Ернандес иҳәеит: “Венесуела ҳаҭырқәҵарыла ишазыҟоу егьырҭ аҳәынҭқаррақәа рсуверинитет, убри аан уи иҳәеит Аԥсни Аахыҵ Уаԥстәылеи рхьыԥшымра азхаҵаразы Урыстәыла Афедерациа иаднакылаз аӡбара адгылара шарҭо”.
Венесуела, арҭ аҳәынҭқаррақәа разхаҵаразы макьана рҽааныркылоит, избанзар ари аҩыза аӡбара адкыларазы уаҟа иҟоуп хаз ҷыдала апрцедурақәа.
Аахыҵ Кавказ аҭагылазаашьазы Женеватәи аицәажәарақәа рҟны иалыршоуп, ақырҭуа-аԥсуа еимакы азонаҿы, ԥхынгәымза 14 рзы Гал ақалақь аҟны хә-ганктәи аиԥылара амҩаԥгаразы аиқәшаҳаҭра. Абри азы адырра ҟаиҵеит иахьа, Женева иҟоу Аԥсны Адәныҟатәи Аусқәа рминистр ихаҭыԥуаҩ Мақсим Ӷәнџьиа.
Европатәи Аидгылеи, ООН-и ОБСЕ-и рыцхантәаҩрала имҩаԥысуа Женеватәи аицәажәарақәа ирылахәын Аԥсныи, Қырҭтәылеи, Урыстәылеи, Америка Еидҵоу Аштатқәеи, Аахыҵ Уаԥстәылеи рҟынтә аделегациақәа.
Жәларбжьаратәи азҵаарақәа рзы Аҳәынҭқарра Ахада иабжьагаҩ Виачеслав Чирикбеи, аԥсуа-абаза жәларқәа Жәларбжьаратәи Рассоциациа анагӡаратә еилакы алахәыла Зеки Қапбеи ашәарҭадара апроблемақәа рзы агәыԥ аҟны аус руан.
Аԥсны Адәныҟатәи Аусқәа рминистр ихаҭыԥуаҩ Максим Ӷәнџьиеи, Аԥсны Адәныҟатәи Аусқәа рминистрра жәларбжьаратәи аҟәша аиҳабы Лана Агрбеи алахәын ахҵәацәа рызҵаарақәа рзы агәыԥ аусура.
“Агәманитартә зҵаарақәа рзы ҳара ажәалагалақәа жәпакы наҳгеит, хәҭакахьала ахҵәацәа рыргьежьра азҵаареи, урҭ ашәҟәы рҭагалареи, ирцәыӡыз аргьежьреи уҳәа жәпакы азҵаарақәа. Аицәажәарақәа реиҿкааҩцәа ҳажәалагалақәа рыдыркылеит”, – азгәеиҭеит адипломат.
Иахьа имҩаԥысит Аԥсны Адәныҟатәи Аусқәа рминистр С. Шамбеи Азиеи Кавкази рҟны ахҵәацәа русқәа рзы Норвегиатәи Ахеилак арегионалтә диреқтор, аҳкәажә Марарет Виккии Аԥсны иҟоу ахҵацәа русқәа рзы Норвегиатәи Ахеилак ахада Игор Шантефои реиԥылара.
Аиԥылараҟны ирылацәажәеит 2009 шықәса рзыпланла иарбоу, аҩнқәеи, ашколқәеи ахыбқәеи реиҭашьақәыргылара хырхарҭас измоу апроектқәа.
Очамчыреи Гали араионқәа рқыҭақәа рҟны аҭагылазаашьа анҭырҵаа ашьҭахь, ахҵәацәа русқәа рзы Норвегиатәи Ахеилак имҩаԥнагарц иазԥхьагәанаҭеит ирбгоу ахыбрақәа реиҭашьақәыргылареи, иара убасгьы аҭаацәа рзы акоттеџьқәа рыргылареи. Асасцәа излазгәарҭаз ала, 30 коттеџь рҟынӡа рыргылара азԥхьагәаҭоуп.
Аҳкәажә Викки лажәақәа рыла, Аԥсны имҩаԥысуа апроектқәа финансла реиқәыршәара акыр ишьҭыхыуп. Иахьазы уи иартәоит 1, 8 мииллион доллар. Ахҵацәа русқәа рзы Норвегиатәи Ахеилак имҩаԥнаго апрограммақәа раларҵәараҿы Аԥсны Адәныҟатәи Аусқәа рминистрра иҟанаҵо ацхыраара ҭабуп ҳәа ахырҳәааит.
С. Шамба ахҵәацәа русқәа рзы Норвегиатәи Ахеилак аҳаҭарнакцәа ҭабуп ҳәа реиҳәеит Аԥсны иаладырҵәо апроектқәа рзы, уи агәра диргеит аринахысгьы Аԥсны анапхгара агәҳалалратә проектқәа алазырҵәо жәларбжьаратәи аилазаарақәа зегьы ацхыраара шрырҭало ала.
Иахьа Аԥсны Аҳәынҭқарра Ахада С. Багаԥшь, аӡхыҵра иахҟьаны ааха ӷәӷәа зауыз Тҟәарчали Очамчыреи рраионқәа реиланхарҭа ҭыԥқәа дырҭааит.
Багаԥшь иҭиҵааит Тамшь ақыҭа аҭагылазаашьа, аӡхыҵра иахҟьаны аҩма ааха ӷәӷәа ахьаҭоу, – ҳәа Аԥсныпресс ахь адырра ҟаиҵеит амассатә информациатә хархәагақәа рҟны Аҳәынҭқарра Ахада ихаҭарнак К. Бжьаниа.
Тҟәарчал араион аҟны акәзар, аӡиас Аалӡга ахыҵра иахҟьаны, амҩаду хада аҿыбгараз ашәара ыҟан. Тҟәарчал ақалақь аҩныҵҟа ақалақьтәи аҩныҵҟатәи амҩадуқәа аԥхасҭа рыҭоуп.
“Тҟәарчал, аӡхыҵрақәа ирыхҟьаны ааха зауыз амҩадуқәа реиҭашьақәыргыларатә усурақәа мҩаԥысуеит. Аԥсны аиҳабыреи “Аԥсныԥшаҳәахьчареи” рнапы ианҵоуп аԥсабаратә ааха ирнаҭаз аԥхасҭа ашьақәыргылареи, иара убасгьы амҩадуқәа ишахәҭоу еиԥш рышьақәыргыларзи, аӡиасқәа рыԥшаҳәақәа рырӷәӷәареи рзы аусмҩаԥгатәқәа реиқәыԥхьаӡа шьақәдыргыларазы””, – иазгәеиҭеит Бжьаниа.
Аҳәынҭқарра Ахада даҭааны ибеит Тҟәарчал иҟоу ахәыҷтәы баҳча заҵәы, уаҟа иахьазы имҩаԥысуеит аиҭашьақәыргыларатә усурақәа, дыҟан иара убас ачазауад аҟны.
Очамчыра, Аҳәынҭқарра Ахада даҭааит 6-тәи амикрораион, уаҟа уи еилыркаан аҩнеихагылақәа рхыбрақәа реиҭашьақәыргылара амҩаԥысшьеи, аӡымҩангага ҿыцқәеи, фымцалашаралеи реиқәыршәара аҭагылазаашьеи.
Аҳәынҭқарра Ахада иныҟәараҿы ицын аԥыза-министр А. Анқәаб, аԥыза-министр ихаҭыԥуаҩ, афинансқәа рминистр Б. Кәбраа, аҳәынҭеилахәыра “Аԥсныԥшаҳәахьчара” адиреқтор хада М. Хачлаа, “Аԥсныавтомҩа” адиректор хада Л. Лолуа.
Аҳәынҭқарра Ахада Очамчыреи Тҟәарчали араионқәа рҟны имҩаԥигеит актив реилатәара.
Ԥхынгәы 9 рзы, мышктәи визитла Аԥсны даауеит абжьаҟазаратә операциақәа рзы ООН адепартамент Европеи Латинтәи Америкеи рыҟәша адиреқтор Девид Харланд. Абри азы адырра ҟарҵеит Аԥсны Адәныҟатәи Аусқәа рминистрра аконсултә ҟәша аҟны.
Харланд дырԥылоит Аԥсны Адәныҟатәи Аусқәа рминистр С. Шамба, Аԥсны Жәлар Реизара Аиҳабы Н. Ашәба, Ашәарҭадара Ахеилак амаӡаныҟәгаҩ С. Лакоба.
Ԥхынгәы 5 инаркны 12-нӡа аҿар рзы Европа Ахеилак Германиа еиҿнакааит аимакқәа рҭышәныртәаларазы “Аҭынчра алагер”. Аԥснынытәи аҿар авизақәа рыҭараз мап ахьрыцәкыз инамаданы алагер ахь изымцеит.
Аҟәатәи ақәыԥшцәа рыҩны ацеиҳабы Аида Ладариа адырра злаҟалҵаз ала, ҩымз раԥхьа, раԥхьаӡа акәны Европа Ахеилак Германиатәи “Европа апарк” алахәны еиҿнакааз аиԥыларахь ааԥхьара ҳарҭеит. Ари алагер иалахәхараны иҟан Палестина, Кипр, Нхыҵ Кипр, Қырҭтәыла, Аԥсны, Аахыҵ Уаԥстәыла рхаҭарнакцәа.”.
“Ҳара ари ааԥхьара ҳаигәырӷьеит, избанзар уи аԥсуа ҿар жәларбжьаратәи ауаажәларра рҿаԥхьа рҿахәы аҳәаразы аҭагылазаашьа рнаҭон. Рыцҳарас иҟалаз, адунеи аҟны, аимак азы ганкы мацароуп згәаанагара раҳауа, хықәкыла Қырҭтәыла”, – лҳәеит Аида Ладариа. Лара лажәақәа рыла, аԥсуа ган ахаҭарнакцәа аиҿкааҩцәы ргәы рҽанырҵахьан, изныкымкәа Аԥсны атәылауаа авизақәа риуразы мап шырцәыркхьаз ала, аха агәра ддыргеит, уадаҩра ҳәа акагьы шыҟамло ала. Раԥхьаӡа ааԥхьара рыҭан, 10 ҩыуаак аҿари напхгаҩыки, нас аиҿкааҩцәа рыԥҟаррақәа еиҭа рыԥсахит, аҿар рхаҭарнакцәа хҩыки, напхгаҩыки ҳәа шьақәдыргылеит. Убри аан, Қырҭтәылантә 6-ҩыуаак ааԥхьара рырҭеит.
Аида Ладариа инаҵшьны иазгәалҭеит, Аԥснытәи аделегациа ианаамҭаз авизақәа риуразы рдокәментқәа Москваҟа ишдәықәырҵаз ала. Аха, аҵыхәтәан еилкаахеит Германиеи Франциеи рыцҳаражәҳәарҭақәа мап шацәыркыз.
“Иџьашьатәуп, Европа Ахеилак еиԥш акыр зылшо, Аԥсни Аахыҵ Уаԥстәылеи рделегациақәа ари алагер алахәхара аиҿкаара ахьрылымшаз.”
Аимкқәа рҭышәныртәалареи реиҭакреи рзы “Аҭынчра алагер” – ари аҩыза аԥшьгара аԥҵан 2003 шықәса рзы, хықәкысгьы иамоуп Европеи уи агәларатә регионқәеи рҟынтә аҿар аимакқәа рыӡбара ралархәра.
Воронежтәи аобласт Новоусмансктәи араион аҟны имҩаԥысуа аԥхынтә лагер “Ақәыԥшцәа рықалақь” иалахәуп Аԥснытәи аҳәынҭқарратә унивирситет аҟынтә 7-ҩыуаак астудентцәа.
Аԥсуа студентцәа уахь рцара алыршахеит Аԥсны Жәлар Реизареи Воронежтәи аобласттә Думеи рыбжьара ишьақәгылаз аимадарақәа ирыбзоураны. “Воронежтәи аобласттә Дума аҟны еиҿкаауп аҿартә парламент, хаҭала урҭ роуп ари алагер еиҿызкааз. Араҟа урҭ ирҵоит аҿартә политика аусхк аҟны азакәанпроектқәеи азакәанрҿиара аметодқәеи аус рыдулашьа. Аԥхынтә лагер аиҿкааҩцәа ҭабуп ҳәа иарҳәеит Аԥснытәи Аҳәынҭқарратә Унивирситет аректор Алеко Гәарамиа аԥсуа студентцәа рделегациа Воронежҟа рцара ахьеиҿикааз азы”, – ҳәа “Аԥсныпресс” ахь адырра ҟалҵеит Аԥсны Жәлар Реизара Аиҳабы ицхырааҩ Галина Страничкина.
Аԥсны Жәлар Реизара Аиҳабы Н. Ашәба диԥылеит абжьаҟазаратә операциақәа рзы ООН адепартамент Европеи Латинтәи Америкеи рыҟәша аиҳабы Девид Харланд.
“Сара сеигәырӷьоит ихьыԥшым ҳтәылахь шәымҩахыҵра. Ҳара изныкымкәа аиԥыларақәа мҩаԥаагахьеит. Сара сазыхиоуп иконструктивтәу аиҿцәажәара амҩаԥгара”, – иҳәеит Ашәба, бзиала уаабеит ҳәа асас диԥылауа.
Адипломат иҳәеит, иаара шадҳәалоу “амиссиа ахыркәшара апроцесс ацхыраара аҭареи, арҭ ашықәсқәа зегьы ООН амиссиа аусраҿы ацхыраара азҭоз аԥсуа мрақәа ҭабуп ҳәа раҳәареи рзы шакәу”. “Арҭ иуадаҩыз аамҭақәан, аха ҳара есымшагьы иаҳныруан шәара иаашәырԥшуаз адгылара. Аха, уажәшьҭа ари аҭоурых ахқәа руак ахыркәшарахь инеит”, – азгәеиҭеит Харланд, убри аан уи иазгәеиҭеит “Аҟәа даара ишыԥшӡахаз, насгьы ишыуныруа иҭышәынтәалоу аԥсҭазаарахь агьежьра”.
Апарламент Ахада ҭабуп ҳәа иеиҳәеит Девид Харланд Ареспублика Аԥсны атерриториаҟны ашәарҭадареи аҭышәынтәалареи рпроцесс аҟны ООН амиссиа ахылаԥшцәа рлагала ду азы. “Амиссиа арратә напхгареи, иара убасгьы уи амаҵзуцәа зегьи еилфаҷа инарыгӡон рнапынҵақәа зегьы. Ҳара ахә ҳаракны иаҳшьоит шәара шәпрофессионализмра”, – иҳәеит Ашәба.
Иара иажәақәа рыла, ООН амиссиеи Урыстәылатәи абжьаҟазацәеи ирыбзоураны Аԥсны аҭынчра еиқәханы иҟан. Аԥсны Жәлар Реизара Аиҳабы иазгәеиҭеит Аԥсны аиҭакра ҿыцқәа. “Ҳара Урыстәыла Афедерациа аҟынтә адгылара ҳауит, аҭынчрагьы еиҳа уаҩы дақәгәыӷыртә иҟалеит. 17 шықәса раахыс ҳауаажәлар раԥхьаӡа акәны ҭынч итәо игыло иҟалеит. Урыстәыла аАфедерациеи ҳареи аиқәшаҳаҭрақәа акыр ҳабжьаҳҵеит, хәҭакахьала, Аҳәынҭҳәаа еицеилахәны ахьчаразы аиқәшаҳаҭра”, – иҳәеит Ашәба.
Ашәба игәаанагарала, ООН амиссиа аусура иацнаҵарц алшон, ООН Ашәарҭадара Ахеилак зҽызыԥсахыз аҭагылазаашьа ҿыцқәа ҳасаб рызнаузҭгьы, насгьы Амиссиа ахьӡи амандати аԥсахра иақәшаҳаҭхазҭгьы.
Н. Ашәба ишьақәирӷәӷәеит, мраҭашәаратәи атәылақәа акыр Аԥсны аиҭакра ҿыцқәа тәамбашақә ишырзыҟоугьы, Аԥсны амчрақәа шазыхиоу даҽа хырхарҭа ҿыцқәак рыла ООН амиссиа аус ацура.
Аԥсны Жәлар Реизара Аиҳабы Девид Харланд дзызҿлымҳаз азҵаарақәа рҭакқәа ҟаиҵеит.
Урыстәыла Апрезидент Дмитрии Медведев Аахыҵ Уаԥстәыла даҭааит – ари Урыстәыла Ахада, 2008 шықәса рзы Москва зхьыԥшымра азханаҵаз ареспубликахь раԥхьатәи ивизит ауп.
Дмитрии Медведев Цхинвал Аҳәынҭқарра Ахада Иусбарҭа ахыбра аҿаԥхьа иԥылеит Аахыҵ Уаԥстәыла Аҳәынҭқарра Ахада Едуард Кокоитыии ареспублика шәҩыла ауааԥсыреи. Ақалақьуаа Урыстәыла Апрезидент иԥылеит анапеинҟьабжьқәа рыла.
“Урыстәыла Афедерациа Апрезидент ааԥхьара ииҭаз азы ҭабуп ҳәа иеиҳәеит Аахыҵ Уаԥстәыла Аҳәынҭқарра Ахада Едуард Кокоиты, насгьы агәра ииргеит аринахысгьы атәылақәа еиуеиԥшым аусхкқәа рыҟны еилахәу апроектқәа шаладырҵәало ала.”.
“Сара ҭабуп ҳәа шәасҳәоит, атрагедиатә хҭысқәа ирхылҿиааз, насгьы еиҳа ианыуадаҩыз аамҭа хьанҭақәа рзы Урыстәыла адгылара зырҭаз Аҳәынҭқарра ҿыц – Аахыҵ Уаԥстәылахь ааԥхьара ахьсышәҭаз азы”, – иҳәеит уи. “Сара, Урыстәыла Афедерациеи Апрезидент иахьатәи раԥхьаӡатәи свизит наҟ-ааҟ аиҩызаратә еизыҟазаашьақәеи аимадарақәеи шьаҭас ироуеит ҳәа азысыԥхьазоит,”. – иазгәеиҭеит Медведев.
Урыстәыла Аҳәынҭқарра Ахада инаҵшьны иҳәеит “иахьа ҩ-тәылак Урыстәыла Афедерациеи Аахыҵ Уаԥстәылеи еимаздо аиқәшаҳаҭрақәа акыр шрыбжьоу.” “Ҳара иҳамоуп жәпакы апроектқәа ареспублика аекономикеи асоциалтә усхкқәеи рышьақәыргылара иацхраауа. Ҳара хымԥада, урҭ наҳагӡалоит, избанзар иҟаҵатәу рацәаӡоуп”, – инаҵшьны иазгәеиҭеит Урыстәыла Афедероациа Апрезидент. “Сара исшәырбарц сҭахыуп, еиҳараӡак ацхыраара ахьышәҭахыу”, – иҳәеит Дмитрии Медведев Едуард Кокоиты иахь ихы нарханы.
Иара убасгьы, уи инаҵшьны иазгәеиҭеит, “атәылахьчара аусхк аҟны аидгылареи аусеицуреи шхымԥадатәиу, насгьы уи азы иаҭахыу аиқәшаҳаҭрақәа шазыҟаҵатәу”. “Иахьатәи аиҿцәажәарақәа рҟны ҳара ҳрылацәажәарц ҳалшоит ҩ-ганктәи аимадарақәеи, ҳаизыҟазаашьақәа рыҿиара амҩақәеи”, – иазгәеиҭеит Апрезидент. “Ари хымԥада инагӡатәуп, ҽазныкгьы ҭабуп ҳәа шәасҳәоит исышәҭаз ааԥхзьаразы”, – иҳәеит уи.
Едуард Кокоиты ҭабуп ҳәа иеиҳәеит Урыстәыла Афедерациа Апрезидент Дмитрии Медведев ареспублика ахьыԥшымра азхаҵаразы, насгьы убри аан уи иазгәеиҭеит, Урыстәыла Ахада Цхинвал иаҭаара – ари Аахыҵ ауаԥс жәлар зегьы рзы шныҳәа дуу. “Ҳаҭыр зқәу Дмитрии Анатолии-иԥа, ҳара ҳаигәырӷьоит Аахыҵ Уаԥстәылахь шәаара, иҳәеит Кокоиты, аиԥылара аартуа. – Аахыҵ Уаԥстәыла ажәлар зегьы ҭабуп ҳәа шәарҳәоит ҳҳәынҭқарра ахьыԥшымра азхаҵареи, насгьы зхыԥхьаӡара маҷу ауаԥс жәлар ахьеиқәшәырхази рзы”. “Шәара, иахьа арахь шәааара – ари ҳажәлар зегьы рзы ныҳәа дууп”, – иҳәеит Кокоиты.
Аиԥылара алагамҭазы Аахыҵ Уаԥстәыла аҳәынҭқарра Ахада аиҳабыра алахәцәа асас иирдырит.
Ԥхынгәы 17 инаркны нанҳәа 2-нӡа аԥсуа сахьаҭыхыҩцәа Виссарион Ҵәыџьба, Руслан Габлиа, Виталии Қацәба, Виталии Џьениа алахәхоит Донтәи Ростов аҟны имҩаԥысуа ацәыргақәҵа. “Ари ростовтәии аԥсуа сахьаҭыхыҩцәеи еилахәу рцәыргақәҵоуп, – иҳәеит Аԥсны асахьаҭыхыҩцәа Реидгыла ахантәаҩы Виталии Џьениа. Уи мҩаԥысуеит Ростов асахьаҭыхыҩцәа Реидгыла ацәыргақәҵатә зал аҟны. Ҳара уахь иаҳгоит 31 усумҭа”.
Жьҭаарамзазы аԥсуа сахьаҭыхыҩцәа алахәхоит Урыстәыла аҟазара Академиа Москва иеиҿнакаауа ацәыргақәҵа.
19 инаркны 27 шықәсанӡа зхыҵуа арԥарцәеи аҭыԥҳацәеи аҭааит рҭоурыхтә Ԥсадгьыл. Аиԥылара еиҿикааит аџьынџьуаа рымадарақәа рзы апарламенттә еилакы ахантәаҩы Сенер Гогәуа.
Аԥсны Жәлар Реизара Аиҳабы Нугзар Ашәба асасцәеи адепутатцәеи еибаирдырит, ирзеиҭеиҳәеит апарламент аусура атәи, еиқәшаҳаҭрақәас иҟаҵои, ареспублика аекономикатә ҿиареи ртәы.
Ашәба иазгәеиҭеит, “аԥсуаа ахьыҟазаалакгьы Ареспублика Аԥсны атәылауаҩ изинқәа зегьы рымоуп ҳәа”. “Аха убри инаваргыланы уи ирыднаҵоит ауалԥшьақәагьы. Убри азын зегьы ааԥхьара шәысҭоит шәабдуцәа рыԥсадгьыл ахь шәгьежьразы, аҳәынҭқарра арҿиареи аргылареи шәҽалашәырхәразы”, – иҳәеит Апарламент Ахада.
“Ҳара иаҳҭахым ҳаԥсадгьыл ахь туристцәақәак раҳасабала амҩахыҵра. Иаҳҭахыуп, ҳагьашьҭоуп ҳхылҵышьҭрақәа Рыԥсадгьыл ахь агьежьра”, – ҳәа рҳәон арԥарцәеи аҭыԥҳацәеи рықәгыларақәа рҟны.
Ирацәаҩуп урҭ рҟынтә иреиҳау аҵараиурҭақәа рҟны аҵара зҵои иалгахьои., урҭ ҭырқәшәалоуп уаҟа аҵара шырҵаз. Аԥсуеи аурыс бызшәеи рзымдырра араҟа
Ашәахьаҽны, ԥхынгәы 13 рзы, Очамчыра имҩаԥысит ашахматтә турнир “Очамчыра – 2009”, Жәларбжьаратәи ашахматтә турнир   аҳәаақәа ирҭагӡаны имҩаԥысуаз.
Атурнир еиҿыркааит Аԥсны ашахматтә Федерациеи ареспублика аспорт азы Аҳәынҭеилаки Очамчыра араион Ахадара рыцхыраарала.
Атурнир иалахәуын Аԥсны ақалақьқәеи араионқәеи зегьы рыҟнытә иреиӷьыу ашахматасыҩцәеи, иара убас Урыстәыла еиуеиԥшым ақалақьқәа рыҟнытәии – ҳәа адырра ҟаиҵеит ашахмат азы Афедерациа ахантәаҩы Константин Ҭыжәба.
Гал, ООН амиссиа иатәыз ахыбраҿы, аҩашаҽны, имҩаԥысит ақырҭуа-аԥсуа еимакы азонаҿы ахҭысқәа раԥырҟәҟәаара амеханизм аус адуларазы аиԥылара. Хә-ганктәи аиԥылара иалахәуп ақырҭуа аԥсуа ганқәеи, ООН-и, Евроеидгылеи, Урыстәылеи рхаҭарнакцәа.
Аимак азонаҟны ахҭысқәа раԥырҟәҟаара амеханизм аҳәаақәа ирҭагӡаны актәи аиԥылара Гал араион аҟны амҩаԥгаразы аиқәшаҳаҭра алыршан, ҳазныу ашықәс, ԥхынгәымза 1 азы Женеватәи аицәажәарақәа афбатәи рраунд аҟны.
Аԥсуа ган аҟынтә аиԥылара иалахәуп Аԥсны Аҳәынҭқарра Ахада Гал араион аҟны инапынҵа ҷыдақәа назыгӡо Руслан Кьышьмариа, Аԥсны Адәныҟатәи Аусқәа рминистр ихаҭыԥуаҩ Мақсим Ӷәнџьиа, атәылахьчара аминистр ихаҭыԥуаҩ Гарри Кәпалба.
Аԥсны Адәныҟатәи Аусқәа рминистр С. Шамба иажәақәа рыла, “Ҳара гәҭакыс иҳамоуп, ООН амиссиа анаԥшцәа аимак азона аҟынтә ианалгахалак ашьҭахь, ишьақәгылаз аҭагылазаашьа алҵразы амҩақәа рыԥшаареи, иара убасгьы аимак азонаҿы ахҭысқәа раԥырҟәҟааразы амеханизм алыҵшәа аманы ахархәаразы аҭагылазаашьақәа раԥҵареи”. “Аиԥыларақәа зегьы мап рыцәкра мариоуп, ҳара ҳхықәкы хадақәа иреиуоуп арегион аҟны ашәарҭадареи аҭышәынтәалареи рырӷәӷәара”, – азгәеиҭеит аминистр.
Ԥхынгәы 14 рзы, ООН амиссиа Галтәи ахыбраҟны имҩаԥысит ахҭысқәа раԥырҟәҟәааразы хә-ганктәи аиԥылара. Уи мҩаԥысит, ԥхынгәы 1 азы, Кавказ ашәарҭадаразы Женеватәи аицәажәарақәа афбатәи рраунд аҟны иалыршаз аиқәшаҳаҭрақәа инарықәыршәаны.
Аԥсуа делегациа аилазаараҟны иҟан: Аҳәынҭқарра Ахада Гал араион аҟны инапынҵақәа назыгӡо Руслан Кьышьмариа, (аделегациа ахада), Аԥсны Адәныҟатәи Аусқәа рминистр ихаҭыԥуаҩ Мақсим Гәнџьиа, Атәылахьчара аминистр ихаҭыԥуаҩ Гарри Кәпалба.
Ақырҭуа делегациа иалахәын, Қырҭтәыла Аҩныҵҟатәи Аусқәа рминистрра аинформациа-аналитикатә департамент аиҳабы Шота Утиашвили, ареинтеграциа аминистрра аусзуҩ Давид Раҟвиашвили, Қырҭтәыла Аҩныҵҟатәи аусқәа рминистрра ахаҭарнак Ҭенгиз Гунава.
Урыстәыла аганахьала аиԥылара иалахәын, Урыстәыла Афедерациа Адәныҟатәи Аусқәа рминистрра абжьагаҩ хада Василии Корчмар, Аԥсны иҟоу Урыстәыла ацҳаражәҳәаҩ ихаҭыԥуаҩ Владимир Боголиубов, Аԥсны иҟоу Урыстәыла Афедералтә Шәарҭадаратә Маҵзура Аҳәаахьчаратә усбарҭа аиҳабы Иурии Звирык.
Аиԥылара мҩаԥысуан ООН Амаӡаныҟәгаҩ Хада ихаҭарнак ҷыда Иоҳан Вербеке ихантәаҩрала. ООН аҟынтә иара убасгьы иалахәын амиссиа аполитабжьгаҩцәа Хаилу Мамои Атанас Балтови. Евроеидгыла аҟынтә иалахәын Қырҭтәыла иҟоу Евроеидгыла амиссиа ахада Ханс Иорг Хабер.
“Иахьа имҩаԥысит хә-ганктәи амеханизм аҳәаақәа ирҭагӡаны абжьгарақәа рзы аиԥылара. Уаҳа даҽа зҵаатәқәак араҟа ҳрыламцәажәаӡеит”, – ҳәа аиԥылара анхыркәшаха ажурналистцәа рзы аҳәамҭа ҟаиҵеит Максим Ӷәнџьиа.
Иара иажәақәа рыла, ахҭысқәа раԥырҟәҟәаара амеханизм аус адуларазы анаҩстәи аиԥылара ҟалоит ԥхынгәы 28 рзы Гал. Уи ишьақәирӷәӷәеит, хә-ганктәи аиԥыларақәа ҩ-мчыбжьа рахь знык, ҩашала амҩаԥгаразы аганқәа шеиқәшаҳаҭхаз.
Аԥсны ООН амиссиа амандат шаанкылоугьы, аиԥылара мҩаԥыслоит ООН ахыбраҟны, ООН Амаӡаныҟәгаҩ Хада ихаҭарнак ҷыда Иоҳан Вербеке ихантәаҩрала”, – ҳәа азгәеиҭеит Адәныҟатәи аусқәа рминистр ихаҭыԥуаҩ.
Ақырҭуа хаҭарнакцәа аиԥыларақәа Гали Жәыргьыҭи еиҭныԥсахланы рымҩаԥгаразы ажәалагалақәа ҟарҵеит, аха аԥсуа ган уи иақәшаҳаҭымхеит.
Аганқәа иара убасгьы еиқәшаҳаҭхеит анаҩстәи аиԥыларақәа рылахәцәа рхыԥхьаӡаразы, уи шьақәдыргылеит – 4-ҩыуаак инадыркны 6-ҩыуаак рҟынӡа ганы цыԥхьаӡа рыҟнытә. Аԥсуа делегациа напхгара аиҭалоит Аҳәынҭқарра Ахада Гал араион аҟны инапынҵақәа назыгӡо Руслан Кьышьмариа, ақырҭуа – Қырҭтәыла аҩныҵҟатәи аусқәа рминистрра аинформациа-аналитикатә департамент аиҳабы Шота Утиашвили.
“Анаҩстәи аиԥыларақәа рҟны, Қырҭтәылеи Аԥсни рҳәаақәа рҟны аибарххара аԥырҟәҟәаара азҵаатәқәа ирызкхоит”, – ҳәа азгәеиҭеит Мақсим Ӷәнџьиа.
Аԥсуа ган алахәцәа, иахьатәи аиԥылара хырҳара аланы иазгәарҭоит, иагьазырыԥхьаӡоит, ас еиԥш амеханизм аус аулароуп аҳәаа иаԥну араионқәа рыҟны аҭыԥ змоу ауадаҩрақәа рыӡбаразы ҳәа.
Аԥсны Аҳәынҭқарра Ахада Сергеи Багаԥшь аҩашаҽны, ԥхынгәы 14 рзы, Аҟәа диԥылеит НАТО аҟны Урыстәыла еснагьтәи ахаҭарнак Дмитрии Рогозин. Аиԥылара иалахәын Аԥсны Жәлар Реизара аиҳабы Нугзар Ашәба, Аԥсны Адәныҟатәи аусқәа рминистр Сергеи Шамба, Аԥсны иҟоу Урыстәыла Афедерациа ацҳаражәҳәаҩ Семион Григориев.
Аиԥылараҟны ирзааҭгылан аурыс-аԥсуа усеицуразы инарҭбаау азҵаатәқәа.
Аиԥылара ахыркәшамҭаз, Дмитрии Рогозин ажурналистцәа рзы аҳәамҭа ҟаиҵеит, ивизит иалагӡаны даҭаарц игәы ишҭоу Аԥсны иҟоу Урыстәылатәи аҳәаахьчаҩцәа рмаҵзура ахьырхырго аҭыԥқәа, насгьы иҭиҵаарц игәы ишҭоу амаҵзура ахысразы ҭагылазаашьақәас ирымоу. Урыстәылатәи аполитик рыҩаӡара ҳаракны ишьеит Аԥсни Урыстәыла Афедерациеи рҳәынҭқарратә еизыҟазаашьақәа, агәыӷра шимоугьы иҳәеит аринахыс иҵегьы иӷәӷәахап ҳәа.
Дмитрии Рогозин инаҵшьны иазгәеиҭеит, Аԥсныҟа ивизит шымҩаԥысуа Урыстәыла –НАТО рсаммит аламҭалазы, уи аатуеит Бриуссель ԥхынгәы 22 рзы.
Ԥхынгәы 17 рзы Ражьден Гәмба ихьӡ зхыу Аԥснытәи Аҳәынҭқарратә филармониаҟны иаатуеит есышықәсатәи аклассикатә музыка Афестиваль “Хьыбла Герзмаа шәналыԥхьоит...”
Афестиваль апрограммаҟны – аоператәи аџьазтәи композициақәеи, Хьыбла Герзмаа лынагӡарала аблиуз, иара убасгьы аџьазтә концерт Даниил Крамер итрио.
Аԥсны акультура аминистрра аҟынтә адырра злаҟарҵаз ала, ԥхынгәы 21 рзы имҩаԥысуеит атрадициатә концерт, уаҟа Хьыбла Герзмаа ахәаԥшцәа идылырдыруеит Урыстәыла иреиҳау амузыкатә ҵараиурҭақәа рҟны аҵара зҵо Аԥснынтәи астудентцәа.
Иазгәаҭатәуп, уаанӡа афестиваль шымҩаԥыслоз Пицундатәи ауахәама аҟны.
Ԥхынгәы 15 рзы, Аԥсны Аҳәынҭқарра Ахада С. Багаԥшь дидикылеит ООН Амаӡаныҟәгаҩ Хада ихаҭарнак ҷыда ихаҭыԥуаҩ Џьозеф Стефанидис. Аԥсны ООН Амиссиа аусура ахыркәшара инамаданы, адипломат Аҳәынҭқарра Ахада диҭааит абзиараз ҳәа иаҳәаразы.
С. Багаԥшь инаҵшьны иазгәеиҭеит, Аԥсны анапхгара ООН Амиссиа аусура ахьыхнаркәшо шхьаарго. “Ҳара ҳазҿлымҳан ҳтерриториаҟны шәара шәмиссиа ааныжьра, аха тәылақәак, Қырҭтәыла аган иадызцәылоз рпозициа, ООН Ашәарҭадара Ахеилак абас еиԥш аӡбара аднакылартә еиԥш иҟалеит”. Аҳәынҭқарра Ахада, ООН Амиссиа аусзуҩцәеи хаҭала апатын Стефанидиси ҭабуп ҳәа реиҳәеит Аԥсны атерриториаҟны инарыгӡоз русуразы”.
Иара убас, Џьозеф Стефанидисгьы ҭабуп ҳәа ахиҳәааит, Аԥсны аҳәынҭқарра Ахадеи, ареспублика анапхгареи ООН амиссиа иазыҟарҵоз ацхырааразы.
Иахьа, ашьыжь Аԥсны аанрыжьит ООН арратә наԥшцәа 7-ҩыуаак, урҭ рхыԥхьаӡараҟны дыҟоуп арратә наԥшҩы хада аинрал Анвар Хәсеин. Уажәшьҭа ареспублика атерриториаҟны иҟам ООН Амиссиа арратә наԥшцәеи иара убас аполициеи.
Иаарласны, Аԥсны аанрыжьуеит аполитикатә офиси, ауаҩы изинқәа рзы аофиси русзуҩцәа. Иаанхоит Амиссиа аԥыхра иаҿу акоманда.
Ԥхынгәы 16 рзы, Москва анапы аҵаҩын Урыстәыла Афедерациа Ахәҳахәҭра-ааглыхратә палатеи Аԥсны Ахәҳахәҭра-ааглыхратә палатеи рыбжьара Аусеицуразы Аиқәшаҳаҭра.
Урыстәыла аганахьала адокәмент инапы аҵаиҩит Ахәҳахәҭра-ааглыхратә Палата апрезидент ихаҭыԥуаҩ Борис Пастухов, Аԥсны аганахьала Ахәҳахәҭра-ааглыхратә палата апрезидент Геннади Гагәлиа.
Анапаҵаҩра ацеремониа иалахәын Аԥсны Аҳәынҭқарра Ахада С. Багаԥшь, Урыстәыла Афедерациа Ахәҳахәҭра-ааглыхратә палата апрезидент Евгении Примакови Урыстәыла Афедерациа Ахәҳахәҭра-ааглыхратә Палата апрезидент ихаҭыԥуаҩ Георгии Петрови.
“Ҳара ҿыц ихацҳаркуам аԥсуа Палатеи ҳареи ҳусеицура. Иҳамоуп аусеицуразы аԥышәа Аахыҵ Афедералтә округ Ахәҳахәҭра—ааглыхратә палата Ассоциациа аҳәаақәа ирҭагӡаны. Ҳтәылақәа рхәҳахәҭцәа уажәшьҭа ирзымариоуп ҩ-ганктәи аусеицура рыбжьаҵара, – иҳәеит Б. Пастухов, – Иахьа ихацыркыуп аусеицуразы аетап ҿыц ҩ-тәылак рпалатақәа рыбжьареи аус знапы алакыу рыбжьареи. Аиқәшаҳаҭра – ари зегьы раԥхьаӡа иргыланы, абизнес апотенциал ахархәароуп... Ари аиқәшаҳаҭра – Урыстәылатәии Аԥснытәии абизнесқәа рымҩа аанартуеит”.
Анапы зҵаҩу Аиқәшаҳаҭра иазԥхьагәанаҭоит ахәҳахәҭра-економикатәи, аҵарадырра-техникатәи уҳәа иара убас ахәҳахәҭыҩцәа рыбжьара аусуҩтә еимадарақәа рышьақәыргылара иацхраауеит.
“Ҳара ҳзын акраҵанакуеит Урыстәыла Афедерациа Ахәҳахәҭра-ааглыхратә палатеи ҳареи ҳабжьара ишьақәгылаз апартниортә еизыҟазаашьақәа. Ас еиԥш апартниор, зтәылаҿы адагьы, адунеи зегьы аҟны аԥышәеи авторитети змоу ицхыраара ҳара ҳзын хә-амаӡам. Аусеицуразы аиқәшаҳаҭра – Урыстәылеи Аԥсни апалатақәа рыбжьароа ишьақәгылахьаз аизыҟазаашьақәа рыҿиареи рырҭбаареи рзы шьаҿа хадоуп”, – ҳәа аҳәамҭа ҟаиҵеит, аиԥылара алыҵшәақәа рзы Аԥсуа Палата Апрезидент Геннадии Гагәлиа.
Раԥхьаӡа акәны Аԥснытәи ашколхәыҷқәа ҩыџьа аҭааит Естониатәи абызшәатә лагер “Оиаке”, ҳәа адырра ҟарҵеит Естониатәи аилазаара “Линда” аҟнынтә.
Светлдана Холичи Едуард Сангәлиеи имҩаԥыргеит рреспублика апрезентациа. Ақәыԥшцәа 12 мшы рыԥсы ршьеит Финтәи аӡыбжьахала аԥшаҳәақәа рыҟны, рыԥсшьара мшқәа рыцырхыргеит Естониантә, Урыстәылантә, Латвиантә, Литвантә, Белоруссиантә, Украинантә, Швециантә рықәлацәа.
Жәларбжьаратәи абызшәатә лагерқәа Естониа еиҿнакаауеит аҳәынҭқарра афинанстә цхыраара ала. Естониатәи аҵара аминистрреи алагер аиҿкааҩцәа зегьи Аԥснытәи ахәыҷқәа ааԥхьара ирырҭаз азы ҭабуп ҳәа ахырҳәаауеит Аԥсны иҟоу Естониатәи аилазаара. Аилазаараҿы агәыӷра рымоуп ари апроект аԥхьаҟагьы иацҵахап ҳәа.
“Абасеиԥш иҟоу апроектқәа рҟны ҳхәыҷқәа ралархәра, ҳџьынџьуааи ҳареи ҳаимадарақәеи, аестон бызшәа аҵареи адагьы, Аԥсны иҟоу аестонеццәа ркультуратә традициақәа реиқәырхара иацхраауеит”, – лҳәеит аилазаара “Линда” ахантәаҩы Светлана ХоличИакобсон.
19-тәи ашәышықәса инаркны Аԥсны атерриториаҟны иҟоуп аестон қыҭақәа, Аҩадатәи Аладатәи Линда, Сальме, Сулево. Аибашьра ҟалаанӡа Аԥсны инхон 600-ҩыуаак рҟынӡа аестонеццәа. Урҭ рӷьырак Аԥсны Аџьынџьтәылатә еибашьра анцози, уи анеилгеи Естониаҟеи, иара убас Ихьыԥшым атәылақәа реимабзиара иатәу атәылақәеи рахь ицеит. Иахьа аестон еилазаара иахыԥхьаӡалоуп 300-ҩыуаак рҟынӡа.
Аԥсны ашәҟәы иҭаҩуп ҩ-естонтә еиҿкаарак “Калевипоег”-и аилазаара “Линдеи”.
Аԥсны Аҳәынҭқарра Ахада С. Багаԥшь ихы алаирхәт, ԥхынгәы 15 рзы Пицунда имҩаԥысуаз, Жәларбжьаратәи аҿартә форум “Форос. Аԥсны” аартра.
Афорум алахәцәа – Урыстәылеи, Ихьыԥшым Аҳәынҭқаррақәа Реимабзиареи, Аԥсни рҟынтә аҿартә еиҿкаарақәеи аеқспертцәеи рхаҭарнакцәа ақәҿиарақәа рзеиӷьашьо иқәгылараҟны дазааҭгылеит:
“Ареспублика Аԥсны анапхгара рыхьӡалеи, хаҭалеи сареи, Жәларбжьаратәи аҿартә форум “Форос. Аԥсны” алахәцәа зегьы бзиала шәаабеит ҳәа шәасҳәоит”!
Зегь раԥхьаӡа иргыланы, ҭабуп ҳәа расҳәоит Афорум аиҿкааҩцәа – аполитикатә ҭҵаарақәа ринститут, “Иакыу Урыстәыла” асоциал-консервативтә политика Ацентр, хаҭала Сергеи Алеқсандр-иԥа Маркови Дмитрии Владимир-иԥа Савельеви амчрақәа рхаҭарнакцәеи аҿари еиҿцәажәартә еиԥш аҭагылазаашьа аԥызҵаз.
Иазгәаҭоу азҵаарақәа рактуалра рыҩаӡара акыр иҳаракыуп, аҿар рроль акәзар, иахьа адунеитә кризиси аглобальтә еиндаҭлареи рҭагылазаашьаҿы еиҳагьы иҳаракхеит.
Аҿыц знеишьақәеи аинформациатә технологиақәа раларҵәареи, аекономикаҿи, ааглыхраҿи, анапхгараҭараҿи аҳәаанырцәтәи аԥышәа ахархәара – ари зегьы зус бзианы издыруа аҿар ирыбзоуроуп.
Иахьазы ихадароуп аҿар рыбжьара аполитикатә лидерцәа рышьақәгылара, аелита реиҭныԥсахлара, иҳәатәуп, иахьа акризис ахыҵхырҭақәа ишыруакыу адунеитә финанстә – политикатә система ашьақәхара. Аинтеллектуалтә беиара амаршәакра аҵак ҷыда амоуп. Аҿар аидеиа ҿыцқәа раԥҵара иазхиоуп – ари ҳаамҭазтәи аполитикеи аекономикеи рзы иреиҳау лагалоуп. Уи аҳәынҭқарра иҭышәынтәаланы аҿиара иацхраауеит. Аҿар рнапы иануп аҭоурыхи акультуеи реиқәырхара, аиҳабацәа рыԥсҭазаара, ииуа абиԥарақәа рԥеиԥш.
Аҳәынҭқарра, аҿар раԥшьгамҭақәа ирхаҵгылароуп. Еиҵагыло абиԥарақәа рылахәзароуп атәылаҿы имҩаԥысуа аиҭакрақәеи аҳәынҭқарратә политика ашьақәыргылареи.
Убри инамаданы ихадоуп аҿартә ауаажәларратә еиҿкаарақәеи аҳәынҭқарратә мчра аусбарҭақәеи русеицура, аҿар анапхгараҭарахь рнагара. Аԥсназы аҿар рпотенциал аҵак ҷыда амоуп, урҭ роуп аԥхьаҟа ҳҳәынҭқарра иауасхырхо, ҳаамҭазтәи адунеи ааԥхьарақәа здызкыло.
Аԥсны жәлар рҭоурых – шәышықәсала ахьыԥшымраз ақәԥароуп.
Иаҳхысыз ашықәс, нанҳәамзазы акыр аамҭа ҳаззыԥшым ахьыԥшымра ҳауит.
Урыстәыла афедерациа Аԥсны ахьыԥшымра азхаҵара ари ҳҳәынҭқарра аҭоурых аҟны қәҵәиааратә етап ҿыцны иҟалеит, уи иара убас анырра ҟанаҵеит апроцесс дуқәеи жәларбжьаратәи аполитикеи рымҩаԥысшьаҿы. Жәларбжьаратәи азхаҵара алыршареи наҟ-ааҟ хырҳара злоу аполитикатәи аекономикатәи еимадарақәа рыҿиара аиԥш иҟоу ахырхарҭа хадақәа ирықәныҟәауа атәыла адәныҟаполитикатә мҩа аформа ҿыцқәа аанахәеит.
Иахьа Аԥсны – зых иақәитҭу идемократиатәу ҳәынҭқарроуп. Ҳажәлар маҷ рҿаԥхьа иқәгылоуп ахықәк дуқәа, уи анагӡараз, хәҭакахьала, аҭакԥхықәра рыдуп аҿар. Абиԥара ҿа атәыла аиҭакразы, рыкәша-мыкәша еиӷьу аганахьала аиҭакразы здаҟам алшарақәа рымоуп. Уи азын иаҭахыуп аҿар аҳәынҭқарратәи ауаажәларратәи политикатәи ԥсҭазаара активла ралархәра.
Аҿар рполитика апроблемақәа знапы рылакыу амчратә усбарҭақәа, анапхгараҭара егьырҭ аусбарҭақәа ирылархәлатәуп аҿар реиҿкаарақәа рхаҭарнакцәа арҭ ахықәкқәа рынагӡаразы.
Убри инамаданы иазгәасҭоит, иаарласны “Аҿар рҳәынҭқарратә политиказы азакәан” шрыдкылахо. Уи ишьақәнаргылоит азинтәи асоциал-економикатәи ҭагылазаашьақәа. Ауаҩ қәԥш ихаҭара аарԥшразы амҩақәа аанартуеит, иагьарҿиоит аҿар реиҿкаарақәеи, рхеидкылақәеи.
Ҳаҭыр зқәу Афорум алахәцәеи, асасцәеи!
Сара агәра ганы сыҟоуп, аиԥыларақәа рҟны аус зыдулахо аӡбарақәеи аԥшьгарақәеи аҿартә политика аусхк аҟны Урыстәылеи Аԥсни русеицуреи реиҿцаарақәеи рырҭбаара ишацхраауа ала. Шәара шәдырреи, шәҟыбаҩи, шәгәамчи алшара шәырҭоит аԥхьаҟатәи аԥеиԥшазы ииашоу ашьаҿақәа рыҟаҵаразы”.
Аԥсны аҳәынҭқарра Ахада Афорум алахәцәа ирзеиӷьеишьеит даҽазныкгьы ақәҿиарақәеи, аԥсшьара зҩыдеи!.
Ԥхынгәы 22 рзы Аԥсны Жәлар Реизара адепутатцәа реилатәараҟны “Ареспублика Аԥсны апенсионерцәа категориақәак рпенсиақәа рыцҵаразы” актәи азакәан астатиа аԥсахрақәа алагалан. Азакәан амчра аиуеит 2009 шықәса цәыббра 1 инаркны.
“Қәралатәиатәанчаҩцәа рпенсиақәа 150 процент ирыцҵахоит, – ҳәа адырра ҟаиҵеит асоциалтә политикеи, аҭаацәеи, агәабзиарахьчареи, аџьеи рзы аилак ахантәабы Б. Џьопуа. – Цәыббра 1 инаркны, 200 мааҭ рцынхәрас 500 мааҭ роулоит. Уи азын иаҭаххоит 43 миллион мааҭ аԥара. Арҭ ахархәагақәа Ареспублика Апенсиатә фонд аҟны иҟоуп. Қәрала апенсиа зауа 33 –нызқьҩыуаак ыҟоуп.”
“Уи адагьы, рпенсиақәа ирыцҵахоит аҩнаҭа аныҟәгаҩ дызцәыӡыз аҭаацәарақәа – ахәыҷқәа ирызшәалахоит – 1000 мааҭ, егьырҭ аҭаацәа алахәцәа – 700 мааҭ”, – азгәеиҭеит Б. Џьопуа. – ас еиԥш иҟоу аҭаацәарақәа 1273 – ҩыуаак ыҟоуп, урҭ рҟынтәи 600 – ҩыуаак хәыҷқәоуп”.
Иара убас, аредакциа зызуу азакәан ҿыц инақәыршәаны, есымза 200 мааҭ рзацҵахоит, акыр шықәса инеиԥынкыланы аус зухьоу, 600 мааҭ “жәлар “рыхьӡ зҽаԥсазтәызи “зҽаԥсазтәыз аусзуҩы “ҳәа аҳаҭыртә хьыӡқәа змоу, 800 – мааҭ ашахтаусзуҩцәа, 2000 – мааҭ аибацәа; 150 мааҭ асоциалтә пенсиақәа зауа апенсионерцәа, 400 мааҭ – аџьа актәи агәыԥ аинвалидцәа, 300 мааҭи 150 мааҭи 1, 2, 3 агәыԥқәа змоу аинвалидцәа.
“Аԥхьаҟа ҳахәаԥшраны ҳаҟоуп алашәразы аинвалидцәеи, Аџьынџьтәылатә еибашьра аинвалидцәа 1, 2 агәыԥқәеи, ихәыҷаахыс ихымхәацәои рпенсиақәа рышьҭыхра азҵаара”, – ҳәа азгәеиҭеит аилак ахантәаҩы Беслан Џьопуа.
Очамчыра араион атәанчаҩцәа рпенсиақәа аҩныҟа ирызнаргоит.
Араион Ахадараҟны излашьақәдырӷәӷәаз ала, ҩымз ҵуеит араионтә центр иацәыхароу ақыҭақәа, Аҵәахырҭатә банк аинкоссатортә машьына ала аԥара рызнаргоижьҭеи.
Урыстәыла Афедерациа Аԥхьаӡаратә палата аделегациа зхадараҿы дыҟоу уи ахантәаҩы Сергеи Степашин Аԥсныҟа раара хықәкыс иамоуп Гудоуҭа иҟоу Урыстәыла Атәылахьчара аминистрра арратә базеи, Аԥсны иҟоу Урыстәыла Афедерациа аҳәаахьчаратә усбарҭеи раҭаара, уаҟа урҭ еилыркаауеит аҳәаахьчаҩцәа рмаҵзура аҭагылазаашьақәа. Абри азын адырра ҟарҵеит иахьа ахылаԥшратә усбарҭа апресс-маҵзураҟны.
Аԥхьаӡаратә плата аделегациа Аԥсныҟа раара апрограмма апунктқәа ируакыуп – Аԥсны Жәлар Реизареи Урыстәыла Афедерациа Аԥхьаӡаратә палатеи рыбжьара аусеицура ахырхарҭа хадақәа рзы аԥкаанҵа анапаҵаҩра”, – азгәарҭеит апресс-маҵзураҟны. Ԥхынгәы 23-24 рзы иазгәаҭоуп, Сергеи Степашини Аԥсны Аҳәынҭқарра Ахада Сергеи Багаԥшьи реиԥылара.
Урыстәыла Афедерациа Аԥхьаӡаратә палата аколлегиа жьҭаарамзазы ишьақәнарӷәӷәеит 2009-2011 шықәсазтәи апалата аусура ахырхарҭа хадақәа. Аҳәынҭқарра аҿиара ахықәкқәеи аусхадақәеи инарықәыршәаны, Аԥхьаӡаратә палата аусура ахырхарҭа хадақәа ракәны иахәаԥшуеит Амилаҭтә план аларҵәареи акоррупциа аҿагылареи. Ари асоциалтә цәгьаҟаҵара аҿагыларазы ауснагӡатәқәа рплан инақәыршәаны, иара убас Урыстәыла Афедерациа аиҳабыреи апарламенти аус здырулаз ареидерҿагыларатә закәанқәа инарымаданы, аԥхьаӡаратә палата аҟны иаԥҵоуп аусҩтә гәыԥ.
Аԥхьаӡаратә палата 2009-2011 шықәсазтәи ахылаԥшратә усура хырхарҭақәа ируакыуп, адунеи афинанстә кризис аҭагылазаашьаҿы, атәыла афинанстә система ахылҿиаақәа рырԥсыҽра. Ас еиԥш аусура амҩаԥгаразы афинанстә хылаԥшра иреиҳау аусбарҭаҟны иаԥҵоуп аԥышәа змоу аспециалистцәа рхыԥхьаӡараҟынтә изыхәҭоу агәаҭаратә инспекциа. Аԥхьаӡаратә палата, иара убас аус хадақәа иреиуоуп – Аԥсни Аахыҵ Уаԥстәылеи рыцхырааразы иаашьҭу абиуџьеттә хархәагақәа хылаԥшра рзура.
Степашин иазгәеиҭеит, “Урыстәыла Афедерациа Аԥхьаӡаратә палата Аԥсни Аахыҵ Уаԥстәылеи рыҟны афинанстә хылаԥшратә усбарҭа аԥҵаразы ацхыраара шыҟанаҵо”. Уи иара убасгьы иҳәеит, “макьаназы ҳара еилагара ҳәа акагьы аабом, Аԥсни Аахыҵ Уаԥстәылеи рыцхырааразы иаашьҭу афинансқәа ииашамқәа рхы иархәоуп ҳәа ҳҳәаратәы”.
Иахьа Аԥсны иазгәарҭоит Ареспублика Аԥсны Аҳәынҭқарратә бираҟ Амш. Аҿар русқәеи аспорти рзы Аҳәынҭеилакы аҟны адырра злаҟарҵаз ала, ауаажәларратә еиҿкаара “Аԥсны ҿа” Абираҟ амш иазкны Тҟәарчал имҩаԥнагоит акциеи аконцерти.
2005 шықәса рзы Аԥсны Аҳәынҭқарра Ахада С. Багаԥшь инапы аҵаиҩит Аԥсны Жәлар Реизара иаднакылаз Азакәан “Ареспублика Аԥсны Азакәан аныҳәамшқәеи арыцхәқәеи рҟны аԥсахрақәеи ахаҭәаарақәеи ралагаларазы”. Убри амш инаркны, ԥхынгәы 23 ԥхьаӡоуп Ареспублика Аԥсны Аҳәынҭқарратә бираҟ иамшны.
Ареспублика Аԥсны Аҳәынҭқарратә бираҟ рыдыркылеит 1992 шықәса, ԥхынгәы 23 рзы. Абираҟ авторс дамоуп – асахьаҭыхыҩ Валерии Гамгиа.
Аԥсны дааит Урыстәыла Афедерациа Аԥхьаӡаратә Палата ахантәаҩы Сергеи Степашин. Иахьа Аҟәа имҩаԥысит Аԥсны Аҳәынҭқарра Ахада Сергеи Багаԥшьи Сергеи Степашини реиԥылара.
Аиԥылара иалахәын, иара убас, Аԥсны Жәлар Реизара Аиҳабы Нугзар Ашәба, Аԥыза-министр Алеқсандр Анқәаб, Аԥсны Адәныҟатәи Аусқәа рминистр Сергеи Шамба.
Сергеи Степашин дымҩаԥыргон Аԥсны иҟоу Урыстәыла ацҳаражәҳәаҩ Семион Григориеви Урыстәыла Афедерациа Аԥхьаӡаратә Палата аилазаара аиҳабы Николаи Столиарови.
“Степашин Аԥсны дырдыруеижьҭеи акрааҵуеит, иргәалашәоит 1989 шықәсазтәи ахҭысқәа раани, иара убас Урыстәыла Асоциалисттә Федеративтә Советтә Республика Иреиҳаӡоу асовет адепутатс даныҟази иааирԥшыз адгылара. “Аҳәынҭқарра Ахада Сергеи Степашин ивизит азы ҭабуп ҳәа иаҳәо, иазгәеиҭеит агәыӷра шимоу аԥхьаҟа иҵегьы еизааигәоу хырҳаралатәи аусеицура арҭбааразы.”
Сергеи Багаԥшь, иара убас иҳәеит Урыстәыла Афедерациа Аԥхьаӡаратә Палата аспециалистцәа рыцхыраарала ас еиԥш аилазаара Аԥсынгьы иаԥҵахап ҳәа дшақәгәыӷуа.
“Аҵыхәтәантәи ашықәсқәа рзы Аԥсны аекономика аизҳара атемпқәа цәгьам, акыр еизырҳауп аҳәынҭбиуџьет. Иааиуа ашықәс азы иазгәаҭоуп, аҩныҵҟатәи ахашәалахәқәа рыла абиуџьет ҩ-миллиард мааҭ рҟынӡа аизырҳара”, – иҳәеит Багаԥшь.
“Ирацәоуп иахьа Аԥсны имҩаԥысуа аргыларақәа Урыстәыла иабзоураны.”, – иазгәеиҭеит Сергеи Багаԥшь.
“Сара Аԥсны саахьан аибашьра ҟалаанӡагьы. Ара сыҟан иара убас 1989 шықәса азы, ԥхынгәымзазтәи ахҭысқәа раан. Арахь аара сықәшәахьан 1993 шықса азы Сергеи Шоигуи сареи,” – иҳәеит Сергеи Степашин.
Урыстәылеи Аԥсни ишиашоу еимаздо амҩа аргылара апроект иахәҭоу акы акәны дахәаԥшуеит Сергеи Степашин. Араҟа зыӡбахә ҳәоу Кәыдры аиҩхаа иалганы Аахыҵ (Аԥсни) Нхыҵ (Домбаи, Ҟарачы-Черкессиеи) еимаздо амҩаду аргылароуп.
Анаҩс аиԥылара мҩаԥысуан ажурналистцәа аламырхәӡакәа.
Иахьа ашьыжь, визитла Аԥсны иааны иҟоу Урыстәыла Афедерациа Аԥхьаӡаратә палата ахантәаҩы Сергеи Степашин, Аԥсны Аҳәынҭқарра Ахада дицны Очамчыра араион Ҷлоу ақыҭа даҭааит.
Ҷлоу ақыҭан иқәыргылоуп, 1989 шықәса рзы знапынҵатә уалԥшьақәа рынагӡараан иҭахаз, СССР Аҩныҵҟатәи Аусқәа рминистрра аҩныҵҟатәи архәҭақәа рыррамаҵзуцәа Виктор Новикови Владимир Акопови рбаҟа.
20 шықәса раԥхьа, 1989 шықәса, ԥхынгәымзазы, Аԥсны аҭагылазаашьа аҵарра иахҟьаны, СССР Аҩныҵҟатәи Аусқәа рминистрра аҩныҵҟатәи архәҭақәа алагалан. Ҷлоу ақыҭа аиланхарҭатә ҭыԥқәа рҟны ареидқәа рымҩаԥгараан ишьын, СССР Аҩныҵҟатәи Аусқәа рминистрра Иреиҳау Арратә-политикатә ҵараиурҭа акурсант В. Акопови Аҩныҵҟатәи Аусқәа рминистрра аҩныҵҟатәи архәҭақәа рсержант В. Новикови. Уи апериод аан, Сергеи Степашин СССР Аҩныҵҟатәи Аусқәа рминистрра аҩныҵҟатәи архәҭақәа аҟәшақәа руак аҟны командаҟаҵаҩыс дыҟан, уаҟа амаҵзура иахысуан Акопови Новикови.
Иахьаҵәҟьа, С. Степашини С. Багаԥшьи ашәҭқәа шьҭарҵеит Аҟәа Ахьӡ-аԥша апарк аҟны, 1992-93 шш. рзы Аԥсны Жәлар Рџьынџьтәылатә еибашьра аҟны иҭахаз рбаҟа аҿаԥхьа.
Иахьа иазгәаҭоуп Ареспублика Аԥсны Апарламенти Урыстәыла Афедерациа Апхьаӡаратә палатеи рыбжьара Аԥкаанҵа анапаҵаҩра.
Краснодартәи атәылаҿацә агәбернатор Александр Ткачиов зхадараҿы дыҟоу аделегациа Аԥсны иаауеит уаҵәы, ԥхынгәы 28 рзы.
Аиҳабыра ринформациатә усбарҭа аҟны адырра злаҟарҵаз ала, 11. 00 сааҭ рзы Аҟәа, Ахьӡ-аԥша Апарк аҟны имҩаԥысуеит ашәҭқәа рышьҭаҵара ацеремониа.
11. 45 рзы аделегациа идикылоит Аԥсны Аҳәынҭқарра Ахада С. Багаԥшь. 12. 00 рзы имҩаԥысуеит Краснодартәи атәылаҿацә аделегациеи Аԥсны аиҳабыреи инарҭбаау реиԥылара. 13. 00 рзы Аԥсны Аԥыза-министр А. Анқәаби Ҟәбантәи агубернатор Алеқсандр Ткачиови рнапы аҵарыҩуеит ахәҳахәҭра-економикатәи, аҵарадырра-техникатәи, агәҳалалратәи, акультуратәи усеицуразы Аиқәшаҳаҭра.
Ас еиԥш Аиқәшаҳаҭра рнапы аҵарыҩуеит иара убас Аԥсни Краснодартәи атәылаҿацәи Рхәҳахәҭра-ааглыхратә палатақәа. Адокумент рнапы аҵарыҩуеит Аԥсны Ахәҳахәҭра-аалыхратә палата ахантәаҩы Геннадии Гагәлиеи уи Краснодартәи иколлега Иурии Ткаченкои.
Амш аҩбатәи азыбжазы аделегациа Гаграҟа ицоит, уаҟа иаҭаауеит абжьаратә зеиԥшҵараиурҭатә школ №2.
Санкт-Петербургтәи аунивирситет астудентцәа 35ҩыуаак Гагра араион аҟны археологиатә практика иахысуеит. Урҭ апрактика рыцымҩаԥыргоит ареспублика Аԥсны аҭоурых-культуратә ҭынхақәа реиқәырхаразы Аусбарҭеи, Аԥснытәи агәманитартә ҭҵаарақәа ринститути, Ҟабарда-Балкариатәи аҭоурыхи, афилологиеи, аекономикеи рҵарадырра-ҭҵааратә институти рспециалистцәа, ҳәа адырра ҟаиҵеит аҭоурых-культуратә ҭынхақәа реиқәырхаразы Аусбарҭа аиҳабы Вадим Бжьаниа.
Гәыԥк аус ауеит Гагра араион амшын аԥшаҳәа аҟны. Урҭ иҭырҵаауеит ҳера ҟалаанӡа 1 ашәышықәса анҵәамҭазтәи ажәытәӡатәи аҳаҭгәынқәа. Аҩбатәи агәыԥ иҭырҵаауеит Бзыԥ аӡиас армарахьтәи аԥшаҳәа 200 метра аҳаракыраҿы иҟоу аҳаԥ ду (адау Итәарҭа).
Бжьаниа иажәақәа рыла, “аҳаԥы рхы иадырхәон нхарҭаҵас ҳера ҟалаанӡа 4-тәи ашәышықәсазы; араҟа иԥшаан иԥҽу асаан маҭәа аҟәрҷахақәа”. 3-тәи ашәышықәсазы аҳаԥы рхы иадырхон ԥсыжырҭаҵас.
Уаҵәы, Гал ақалақь аҟны, ООН амиссиа ԥасатәи атерриториаҟны имҩаԥысуеит ахҭысқәа раԥырҟәҟәаареи рыҭҵаареи рзы аҩбатәи хә-ганктәи аиԥылара. Уи иалахәуп Аԥсны, Қырҭтәыла, Урыстәыла, Еидҵоу Амилаҭқәа Реиҿкаара, Евроеидгылеи рхаҭарнакцәа.
Аԥсны Адәныҟатәи Аусқәа рминистр ихаҭыԥуаҩ Максим Ӷәнџьиа адырра злаҟаиҵаз ала, аиԥылараҿы ирылацәажәараны иҟоуп, Аԥсни Қырҭтәылеи рҳәаақәа рыбжьара аибарххара аԥырҟәҟәаара иадҳәалоу азҵаарақәа.
“Уи адагьы, ҳара гәҭакыс иҳамоуп, 2006 шықәса, жәабранмзазы Қырҭтәыла амаҵзура ҷыдақәа зыҩны идәылганы иргаз Давид Сигәуа ихабар аилкаара. Ҳара, уи изкыу аинформациа аилкаара дҵаҟаҵараны иқәҳаргылоит Қырҭтәыла аганахьала,” – иҳәеит Ӷәнџьиа.
М. Ӷәнџьиа иажәақәа рыла, аиԥылара мҩаԥысуеит, уаанӡатәи аиԥш, ООН Амаӡаныҟәгаҩ Хада ихаҭарнак ҷыда Иоҳан Вербеке ихантәаҩрала. Ақырҭуа делегациа хадара азиуеит Аҩныҵҟатәи Аусқәа рминистрра аинформациа-аналитикатә департамент аиҳабы Шота Утиашвили.
Актәи хә-ганктәи аиԥылара мҩаԥысит Гал ақалақь аҟны ԥхынгәы 14 рзы. Арҭ аиԥыларақәа мҩаԥысуеит, Кавказ ашәарҭадаразы Женеватәи аицәажәарақәа афбатәи рраунд аҟны иалыршаз аиқәшаҳаҭрақәа инарықәыршәаны. Иара уаҟа иалыршан аиқәшаҳаҭра, аиԥыларақәа зегьы ажурналистцәа аламырхәӡакәа рымҩаԥгаразы.
Аԥсуа ган хаҭарнакра азыруеит, Аҳәынҭқарра Ахада Гал араион аҟны инапынҵа ҷыдақәа назыгӡо Руслан Кьышьмариа (аделегациа ахада), Аԥсны Адәныҟатәи Аусқәа рминистр ихаҭыԥуаҩ Максим Ӷәнџьиа, Аԥсны атәылахьчара аминистр ихаҭыԥуаҩ Гарри Кәпалба.
Ареспублика Аԥсны Аԥыза-министр Алеқсандр Анқәаби Краснодартәи атәылаҿацә Агубернатор Алеқсандр Ткачиови аҩашаҽны, Аҟәа рнапы аҵарҩит “Ахәҳахәҭра-економикатәи, аҵарадырра-техникатәи, агәҳалалратәи, акультуратәи усеицуразы Аиқәшаҳаҭра”.
Аиқәшаҳаҭра иазԥхьагәанаҭоит Аԥсни Краснодартәи атәылаҿацәи ртерриториақәа рҟны ашәҟәы иҭагалоу анхамҩатә субиектқәа наҟ-ааҟ еицеилахәу апроектқәа раларҵәараҿы ацхыраара аҟаҵара, абарҭ ахырхарҭақәа рыла: ааглыхратәи, агроааглыхратә комплекси, ахәҳахәҭреи, амаҵзура ацхыраара аҭареи, аҵарадырра-ҭҵаарақәа русхққәа рҟни, атуризми акультуреи, аҵарадырреи реиҭашьақәыргылараҿи, иааҳакәршаны иҟоу аԥсабара ахьчареи, аинформациатә еиҭныԥсахлареи уҳәа рыҟны.
Иахьаҵәҟьа Аҟәа имҩаԥысит Ареспублика Аԥсни Краснодартәи атәылаҿацәи Рхәҳахәҭра-ааглыхратә Палатақәа рыбжьара аусеицуразы Аиқәшаҳаҭра анапаҵаҩра. Адокәмент рнапы аҵарҩит Апалатақәа рнапхгаҩцәа Геннадии Гагәлиеи Иурии Ткаченкои.
Аиқәшаҳаҭра анапы аҵаҩуп “Аԥсни Урыстәыла Афедерациа арегионқәеи рыбжьара аекономикатәи, аҵарадырра-техникатәи, акультуратәи еимадарақәа аԥхьаҟа рыҿиареи реиқәырхареи рыҟны ацхыраара аҟаҵаразы”.
А. Ткачиов агәыӷра ҟаиҵеит Гагратәи аурыс школ№2 арҽеира-аиҭашьақәыргыларатә усурақәа финансла реиқәыршәаразы. Абри атәы иҳәеит иахьа, Аҟәа, ажурналистцәа рызҵаарақәа рҭакқәа ҟаҵо.
Ткачиов ишьақәирӷәӷәеит, ашкол аҟны арҽеиратә усурақәа рымҩаԥгара финансла реиқәыршәара ишартәо 300 миллион мааҭ аԥара. Агәбернатор инаҵшьны иазгәеиҭеит, иахьа анапы зҵаҩу Аиқәшаҳаҭра ишаԥнаҵо азинтә база Ҟәбани Аԥсни русеицуразы, иара убасгьы азин анаҭоит официалла абанктә структурақәа рыла афинансқәа рахыԥхьаӡалареи риагареи.
“Ари ахҭыс акыраамҭа иазыԥшыз ашкол анапхгареи, аҵаҩцәеи, аҭаацәеи рҿаԥхьа аҭамзаара шьҭасҵоит”, – иҳәеит Ткачиов.
Ткачиов инаҵшьны иазгәеиҭеит, иахьа аекономикатә кризис аҭыԥ шамоугьы, Краснодартәи атәылаҿацә ахадара аӡбара рыдыркылеит, Гагратәи аурыс школ аиҭашьақәыргыларазы иазоужьхараны иҟоу аԥара ахәҭак (100 миллионк) аԥара аашьҭразы.
Уи иазгәеиҭеит, Гагра ақалақь архитектуратә баҟақәа иреиуоу х-еихагылак иҟоу ашкол ахыбра ԥасатәи ахаҿы шеиҭашьақәыргылахо ала.
Ткачиов иара убасгьы иҳәеит, ари агәҳалалратә акциа Ҟәбан апарламент шақәшаҳаҭу. “Ҳара еишьцәаҵас ҳныҟәеит, акагьы ҳамыхәаԥшыкәа”, – ҳәа аҳәамҭа ҟаиҵеит Краснодартәи атәылаҿацә Агәбернатор.
Гал ақалақь аҟны ихыркәшахеит Аԥсни Қырҭтәылеи рҳәаақәа рҟны ахҭысқәа раԥырҟәҟәаареи рыҭҵаареи рзы хә-ганктәи аиԥылара
Аԥсуа ган хаҭарнакра азыруан, Аҳәынҭқарра Ахада Гал араион аҟны инапынҵа ҷыдақәа назыгӡо Руслан Кьышьмариа (аделегациа ахада), Аԥсны Адәныҟатәи Аусқәа рминистр ихаҭыԥуаҩ Максим Ӷәнџьиа, Аԥсны атәылахьчара аминистр ихаҭыԥуаҩ Гарри Кәпалба.
Ақырҭуа делегациа хадара азиуан Аҩныҵҟатәи Аусқәа рминистрра аинформациа-аналитикатә департамент аиҳабы Шота Утиашвили. ООН Амаӡаныҟәгаҩ хада ихаҭарнак ҷыда Иоҳан Вербеке ихантәаҩрала имҩаԥысуаз аиԥылара иара убасгьы иалахәын Аԥсны иҟоу Урыстәыла Афедерациа афедералтә шәарҭадаратә маҵзура Аҳәаахьчаратә усбарҭа аиҳабы Иурии Звирык, Урыстәыла Афедерациа Адәныҟатәи Аусқәа рминистрра абжьагаҩ хада Василии Корчмар, Аԥсны иҟоу Урыстәыла ацҳаражәҳәаҩ ихаҭыԥуаҩ Владимир Боголиубов, Қырҭтәыла иҟоу Евроеидгыла анаԥшцәа рмиссиа ахада ихаҭыԥуаҩ.
Мақсим Ӷәнџьиа “Аԥсныпресс” ахь адырра злаҟаиҵаз ала, аиԥылара алагамҭаз аганқәа аиҿкааратә зҵаарақәа ирылацәажәеит, хықәкыла аҳәаа иаԥну араионқәа рҟны аҭагылазаашьазы аинформациа аиҭныԥсахларазы “ишиашоу аимадара” аԥҵаразы.
Ақырҭуа ган ахаҭарнакцәа, ԥхынгәы 22 рзы, аԥсуа-қырҭуа ҳәаа иахысуаз апассаџьыр зҭаз автобусқәа ҩба раанкыларазы азҵаара шьҭырхит.
Убри инамаданы аԥсуа ган ахаҭарнакцәа аҳәамҭа ҟарҵеит, автобусқәа аҳәаа ишахысуаз аушьҭырҭатә пунктқәа иахьрыҵаркуа аҭыԥқәа ираҩганы, насгьы апассаџьырцәа ишрымамыз рхаҭара шьақәзыргылоз адокәмент ҳәа акагьы.
Аԥсуа ган ахаҭарнакцәа, Қырҭтәыла ахаҭарнакцәа рахь дҵаҟаҵараны иқәдыгылеит, 2006 шықәса жәабранмзазы Қырҭтәыла амаҵзура ҷыдақәа зыҩны идәылганы иргаз Давид Сигәуа ихабар азы аинформациа аилкаара. Аха ақырҭуа хаҭарнакцәа иазгәарҭеит, Сигәуа изы акагьы шырзымдыруа, ажәа рҭиит, акы шеилыркаалакь адырра шыҟарҵо ала.
Анаҩстәи хә-ганктәи аиԥылара нанҳәа мза 11 рзы, Гал ақалақь аҟны, иара уаҟа ООН ԥасатәи ахыбраҟны амҩаԥгаразы аганқәа еиқәшаҳаҭхеит.
Мақсим Ӷәнџьиа иажәақәа рыла, аиԥылараҟны аҭагылазаашьа еибархханы ишыҟазгьы, уи хырҳара аланы имҩаԥысит.
Аԥсны аԥыза-министр Алеқсандр Анқәаб дидикылеит ақырҭуа-аԥсуа еимакы азонаҿы ООН Амаӡаныҟәгаҩ хада ихаҭарнак ҷыдас иҟаз Иоҳан Вербеке.
Вербеке ихаҭа ажурналистцәа излареиҳәаз ала, аԥыза-министр иԥылара аусуҩтә ҟазшьа амамызт.
Иоҳан Вербеке аиԥылараҿы иазгәеиҭеит, аринахысгьы дахьыҟазаалакгьы арегион аҟны аҭынчреи аҭышәынтәалареи рзы илшо зегьы шыҟаиҵало, уи иҳәеит иара убас Аԥсны ахааназы ихы-игәаҿы ишаанхо.
“Амиссиа аркыуп, Аԥсны атерриториа аанҳажьроуп. Уажәазы, арахь сааит аԥыза-министр абзиараз ҳәа иаҳәаразы, иара убас ООН ахьӡала ҭабуп ҳәа расҳәоит Аԥсны амчрақәа ҳусеицуразы”, – ҳәа ажурналистцәа иреиҳәеит зыҩаӡара ҳаракыу ООН ачынуаҩ.
“Ҳара еснагь ҳаҭырқәҵарала ҳрызныҟәоит Аԥсны аус зуа зегьы. Ҳара ҳазхиоуп апатын Вербеке араҟа ибара иара убас туристк иаҳасабалагьы,” – ҳәа ажурналистцәа рзы аҳәамҭа ҟаиҵеит А. Анқәаб аиԥылара ахыркәшамҭазы. А. Анқәаб ишьақәирӷәӷәеит, апатын гәахәарыла ишидикылаз иажәалагала.
ООН Амиссиа арегион анаанрыжьлак ашьҭахьгьы, аԥхьаҟагьы ООН аусацура алзыршо аформақәа ирылацәажәеит иахьа Аԥсны Адәныҟатәи Аусқәа рминистр С. Шамбеи ԥасатәи ООН Амаӡаныҟәгаҩ хада ихаҭарнак ҷыда Иоҳан Вербекеи.
Шамба иажәақәа рыла, аганқәа ирыԥшуааеит Аԥсны атерриториаҟны ООН аҟалара алзыршаша аформақәа, убри аан ООН Ашәарҭадара Ахеилак аӡбара иахьыԥшымкәа.
ООН арегион аҟны аҟалара алзыршо аформа аԥшаара хықәкыс иҟаҵаны, Иоҳан Вербеке изныкымкәа НИу-Иорк аштаб-квартирахь дцахьеит, ООН Амаӡаныҟәгаҩ Хадеи Ашәарҭадара Ахеилак егьырҭ алахәлацәеи рабжьгарақәа рзы.
Шамба иазиԥхьаӡоит, иаарласны еилкаахоит апроцесс зқәшаҳаҭхаз алыҵшәа.
Аминистр инаҵшьны иазгәеиҭеит, ООН ахантәаҩрала ақырҭуеи, аурыси, аԥсуа ганқәеи Евроеидгыла ахаҭарнакцәеи алархәны, ахҭысқәа рыҭҵаареи раԥырҟәҟәаареи рзы хә-ганктәи аиԥыларақәа рымҩаԥгара шхадароу.
Зыҩаӡара ҳаракыу ООН ачынуаҩ иара убас иазгәеиҭеит хә-ганктәи аиԥыларақәа рҵак ҷыда. “Аԥсуа ган ралагашьа бзиоуп. Аиԥылараҟны излацәажәо атемақәа ҳәарада иуадаҩуп, еибарххоуп. Аха араҟа ихадароу, ахҭысқәа раԥырҟәҟәааразы амеханизм аусура иахьалагазоуп”, – иҳәеит аиԥылараҟны Вербеке. Уи иара убас иазгәеиҭеит, аԥсуа делегациа ахаҭарнак қәԥш – Аԥсны Адәныҟатәи Аусқәа рминистр ихаҭыԥуаҩ Максим Ӷәнџьиа идырра ҵаулеи иԥышәеи.
Аԥсны Адәныҟатәи Аусқәа рминистрраҟны имҩаԥысит Сергеи Шамбеи ООН Амаӡаныҟәгаҩ Хада Иоҳан Вербекеи реиԥылара. Ари 2009 шықәса жьҭаарамзазы зхыркәшара азгәаҭоу, ООН амиссиа аԥыхра аҳәаақәа ирҭагӡаны имҩаԥысуаз ҵыхәтәантәи еиԥыларан.
Аԥсга ган шазхиоу рҳәеит ООН Аԥсны аанхара алзыршо амеханизмқәа адгылара рыҭара, иара убас ишақәшаҳаҭу шьақәдырӷәӷәеит, ООН ахантәаҩрала, ахҭысқәа раԥырҟәҟәаареи рыҭҵаареи рзы хәганктәи амеханизмқәа рҳәаақәа ирҭагӡаны, аиԥыларақәа рымҩаԥгара ацҵара. Абри азы адырра ҟанаҵоит Аԥсны Адәныҟатәи аусқәа рминистрра.
Иахьа Аҟәа имҩаԥысит абыргцәа Рхеилак Ареспубликатә еилатәара. Абыргцәа Рхеилак 16 шықәса раахыс хадара азызуаз Павел Аӡынба имаҵзура аҟынтә ихы дақәиҭыртәырц аҳәара ҟаиҵеит.
Араионтә еиҿкаарақәа рхаҭарнакцәа еицҿакны иақәшаҳаҭхеит, еицырдыруа ауаажәларратәи аполитикатәи усзуҩы Константин Охзган икандидатура.
Абыргцәа Рхеилак алахәлацәа акыр шықәса инеиԥынкыланы иибаз аџьабаазы ҭабуп ҳәа иарҳәеит Павел Аӡынба. Павел Аӡынба хаҭала ҭабуп ҳәа реиҳәеит арҭ имармиамыз ашықәсқәа рзы аус ицызуаз зегьы.
Аԥсны абыргцәа Рхеилак ахантәаҩ ҿыц Константин Озган изыҟарҵаз агәрагара ду азы ҭабуп ҳәа раҳәо иазгәеиҭеит, аринахысгьы, ари аҭакԥхықәра ду зцыу имаҵзураҿы аиҿкаара алахәлацәа рыцхыраара дшақәгәыӷуа.
Иаарласны Аԥсны Жәлар Реизара иаднакылараны иҟоуп “Абыргцәа Рхеилак” азы азакәан.
Аилатәара рхы аладырхәт Аԥсны Аҳәынҭқарра Ахада Сергеи Багаԥшь, Аԥсны аԥыза-аминистр Алеқсандр Анқәаб, Аԥсны Аҳәынҭқарра Ахада Иусбарҭа анапхгаҩы Валерии Аршба.
“Ҳҳәынҭқаррақәа рыбжьара адипломатиатә еизыҟазаашьақәа рышьақәыргыларазы ҳара ҳазхиоуп аусура активла алагара”. Абас ахҳәаа ҟаиҵеит Аԥсны Адәныҟатәи аусқәа рминистр ихаҭыԥуаҩ Максим Ӷәнџьиа, Никарагәуа Адәныҟатәи аусқәа рмиинистр Самуель Сантос иҳәамҭа.
“Ҳара ҳзы Никарагәуа есымшагьы иаанхоит еиҩызаратә ҳәынҭқарраны. Ҳара ҭабуп ҳәа раҳҳәоит Никарагәуа ажәлари анапхгареи Урыстәыла инашьҭарххны ҳҳәынҭқарра ахьыԥшымра азхаҵаразы”, – иҳәеит Мақсим Ӷәнџьиа. Ҳара аринахыстәи ҳусура азкхоит ари аҳәынҭқарреи ҳареи ҳабжьара хырҳара злоу еицыфеидоу аизыҟазаашьақәа рышьақәыргылара.
Ареспублика архивқәа рҭагылазаашьа иазкны, Аԥсны аҳәынҭқарра Ахада С. Багаԥшь аусуҩтә еилатәара мҩаԥигеит. Аилатәара иалахәын Аԥсны аԥыза-министр актәи ихаҭыԥуаҩ Леонид Лакербаиа, аԥыза-министр ихаҭыԥуаҩ Алеқсандр Страничкин, араионқәа рхадарақәа реиҳабацәеи, Аҟәа ақалақь ахадеи, ареспублика архивқәа рнапхгаҩцәеи.
Аҳәынҭқарра Ахада иазгәеиҭеит, архивқәа русура аҭагылазаашьа, адокәментқәа рыҵәахразы ишьақәгылоу анормақәа ишрықәымшәо. “Иарбанзаалак атәыла аҭоурых аҿы архив иаанакыло аҭыԥ хада ҳасаб азуны, арҭ аусбарҭақәа русура аиӷьтәразы ирзаԥҵатәуп аҭагылазаашьақәа”, – азгәеиҭеит Аҳәынҭқарра Ахада.
Аҳәынҭқарратә архив хада аиҳабы Роман Ӷәнџьиа атәыла аҵәахырҭа хада аҭагылазаашьа атәы дазааҭгылеит. Уи иазгәеиҭеит, напхгара зиҭо аусбарҭа аусзуҩцәа, аибашьра ашықәсқәа раан ақырҭуа аоккупантцәа ирблыз архивтә докәментқәа рышьақәыргылара ишаҿу. “Ҳәара аҭахыума, аматериалқәа зегьы инҭырҳәыцааны рышьақәыргылара залыршахом, аха ари ахырхарҭала аусура аанкылахом”, – иҳәеит Ӷәнџьиа. Уи дазааҭгылеит иахьазы архив аҭагылазаашьа. Архив аиҳабы инаҵшьны иазгәеиҭеит, иҷыдоу аҭыԥ шааннакыло акадрқәа разыҟаҵара азҵаара. Аҳәынҭқарра Ахада иҳәеит, ари азҵаараҿы аҳәынҭқарра шазхиоу ацхыраара аҟаҵара.
Аилатәараҿы Аҳәынҭқарра Ахада идырдырит араионтә архивқәа рҭагылазаашьеи, Аԥсны атәылахьчара аминистрра иатәу архив хада аҭагылазаашьеи. С. Багаԥшь анапынҵа риҭеит, ҿҳәара кьаҿк иалагӡаны, атәыла архивқәа ишьақәыргылоу анормақәа ирықәшәартә еиԥш русура аиҿкааразы ажәалагалақәа аздырхиаразы.
Иахьа, Аԥсны Апарламент ахада Нугзар Ашәба дидикылеит, арҭ амшқәа рзы Аԥсны ԥсшьара иааны иҟоу Урыстәыла Афедерациа Афедералтә Еизара Афедерациа ахеилак ахантәаҩы ихаҭыԥуаҩ Александр Трошин.
Ашәбеи Трошини алацәажәеит Ареспублика Аԥсны азинтә база аҿиара азҵаарақәа. Н. Ашәба асас изеиҭеиҳәеит апарламент аилазаареи, Ареспублика Аԥсны азакәанԥҵаратә системеи ртәы.
Урыстәыла Афедерациа Афедералтә Еизара Афедерациа Ахеилак ахантәаҩы ихаҭыԥуаҩ А. Трошин Ареспублика Аԥсны Аконституциа “европатәи астандартқәа” иахьынӡарықәшәо азы игәаанагара иҳәеит.
Аиԥылараҿы, иара убасгьы ирзааҭгылан Урыстәыла Аԥсны ахьыԥшымра ахьазханаҵаз инамаданы, ҳаамҭазтәи адемократиатә ҳәынҭқарра аргылараҿы ацхыраара аҟаҵара аперспективақәа.
Аԥсны Аҳәынҭқарра Ахада Сергеи Багаԥшь, ашәахьаҽны, нанҳәа 3 рзы Ашәарҭадара Ахеилак аилатәара мҩаԥигеит. Ашәарҭадара Ахеилак алахәлацәа ареспублика аҩныҵҟатәи адәныҟатәи аполитика азҵаатәқәа ирылацәажәеит.
Абри азы адырра ҟарҵеит Аиҳабыра ринформациатә Усбарҭа аҟынтә.
Аҟәатәи ахшараиурҭа ҩны аартра иазхиоуп, ҳәа аиҳабыра реилатәараҟны адырра ҟаиҵеит афирма “Аҟәаргылара” аиҳабы Руслан Тәанба. Уи ишьақәирӷәӷәеит, иахьазы ахыбраҟны ишымҩаԥысуа амыругақәа рышьақәыргылара, ишдыргыло аҩнымаҭәа; русура хдыркәшоит иара убас афымцаеибыҭаҩцәа; ибзианы аус руеит аҭыԥантәи аӡымҩангагақәа; ахшараиурҭа ҩны акәша-мыкәша атерриториа рыцқьоуп. Аԥыза-министр А. Анқәаб иақәиргәыӷит, ари амчыбжь азы ахыбра шрыдыркыло ала.
Афирма “Аҟәаргылара” абригадақәа Аԥсны Аҳәынҭқарратә музеи аҟны аиҭашьақәыргыларатә усурақәа ишырҿыц ирҿуп. Руслан Тәанба иажәақәа рыла, амузеи ахыбра даара иуашәшәырахахьан, уи арҵабыргуеит иҭабганы иҟоу адашьмақәеи, ибааны иҟоу ахыб ҵыргәақәеи. Амузеи аҟны иахьазы аусурақәа ирыцҵоуп, ԥарала-шьарала аиқәыршәаразы афинансқәа рминистрра аганахьала уадаҩра ҳәа акагьы ыҟам, – иазгәеиҭеит Тәанба.
Аилатәараҟны, иара убас иазааҭгылеит, Ленин ихьӡ-зхыу аҳҭны-қалақь апарк аҟны арҽеиратә усурақәа рымҩаԥгара азҵаара. Иахьазы апарк аҟны апланеиҭакратә усурақәа мҩаԥысуеит, ишьҭаҵоуп анеига мҩа ҿыцқәа, иара убас уаҟа иқәыргылахоит алашарбага ҿыцқәа. Адгьылтә усурақәа рымҩаԥгаразы!, 5 нызқь кәбометр адгьыл аагоуп.
Арҭ амшқәа рзы ихыркәшахоит С. Ҷанба ихьӡ зхыу аԥсуа драматә театр аҟны ахыбра аԥсахраз аусурақәа. Афирма “Аҟәаргылара” аиҳабы иинформациала, Аԥсуа драмтеатри, Аурыс драмтеатри, иара убас Аԥснытәи Аҳәынҭқарратә музеии рхыбрақәа рыԥсахраз иаагоуп, Монтерреи афирма иатәу ахыбмаҭәахә (металлочерепица), уи 50 шықәсанӡа анҵыра амоуп.
Аԥыза-министр Алеқсандр Анқәаб иҳаҩсыз ахәашаҽны, ԥхынгәы 31 рзы имҩаԥигеит ареспублика ашколқәа рҟны арҽеиратә усурақәа рымҩаԥысшьазы аилатәара. Уи иалахәын Аҳәынҭеилахәыра “Аԥсныргылара” аргыларатә еиҿкаарақәеи, акапиталтә ргыларақәа русбарҭеи рнапхгаҩцәеи.
Аилатәара рхы аладырхәт, иара убас, Аԥсны афинансқәа рминистр Беслан Кәбраа, аҵара аминистр Индира Аҩардан, Аминистрцәа Реилазаара анапаҵаҟа иҟоу акапиталтә ргыларақәа русбарҭа аиҳабы Константин Бигәаа, Аҳәынҭеилак “Черноморенерго” ахада Резо Занҭариа, Аҟәа ақалақьи, Аҟәеи, Очамчыреи, Гали, Тҟәарчали, Гәлрыԥшьи, Гагреи, Гәдоуҭеи араионқәа рҵара аҟәшақәа реиҳабацәа.
А. Анқәаб иҭиҵаауан ашколқәа рҟны, раԥхьа иргыланы ақыҭа школқәа рҟны аргылара-рҽеиратә усурақәа рхаҭабзиара атәы. Акапиталтә ргыларақәа русбарҭеи, аргылара рҽеиратә усбарҭеи рхаҭарнакцәа инагӡоу аусрақәа зегьы рзи, иара убас иныхыу ахарџьқәеи рзы аҳасабырба ҟарҵеит.
Аԥыза-министр аргылаҩцәа ргәы рҽаниҵеит, ашколқәа рҟны арҽеиратә усурақәа рымҩаԥгараан, араионқәа рҵара аҟәшақәа реиҳабацәа ргазыҳәарақәеи разгәаҭақәеи ирықәныҟәаларц азы.
“Иаҭахыуп арҽеиратә усурақәа ртемп арццакра. Аҵара ашықәс иалагаанӡа инхаз аамҭа маҷуп. Убри азын аусутә амш ишәызҭамыгӡозар, уахынлагьы аус улатәуп. Аҿҳәара азын ихыркәшатәуп арҽеиратә усурақәа зегьы. Уажәшьҭан ашкол маҭәа ҿыци амыругақәеи ажәжәаҳәа рыргылара ақәымшәарц азы. Араҟа ахәыҷқәа рхара ҳәа акагьы ыҟам, адуцәа ахьымӡозар”, – инаҵшьны иазгәеиҭеит аиҳабыра рхада. Анқәаб иара убас ишьҭихит, арҽеиратә усурақәа рышьҭахь, ашколқәа рыкәша-мыкәша иаанхо агәам-сам азҵаара.
Аԥыза-министр аҵара аминистр анапынҵа лиҭеит, агәыҩбара изҭо школқәак рыҟны арҽеиратә усурақәа рцашьа агәаҭаразы.
Иахьа ашколқәа жәпакы рыҟны аԥенџьырқәа рыԥсахуеит, ахыбрақәа иахькылсуа иқәдыршәуеит, афымцамҩангагақәеи аӡымҩангагақәеи дырҽыцуеит, идыргылоит асанитартә хыбрақәеи, аспорзалқәеи.
Иахьазы, арҽеиратә усурақәа мҩаԥысуеит Очамчыра ақалақьи Тамшь ақыҭеи ашкол-интернатқәа рҟны, ақыҭақәа Ҷлоу, Кәтол, Ҭхьына, Џьгьарда ашколқәа рыҟны, Аҟәа араион иахьаҵанакуа Аладатәи Аҩадатәии Ешыра ақыҭа школқәа рыҟны, Гәылрыԥшь араион Дранда аҳаблан, Гәдоуҭа араион Мҵара, Лыхны, Дәрыԥшь, Бамбора, Гагра араион Бзыԥ аҳаблан ашколқәа №№1, 2 рыҟны, Аҟәа 15тәи абжьаратә школ аҟны.
Мҵаратәи ашкол ахыбраҿтәи арҽеиратә усурақәа ртәы дазааҭгыло (уаҟа уажәы ахыбра рыԥсахуеит), А. Анқәаб апресс ала абри ақыҭа иалҵыз акыр зылшо рахь ааԥхьара ҟаиҵеит, 2004 шықәса цәыббра мзазы рқыҭеи рышколи иацхраарц азы ирҭииз ажәа нарыгӡарц. Усҟан иазгәарҭон аерман қыҭа Мҵара 125 шықәса ахыҵреи, ари ақыҭа ашкол 120 шықәса ахыҵреи.
Ҳазҭоу ашықәс азы, аҵарадырра асистемаҟны иарбоуп 22 хыбра рыҟны арҽеиратә усурақәа рымҩаԥгара. Урҭ рынагӡаразы абиуџьет аҟынтә иазоужьуп 44 миллион мааҭ. Уи еиҭа хаҭәаауп 34 миллион мааҭ рыла. Аилатәараҟны иазгәарҭеит иаҭаххозар еиҭа ишацҵахо ала.
“Ҳәара аҭахыума, ареспублика азеиԥшҵараиурҭа школқәа зегьы рыҟны уи азхом, макьана ҳусутә рацәоуп”, – иҳәеит аилатәара ашьҭахь ажурналистцәа рыҿцәажәараан Аԥыза-министр А. Анқәаб. Уи иазгәеиҭеит, арҭ амшқәа рзы, аиҳабыра акапиталтә ргыларақәа русбарҭеи афинансқәа рминистрреи алархәны ишымҩаԥнаго 2010 шықәса рзы иазгәаҭоу арҽеиратә усурақәа раҳасабтә. “Аминистрцәа Реилазаараҟны ахәаԥшразы аматериал азхиахароуп нанҳәамзазы”, – иазгәеиҭеит уи.
Анқәаб адырра ҟаиҵеит, аҵарадырра ахыбрақәа рыҟны арҽеиратә усурақәа рымҩаԥысшьазы анаҩстәи аиԥылара азгәаҭоуп нанҳәа 20 рзы ҳәа. Аԥыза-аминистр иажәақәа рыла, нанҳәа 25 рзы ихыркәшахароуп арҽеиратә усурақәа зегьы.
2009 шықәса, нанҳәа 5 рзы Аԥсны Адәныҟатәи Аусқәа рминистр С. Шамба идикылеит Ахҵәацәа русқәа рзы Норвегиатәи Ахеилак ахаҭарнакцәа – Азиеи Кавкази рыҟны ахҵәацәа русқәа Норвегиатәи Ахеилак арегионалтә директор аҳкәажә Маргарет Виккии Аԥсны иҟоу ахҵәацәа русқәа рзы Норвегиатәи Ахеилак ахада Игор Шантефои. Адәныҟаполитикатә усбарҭа апресс-маҵзура адырра злаҟанаҵо ала, Маргарет Викки дыдлырдырит, Аԥсны иҟоу Ахҵәацәа русқәа рзы Норвегиатәи Ахеилак анапхгаҩ ҿыцс иҟало Анна Повржевич. Аҳкәажә Анна Повржевич 2007 шықәса инаркны 2009 –нӡа напхгара алҭон Аԥсны иҟоу жәларбжьаратәи аиҿкаара  
Аиԥылараҟны Ахҵәацәа русқәа рзы Норвегиатәи Ахеилак ахаҭарнакцәа алацәажәеит Аԥсны ашкол хыбрақәеи, аҩнқәеи реиҭашьақәыргыларазы иаладырҵәо апроектқәа ирыдҳәалоу азҵаатәқәа.
С. Шамба аиҿкаара ахаҭарнакцәа агәра диргеит апроектқәа раларҵәараҿ ицәырҵуа азҵаарақәа рҿы ацхыраара шыҟаиҵо ала.
Аԥсны Аҳәынҭқарра Ахада Сергеи Багаԥшь далахәхоит, 2008 шықәсазтәи Аахыҵ Уаԥстәыла атрагедиатә хҭысқәа ирызкыу аусмҩаԥгатәқәа. Урҭ азгәаҭоуп Аахыҵ Уаԥстәыла аҳҭны-қалақь Цхинвал.
Абри азы адырра ҟаиҵеит амассатә-информациатә хархәагақәа рыҟны аҳәынҭқарра Ахада ихаҭарнак Кристиан Бжьаниа.
“Ареспублика Аԥсны атәылауаҩразы азакәан аԥсахрақәа алагаларазы” ԥхынгәы 31 рзы Аԥсны апарламент иаднакылаз ақәҵара №2459-с-IV аԥсахит. Абри азы аӡбара рыдыркылеит иахьа, нанҳәа 6 рзы Апарламент асессиа изаамҭанытәым аилатәараҟны.
Апарламент, иара убас иаднакылеит аӡбара “Ареспублика Аԥсны атәылауаҩразы азакәсн аԥсахрақәа алагалара” аус адуларазы иаԥҵазарц аусуҩтә гәып, апарламенттә комиссиеи, азакәанԥҵаратәи, аӡбара-зинтә реформеи аҳәынҭқарратә ргылареи аилаққәеиалархәны, “Қырҭтәыла аҳәаа иаԥну атерриториаҟны инхо Ареспублика Аԥсны ауааԥсыра рзинтә статус аҭышәныртәаларазы”.
Урыстәыла иацнаҵалоит Аԥсни Аахыҵ Уаԥстәылеи рыҟны зформат хаҭәаау аизыҟазаашьақәа рышьақәыргылара, “уи згамԥхо ыҟазаргьы” ҳәа аҳәамҭа ҟаиҵеит Урыстәыла Афедерациа Апрезидент Дмитрии Медведев.
“Ари ҳара еиҭа ҳаззыхынҳәыша зҵаарам – уи иҳадаҳкылахьоу ӡбароуп, анагӡаргьы ҳагәҭакыуп”, – иҳәеит уи адокәменталтә сахьа “В августе 2008-го” авторцәа рԥылараан.
“Сара Цхинвал ахаангьы сымнеицызт, президентк иаҳасабала аҳәынҭқарра ҿыц Аахыҵ Уаԥстәылаҟа официалла сцаанӡа. Ҳәара аҭахыума уаҟа аҭагылазаашьа уадаҩуп, ауааԥсыра ӷарыуп, жәашықәсала аблокада иахылҿиааз ауадаҩрақәа даара ирацәоуп. Аха иҟоуп, ауааԥсыра рганахьалагьы, ареспублика апанхгара рҟынгьы арҭ ауадаҩрақәа рыӡбара иазаҳаҵҳаҵо иашьҭоу”, – иазгәеиҭеит Медведев. Урыстәыла арҭ ауадаҩрақәа рыӡбараҿы ацхыраара ҟанаҵоит, инаҵшьны иазгеиҭеит уи.
“Ҳара иалаҳарҵәалоит ацхыраара апрограммақәа, еиҿаҳкаалоит аинвестициатә проектқәа, иҳахьчалоит ари аҳәынҭқарра ашәарҭадара, ҳрыцхраалоит ашәарҭадара ахьчараҿи, лассы иӡбатәу аекономикатә уадаҩрақәеи рыӡбараҿи,” – ҳәа азгәеиҭеит Урыстәыла Аҳәынҭқарра Ахада.
“Аахыҵ Уаԥстәылеи ҳареи иҳабжьаҳҵахьеит иҷыдоу Аиқәшаҳаҭра – аиҩызареи, аицхыраареи, арратә усеицуреи рзы Аиқәшаҳаҭра, уажәшьҭа урҭ азҵаарақәа рыӡбара нап аҳаркуеит”, – азгәеиҭеит Дмитрии Медведев.
VIтәи Жәларбжьаратәи ашахматтә фестиваль “ABHAZIA  АҞӘА-2009” алахәцәа 40 ҩыуааки асасцәеи рҽаладырхәт аекологиатә акциа “Аԥшаҳәа цқьақәа”. Урҭ рҽырԥыршьит аиҿкаара “Аԥсны ҿа” аентузиастцәа ргыԥ.
Акциа ахы акит шьыжьы асааҭ 10 рзы. Ашоура шӷьызгьы, акциа иалахәыз идрыцқьеит Аԥсуа Ҳәынҭқарратә драматә театр аҿаԥхьа аԥшаҳәа, урҭ уаҟа 50 ааҵәа агәам-сам еизыргеит. Аҟәа ақлақь Ахадара акоммуналтә усбарҭа аусзуҩцәа агәам-сам еизгаз алыргеит.
Атурнир адиреқтор Константин Ҭыжәба адырра злаҟаиҵаз ала, “акциа “Аԥшаҳәа цқьақәа” алахәцәа зегьы ироуеит Ареспублика Аԥсны аекологиатә маҵзура аиҳабы Роман Дбар инапы зҵаҩу асертификат”.
Акапиталтә рҽеирақәа рышьҭахь, агәырӷьаратә ҭагылазаашьаҿы иаартын Аҟәатәи ахшараиурҭа ҩны. Ахшараиурҭа ҩны арҽеиратә усурақәа ирықәырхарџьыуп 80 миллион мааҭ рҟынӡ, урҭ рахьынтә 16 миллион мааҭ ақәырхарџьуп амыругақәа раахәара. Арҽеиратә усурақәа мҩаԥган Урыстәылатәи аинвестициақәеи аҳәынҭбиуџьети рымчала.
Аартра ацеремониа иалахәын аԥыза-министр Алеқсандр Анқәаб, Аԥсны Жәлар Реизара Аиҳабы нугзар Ашәба, уи ихаҭыԥуаҩ Виачеслав Цыгәба, аԥыза-аминистр ихаҭыԥуааа Леонид Лакербаиа, Беслан Кәбраа, аиҳабыра алахәцәа, ақалақь Ахадара анапхгара, аҳҭны-қалақь ахәышәтәырҭақәа рҳьақьымцәа хадақәа, ауаажәларратә еиҿкаарақәа рхаҭарнакцәа уҳәа убас егьырҭгьы.
Аҳҭны-қалақь ахада Алиас Лабахәуа ареспублика анапхгареи, хаҭала Аҟәатәи ахшараиурҭа ҩны аҟны арҽеира-еиҭашьақәыргыларатә усурақәа рцашьа иахылаԥшуаз аԥыза-министр Алеқсандр Анқәаби ҭабуп ҳәа реиҳәеит. Иара убас рџьабаа инаҵшьны иазгәеиҭеит аргылаҩцәа Радион Ҭарбеи, Роман Аибеи, Василии Ҭарбеи, Руслан Тәанбеи, аҳәынҭкомпаниа “Черноморенерго” адиректор хада Резо Занҭариеи. “Иҟаҵоуп аус дуӡӡа ҳаҳәсақәа ргәабзиара аиӷьтәразы. Ахшараиурҭа ҩны ҳаамҭазтәи ашәага-загақәа ирықәшәоит, еиқәыршәоуп иреиӷьыу медицинатә техникала. Уажәшьҭарнахыс араҟа аҟәаа рыдагьы егьырҭ араионқәа рҟынтәигьы аҳәсақәа рыдкылара иазхиоуп”, – иҳәеит Лабахәуа.
Агәабзиарахьчара аминистр Зураб Маршьан иажәақәа рыла, анреи ахәыҷреи рыхьчара апрограмма аларҵәара ишахәҭоу еиԥш изалшом, абас еиԥш ахәышәтәырҭа ахыбрада. “Аҳәынҭқарра абзоурала ареспубликаҿы раԥхьаӡа акәны ахархәарахь ирыҭоуп зеиӷьыҟам амедицинатә хыбра. – Ари ахәышәтәырҭа хыбра еиқәыршәоуп зыҩаӡара ҳаракыу амедицинатә техникала. Араҟа иҟоуп зира аанӡа ииз ахәыҷқәа зҭарҵо аинкәбаторқәа; аинфекциа зцәа иалоу ачымазцәа рзы иҷыдоу ауадақәа; ахәыҷтәы иарақәа, ҳаамҭа иақәшәо аппаратқәа, аԥҟарҭа столқәа; еиҿкаауп еиԥҟьарада афымцамчи, аӡыԥхеи аӡыхьшәашәеи риура”.
Уи иазгәеиҭеит, ахыбраҟны арҽеиратә усурақәа цонаҵы, ахшараиурҭа аҩны аусзуҩцәа 1063-ҩыуаак рҟынӡа ахәыҷқәа шрыдыркыла. “Аусзуҩцәа рыхәҭак дәықәҵан араионтә хәышәтәырҭақәа рахь. Уиадагьы, аҳақьымцәа зегьы ахысит Воронежтәи амедицинатә академиаҟны аквалификациа ашьҭыхразы акәрсқәа.
Ахшараиурҭа ҩны аҳақьым хада Лиана Ачба аргылаҩцәа ҭабуп ҳәа раҳәо, инаҵшьны иазгәалҭеит, иарбан усзаалак аказы мап шырцәырымкыз, амедикцәа ргәы ишаҭахыз зегьы шеиқәдыршәоз. “Аха абраҟа иҳәатәуп, ахшараиурҭа ҩны апроблемақәа рыӡбараҿы зегьы реиҳа иџьабаа шыӷәӷәоу аԥыза-министр, уи азын ҳара идуӡӡаны иҭабуп ҳәа иаҳҳәоит. Сара агәра ганы сыҟоуп ҳпациентцәа ирзаԥҵоу аҭагылазаашьақәа гәахәарыла ирыдыркылап ҳәа., – азгәалҭеит уи.
Л. Ачба иазгәалҭеит, иахьа ирыгыу акы акәны ишыҟоу аендоскопиатә мыруга. Иара убас макьана иӡбам акрыфарҭа азҵаарагьы.
Аҟәатәи ахшараиурҭа ҩны аҟны арҽеиратә усурақәа мҩаԥысуан ҩышықәса. Араҟа зегьы рҿыцуп, убрахь иналаҵаны аӡыы афымцамчи, аканализациа, авентилиациа уҳәа убас егьырҭгьы.
Ахшараиурҭа ҩны апациентцәа рыдкылара иазхиоуп нанҳәа мза 10 инаркны.
Нанҳәа 11 рзы, Р. Гәмба ихьӡ зхыу Аԥсуа ҳәынҭқарратә филармониаҟны, Ареспублика Аԥсны акәльтура аминистрра ацхыраарала имҩаԥысуеит, Москватәи атеатр “Геликон-опера” асолистка, Ареспублика Аԥсны жәлар рартистка, Урыстәыла Афедерациаҟны зҽаԥсазтәыз артистка Алиса Гыцба лконцерт.
Алиса Гыцба – хыԥхьаӡара рацәала жәларбжьаратәии урыстәылатәии аоператә конкәрсқәеи афестивальқәеи дрлауреатуп, убарҭ рхыԥхьаӡараҟны Валерии Гергиев инапхгарала Владикавказ имҩаԥысуаз “Кавказ аҭынчра” афестиваль.
Аԥсны Аҳәынҭқарра Ахада Сергеи Багаԥшь диԥылеит, усуҩтә визитла Аԥсныҟа иааз, Урыстәыла Аиҳабыра рхантәаҩы Владимир Путин.
Аԥсны Аҳәынҭқарра Ахадеи Урыстәыла аиҳабыра рхантәаҩи аибашьцәа рҿаԥхьа ихырхәеит. Аҳҭны-қалақь Амемориал аҟны Сергеи Багаԥшьи Владимир Путини 1992-93 шш. рзы иҭахаз аибашьцәа рбаҟа аҿаԥхьа ашәҭқәа шьҭарҵеит.
Ареспублика Ахада Урыстәыла аиҳабыра рхантәаҩы дицны иаҭааит Аҟәатәи ахшараиурҭа аҩны, уаҟа имҩаԥган акапиталтә рҽеиратә усурақәа Урыстәыла ацхыраарала.
Аԥсны Аҳәынҭқарра Ахадеи Урыстәыла Афедерациа аиҳабыра Рхантәаҩи реиԥылара иацҵан Аԥсны аҳәынҭқарра Ахада Иусбарҭа аҟны.
Аиԥылара аламҭалазтәи астенограмма:
С. Багаԥшь: Владимир Владимир-иԥа! Шәара шәаара ҳауаажәлари ҳареи шаҟа ҳаигәырӷәаз жәбоит. Бзиала шәаабеит ҳәа шәсҳәоит, даҽазныкгьы!
Идуӡӡаны иҭабуп ҳәа шәасҳәарц сҭахыуп аминистрцәеи Аиҳабыреи шәыцны шәахьыҟоу. Ҳаиԥылараҟны ҳара шәзеиҭаҳәара ҳҽазаҳшәоит ҳаихьӡарақәеи ҳауадаҩрақәеи ртәы. Урыстәыла иҟанаҵо – ҳара ҳзын ихадоуп. Иҭабуп идуӡӡаны. Иарбоу апланқәа зегьы нагӡахоит.
В. Путин: Сергеи Уасил-иԥа, иҭабуп ааԥхьара исышәҭаз азы. Сара избоит ауаа амҩадуқәа рҟны ҳделегациа ишаԥыло. Ари зегь раԥхьаӡа иргыланы Урыстәыла азыҟазаашьоуп ишьақәнарӷәӷо. Иашаҵәҟьаны, Урыстәыла иҟанаҵаз рацәоуп, еиҳаракгьы аҵыхәтәантәи ашықәс азы, Аԥсны жәлар адгылара рыҭаразы. Аԥсуа ҳәынҭқарра ахьыԥшымра ашьақәгылара адгылара аҭаразы. Убри аан исҳәарц сҭахыуп, аҽаҩра ҟалом, ажәла ахькауԥсаз адгьыл бааԥсызар. Аԥсны жәлар ирылшоз зегьы ҟарҵеит, иаадырԥшит ахаҵареи, агәҭбаареи, ачҳареи, ахьамҵреи, аҟыбаҩи – аҵыхәҭәантәи ашықәсқәа рзы иҟалаз ахҭысқәа ҟаларазы. Даҽазныкгьы еиҭасҳәоит, иагьышьақәсырӷәӷәоит, Шәачатәи шгәареи сареи ҳаиԥылараҟны иазгәаҳҭаз апланқәа зегьы, иагьа уадаҩра рыцзаргьы, ԥсахрада иаанхоит. Абри атәы ҳалацәажәараны ҳаҟоуп иахьагьы. Абри атәы сҳәахьеит шәжурналистцәеи сареи ҳаиҿцәажәараан. Сынтәатәи ашықәс азы, Шәареи сареи ишеибаҳҳәахьоу еиԥш, ҷыдала хырҩаа рзухоит ашәарҭадара аиқәыршәара азҵаареи, асоциал-економикатә усхк аҿиареи.
Аԥхьаҟа хы-шықәса алагалақәа рзы Шәареи сареи ҳазлацәажәаз азԥхьагәаҭоуп. Агәыӷра сымоуп, иахьатәи ҳаиҿцәажәарақәа рыҟны ҳусеицураҿы иалаҳкаап ҳәа иаҳа аперспектива змоу ахырхарҭақәа ҳәа.
С. Багаԥшь: Иҭабуп, Владимир Владимир-иԥа! Иҭабуп!
Апресс-конференциа астенограмма:
С. У. Багаԥшь: Сара ҭабуп ҳәа расҳәоит Урыстәыла Аиҳабыра Реилазаара Ахантәаҩы Владимир Владимир-иԥа Путини, Урыстәыла Аиҳабыра алахәцәеи Аԥсныҟа рвизит азы. Иахьа имҩаԥысыз аиԥыларақәа рыҟны ҳрылацәажәеит еицыфеидоу аусеицурақәа ирыдҳәалоу азҵаарақәа. Ҳара араҟа ҳарзааҭгылеит зыӡбара аҭахыу атемақәа жәпакы. Аиҳабыра Рхада Аԥсныҟа ивизит шаҳаҭра ауеит Урыстәылеи Аԥсни рыбжьара аҳәынҭқаррабжьаратә еизыҟазаашьақәа иҭышәынтәаланы рыҿиара. Ишыжәдыруа еиԥш, иахьа анапы аҵаҩуп аурыс-аԥсуа еизыҟазаашьақәа рыҟны ихадоу аиқәшаҳаҭра – ҳтәыла асоциал-економикатә ҿиара ацхыраара аҭара. Ҳара агәра аагоит, ари аиқәшаҳаҭра Аԥсны азы аҭагылазаашьа бзиақәа шаанартуа. Иазырхиахоит даҽа еиқәшаҳаҭрақәакгьы, иахьа Владимир Владимир-иԥа Путини сареи хықәкыла ҳаззааҭгылаз.
В. В. Путин: Ҳаҭыр зқәу Сергеи Уасил-иԥа, ҳаҭыр зқәу аҩызцәа! Шықәсык аԥхьа, Кавказ аҭыԥ рыман еицырдыруа атрагедиатә хҭысқәа. Уи аахижьҭеи зҽызыԥсахыз рацәоуп. Иахьатәи ақырҭуа режим агрессиа ашьҭахь иҟалеит ахҭыс – Аԥсни Аахыҵ Уаԥстәылеи рыхьыԥшымра азхаҵара. Ақырҭуа мчрақәа уи аҩыза алыцҵшәа роуртә еиԥш рхы мҩаԥыргеит. Рреспубликақәа автономатә зинқәа рымхра ала иалагеит, убри алагьы рнапала ихдырбгалеит Қырҭтәыла атерриториатә акзаара. Уи рхала, рнапала иҟарҵеит. Ҳара иара убас иаадыруеит аԥсуа жәлар ахьыԥшымреи асуверинитети рзы рҽазышәарақәа. Ари атрагедиатә хҭыс ашьҭахь, Урыстәыла шықәсык аԥхьа иаднакылеит аӡбара – арҭ ареспубликақәа рхьыԥшымреи рсуверинитети разхаҵаразы. Уи аахыижьҭеи аҭагылазаашьа шьаҭанкыла аҽаԥсахит. Урыстәыла иҟанаҵеит астратегиатә алхра – уаанӡатәи аҭагылазаашьахь хынҳәышьа змам. Иагьыҟалом. Уажәы ҳҿаԥхьа иқәгылоуп даҽа ӡбатәқәак. Аԥсны асоциалтә усхки аекономикеи рыҿиара. Даҽазныкгьы ҭабуп ҳәа иасҳәоит аҳәынҭқарра Ахада С. Багаԥшь иахьатәи сусуҩтә визит азы.
Ҳара иазгәаҳҭеит аԥхьаҟатәи ҳусеицура апланқәа жәпакы. Ари аинфраструктура аҿиареи, атуризм аусхки, амҩеи, аимадареи русхкқәа рыҿиара иадҳәалоуп. Урыстәыла, жәаҳәара иазхиоуп иахәҭоу акапитал азоужьра. Урыстәыла Аԥсны аҭагылазаашьа аԥнаҵоит раԥхьатәи ашьаҿақәа рыҟаҵара ахатә ҿиаразы, ахатәы економикеи асоциалтә базеи рырӷәӷәаразы.
Ҳара гәыҩбара ҳамаӡам, аԥсуа жәлар аҟыбаҩи, афырхаҵареи, амаашьареи шрылоу ала. Аблокадеи, аибашьреи рҭагылазаашьаҿы уи ахы еиқәнархазар, Урыстәыла Аԥсны ахьыԥшымра аназханаҵа ашьҭахь, аекономикатәи, аполитикатәи, иаҭаххозар арратәи цхыраара аҟаҵара ианазхиоу аамҭазы, жәаҳәарада ахатә економика аиҭарҿиара алшоит.
Сара еиҭахгьы Аԥсны анапхгара ҭабуп ҳәа расҳәоит ааԥхьара исырҭаз азы, Аԥсны жәлар абас аԥхарра зҵоу гәаартылатәи адкылара иҟарҵаз азы..
Азҵаара: Сергеи Уасил-иԥа, аҵыхәтәантәи ашықәс азы Аԥсны ахьыԥшымра азхазҵаз маҷӡоуп. Убри инадҳәаланы, атәыла аԥхьаҟатәи аполитикатә ԥеиԥш шәышԥахәаԥшуеи? Ишәзеиқәырхома шәхьыԥшымра аԥхьаҟагьы? Еиҭах убри азҵаара инаԥшьны, азин сышәҭозар. Азхаҵара апроцесс маҷк “ишьақәхазар”, атәыла аекономикатә зхаҵара амҩала шәцар еиӷьзар? Убри инацҵаны Владимир Владимир-иԥа иахь азҵаара. Иарбан шьаҿақәоу Урыстәыла иаднакыло, ареспублика жәларбжьаратәи азхаҵара ацхрааразы? Ирабжьашәгои аинвесторцәа: иаархәалар акәу, мамзаргьы иааԥшыр акәу? Иҭабуп.
С. У. Багаԥшь: ихадароу араҟа – ҳара адержава ду Урыстәыла Афедерациа ҳхьыԥшымра азханаҵеит. Азхаҵара апоцесс иарбан тәылазаалак аҿы имариаӡам, имариахом Аԥсынгьы. Ҳара лассы ҳазхаҵара акәым аус злоу, араҟа ихадароу ҳәынҭқаррак аҳасабала ҳшышьақәгылоу ауп.
Ҳара иаԥаҳҵароуп убас еиԥш аҭагылазаашьақәа, иҟалароуп убас аҿиареи, аԥхьаҟацареи, зегьы еилыркаартә еиԥш, ииашаҵәҟәҟаны ари демократиатә ҳәынҭқарразаап рҳәаратәы, иагьиашаҵәҟьаны ари – зинтә ҳәынҭқарроуп. Ҳәынҭқаррак аҳасабала ҳашьақәгылараҟны изыхәҭам аҩыжьрақәа ҟаҳамҵаразы, Урыстәыла Афедерациа ҳаназханаҵа, егьырҭ атәылақәа иргоит ахыдҵақәа адунеи ауаажәларра аҿаԥхьа жәларбжьаратәи аиқәшаҳаҭрақәа рзы ахыдҵақәа шынаҳагӡо ацклаԥшразы.
Ари мҩа мариаӡам, ари мҩа хьанҭоуп, ҳара Аԥсны ҳаизыԥшуп аинвестор, избанзар инвестициада адунеи ахьынӡа-наӡаазо иарбан тәылазаалак ирласны аҿиара маиуӡацт.
В. В. Путин: Азхаҵара “ашьақәхара” атәы акәзар. Ҳара Аԥсни Аахыҵ Уаԥстәылеи рхьыԥшымра аназхаҳҵоз, даҽа ҭагылазаашьак ҳазыԥшымызт. Ҳара иаадыруан ус ишыҟалоз. Шәааи иаҳгәалаҳаршәап аҭоурых. Ишәгәалашәыршәа, Асоветтә Урыстәыла шазхарҵоз.
Аҿыц ҭагылазаашьақәа зегьы рҭыԥқәа рыҟны иаргылоит. Урыстәылатәи инвесторцәа ртәы акәзар, урҭ ҳәарада иаархәалароуп. Иахьа уи иазыԥшу – егьырҭ аҳәынҭқаррақәа рбизнесуаа рхаҭарнакцәа – урҭ ихьшәаны акәзаргьы иааиуеит, аха иаархәар акәхоит ахәԥса ҳаракны.
Азҵаара. Кавказтәи ателехәаԥшра. Аҵыхәтәантәи аамҭазы иалацәажәоит Аԥсны жәларбжьаратәи анаԥшцәа ралагалара азҵаара. Перспективас иамои урҭ арахь ралагалара, насгьы иахьатәи аҿыц ҭагылазаашьақәа ҳасаб рзуны урҭ рыҟазаара феидас иаҵоу? Иҭабуп
В. В. путин: Аиҿцәажәаратә процесс аҟны имҩаԥысуа зегьы хәҭа-хәҭала сацклаԥшуамызт. Сергеи Уасил-иԥеи сареи ари азҵаара ҳалацәажәеит. Аԥсны – Урыстәыла Афедерациагь уи иадгылоит – еиуеиԥшым аиҿкаарақәа рҟынтә ООН-и ОБСЕИ-и реиԥш иҟоу аҳәаанырцәтәи анаԥшцәа рыҟазаара мап ацәнакуам. Аха убри аан, Аԥсны асуверинитети, жәларбжьаратәи азинсубиекти ҳасаб рзуны иашьашәалоу аиқәшаҳаҭрақәа рыбжьаҵалатәуп.
С. У. Багаԥшь: Сара уи сақәшаҳаҭуп. Ҳара рыҟазаара мап ацәаҳкуамызт ООН амиссиа, аха иааит аамҭа, ҳхьыԥшымреи ҳсверинитети разхаҵара.
Евроеидгылеи арратә наԥшцәеи ртәы акәзар, урҭ ҳасаб азыруроуп, Аԥсны ихьыԥшым ҳәынҭқарраны ишыҟоу. Уи ашьҭахь, ҳара ҳазхиоуп ацәажәара. Иҭабуп.
Аруаа, зхадараҿы дыҟаз Аԥсны атәылахьчара аминистр М. Кьышьмариа ашәҭқәа шьҭарҵеит 1992-93 шықәсқәа рзы Аԥсны Аџьынџьтәылатә еибашьра аҟны иҭахаз аибашьцәа Рбаҟа аҿаԥхьа.
1992ш, жьҭаарамза 11 рзы Аԥсны Иреиҳаӡоу Асовет Апрезидиум Ахантәаҩы Владислав Арӡынба инапы аҵаиҩит атәылахьчара аминистрреи Арратә штаб Хадеи раԥҵаразы Аусԥҟа. Ари арыцхә официалла иԥхьаӡоуп Ареспублика Арбџьар Мчқәа раԥҵара иамшы – Аԥсуа Ар рира иамшны.
Ареспублика Аԥсны Арбџьар Мчқәа аԥҵоижьҭеи 17 шықәса аҵра иазкыз агәырӷьаратә еилатәара иалахәын А ԥсны Аҳәынҭқарра Ахада Сергеи Багаԥшь, Аԥсуа епархиа анапхгаҩы аб Виссарион Аԥлиа, Аԥсны иҟоу Урыстәыла Афедерациа ацҳаражәҳәаҩ Семион Григориев, апарламент адепутатцәа, аиҳабыра алахәцәа.
Ареспублика Аԥсны Арбџьар Мчқәа Иреиҳаӡоу рырратә командаҟаҵаҩ хада, Аԥсны Аҳәынҭқарра Ахада Сергеи Багаԥшь аруаа ирыдиныҳәалеит Ареспублика Арбџьар Мчқәа рымш. Арбџьар Мчқәа изнысыз рҭоурыхтә мҩеи иахьатәи рҭагылазаашьеи рзы ажәахә ала дықәгылеит атәылахьчара аминистр М. Кьышьмариа. Аԥсуа ар рымшныҳәа рыдиныҳәалеит, иара убас Аԥсны иҟоу Урыстәыла Афедерациа 7-тәи арратә база акомандаҟаҵаҩ Валерии Чеботариов.
Анаҩс имҩаԥган аныҳәатә концерт.
Аԥсуа усуҩтә форум аҳәаақәа ирҭагӡаны, иахьа Аҟәа, анапы рыҵаҩын ҩ-ганктәи аԥсуа-аурыс усеицуразы жәпакы ашәыҟәқәа.
Аԥсны аекономика аминистр Кристина Озгани Урыстәыла Афедерациа аекономикатә ҿиара аминистр ихаҭыԥуаҩ Андреи Слепниови рнапы аҵарҩит “Наҟ-ааҟ ахәҳахәҭратә хаҭарнакрақәа раԥҵареи”, “Аинвестициақәа рыхьчареи ралкаареи” рзы аиқәшаҳаҭра.
Аԥсны атуризми акәрортқәеи рзы Аҳәынҭеилакы ахантәаҩы Ҭенгиз Лакербаиеи Урыстәыла Афедерациа атуризми Афедералтә агентреи рнапхгаҩы ихаҭыԥуаҩ Геннадии Пилипенкои рнапы аҵарҩит “2010 шықәсазтәи еицеилахәу аусуҩтә программа”.
“Апартниорразы апрограмма” рнапы аҵарҩит Аԥсны Аҳәынҭқарратә Унивирситет ареқтор Алеко Гәарамиеи аекономикеи афинансқәеи Санкт-Петербургтәи Аҳәынҭқарратә унивирситет аректор Игор Максимцеви.
Аҳәынҭеилакы “Аԥсныеимадара” адиреқтор хада Едуард Ԥлиеи “Урыстәылатәи апочта” анапхгаҩы Алеқсандр Кисилиови рнапы аҵарҩит агәҭакқәа рзы Аԥкаанҵа. Иашьашәалоу ашәҟәы рнапы аҵарҩит Аԥсны агәабзиарахьчара аминистр Зураб Маршьаниеи асоциалтә программақәа рыцхырааразы Амилаҭтә фонд анапхгараҭара анапхгаҩы Андреи Сергееви.
Урыстәыла ганрацәала ацхыраара ҟанаҵалоит Аԥсны ихадароу адәныҟаполитикатә уснагӡатәқәа рыӡбараҟны, – агәларатә ҳәынҭқаррақәа рҿы аизыҟазаашьақәа рҭышәныртәалараҿи, иара убас Аԥсны ҳәынҭқаррак аҳасабала иазхазҵо аҳәынҭқаррақәа рхыԥхьаӡара аизырҳараҿи. Урыстәлеи Аԥсни реидгыла ашәарҭадара азҵаараҟны – ахырхарҭа хадақәа ируакыуп”, – абри азы аҳәамҭа ҟаиҵеит Урыстәыла Адәныҟатәи Аусқәа рминистрра Ихьыԥшым атәылақәа Реимабзиара атәылақәа Аԥшьбатәи рдепартамент адиреқтор Андреи Келин Аԥсуа усуҩтә форум аҟны дықәгылауа.
Урыстәылатәи адипломат иазгәеиҭеит, Урыстәылатәи ацҳаражәҳәарҭа ацхыраарала, аԥсуа делегациа латиноамерикатәи атәылақәа рахь рныҟәарақәа иҵоуроу рылҵшәа.
Аԥсни Никарагәуеи рнапы аҵарҩит еицеилахәу аҳәамҭа адипломатиатә еизыҟазаашьақәа рышьақәыргыларазы. Иалыршоуп, иара убас аиқәшаҳаҭра, Аԥсни Венесуелеи рыбжьара иаарласны ацҳаражәҳәарҭақәа раԥҵаразы. “Убри инамаданы, ҳара иаабоит, жәпакы атәылақәа Аԥсны ахьыԥшымра – наунагӡа ишаанхо агра зго, иагьазхазҵо. Арҭ реиԥш атәылақәа ыҟоуп Латинтәи Америка, Африка, иаҳзааигәоу агәларатә ҳәынҭқаррақәа рыҟны”, – иазгәеиҭеит Келин.
Адипломат иазгәеиҭеит, атәылақәа жәпакы шазҿлымҳау Аԥсны аполитикатәи, ахәҳахәҭра-економикатәи, акәльтуратәи уҳәа еизыҟазаашьақәа рышьақәыргылара. “Ҳара ҳгәы амырҭынчуазароуп аԥсуа – қырҭуа ҳәаақәа ирыԥну араионқәа рыҟны акраамҭатәи аҿымҭра, хәҭакахьала, Евроеидгыла анаԥшцәа рҳәамҭақәа рыла”, – иҳәеит Келин.
Уи иазгәеиҭеит, ақырҭуа-аԥсуа еимакы азонаҟны аҭагылазаашьа еибархханы ишаанхо, избанзар Қырҭтәыла анапхгара мап шацәырымкуа еиҭах ашьакаҭәара. “Иҳәатәуп, уи ишацхраауа аҳәаанырцәтәи ҳәынҭқаррақәакгьы”, – иазгәеиҭеит уи.
“Урыстәылатәи аӷбақәа амшын аганахьала атәыла ахьчара еиқәдыршәоит. Уажәшьҭа ихадароуп амшын ҳәаақәа рыҟны иааиԥмырҟьаӡакәа ахьчара аиҿкаара”, – иҳәеит Урыстәыла Афедерациа Адәныҟатәи Аусқәа рминистрра адепартамент ахада.
Алхыҩцәа Рлига “Ԥсыцқьала алхрақәа” хадара злоу уснагӡатәны иаԥхьаӡоит Ареспублика Аԥсны апарламент алхрақәа рзы азакәанԥҵара иаланагалаз арҽеирақәа. “Араҟа ихадароу рҽеироуп – абжьыҭиразы иакыу адокәмент ашьақәырӷәӷәара”, – иҳәеит Алхас Тхагәшев. “Аҵак ҷыда аҭатәуп, иара убас адепутатцәа зегьы еицҿакны ас еиԥш арҽеирақәа адгылара ахьрырҭаз; иакыу адокәмент – Ареспублика Аԥсны атәылауаҩра ашәҟәы ала абжьыҭира, адырга ҷыда ақәыргылара, ареспублика анҭыц абжьыҭиразы имҩаԥгатәу ауснагӡатәқәа, иара убас ауаажәларратә наԥшра; – лҳәеит Асида Шьаҟрыл. – Зегьы еилыркаауеит, ас еиԥш иҟоу арҽеирақәа шаҟа анырра бзиа ҟарҵо алхратә процесс алахәцәа рзы”.
Алхас Тхагәшев ажәалагала ҟаиҵеит Аҳәынҭқарра Ахада иалхрақәа рышьҭахь еиҭазхьаҳәырц алхратә закәанԥҵара аиҭакрақәа алагалара азҵаара. “Ҳара иҳамоуп “Апартиақәа” рзы азакәан, уи адкылара дҵаҟаҵараны иқәнаргылоит алхратә закәанԥҵараҿы аԥсахрақәа ралагалара. Анаҩстәи, апарламенттә алхрақәа раан, алхратә система иалагалатәуп аиҭакрақәа”, – иҳәеит уи. Иара иажәақәа рыла, азакәанԥҵараҿы еилфаҷа иарбатәуп еиуеиԥшым аинформациатә хархәагақәа рыҟны алхрақәа ркьыԥхьра, еиқәыршәатәуп акандидатцза зегьы рзы аҳәынҭқарратә кьыԥхь аҟны еиҟароу азин. Иара убас аҵак ҷыда аҭатәуп алхратә штабқәа ирзоужьу афинансқәа хылаԥшра рыҭара, Аҳәынҭқарра Ахадарахьы акандидатцәа аԥсуа бызшәазы аԥышәара дырҭира уҳәа убас егьырҭгьы.
2009 шықәса, жьҭаарамза 1 инаркны ԥхынҷкәынмза 31-нӡа арратә маҵзурахьы инаԥхьахоит Ареспублика Аԥсны азакәан инақәыршәаны, 18 шықәса инаркны 27 шықәсанӡа зхыҵуа, арратә маҵзура зықәра аҵанакуа 450-ҩыуаак инархзынаԥшуа.
Адҵа ҭыжьуп Ареспублика Аԥсны Азакәанқәа “Азеиԥш арратә ҭакԥхықәреи арратә маҵзуреи”, “Атәылахьчареи”, иара убас Аԥсны Аҳәынҭқарра Ахада цәыббра 28 рзтәи Иусԥҟа “Ареспублика Аԥсны ауааԥсыра арра маҵзурахьы рнаԥхьареи, иара убас арра маҵзура иахысыз рхы рақәиҭтәрази инарықәыршәаны.
Уи анаҩсангьы, жьҭаара 1 инаркны ԥхынҷкәнымза 31-нӡа арра маҵзурахьы инаԥхьахоит Ареспублика Аԥсны ауааԥсыра 35 шықәса рҟынӡа зхыҵхьоу, 18 шықәса инаркны 27 шықәсанӡа арра маҵзура зхызымгаз, мзызқәак ирыхҟьаны ареспублика анҭыҵ иҟаз.
Атәылахьчара аминистр идҵаҟаҵарала, арра маҵзура аҟынтә рхы иақәиҭтәызаауеит асолдаҭцәеи, аматросцәеи, асержантцәеи, асҭаршынцәеи зырратә маҵзура аҿҳәара нҵәаз.
Кавказ аҭышәынтәалареи ашәарҭадареи рзы Женеватәи аицәажәарақәа рҳәаақәа ирҭагӡаны, ҳазныу ашықәс абҵара 11 рзы иарбоу изаамҭанытәу аиԥылара иазааҭгылан жьҭаара рзы Урыстәыла Афедерациа Адәныҟатәи Аусқәа рминистрра аҟны имҩаԥысуаз аиԥылараҟны – уи иалахәын Урыстәыла Афедерациа Адәныҟатәи Аусқәа рминистр ихаҭыԥуаҩ Г. Карасин, Женеватәи ацәажәарақәа рыцхантәаҩ П. Морель, ООН Амаӡаныҟәгаҩ Хада ихаҭаорнак ҷыда И. Вербеке, ОБСЕ ахантәаҩы ихаҭарнак ҷыда Х. Христопулос.
Аҩ-ганкгьы гәҭакыс ишрымаз аадырԥшит, Женеватәи аиԥыларақәа рымшхәаԥштә хада Кавказ агәманитартә ҭагылазаашьеи ашәарҭадареи рызҵаатәқәа еицеилахәны аус рыдулара ацҵара.
Иара убас ирылацәажәеит ақырҭуа-аԥсуеи ақырҭуа-ауаԥси ҳәаақәа рраионқәа рыҟны аҭагылазаашьа.
Аахыҵ Уаԥстәыла атәылахьчара аминистр аинрал – леитенент Иурии Тананев Аԥсны Арбџьар Мчқәа рштаб Хада арратә академиа азыӡрыҩцәеи аофицерцәеи “Аибашьрақәа зхылҿиаауа амзызқәа ранализ” атемала алекциақәа дырзаԥхьеит.
Ақырҭуа еибашьцәа Аахыҵ Уаԥстәыла имҩаԥыргаз бџьаршьҭыхлатәи ақәлара ҿырԥшыс иааганы, атәылахьчара аусбарҭа ахада иазгәеиҭеит, иарбанзаалак аҳәынҭқарра аибашьра ахы зкуа, ианакәзаалак ишахьырхәхо. Ареспублика Аԥсны Арбџьармчқәа рштаб Хада академиа азыӡрыҩцәеи аофицерцәеи зҿлымҳара дула ирзыӡыҩуан Аахыҵ Уаԥстәыла атәылахьчара аминистр илекциақәа, – ҳәа адырра ҟанаҵоит Аԥсуа телехәаԥшра.
Ацентртә алхратә комиссиа ашәҟәы иҭанагалеит аԥшьгаратә гәыԥ Аԥсны Аҳәынҭқарра Ахадарахьы кандидатс Виталии Решь-иԥа Бганба иқәыргыларазы, иара убас ашәҟәы иҭагплоуп Ареспубликатә политикатә партиа “Иакыу Аԥсны”. Абри азы адырра ҟарҵеит Ацентртә алхратә комиссиа аҟнынтә.
Виталии Бганба диит 1955 шықәса рзы, афилософиатәи аекономикатәи ҵарадыррақәа дрдокторуп, Урыстәыла иҭыжьу арҵагатә шәҟәы “Асоциалтә екологиа” авторс дамоуп. Иазгәаҭатәуп, ареспубликатәи аполитикатәи партиақәа Аԥсны Аҳәынҭқарра Ахадарахьы акандидатцәа рықәыргыларазы Ацентртә алхратә комиссиаҟны ашәҟәы рҽанырҵар шакәу.
Аԥсны Аҳәынҭқарра Ахадарахьы акандидатцәа рықәыргылара жьҭаарамза 13 рзы ихацыркын, ихыркәшахоит абҵара 2 рзы.
Иахьа, Аԥсны Аҳәынҭқарра Ахада Сергеи Багаԥшь дидикылеит, Урыстәылатәи акоманда аилазаараҟны иқәгылаз, ақәыԥшцәа рыбжьара абокс азы Европа ачемпион Аинар Сангәлиа.
Анапа ақалақь аҟны имҩаԥысуаз аицлабрақәа рыҟны аиааира згаз дымҩаԥыргон аҿари аспорти русқәа рзы аҳәынҭеилакы ахантәаҩы Рафаель Амԥар, ачемпион иазыҟаҵаҩ, абокс азы Аԥсны зҽаԥсазтәыз азыҟаҵаҩ, СССР аспорт азҟаза Едуард Арсҭаа, Аԥсны абокс Афедерациа Апрезидент, Аԥсни Урыстәылеи рыҟны зҽаԥсазтәыз азыҟаҵаҩ Роман Чирикбаиа.
Аԥсны Аҳәынҭқарра Ахада Европа ачемпион дидкыло изеиӷьеишьеит иаԥхьаҟа иҵегьы ақәҿиара дуқәа. “Ари зеиӷьыҟам традициахеит – иҳәеит Сергеи Багаԥшь, – ҳаспортсменцәа қәыԥшцәа аиааира дуқәа аарԥуа ҩ-ҳәынҭқаррак Аԥсни Урыстәылеи рыхьӡ-рыԥша ҭыргоит. Ҳара ҳшәзыгәдууп шәара,” – иҳәеит Аҳәынҭқарра Ахада.
Аиԥылараҟны, иара убас иалацәажәеит Аԥсны аспорт аҿиара аперспективақәа. Аиԥылара алахәцәа агәахәара шырнаҭоз азгәарҭеит, ареспублика аҳҭны-қалақь аҟны иакымкәа ашьапылампыл асырҭа адәқәа ахьаатыз, иара убас Аԥсны егьырҭ ақалақьқәа рыҟны аспорттә хыбрақәа рыҟны арҽеира-еиҭашьақәыргыларатә усурақәа ахьымҩаԥысуа.
Аҳәынҭқарра Ахада ишазгәеиҭаз ала, ари аусура активла иацҵахоит. Абокс азы Афедерациа ахаҭарнакцәа аҳәара ҟарҵеит абокс азы иҷыдоу азыҟаҵаразы аплошьадкақәа раартразы.
С. Багаԥшь иазгәеиҭеит, ари азҵаара аӡбаразы аперспективақәа шыҟоу.
Абри азы адырра ҟарҵеит Аиҳабыра риформациатә Усбарҭа аҟны.
Москва, 71 шықәса дшырҭагылаз иԥсҭазаара далҵит, еицырдыруа аԥсуа скульптор Иурии Ҷкадуа.
Ҷкадуа – дравторуп аусумҭақәа акыр, урҭ рыбжьара иаарылукаартә иҟоуп Бзыԥ аҳаблаҟны иқәыргылоу, 1941-45 шш. рызтзи Аџьынџьтәылатә еибашьра аҟны иҭахаз ргәаларшәаразы иқәыргылоу иџьабоу ан лбаҟа.
Аскульптор иара убас 1992 шықәсазтәи Лаҭатәи атрагедиаҟны иҭахаз Рмемориали, Гудоуҭа ақалақь аҟны иқәыргылоу Н. Лакоба ибаҟеи аԥҵаҩцәа дреиуоуп.
Аҵыхәтәантәи аамҭақәа рзы Иурии Ҷкадуа аус адиулон аԥсуа поезиа аклассик Иуа Коӷониа ибаҟа ҿыц.
Жьҭаара 19 рзы Аҟәа имҩаԥысуеит еицеилахәу аспорттә ныҳәа “Москватәи аспорт Аԥсны”. Ихадоу аусмҩаԥгатәқәа мҩаԥысуеит Амҳаџьыраа рыԥшаҳәаҟны.
Аԥсни Москвеи реиҳабырақәа рымчала еиҿкаау аныҳәа аҳәаақәа ирҭагӡаны имҩаԥысуеит аиҩызаратә ашьапылампылтә еиԥыларақәеи, аицлабрақәеи, аӡиудои, асамбои, ашахмати, асумои уҳәа убас егьырҭ аспорт хкқәа рзы амастер-классқәеи ақәгыларақәеи.
Иара убас иарбоуп Аԥсны асахьаркыратә коллективқәеи, Урыстәыла Афедерациа жәлар рартистка Надежда Бабкинеи, ансамбль “Русская песня”, агәыԥ “Блестящие”, ади-джеи Груфи рықәгыларақәа.
Жьҭаарамза 19 рзы имҩаԥысуеит Аԥсни Москвеи рыбжьара аспорт усхк аҿы аусеицуразы Амеморандум анапаҵаҩра.
2006 ш. жьырныҳәа мза инаркны 2009 ш. жьҭаара 12 –нӡа Ареспублика Аԥсны атәылауаҩра апаспорҭқәа 141 245 инарзынаԥшуа ауааԥсыра ирыҭоуп, – ҳәа “Аԥсныпресс” ахь адырра ҟаиҵеит Ареспублика Аԥсны Аҩныҵҟатәи Аусқәа рминистрра Апаспорттә-визатә маҵзура аиҳабы Валерии Малиа.
Малиа иажәақәа рыла, Гал араион аҟны ирыҭоуп 3 522 паспорт. “Аха, Аԥсны Аҳәынҭқарра Ахада С. Багаԥшь идҵала, жьҭаарамза 1 инаркны араион ауааԥсыра аԥсуа паспортқәа рыҭара аанкылоуп”, – ишьақәирӷәӷәеит Малиа.
Ареспублика, егьырҭ араионқәа рҿы акәзар, уаҟа апаспортқәа рыҭара апроцесс еиԥҟьара имҩаԥысуеит. Ес-ҽны ҿыц ирыҭоу апаспортқәа рхыԥхьаӡара азы аинформациа аиуеит Аҩныҵҟатәи Аусқәа рминистрра Апаспорттә-визатә маҵзура аҟәша хада”, – иҳәеит Малиа.
Аԥснытәи аҳәынҭқарратә Унивирситет аҟны аусура иалагеит, аекономикатә факәльтет раԥхьатәи адекан Иазбеи Феизба игәаларшәара иазкыу, Аԥсны асоциалекономикатә ҿиара апроблемақәеи аперспективақәеи рзы аконференциа.
Аконференциа аҳәаақәа ирҭагӡаны аус руеит х-секциак: “Амилаҭтә економика аҭагылазаашьа ҿыцқәа рыҟны”, “Аԥсны аџьармыкьа аусхк аҿиареи ашьақәгылареи”, “Аԥсны акредиттә-финанстә системеи афинанстә џьармыкьеи рышьақәгылара”.
Афорум аусура иалахәуп М. Ламоносов ихьӡ зхыу Москватәи аҳәынҭунивирситет апрофессортә-рҵаҩратә еилазаара ахаҭарнакцәеи, Ҟәбантәии Саратовтәи аҳәынҭунивирситетқәа рхаҭарнакцәа, ҳәа адырра ҟалҵеит Аԥснытәи Аҳәынҭқарратә унивирстет аекономика афакәльтет адекан ихаҭыԥуаҩ Ева Озган.
Аконференциа аартра апленартә еилатәара иалахәын аԥыза-министр ихаҭыԥуаҩ, афинансқәа рминистр Беслан Кәбраа, аекономика аминистр Кристина Озган, ақыҭанхамҩа аминистр Иурии Акаба, апарламент адепутат, ԥасатәи ақыҭанхамҩа аминистр Виталии Смыр.
Жьҭаара 3 инаркны 14-нӡа Нальчик имҩаԥысуаз Урыстәыла акинематографистцәа Реидгыла амаӡаныҟәгарҭа аилатәара далахәын аԥсуа кинорежиссиор Виачеслав Аблоҭиа.
Урыстәыла акинематографистцәа Реидгыла аделегациа хадара азиуан Акинематографистцәа Реидгыла ахантәаҩы, Урыстәыла Афедерациа жәлар рартист, акинорежиссиор Никита Михалков. Афорум, иара убасгьы иалахәын Владимир Хотиненко, Евгении Герасимов, Клим Лаврентиев, Геннадии Полок, Николаи Бурлиаев, светлана Светличнаиа, Зинаида Кириенко, Санкт-Петербургтәи акинои ателехәаԥшреи рунивирситет аректор Александр Белоусов, акинематографиа Урыстәылазегьтәи аҳәынҭқарратә унивирситет апрофессор Владимир Грамматиков.
Урыстәылатәи аелектронтә аинформациатә-массатә хархәагақәа адырра злаҟарҵо ала, Ҟабарда-Балкариа анапхгара азхиоуп ареспублика акиноааглыхра арҿиара ацхыраара азыҟаҵара.
Акинематографистцәа ргәаанагарала, акино ацхыраара ду ҟанаҵарц алшоит Кавкази Урыстәылеи рыжәларқәа наҟ-ааҟ ибзианы реилибакаареи, иара убас ртрадициақәа реиқәырхареи, ҳаамҭазтәи акәльтуратә хәшҭаарақәа раԥҵареи рыҟны.
Акинематографистцәа адгылара арҭеитАахыҵ Урыстәыла акинобаза Нальчик аԥҵареи, иара убас Урыстәыла Аҳәынҭфильфонд ахаҭарнакра Нхыҵ Кавказ аартреи рзы иҟаҵаз ажәалагалақәа. Урыстәыла Афедерациа Аҳәынҭфильмфонд афилиал иаҭоуп Нальчик аҭоурыхтә хыбрақәа иреиуоу, 1936 шықәса рзы иргылаз
ареспублика раԥхьатәи ҩ-залкны иҟаз акинотеатр “Победа”.
Урыстәыла акинематографистцәа Реидгыла адгылара арҭеит, иара убас ареспублика ахада Арсен Каноков, Жәларбжьаратәи акинофестиваль “Кавказ аҭынчра” Нальчик амҩаԥгараз иҟаиҵаз ажәалагала.
Аԥыза-министр актәи ихаҭыԥуаҩ Л. Лакербаиеи Москва ақалақь ахада ихаҭыԥуаҩ С. Баидакови рнапы аҵарҩит абаҩрҵәыреи аспорти русхкқәа рҟны аусеицуразы Амеморандум.
Анапаҵаҩра ацеремониа иалахәын Аԥсны аҳәынҭқарра Ахада Сергеи Багаԥшь, Аԥсны Жәлар Реизара Аиҳабы Нугзар Ашәба, аԥыза-министр Алеқсандр Анқәаб, аҿари аспорти русхкқәа рзы Аҳәынҭеилакы ахантәаҩы Рафаель Амԥар, Аԥсны иҟоу Урыстәыла Афедерациа ацҳаражәҳәаҩ Семион Григориев.
Москва ақалақь ахада ихаҭыԥуҩ Сергеи Баидаков зхадараҿы дыҟаз аделегациа аилазаараҿы иҟан: аспорти абаҩрҵәыеи рдепартамент анапхгаҩы Михаил Степанианц, уи актәи ихаҭыԥуаҩ Иурии Нагорных, жәларбжьаратәии адәныҟаекономикатәи еимадарақәа рзы адепартамент анапхгаҩы ихаҭыԥуаҩ Андреи Чижов, Ихьыԥшым атәылақәа реимабзиара атәылақәеи Балтиеи реимадарақәа рзы аусбарҭа аспециалист хада Владимир Гринко уҳәа убас егьырҭгьы.
“Аибашьра ашьҭахьтәи аамҭақәа уадаҩқәа раангьы Москва Аԥсны аганахьала
Адгылара ӷәӷәа ҟанаҵон. Ҳара ахә ҳаракны иаҳшьоит Москва ақалақь ахада Иурии Лужков Аԥсны ашҟа имоу азыҟазаашьа”, – иҳәеит Москва аиҳабыра рделегациа бзиала шәаабеит ҳәа раҳәо, Аԥсны аҳәынҭқарра Ахада С. Багаԥшь.
Аԥсны аҳәынҭқарра Ахада инаҵшьны иазгәеиҭеит, Иурии Лужков дшыруаӡәкыу Урыстәыла анапхгара рахь Аԥсны аекономикатә санкциа аԥыхреи, иара убас ареспублика ахьыԥшымра азхаҵареи рзы аҳәара ҟазҵаз.
Абаҩрҵәыреи аспорти русхк азы Амеморандум анапаҵаҩра дазааҭгыло, Багаԥшь инаҵшьны иазгәеиҭеит, “Аԥсны шазҿлымҳау аспорти абаҩрҵәыреи рыҿиара”.
“Иахьа ҳара рыргылара ҳаҿуып аспортплошьадкақәа, еиҭашьақәҳаргылоит атеннисасырҭақәа, ахәыҷқәа рзы ахәмарырҭақәа, иара убас арҽеиратә усурақәа мҩаԥаҳгоит ашколтә спорттә залқәа рыҟны. Ҳара, жәаҳәарада уи аус ацҵара ҳагәҭакыуп. Ҳара ҳазҿлымҳауп шәара шәԥышәа ду шәыҿҵаара”, – иҳәеит Багаԥшь.
Москва ақалақь ахада ихаҭыԥуаҩ Сергеи Баидаков Москва ақалақь ахада Иурии Лужков ихьӡала Аԥсны анапхгареи ажәлари салам риҭеит. “Ари еиҩызаратә визитуп! Иахьа ҳара, аспорттә ныҳәа ду “Москватәи аспорт Аԥсны” ҳалахәуп. Агәыӷра ҳамоуп, ҳагьазҿлымҳауп, иахьатәи амш аԥхьаҟатәи ҳусеицура иауасхырхап ҳәа”, – иҳәеит Баидаков.
Аԥсны афымцамчы аусзуҩцәеи, аиқәырхаҩцәеи, аҳақьымцәеи аматериалтә цхыраара рзыҟаҵаразы аӡбара рыдыркылеит Москва.
Урыстәыла аҳҭны-қалақь ахада Иурии Лужков адҵа инапы аҵаиҩит, амашәыр-еиқәырхаратә автомашьына “Газельи”, амашәыр-еиқәырхаратә мыругақәеи, амца-арцәаратә техникатә еиқәыршәагақәеи, атрансформатарқәеи, арлашагатә еиқәыршәагақәеи, еиуеиԥшым акабельқәеи, 20 компиутери, апроектори, апринтери, ацхыраара ласы амашьынеи, алабараториатә еиқәыршәагақәеи, амедицина-ныхтә материалқәеи Аԥсныҟа хәыда-ԥсада раашьҭразы.
Москватәи аиқәырхаҩцәа иаашьҭыу амыругақәа аус рыдулашьа ддырҵоит Аԥснытәи рколлегацәа, Аԥсны аҭагылазаашьа ҷыдақәа рзы аусбарҭа аусзуҩцәа Москва Урыстәылатәи рколлегацәа рҟны иахысуеит аттестациа.
Агәҳалалратә еидара Аԥсныҟа аагареи арҵареи рзы ахарџьқәа 1, 2 миллион мааҭ Москва анапхгара рхахьы иргеит.
Баҭал Табаӷәуа агәаанагара имоуп, Аԥсны Аҳәынҭқарра Ахада иалхразы алхыҩцәа рхыԥхьаӡара 129, 3 нызқьҩыуаак иреиҳахаӡом ҳәа (ари 2007 ш. рзтәи апарламенттә алхрақәа раан абжьыҭираз асиа ианыз алхыҩцәа рхыԥхьаӡароуп – АП).
Ареспублика Аԥсны Аҩныҵҟатәи аусқәа рминистрра Апаспорттә-визатә маҵзура адырраҭарақәа рыла, 141 нызқь паспорт Аԥсны ауааԥсыра рнапаҟны ирыҭоуп. Табаӷәуа излашьақәирӷәӷәаз ала, арҭ амшқәа рзы ргәаҭара иаҿуп, 18 шықәса зхымҵыц, мамзаргьы алхрақәа рымш аҽны 18 зхыҵраны иҟоу рсиа.
“Ҳара макьаназ ишьақәырӷәӷәоу аинформациа ҳамам, апаспортқәа знапаҟны изоухьоу, аха Аԥсны иҭаҩым рзы. Ари аинформациа шьақәырӷәӷәахоит”, – иҳәеит Ацентртә алхратә комиссиа ахантәаҩы Баҭал Табаӷәуа.
Аԥсны аҳәынҭқарра Ахада иалхрақәа мҩаԥысуеит 35 алхырҭатә ҭыԥ хадақәа рыҟны (186 алхырҭаҭыԥқәа рыҟны). Еиҭа алхырҭаҭыԥқәа аԥҵахоит Аԥсны анҭыҵ – Москвеи Черкесски. Абри атәы иҳәеит Ацентртә алхратә комиссиа ахантәаҩы Баҭал Табаӷәуа.
“Алхырҭатә ҭыԥқәеи алхырҭатә ҭыԥхадақәа ркомиссиақәеи аԥҵан 2007 шықәса рзы, аха ари аамҭа иалагӡаны урҭ рҟынтә иаԥыхыу ыҟоуп, хәҭакахьала архәҭақәа рыҟны, убри азын 189 рҟынтә иааныжьуп 186”, – ишьақәирӷәӷәеит Табаӷәуа.
Жьҭаара 23 рзы имҩаԥысуеит апартиа “Иакыу Аԥсны” а-3-тәи асиезд.
Асиезд аусура иалагоит 12, 00 сааҭ рзы Аҳәынҭқарратә аурыстә драматә театр ахыбраҟны.
Асиезд аҟны ажәахә ала дықәгылоит апартиа “Иакыу Аԥсны” ахантәаҩы Даур Ҭарба.
Москва, 15-тәи Жәларбжьаратәи афестиваль “Арадио “Орфеи” ишәыднагалоит+” аҳәаақәа ирҭагӡаны, арадио аконцерттә студиа ду аҟны имҩаԥысит “Геликон-опера” асолистка, Аԥсны жәлар рартистка, Урыстәыла зҽаԥсазтәыз артистка Алиса Гыцба лсолотә концерт аҭаҩра.
Ашәаҳәаҩ иналыгӡеит аурыси аҳәаанырцәтәии композиторцәа раԥҵамҭақәа. Урҭ рхыԥхьаӡараҟны: Игор Стравинскии, Бенджамин Бриттена, Морис Равель, Мануель де Фальи, Франсис Пуленка. Арҭ аԥҵамҭақәа рынагӡара уадаҩуп ҳәа иԥхьаӡоуп.
Аконцерт иалахәын Аԥсыԥтә ансамбль, Урыстәыла зҽаԥсазтәыз артист Марк Пекарскии инапхгарала.
Аконцерт уаҩы иаҳарц илшоит арадио “Орфеи” 99, 9  ацәқәырԥаҿы, жьҭаара 24, 20. 00 сааҭ рзы.
Абри азы Аԥсныпресс ахь адырра ҟарҵеит Урыстәыла Афедерациаҿ иҟоу Ареспублика Аԥсны ацҳаражәҳәарҭа апресс-маҵзура аҟынтә.
Уажәтәи Аԥсны аҳәынҭқарра Ахада иалхрақәа рзы иазԥхьагәаҭам абжьыҭираз аелектронтә система аиҿкаара, ҳәа ажурналистцәа рзы аҳәамҭа ҟаиҵеит Аԥсны ацентртә алхратә комиссиа ахантәаҩы Баҭал Табаӷәуа.
Абжьыҭираз, ари аҩыза аформа иаҭахыуп алхрақәа рзы азакәан аԥсахреи атехникатә зыҟаҵара ӷәӷәеи, иазиԥхьаӡоит Баҭал Табаӷәуа.
“Сара зынӡаскгьы исҳәарц сҭахӡам, Аԥсны ари аҩыза аформа алагалара залшом ҳәа, уи азын ҳара иҳамоуп аспециалистцәеи, аинтернет-ресурсқәеи. Макьаназ, ари азҵаара амшхәаԥштә аҟны иқәгылам. Ҳара, ҳәара аҭахыума иҭаҳҵааит аелектротә бжьыҭира ахьалагалоу еиуеиԥшым атәылақәа рԥышәа, сгәы иаанагоит ари аформа аԥхьаҟа азын ахархәара аиуп ҳәа”, – иҳәеит уи.
Аидҵа   (Германиа) Аԥсны Аҳәынҭқарра Ахадеи рџьынџьуааи ирыдырныҳәалоит Аԥсуа бызшәа амш! Жьҭаара 27 рзы Аԥсны Аԥсуа бызшәа иамшны иазгәарҭоит.
“Ҳара, гәахәарыла иҳадаҳкылрит ас еиԥш аныҳәа амҩаԥгара, ҭабуп ҳәагьы иаҳҳоит Аԥсны Аҳәынҭқарра Ахада С. Багаԥшь иааиуа 2010 шықәса Аԥсуа бызшәа иашықәсны иахьрылаиҳәаз”, – азгәаҭоуп ашәҟәы аҟны.
Германиа инхо ҳџьынџьуаа ргәаанагарала, “ахатәы бызшәа еиднакылоит ҳажәлар рхаҭарнакцәа иахьынхозаалакгьы”. “Иџьашьахәу иԥшӡоу аԥсуа бызшәа Европатәи аҵарауааныҟәацәа еснагь иазҿлымҳан, уи азын иаԥырҵахьеит имаҷымкәа анаукатә усумҭақәа. Уи Нарҭтәи аепос иабызшәоуп, уи абызшәала иҩуп адунеитә литература ашедеврқәа ирыламҩашьо аҩымҭақәа. Иазаҳаԥхьаӡоит, уи аиқәырхареи арҿиареи аамҭа ҳҿаԥхьа иқәнаргыло аусхадақәа иреиуоуп ҳәа”, – иазгәанаҭоит аидҵа  
Аԥсны аус адулоуп ахатәы бызшәа аҿиаразы Аҳәынҭқарратә Программа, ари азҵаара иазкны имҩаԥыргоит аконференциақәеи, асимпозиумқәеи, иҭыжьыуп арҵага шәыҟәқәа, иаԥҵоуп акомпиутертә программақәа уҳәа убас егьырҭгьы. Аԥсуа хәыҷқәа Рыԥсадгьыл аҟны аҭагылазаашьа шьахәқәа рзаԥҵоуп рхатәы бызшәала ашколқәеи иреиҳау аҵараиурҭақәеи рыҟны аҵара рҵаразы. Адиаспора абиԥара қәыԥш икармыжьроуп, идмырӡроуп, уи азын аҳәаанырцә аҭагылазаашьа бзиақәа рзаԥҵамзаргьы.
Мрагылара Европа аҟны аԥсуа, абаза, ачеркесс бызшәақәа рҵара, ашәҟәы аҟны излазгәаҭоу ала, атрадициа харантә иаауеит. “Еиуеиԥшым аамҭақәа рзы кавказтәи акәльтуратә центрқәа рыҟны ирҵон. Иахьазы, аԥсуа бызшәа аҵара еиҿкаауп аинтернет ала. Ҽазныкгьы иҭабуп ҳәа раҳҳәоит Аԥсны анапхгареи Аԥсуа бызшәа аҿиара афонди иаҳзаарышьҭуа аматериалқәа рзы. Аинтернет ала иаларҵәоуп, иара убас европатәи абызшәақәа рахь еиҭагоу аԥсуа литература арҿиамҭақәа”.
2007 шықәса рзы Антерпене ақалақь аҟны (Бельгиа) адиаспора ахаҭарнакцәа рконгресс аҟны аӡбара рыдыркылеит (жьҭаара 27) адиаспора ахьынхозаалак аԥсуа бызшәа Амш азгәарҭаларазы. “Имҩаԥысуеит аконференциақәеи, асеминарқәеи, уаҟа ирылацәажәоит аҳәаанырцә инхо адиаспора рхатәы бызшәа аиқәырхареи, аҿиареи апоблемақәа. Аусеицура ҳабжьоуп (Франкфурт, Германиа) “Европатәи аҳәса Жәларбжьаратәи аклуби” ҳареи. Уаҟа алитературатә хәылԥазқәа рыҟны ирыԥхьоит хатәы бызшәала аԥсуа шәҟәыҩҩцәа рырҿиамҭақәа”, – иазгәаҭоуп ашәҟәы аҟны.
“Иааиуа ашықәс азы иазгәаҭоуп Германиа Аԥсны акәльтуреи анаукеи ирызкыу иакымкәа аконференциақәа рымҩаԥгара, иара убас иазԥхьагәаҭоуп зхыԥхьаӡара маҷу ажәларқәа рыцхыраара афонд аус ацуреи. Ҳгәы иаанагоит, иарбоу апланқәа рынагӡара алҳаршап ҳәа ҳаԥсадгьыл аҿы иҟоу ҳџьынџьуаа рыцхыраарала”, – азԥхьагәаҭоуп ашәҟәы аҟны.
Аԥсны иагәҭакыуп Павловтәи амашьынатә зауад аҟны автобусқәа раахәара. Абри атәы ажурналистцәа иреиҳәеит Нижегородсктәи аобласт агәбернатор Валерии Шанцев, Аԥсны аԥыза-аминистр ихаҭыԥуаҩ Алеқсандр Страничкин иҿцәажәара ашьҭахь.
Агәбернатор иазгәеиҭеит, аԥсуа делегациа Нижегородсктәи аобласт аҟны рыҟазаараан ишаҭааз Павловтәи автомашьынатә зауад, уи ашьҭахь ишрыдыркылаз абас еиԥш аӡбара.
Аԥыза-министр ихаҭыԥуаҩ, иара убас иазгәеиҭеит, ареспублика иахьазын ишаҭахыу 100 автобуск иреиҵамкәа
Абри атәы аанацҳауеит Нижегородсктәи аобласт Аиҳабыра ринформациатә агентра арегионалтә саит.
Аԥсуа ҳәынҭқарратә драматә театр аҟны Денис Чачхалиа иҩымҭала арежиссиор Нелли Ешба иқәлыргылеит аспектакль ҿыц “Али-беи”.
“Али-беи” – 18-тәи ашәышықәса аҩбатәи азыбжазы Египет аҭыԥ змаз ахҭысқәа аазырԥшуа ҭоурыхтә драмоуп.
“Ари аповет иаанарԥшуеит аԥсуа ҷкәын, итҟәаны тәытәихра иҭиыз, Египет аҭоурых аҟны ароль ду ихәмарыз Али-беи илахьынҵа. Уи ажәеинраала изикхьан апоет Генрих Геине. Иара ииааирақәеи иеихьӡарақәеи ирызҿлымҳан Европа аҵарауаа зегьы. Наполион Египетҟа иқәыларақәа рыламҭалазы иҭиҵаауан Али-беи ибиографиа.”
Аспектакль ақәыргылара алыршоуп Аԥсны Аҳәынҭқарра Ахадеи Аԥсны аиҳабыреи иҟарҵаз афинанстә цхыраарала.
Аспектакль иалахәуп еицырдыруа актиорцәа реиԥш, Аԥсуа ҳәынҭқарратә унивирситет актиортә факультет аушьҭымҭацәеи астудентцәеи.
Ан-Аԥсадгьыл дыхәмаруеит Аԥсны еицырдыруа артистка Заира Ермолова, Али-беи Леонид Хышба. Аспектакль иалахәуп иара убас Аԥсни Нхыҵ Уаԥстәылеи жәлар рартист Нурбеи Кмкиа, Ҟабарда-Балкариа зҽаԥсазтәыз артист Адгәр Џьениа, Аԥсны зҽаԥсазтәыз артистцәа Сергеи Габниеи, Шьалуа Гыцбеи, Аԥсуа театр еицырдыруа актиорцәа Сырбеи Сангәлиа, ҬемразЧамагәуа, Адгәр Малиа, Виачеслав Арӡынба, Даур Арухаӡе, Алхас Шамба.
Абиԥара қәыԥш рҟынтә аспектакль аҟны ихәмаруеит Фатима Аӡынба, Гәнда Ажьиба, Аслан Еныкь, Ашьна Ҳагба, Саид Кокосқьериа, Геннадии Ҭарба, Даур Бебиа.
Аԥсны аҳәынҭқарра Ахада С. Багаԥшь имҩаԥигеит Ашәарҭадара Ахеилак алахәлацәа реилатәара, уаҟа иалацәажәан ареспублика акриминогентә ҭагылазаашьа, иазааҭгылан иара убас Очамчыра араион аҟны аинкоссаторцәеи Афон Ҿыцтәи акоммерциатә банки рырҳәра иадҳәалоу ахҭысқәа.
Ашәарҭадара Ахеилак алахәлацәа азыӡырҩит аҵыхәтәантәи ҩ-хҭыск русҭҵаара ацашьазы ажәахә. Аҳәынҭқарра Ахада С. Багаԥшь аилатәара аихшьаалақәа рыла амчратә структурақәа рнапхгаҩцәеи Ахадарақәа реиҳабацәеи иашьашәалоу анапынҵақәа риҭеит.
Аԥсны иагәҭакыуп ареспублика ахьыԥшымра азхаҵаразы официалла Еквадор ашҟа ааԥхьара ҟанаҵарц. Абри атәы иҳәеит ареспублика адәныҟатәи аусқәа рминистр С. Шамба. “Ари иаарласны иҟалоит, Еквадор апрезидент Рафаель Корреа итәылахь дшыгьежьлак, диԥылараны дыҟоуп Аԥсны ахаҭарнак, уи Аԥсны Аҳәынҭқарра Ахада С. Багаԥшь Аԥсны ахьыԥшымра азҵаара иахәаԥшразы аҳәара ахьыҟаиҵо ааԥхьара изнеигоит”, – иҳәеит аҳәынҭқарра адәныҟаполитикатә усбарҭа ахада.
Ахәашаҽны, Еквадор апрезидент амассатә-информациатә хархәагақәа рахь аҳәамҭа ҟаиҵеит “аҩ-республикак рхьыԥшымра азхаҵаразы Еквадор ашҟа аҳәара ҟарҵар, ҳара ари азҵаара ишахәҭоу ала ҳахәаԥшуеит”.
Аԥсны Адәныҟатәи Аусқәа рминистр С. Шамба дырԥылеит, арҭ амшқәа рзы Аԥсны иааны иҟоу Приднестровиа Молдавиатәи Ареспублика адәныҟатәи аусқәа рминистр Владимир Иастребчаки уи ихаҭыԥуаҩ Сергеи Симоненкои. Аиԥылара далахәын Приднестровиа Молдавиатәи ареспубликаҟны Аԥсны ахаҭарнак Гарри Кәпалба.
Аминистрцәа алацәажәеит Аԥсни Приднестровиа Молдавиатәи ареспубликақәа рҟны аҭагылазаашьеи, иара убас аҩ-республикак рыҿиара аперспективақәеи. Аиԥылараҿы иазааҭгылан Женеватәи аицәажәарақәа ртемеи, Галтәи хә-ганктәи аиԥыларақәеи, Приднестровиа Молдавиатәи ареспубликеи Молдовеи реизыҟазаашьа.
Аԥсны Аҳәынҭқарра Ахадарахьы кандидатцәас Рауль Ҳаџьымба, Заур Арӡынба, Виталии Бганба рықәыргыларазы аԥшьгаратә гәыԥқәа Ацентртә алхратә комиссиахь инаргеит анапы зҵаҩу абӷьыцқәа. Абри азы адырра ҟарҵеит Ареспублика Ацентртә алхратә комиссиаҟны.
Иазгәаҭатәуп, иахьа ишхыркәшахо Аԥсны Аҳәынҭқарра Ахадарахьы акандитатцәа рықәыргылара.
Ноиабр 3 инаркны 12 –нӡа имҩаԥысуеит акандидатцәа ашәҟәы рҭаҩра.
Аԥсны акультура аминистр Нугзар Логәуеи Урыстәыла акультура аминистрра ахаҭарнакцәеи ирылацәажәеит аусеицуразы аиқәшаҳаҭра анапаҵаҩра иадҳәалоу азҵаатәқәа. Аусбарҭабжьаратә еиқәшаҳаҭра анапаҵаҩра азԥхьагәаҭоуп иааиуа амчыбжь азы Москва.
Иазгәаҭатәуп, асабшаҽны, визитла Аԥсны иааны ишыҟаз Урыстәыла акультура аминистрра аделегациа: ҳаамҭазтәи аҟазареи жәларбжьаратәи акультуратә еимадарақәеи рдепартамент адиреқтор Алеқсеи Шалашов, акультуратә ҭынхеи аҭыхынҵатә ҟазареи рдепартамент адиреқтор Р. Колоев, Урыстәыла Афедерациа акультура аминистрра абжьагаҩ Л. Дзугаеви ҳаамҭазтәи аҟазареи жәларбжьаратәи акультуратә еимадарақәеи рдепартамент абжьагаҩ Дариа Доновеи, иара убас Урыстәыла еиуеиԥшым арегионқәа рыҟнытә 17 филармониа рнапхгаҩцәа.
Асасцәа рҭааит Пицундатәи ауахәамеи амузеии, Аԥснытәи аҳәынҭқарратә Филармониеи, Амилаҭтә библиотекеи, Афонҿыцтәи ауахәамеи, аҳаԥи.
Атеатртә ҟазара аусхк аҟны рылшамҭақәа рзы Аԥсуа Ҳәынҭқарратә драматә театр актиорцәа Геннадии Ҭарбеи, Роман Сабуеи, Сырбеи Сангәлиеи ирыхҵоуп “Аԥсны зҽаԥсазтәыз артист” ҳәа аҳаҭыртә хьыӡқәа. Абри азы Аусԥҟа инапы аҵаиҩит Аԥсны Аҳәынҭқарра Ахада Сергеи Багаԥшь.
Ацентртә алхратә комиссиа еиҿнакаауеит алингвистикатә комиссиа, Аҳәынҭқарра Ахадарахьы акандидатцәа Аҳәынҭқарратә бызшәа ахьынӡардыруа шьақәзыргыло. Уи аилазаара иалоуп хә-ҩыуаак: Алеқсеи Касланӡиа, Баҭал Ҳагәышь, Ева Ҭаниа, Адгәыр Шьынқәба, Фатима Кәарҷелиа. Абри азы адырра ҟаиҵеит Ацентртә алхратә комиссиа ахантәаҩы Баҭал Табаӷәуа. Аҳәынҭқарра Аконституциа инақәыршәаны, Аԥсны Ахада идыруазароуп Аҳәынҭқарратә бызшәа бзианы.
Абҵарамза 2 рзы ихыркәшахеит Аԥсны Аҳәынҭқарра Ахадарахьы акандидатцәа рықәыргыларақәа. Ацентртә алхратә комиссиахь иааган аԥшьгаратә гәыԥқәа рыҟнытә анапы зҵаҩу абӷьыцқәа Заур Арӡынба, Виталии Бганба, Рауль Ҳаџьымба кандидатцәас рықәргыларазы, иара убас апартиа “Иакыу Аԥсни” Аԥсны аекономикатә ҿиара апартиеи рсиездқәа рыҟнытә аӡбарақәа. Апартиа “Иакыу Аԥсны” Аҳәынҭқарра Ахадарахьы кандидатс дықәнаргылеит, иахьазы Аҳәынҭқарра Ахадас иҟоу Сергеи Багаԥшь, Аԥсны аекономикатә ҿиара апартиа – уи ахантәаҩы Беслан Быҭәба.
Акандидатцәа ашәҟәы рҭаҩра хыркәшахоит абҵара 12 рзы. Акандидатцәа агәраргагақәа рнапаҟны ианрырҭалак ашьҭахь, агитациақәа рылагара азин рымоуп.
Аԥсуа ҵарауаа алахәхоит, Ереван абҵара 12-14 рзы имҩаԥысуа Жәларбжьаратәи акнференциа “Аерманцәа репос “Сасна Црери” адунеизегьтәи аепикатә ҭынхеи.
Аконференциахь ааԥхьара рымоуп Аԥсны Анаукақәа Ракадемиа амаӡаныҟәгаҩ хада Шоҭа Салаҟаиеи, Аԥсуа гәманитартә ҭҵаарақәа ринститут адиреқтор ихаҭыԥуаҩ Зураб Џьапуеи.
Аконференциа еиҿнакаауеит Амилаҭтә ҵарадыррақәа Ракадемиа археологиеи аетнографиеи ринститути, ааигәа иаԥҵаз Аславиантә унивирситет аермантә литература Аҭҵааратә Центр.
Иахьа, Аԥсны Аҳәынҭқарра Ахада С. Багаԥшь имҩаԥигеит аусуҩтә еилатәара агәаҭарҭа-аушьҭырҭатә ҭыԥ “Ԥсоу” аҭагылазаашьзы. Аилатәара иалахәын аԥыза-министр Алеқсандр Анқәаб, аԥыза-министр актәи ихаҭыԥуаҩ Леонид Лакербаиа, аекономика аминистр Кристина Озган, аԥсуа-аурыс ҳәааҟны аус зуа аҳәаахьчаратәи, аҳазалхратәи, акарантинтәи маҵзурақәа рнапхгаҩцәа,
Иҷыдоу аилатәара амҩаԥгара мзызс иаиуит Аҳәынҭқарра Ахада Иусбарҭахь анхацәа рҟынтә иаауа ашәыҟәқәа. Урҭ ахашшаауеит иаадрыхуа ауҭраҭыхи ашәыри аҳәаа ахыгаразы рхарџьқәа шырацәоу.
Аҳәынҭқарра Ахада изыхәҭоу амаҵзурақәа рнапы ианиҵеит аҭагылазаашьа ҭырҵааразы.
Ауаа, иара убас иахашшаауеит Ԥсоунтә иаауа автобусқәа рныҟәара аграфик. Аҳәынҭнаплакы “Аԥсныавтотранс” анапхгаҩцәа ауааԥсыра рзы иманшәалоу аамҭа азгәаҭаны, аграфик аԥсахрақәа шаларгало азы ажәа рҭиит.
Аԥсны Аҳәынҭқарра Ахада С. Багаԥшь Иусԥҟала, амилаҭтә культура аҿиараҟны илшамҭа дуқәа рзы, Едуард Агрба ихҵоуп Ареспублика Аԥсны зҽаԥсазтәыз артист ҳәа ахьыӡ.
Ацентртә алхратә комиссиаҟны имҩаԥысит Алингвистикатә комиссиа аилатәара. Х-ҩыуаак Аҳәынҭқарра Ахадарахьы акандидатцәа – Беслан Быҭәба, Заур Арӡынба, Виталии Бганба аԥсуа бызшәазы аԥышәара иахыжьын.
Алингвистикатә комиссиа ахантәаҩы Алеқсеи Касланӡиа адырра злаҟаиҵаз ала, рыхҩыуаак акандидатцәа аԥсуа бызшәазы рдыррақәа бзиоуп ҳәа ахә ршьеит акомиссиа алахәцәа.
2004 шықәсазтәи алхрақәа раан, С. Багаԥшьи Р. Ҳаџьымбеи аԥсуа бызшәазы адырра бзиақәа злаадырԥшхьаз ала, акомиссиа иаӡбеит урҭ аԥышәара иахырмыжьразы.
Касланӡиа иажәақәа рыла, урҭ хатәгәаԥхарала акомиссиахь иааны аԥышәара иахысит.
Акандидатцәа зегьы рахь адҵаҟаҵарақәа еиԥшын. Аԥсышәала иҩу атеқст иаԥхьаны еиҭарҳәар акәын. Насгьы, зых иақәиҭу атемала акомиссиа алахәцәа рызҵаарақәа рҭакқәа ҟарҵар акәын.
Алингвистикатә комиссиа ахантәаҩы Касланӡиа игәаанагарала, акандидатцәа зегьы ибзианы Аҳәынҭқарратә бызшәа рдыруеит.
Иахьа Ареспублика Аԥсны Ахәҳахәҭра-ааглыхратә палата ицәырнагеит” Ареспублика Аԥсны анаплакқәа ркаталог”. Ари аҩбатәи ихаҭәаау ҭыжьымҭоуп. Уаҟа 450 инареиҳаны ареспублика анаплакқәа рзы аинформациа арбоуп.
Аҭыжьыҩцәа ражәақәа рыла, акаталог ахықәкы хадақәа иреиуоуп” аџьынџьтыәлатә наплакқәа рзы аусуҩтә партниорцәа рыԥшаареи иара убас иҭрыжьуа аалыҵ ахьырҭиуа аҳәаақәа рырҭбаареи”.
Аԥсны Ахәҳахәҭра ааглыхратә палата иадҵаалоит аҳәаанырцәтәи ахәҳахәҭцәа Аԥсны иҟоу анаплақәа рзы аинформациа аиуразы, иара убас араҟа апартниорцәа рыԥшаарази.
Убри инадҳәаланы, ас еиԥш иҟоу акаталог аҭыжьра иаамҭоуп. Ахәҳахәҭра-ааглыхратә палата ахантәаҩы Геннадии Гагәлиа иажәақәа рыла, – акаталог ианымлаӡеит Аԥсны анаплакқәа зегьы. Урҭ рзы аинформациа кьыԥхьхоит ахԥатәи аҭыжьымҭаҿы. Актәи аҭыжьымҭаҟны иарбоуп 150 наплакы рзы аинформациа.
Гагәлиа игәаанагарала, ареспубликаҟны иахьазы 1500 наплакы инареиҳаны иҟоуп. Ареспублика Аԥсны азакәан инақәыршәаны, Ахәҳахәҭра-ааглыхратә палата алахәра излахатәгәаԥхаралатәу ала, анаплакқәа зегьы рзы аинформациа ҳамаӡам”, – иазгәеиҭеит уи.
Ахәҳахәҭра-ааглыхратә палата есышықәса Аԥсны анаплакқәа ркаталог аҭыжьра азԥхьагәанаҭоит.
Аԥсны аделегациа алахәхоит Кавказ ашәарҭадаразы Женеватәи аицәажәарақәа изаамҭанытәиу рраунд. Аицәажәарақәа мҩаԥысуеит абҵара 11 рзы.
Аԥснытәи аделегациа аилазаара аҟны иҟоуп жәларбжьаратәи азҵаарақәа рзы Аҳәынҭқарра Ахада иабжьагаҩ Виачеслав Чырыкба, атәылахьчара аминистр ихаҭыԥуаҩ Гарри Кәпалба, Адәныҟатәи Аусқәа рминистрра жәларбжьаратәи аҟәша аиҳабы Лана Агрба, Аԥсуа-абаза жәларқәа Жәларбжьаратәи Рассоциациа анагӡком алахәыла Зеки Қапба.
Лана Агрбеи Гарри Кәпалбеи аус рыулоит агәманитартә зҵаарақәа рзы агәыԥ аҟны, Виачеслав Чырыкбеи Зеки Қапбеи аус рулоит ашәарҭадара азҵаарақәа рзы агәыԥ аҟны.
Аԥсуа спортсменцәа аԥхьахәтә ҭыԥқәа ааныркылеит зых иақәиҭу ақәԥараҿы Урыстәыла зҽаԥсазтәыз азыҟаҵаҩ Л. Г. Кесов игәаларшәаразы Урыстәылазегьтәи атурнир аҟны. Аицлабрақәа мҩаԥысуан Краснодар ақалақь аҟны абҵара 5 инаркны 8-нӡа.
Гәдоуҭатәи аспорттә школ ааӡамҭацәа Гәдиса Гергиеи (35 килог. рҟынӡа), Осман Џьуӷьелиеи (35 килограмм рҟынӡа) иааныркылеит актәи аҭыԥқәа. Ақәԥаҩ Инал Кетиеи (ақ. Гәдоуҭа) 32 килограмм акапантә категориаҟны, Аҟәатәи аспортсмен Саҭбеи Ҭраԥшьи 38 килограмм акапантә категориаҟны иааныркылеит аҩбатәи аҭыԥқәа. Инал Кетиа иара убас ианаршьеит” иреиӷьыу атехниказы” ҳәа аҳамҭа.
Гәдоуҭатәи арԥыс Џьансыхә Бениа 50 килограмм акапантә категориаҟны ахԥатәи аҭыԥ ааникылеит.
Аԥсуа қәԥаҩцәа азыҟарҵон азыҟаҵаҩцәа Асҭамыр Бениа, Манучар Бешир –оглы, Тимур Џьопуа.
Абри азы адырра ҟаиҵеит Манучар Бешир-оглы.
Аԥсны Аҳәынҭқарра Ахадарахьы акандидатцәа зегьы Аԥснытәи Аҳәынҭқарратә телехәаԥшреи арадиои рыҟны хәыда-ԥсада ԥшь-сааҭк аефиртә аамҭа рзоужьхоит. Абри азы адыра ҟарҵеит Ацентртә алхратә комиссиаҟны. “Уи адагьы, Аҳәынҭқарра Ахадарахьы акандидатцәа рхарџьқәа рыла иазырхиоу, х-минуҭк иҟоу аӡыргаратә роликқәа Аԥсуа телехәаԥшра аканал ала мышк хынтә идырбалахоит. Аӡыргаратә роликқәа аефир аҟны иҟалоит 20 мыш,” – иҳәеит Баҭал Табаӷәуа.
Актәи амчыбжь азы, абҵара 16 инаркны 20-нӡа – Аҳәынҭқарра Ахадарахьы акандидат азин имоуп сааҭк рҟынӡа зхранометраж ыҟоу афильм Аԥсуа телехәаԥшрахьы анагара.
Абҵара 23 инаркны 27-нӡа – Аҳәынҭқарра Ахадарахьы акандидат азин имоуп зыгәра иго, мамзаргьы даҽа хаҭарнакцәақәак иваргыланы (урҭ хәҩык иреиҳамзароуп), Аԥснытәи Аҳәынҭқарратә телехәаԥшра ишиашоу ицо аефир аҟны сааҭк аамҭа ихы иаирхәарц, мамзаргьы акандидат ихарџьқәа рыла иаԥҵоу, агитациатә ҟазшьа змоу авидеонҵамҭа азырхиара.
Абҵара 30 инаркны ԥхынҷкәын 4-нӡа – сааҭк аефиртә аамҭа рзоужьхоит Аԥсны Аҳәынҭқарра ахадарахьы акандидатцәа рхаҭыԥуаа, алхыҩцәа рызҵаарақәа рҭаққәа рыҟаҵаразы.
Ԥхынҷкәын 7 инаркны 11-нӡа – аԥсуа телехәаԥшра ишиашоу ицо аефир аҟны алхыҩцәа рызҵаарақәа рҭаққәа ҟарҵоит Аԥсны Аҳәынҭқарра ахадарахьы акандидатцәа.
Ацентртә алхратә комиссиа адырра злаҟанаҵаз ала, авидеонҵамҭа аԥсуа телехәаԥшрахьы инагахароуп аефир ахь аҭыжьразы 5 сааҭк аамҭа шыбжьоу.
Аԥсны Аҳәынҭқарра Ахада С. Багаԥшь имаҵзура аҟынтә ихы дақәиҭитәит аԥыза-аминистр Алеқсандр Анқәаб алхрақәа мҩаԥысуанаҵы.
Абри азы Аусԥҟа инапы аҵаиҩит Аҳәынҭқарра Ахада С. Багаԥшь” Ареспублика Аԥсны Аҳәынҭқарра Ахада иалхрақәа” рзы Аконституциа 10 ахәҭаҷ инақәыршәаны, иара убас А. Анқәаб Аҳәынҭқарра Ахадарахьы акандидат ихаҭыԥуаҩыси дахьықәгылои инарымаданы. Аԥыза-аминистр инапынҵақәа рынагӡара идҵоуп аԥыза-министр актәи ихаҭыԥуаҩ Леонид Лакербаиа.
Ԥхынҷкәын 12 рзы имҩаԥысраны иҟоу Аҳәынҭқарра Ахада иалхрақәа рыҟны Аҳәынҭқарра Ахадарахьы акандидат С. Багаԥшь хаҭыԥуаҩыс дивагылоуп А. Анқәаб.
Москва, абҵара 11 рзы Урыстәыла Афедерациа акультура аминистр Алеқсандр Авдееви Аԥсны акультура аминистр Нугзар Логәуеи акультура аусхк аҟны аусеицуразы аиқәшаҳаҭра рнапы аҵарҩит.
“Аиқәшаҳаҭра шьаҭас иамоуп – аиашьаратә тәылақәа рыбжьара акультуратә еимадарақәа зырмарио апринципқәа”, – иҳәеит Авдеев. Убри аан, уи инаҵшьны иазгәеиҭеит, Урыстәылеи Аԥсни” реизыҟазаашьақәа ҿыцымҭала ишаламгаз, урҭ ишрымоу азеиԥш ҭоурыхтә шьаҭақәа”.
Аусеицура ахырхарҭа хадақәаны Авдеев иаликааит еицеилахәны акадрқәа рааӡара, агострольтә амузеитә еиҭныԥсахларақәа, иара убас абиблиотекатә ус аҿиара аҭара.
Логәуа иара убас иазгәеиҭеит, акультуратә усхк аҟны аусеицуразы аиқәшаҳаҭра анапы аҵаҩуп” Урыстәыла Афедерациеи Аԥсни рыбжьара аиҩызареи, аицхыраареи, аусеицуреи” рзы 2009 шықәса, цәыббра 17 рзтәи Аиқәшаҳаҭра аҳәаақәа ирҭагӡаны.
Аԥсны Аҳәынҭқарра Ахада С. Багаԥшь 60-шықәсхыҵра идиныҳәалеит еицырдыруа аҵарауаҩ – кавказҭҵааҩ, Британиатәи апрофессор Џьорџь Хиуит.
Адныҳәаларатә шәҟәаҿы С. Багаԥшь иазгәеиҭеит Аԥсни уи акәльтуреи адунеи аҟны еицырдыруа аҟаҵараҿы Џьорџь Хиуит ироль ду.
Аҭактә шәҟәаҿы Џьорџь Хиуит ҭабуп ҳәа ахиҳәааит Аҳәынҭқарра Ахада изыҟаиҵаз адныҳәаларази, иара убас иџьабаа ахә ҳаракны иахьишьази.
Џь. Хиуит – кавказҭҵааҩуп, Лонднотәи аунивирситет апрофессор, Британиа аҵарадыррақәа ракадемиа алахәыла, Британиа Ду аҟны Ареспублика Аԥсны ҳаҭыр зқәу аконсул, алингвистика апроблемеи, аҭоурыхи ҳаамҭазтәи Кавказ аетнополитикатә ҭагылазаашьеи рзы астатиақәеи, аочеркқәеи, амонографиақәеи жәпакы дравторуп.
Москва аиҳабыра рделегациа зхадараҿы дыҟоу Урыстәыла аҳҭны-қалақь ахада Иурии Лужков Аҟәа ирылацәажәараны иҟоуп ахәҳахәҭра-економикатәи аҵарадырра-техникатәи усеицура азҵаатәқәа.
Урыстәыла аделегациа зҭатәоу аҳаирплан Аҟәатәи аҳаирбаӷәазаҟны итәоит ахәаша ашьыжь.
Москватәи аделегациа ареспубликаҿы рыҟазаара иалагӡаны иазԥхьагәаҭоуп Аԥсни Москвеи реиҳабырақәа рыбжьара ахәҳахәҭра-економикатәи, аҵарадырра-техникатәи, агәҳалалра-культуратәи усхкқәа рыҟны аусеицуразы аиқәшаҳаҭра анапаҵаҩреи, иара убас афатәажәтә аалыҵқәа русхк аҟны аусеицуразы амеморандум анапаҵаҩреи.
Москва ақалақь ахада Иурии Лужков диԥылоит Аԥсны Аҳәынҭқарра Ахада с. Багаԥшь. Москвантә аделегациа Аԥсназы иааргараны иазгәаҭоуп агәҳалалратә цхыраара, ацхыраара ласы амашьына, алабараториатә мыругақәа, амедицинатә ҵакы змоу аныхтә материалқәеи, амедицинатә ҩнымаҭәеи.
Москва ақалақь ахада даҭаауеит иара убас Аҟәатәи аԥшаҳәа уаҟа зыргылара иаҿу” Москва Аҩны” агәаҭаразы.
Москва азыхиоуп иаарласны Ешыратәи аспорт база аиҭашьақәыргылара. Абри азы адырра ҟаиҵеит Москва ақалақь Ахада Иурии Лужков Аԥсны анапхгара рԥылараан.
Аспорт база” Динамо” ааха аҭан 1992-93 шш. рзы аԥсуа-ақырҭуа еибашьра аан.
Москва аиҳабыра азҿлымҳауп атуризми аԥсшьарҭа-курорттә усхкқәа рыҿиаразы Аԥсны апроектқәа раларҵәара. Лужков агәра диргеит Москва иахьа иуныруа, адунеитә-финанстә кризис, Аԥсны иаладырҵәараны иҟоу апроектқәа финансла реиқәыршәараҿы ԥырхага шыҟамло ала.
Аԥсны атуризм аҿиара абзоуроуп зегь раԥхьаӡа иргыланы, ауаа ԥынгылада аурыс-аԥсуа ҳәаа рахысра, иҳәеит Москва ақалақь Ахада Иурии Лужков Аԥсны анапхгара рԥылараан.
Лужков иажәақәа рыла, ауаа аҳәаа ахысразы сааҭла иахьгылоу азы, аԥсшьаразы агәаҳәара рцәыӡуеит. “Аҳәааҟны иҟоу ауадаҩрақәа ареспублика атуризм аҿиара иаԥышькласуеит”, – иазгәеиҭеит Лужков.
Москва ақалақь Ахада Аԥсны иҟоу Урыстәыла Афедерациа ацҳаражәҳәаҩ Семион Григориеви, Урыстәыла Афедерациа аԥыза-министр ицхырааҩ Геннади Букаеви рахь аҳәара ҟаиҵеит” ари апроблема аӡбаразы анырра ҟарҵарц”. Лужков игәаанагарала, мзыз хада ҳәа акагьы ыҟам, аҳәаа азҵаара аӡбара ахырԥаразы. “Аурыс-аԥсуа ҳәаа аҟны иалагалатәуп ауааи аидарақәеи ԥынгылада рахыжьра асистема”, – инаҵшьны иазгәеиҭеитИурии Лужков.
Аԥсны иааит Москва ақалақь Ахада Иурии Лужков зхадараҿы дыҟоу аиҳабыра рделегациа. Аделегациа аилазаараҟны – Москва амазара-дгьылтә еизыҟазаашьақәа ркомплекс анапхгаҩы Владимир Силкин, аҳҭны-қалақь афатә-ажәтә аалыҵқәа рдепартамент ахада Александр Бабурин, ақалақьргылара адепартамент анапхгаҩы Алеқсандр Косован, аҳҭны-қалақь адәныҟаекономикатә еимадарақәа рдепартамент анапхгаҩы Георгии Мурадов, Москва Аахыҵ-Мрагылара административтә округ апрефект Владимир Зотов, Урыстәыла аҭагылазаашьа ҷыдақәа рзы аминистрра аҳтны-қалақь Аусбарҭа хада аиҳабы Алеқсандр Ермеев уҳәа убас егьырҭгьы.
Аҟәатәи аҳаирбаӷәазаҟны Москва аиҳабыра дырԥылеит Аԥсны Аҳәынҭқарра Ахада С. Багаԥшь.
И. Лужкови С. Багаԥшьи рнапы аҵарҩит Москвеи Аԥсни реиҳабырақәа рыбжьара ахәҳахәҭра-економикатәи, аҵарадырра-техникатәи, агәҳалалра-культуратәи усхкқәа рыҟны аусеицуразы аиқәшаҳаҭра.
Аԥсны ақыҭанхамҩа аминистр Иурии Акабеи Москва афатә-ажәтә аалыҵқәа рдепартамент ахада Алеқсандр Бабурини рнапы аҵарҩит” Москва афатә-ажәтә аалыҵқәа Рдепартаменти Ареспублика Аԥсны ақыҭанхамҩа аминистрреи афатә – ажәтә аалыҵхкқәа рыҟны аусеицуразы амеморандум”.
Анаҩс Москва ақалақь Ахада Аԥсны Аҳәынҭқарра ахада дицны рхы дырхеит Аҟәа Ахақәиҭра Ашҭахь, уаҟа имҩаԥыситАԥсны азы иааргаз агәҳалалратә еидара официалла рыҭара ацеремониа.
Уи ашьҭахь Москва аделегациа рҭааит зыргылара иаҿу” Москва аҩни”, Урыстәылатәи аҳәаахьчаҩцәеа ахьгылои, Ешыратәи аспортбазеи.
Москва ақалақь ахада араҟа иҟазаара аофициалтә программа хнаркәшоит Аԥснытәи аҳәынҭқарратә филармониаҟны имҩаԥысраны иҟоу акциа” Урыстәылеи Аԥсни рҿар – пҳьаҟа”.
Белоруссиа апарламенттә делегациақәа Аԥсни, Аахыҵ Уаԥстәылеи, Қырҭтәылеи ирҭаауеит. Урҭ ирыгәҭакыуп Аԥсни Аахыҵ Уаԥстәылеи рхьыԥшымра азхаҵара Белоруссиа апарламент аҟны иахәаԥшраны иахьыҟоу инадҳәаланы, арҭ ареспубликақәа рыҟны аҭагылазаашьа аҭҵаара, – ҳәа азгәеиҭеит ИТАР-ТАСС акорреспондент даниҿцәажәоз Ихьыԥшым атәылақәа рыҟы жәларбжьаратәи аусқәеи аимадарақәеи рзы апарламенттә комиссиа ахантәаҩы Сергеи Маскевич. Уи напхгара азиуеит Қырҭтәылаҟа ицо агәыԥ.
Иара иажәақәа рыла, Белоруссиа апарламент адепутатцәа ҩымш-хымш ирылагӡаны аҭыԥантәи ауааԥсыреи, ауахәамаҵзуцәеи, аҵарауааи, апарламентарицәеи рԥылара рыгәҭакыуп. “Адепутатцәа иара убас ирҭаауеит аҳәаа иаԥну араионқәа, хәҭакахьала, Гори араион”, – иҳәеит Маскевич.
Уи иҳәеит апарламент аҟны хшыҩзышьҭра шазыруа” Аԥсни Аахыҵ Уаԥстәылеи рыҟны имҩаԥысуа ахҭысқәа рзы Урыстәылатәи аган ахәшьара”. Хәҭакахьала, иазгәеиҭеит уи, иҭҵаатәуп Урыстәылатәи абжьаҟазаратә мчқәа аимак аҟны рроль, ареспубликаҟны акризисҿагыларатә усмҩаԥгатәқәа рпроцесс. Ари азҵаара аҭҵааразы, абҵара 26 рзы адепутатцәа дәықәҵахоит Аҳәынҭдума ашҟа.
Белоруссиатәи апарламент аҟны абҵара мза алагамҭазы иаԥҵан Аԥсни Аахыҵ Уаԥстәылеи рхьыԥшымра азхаҵара азҵаара аҭҵааразы аусуҩтә гәыԥ. Белоруссиатәи апарламент аҩ-палатак рхаҭарнакцәа злахәу агәыԥ рҿаԥхьа хықәкы хаданы иқәгылоуп” Аԥсни Аахыҵ Уаԥстәылеи рхьыԥшымра азхаҵара инадҳәаланы ихаҭәаау аинформациа аиура.”
Абҵара 16 рзы Аԥсуа ҳәынҭқарратә телерадиоеилахәыра аҟны иалагеит Аҳәынҭқарра Ахадарахьы акандидатцәа рагитациа. Абҵара 11 рзы Ацентртә алхратә комиссиаҟны имҩаԥгаз аҵәҭаԥсара инақәыршәаны, аефир актәи амчыбжь азы (абҵара 16 инаркны 20-нӡа) Аҳәынҭқарра Ахадарахьы акандидат Аԥсуа ҳәынҭқарратә телехәаԥшра ишиашоу ицо аефир ала алхыҩцәа рызҵаарақәа рҭакқәа ҟаиҵароуп. Мамзаргьы, уи ахаҭыԥан акандидат ихатәгәаԥхарала, сааҭк рҟынӡа иҟоу агитациатә ҟазшьа змоу аматериал аҳәынҭқарратә телехәԥшрахьы инаигарц илшоит.
Аҳәынҭқарра Ахадарахьы акандидат Заур Арӡынба, имҩаԥгаз аҵәҭаԥсара инақәыршәаны, Аԥсуа телехәаԥшра аефир ала раԥхьа дықәгылар акәын, аха уи иалихит аҩбатәи авариант, ателехәаԥшрала идырбан уи изкыз афильм” Аԥсны азыԥшуп аиҭакрақәа” ҳәа захьӡу афильм. Афильм аҟны дықәгылеит акандидат ихаҭа, ихцәажәеит ицеибашьуаз, Аԥсуа мшынӷбаныҟәара аҟны аус ицызуа, уаҟа напхгаҩыс аус иуеижьҭеи иҵуеит 15 шықәса, иара убас алхратә штабқәа рхаҭарнакцәеи, аҿартә еиҿкаарақәеи.
“Ҳара аибашьраҟны ҳаиааит, иҳауит ахьыԥшымра, аринахыс аԥхьаҟа ҳԥеиԥшахь шаҟа ашьаҿа иаша ҳзыҟаҵо ауп ихадоу”, – иҳәеит Заур Арӡынба иқәгылараҟны.
Абҵара 16 ашьыжь инаркны, Ацентртә алхратә комиссиа аҟны имҩаԥгаз аҵәҭаԥсара инақәыршәаны, Аԥсуа ҳәынҭқарратә телехәаԥшра аканал ала идәықәҵалахоит 3 минуҭк рынӡа иҟоу Аҳәынҭқарра ахадарахьы акандидатцәа рагитациатә роликқәа.
Ишәгәалаҳаршәоит, Ареспублика Аԥсны Аҳәынҭқарра Ахадарахьы акандидатцәа хәыда-ԥсада 4 сааҭк аефиртә аамҭа шырзоужьу. Аҳәынҭқарра ахадарахьы акандидатцәа, иара убас аефир иаздырхиарц рылшоит минуҭк рҟынӡа иҟоу аӡыргаратә роликқәа, урҭ мышк хынтә аефир ахь иҭыжьлахоит. Аӡыргаратә роликқәа акандидатцәа иаздырхиоит рхала, ирзоужьу алхратә фонд аҟынтә.
Иара убас хазхаҭалатәи аканал” Абаза –ТВ” аҟны абҵара 16 рзы официалла алхратә агитациақәа ирылагеит. Актәи аролик изкын, ателеканал аԥҵаҩы, Аҳәынҭқарра Ахадарахьы акандидат Беслан Быҭәба. Ателеканал” аредакциа” Абаза – ТВ” аусзуҩцәа ражәақәа рыла, акандидатцәа зегьы аефиртә аамҭа, азакәан ишаҳәоу еиԥш еиҟараны ирзоужьхоит.
Аделегациа аилазаараҟны иҟоуп Белоруссиатәи Амилаҭтә Еизара Чернобыльтәи акатастрофа апроблемақәеи, аекологиеи, аԥсабарахархәареи рзы Апалата ахаҭарнакцәа еснагьтәи ркомиссиа ахантәаҩы Михаил Русыи, амилаҭтә шәарҭадаразы Апалата ахаҭарнакцәа еснагтәи ркомиссиа ахантәаҩы ихаҭыԥуаҩ Анатолии Ванкович, аҳәынҭқарраргылареи азакәанԥҵареи рзы Ареспублика Амлаҭтә Еизара Ахеилак акомиссиа ахантәаҩы Евгении Смирнов.
Белоруссиатәи апарламентарицәа рԥылоит Аԥсны Жәлар Реизара Аиҳабы Н. Ашәбеи адепутатцәеи. Анаҩс, Аминистрцәа Реилазаараҟны имҩаԥысуеит аиԥылара, уи ашьҭахь аделегациа рыдыркылоит Аԥсны Адәныҟатәи Аусқәа рминистр С. Шамбеи, Атәылахьчара Ахада Мираб Кьышьмариеи. Ахәлԥаз Белоруссиатәи адепутатцәа ргәыԥ идикылоит Аԥсны Аҳәынҭқарра Ахада С. Багаԥшь.
Абҵара 19 рзы асацәа аҭаауеит Аԥснытәи Аҳәынҭқарратә унивирситет, иԥылоит Аԥсуа Қьырсиантә Уахәама ахада Виссарион Аԥлиа. Иара убри аҽны ирҭаауеит Афон Ҿыц аҭыԥ ԥшӡарақәа. Абҵара 20 рзы асасцәа Аԥснынтә ицоит.
Аделегациа аилазаараҟны иҟоуп Белоруссиатәи Амилаҭтә Еизара Чернобыльтәи акатастрофа апроблемақәеи, аекологиеи, аԥсабарахархәареи рзы Апалата ахаҭарнакцәа еснагьтәи ркомиссиа ахантәаҩы Михаил Русыи, амилаҭтә шәарҭадаразы Апалата ахаҭарнакцәа еснагтәи ркомиссиа ахантәаҩы ихаҭыԥуаҩ Анатолии Ванкович, аҳәынҭқарраргылареи азакәанԥҵареи рзы Ареспублика Амлаҭтә Еизара Ахеилак акомиссиа ахантәаҩы Евгении Смирнов.
Белоруссиатәи Апарламентаделегациа бзиала шәаабеит ҳәа раҳәо Нугзар Ашәба иазгәеиҭеит, Белоруссиеи Аԥсни еидызҳәало шырацәоу. Аԥсны Аџьынџьтәылатә еибашьра анцоз амҭазы, аԥсуа арԥарцәа уахь ишцоз ҽыхәышәтәра ҳәа, иара убас иуадаҩыз аибашьраашьҭахьтәи аамҭақәа рзы, аусуразы ицаз шырацоу.
Аԥсны Жәлар Реизара Ахада ҷыдала инаҵшьны иазгәеиҭеит, 90-тәи ашықәсқәа рзы Аԥсны аекономикатә санкциақәа ралагаларазәы СНГ атәылақәа анықәгылоз, Белоруссиа апрезидент адгылара шримҭаз.
Н. Ашәба иажәақәа рыла Аԥсни Белоруссиеи рнапхгаҩцәа еснагь еимадан. “Ҳаиҿцаарақәа еснагь аԥхарра рыҵоуп, ҳаиԥыларақәагьы еиҳа лассы-лассы имҩаԥысуа иалагеит, уи жәаҳәарада аекономикатә зҵаарақәа рыӡбара иацхраауеит”, – иҳәеит Ашәба.
Убри аан уи иазгәеиҭеит, иарбан тәылазаалак иара ахатәы проблемақәеи амилаҭтә интересқәеи шамоу.
“Ҳәарада ибзиан, Урыстәыла ҳхьыԥшымра аназханаҵа инашьҭарххны егьырҭ атәылақәагьы адгылара ҳарҭар, аха ҳара ибзианы еилаҳкаауеит уи иаарласны ишзыҟамло. Ҳара џьаргьы ҳаццакуам, иара убас аӡәгьы дҳарццакуам. Ҳаззықәԥоз ҳхьыԥшымра – наунагӡоуп, жәаҳәарада, ари аамҭа иалагӡан адунеиаҟны аиҭакрақәа акыр ҟалоит. Аокеаннырцәтәи аполитикцәагьы, Аԥсны азхаҵара мап ацәызкуа, урҭгьы мышкымзар-мышкы ҳхьыԥшымра азхарҵоит”, иҳәеит Ашәба.
Уи инаҵшьны иазгәеиҭеит, Аԥсны ибзиан ишеилыркаауа Белоруссиа ҳхьыԥшымра азхаҵара иахьахымыццакуа, иарбан тәылазаалак иамоуп ахатәы позициеи аинтересқәеи.
Н. Ашәба Белоруссиа анапхгареи ажәлари ирзеиӷьеишьеит ақәҿиарақәа. “Аԥсны ажәлари анапхгареи ҳаҭырқәҵара дула изныҟәоит Белоруссиа Апрезидент Алеқсандр Лукашенко итәыла анапхгашьа астиль азы,” – иҳәеит Ашәба.
Белоруссиатәи апарламент аделегациа Аԥсныҟа раара, ари аусура ду алагара иахыҵхырҭоуп ҳәа ахәшьара аиҭеит уи.
Белоруссиатәи Амилаҭтә Еизара Чернобыльтәи акатастрофа апроблемақәеи, аекологиеи, аԥсабарахархәареи рзы Апалата ахаҭарнакцәа еснагьтәи ркомиссиа ахантәаҩы Михаил Русыи иара убас иазгәеиҭеит, аделегациа аҿаԥхьа ишықәгылоу ганрацәалатәи ауснагӡатәқәа.
“Зегь раԥхьа игылан, ҳара иҳагәҭакыуп Аԥснытәи Апарламенти ҳареи аимадарақәа ҳабжьаҵара, иара убас анапынҵа ҳамоуп аиҳабыра рԥылараан ҳҳәынҭқаррақәа рыбжьара еизааигәаӡоу аекономикатә еизыҟазаашьақәа ҳабжьаҵаразы аиҿцәажәарақәа мҩаԥаагарц”, – иазгәеиҭеит Русыи.
Иара иажәақәа рыла, Аԥсны ахьыԥшымра Белоруссиа азхаҵара азҵаара – ауснагӡатә хадақәа ируакыуп.
“Ҳара апарламент ахԥатәи ааԥхьара ҳадепутатцәоуп. Иҳаҩсыз Ааԥхьара аусура ахыркәшамҭазы Аԥсни Аахыҵ Уаԥстәылеи рпарламентқәа ааԥхьарақәа нарышьҭит арҭ аҩ-республикак рхьыԥшымра азхаҵара азҵаара ахәаԥшразы, – иҳәеит Белоруссиатәи апарламентарии.
Иара иажәақәа рыла, Белоруссиатәи Апарламент ахԥатәи ааԥхьара – ҩ-Палатакны ишоуп. “Апарламент ахь ҿыц инеиит 174-ҩыуаак адепутатцәа, урҭ зегьы жәаҳәарада ргәаанагарақәа еиԥшым. Убри азын, Аԥсни Аахыҵ Уаԥстәылеи рхьыԥшымра азҵаара ахәаԥшразы, Апалата ахаҭарнакцәеи Ареспублика Ахеилаки ирыдыркылаз аӡбарала иаԥҵоуп аҭагылазаашьа хәҭа-хәҭала аҵаразы х-гәыԥк.
Иара иажәақәа рыла, егьырҭ агәыԥқәа аус руеит аахыҵ Уаԥстәылеи Қырҭтәылеи рыҟны ганкымацаралатәи азнеишьазы ахарадҵарақәеи аҽыԥныҳәақәеи ҟамларазы. “Ҳара аҭагылазаашьа зегьы хәҭа-хәҭала иаадыруазароуп, – иазгәеиҭеит Русыи. Агәаанагара сымоуп, ҩымштәи ҳусура иалагӡаны, аҭагылазаашьа ҭаҳҵаап ҳәа.”
Белоруссиатәи апарламентарии Аԥснытәи иколлегацәа агәра диргеит, араҟа ирбаз ираҳаз Белоруссиа ажәлари анапхгареи ишыддрҳауа ала. Иара иажәақәа рыла, Апарламент аделегациа араҟа иҟоуп апрезидент инапынҵала. “Ҳара ҳазҿлымҳауп иара убас ҳҳәынҭқаррақәа аимадарақәа рыбжьаҵара. Белоруссиа Апарламент аҟны 143 ҳәынҭқарра рпарламентқәа аус рыцуразы еиуеиԥшым агәыԥқәа аус руеит, ус еиԥш агәыԥ, ҳпарламентқәа аусеицура рыбжьаҵаразы аусура хацнаркырц алшоит”, – иҳәеит Русыи.
Иара иажәақәа рыла, Аԥсни Белоруссиеи еидызкыло рацәоуп, зегь раԥхьа иргыланы” аҩ-республикак еснагь аԥсҭазааразы азин иазықәԥоит”.
Русыи игәаанагарала,” Аԥсҭазаара амҩа ду аныларазы, иҟаҵатәуп раԥхьатәи ашьаҿа”.
“Раԥхьатәи ашьаҿа ҟаҳҵоит араҟа, аҭагылазаашьа ҭҵааны – иҳәеит апарламентарии. Араҟа иҳауа аинформациа ҳалхыҩцәеи ҳусбарҭақәа зегь рахьи инагахоит обиективла”.
Аԥсны анапхгара ҭабуп ҳәа реиҳәеит иҟарҵапз адкылара ԥха азы.
Аԥсны Адәныҟатәи Аусқәа рминистр С. Шамба иазиԥхьаӡоит, Аԥсны ахьыԥшымра азхаҵара азҵаара Белоруссиа ус иаармарианы иаӡбом ҳәа. “Белоруссиа аделегациа араҟа иахьыҟоу, уи иаанаго апроцесс хацыркыуп ауп. Белоруссиа ари азҵаара аӡбара иазааигәоуп, уи аҭҵаара нап анаркызар”, – иҳәеит аиԥылара ахыркәшамҭаз Аԥсны Адәныҟатәи аусқәа рминистр С. Шамба.
Шамба иазгәеиҭеит Аԥсны шазҿлымҳау Белоруссиа еиԥш иҟоу аиҩызаратә ҳәынҭқаррақәа рыҟны адипломатиатә еизыҟазаашьақәа рышьақәыргылара.
Адәныҟатәи аусқәа рминистрра Ахада дшақәгәыӷуа иҳәеит” Аԥсны ахьыԥшымра азҵаара Белоруссиа ишаӡбо.” “Уи аныҟало аамҭа иаҳнарбоит”, – иҳәеит уи.
Перу Амилаҭтә аопозициатә партиа Перуантәи Аконгресс ахь ажәалагала ҟанаҵеит Аԥсни Аахыҵ Уаԥстәылеи рхьыԥшымра азхаҵаразы. Апартиа агәра агоит, арҭ Кавказтәи ареспубликақәа рхьыԥшымра азхаҵаразы мап рыцәкразы, Аконгресс мзыз ҳәа акагьы шамам ала, ҳәа адырра ҟаиҵеит апартиа алидер Олианта Умала.
“Перу – Косово ахьыԥшымра официалла иазхазҵаз атәылақәа ируакыуп, убриинадҳәаланы, ҳара Аԥсни Аахыҵ Уаԥстәылеи иҿыцыу республикақәак раҳасабала официалла разхаҵара иаԥсоуп ҳәа азаҳаԥхьаӡоит. Ҳара амчра анагӡаратә усбарҭахь аҳәара ҟаҳҵеит официалла арҭ аҩ-республикак разхаҵаразы”, – иҳәеит Умала.
Уи иазгәеиҭеит, иҳаҩсыз амчыбжь азы Аконгресс ахь ишнагаз ари ажәалагала, уи адагьы Перу Амилаҭтә партиа имҩаԥнагоит атәыла еиуеиԥшым аполитикатә мчрақәеи, апарламенттә гәыԥқәеи рыҟны аиҿцәажәарақәа ари ажәалагала иадгыларазы.
“Сақәгәыӷуеит, арҭ Кавказтәи ареспубликақәа разхаҵаразы аӡбара адкылара шаҭахыу Аконгресс агәра аҳаргап ҳәа... Сара ԥынгыла ҳәа акагьы збом арҭ аҩ-республикак рхьыԥшымра азхарымҵартә еиԥш”, – иҳәеит Умала.
Иахьа иазгәарҭоит Аԥсны Аҳәынҭшәарҭадаратә Маҵзура аҳәаахьчаратә отриад аԥҵоижьҭеи 17 шықәса аҵра.
Ареспублика Аԥсны Аҳәынҭқарратә шәарҭадаратә Маҵзура аҳәаахьчаратә отриад аиҳабы Зураб Марганиа “Аԥсныпресс” ахь адырра злаҟаиҵаз ала, иахьа Аҟәа аҳәаахьчаратә отриад атерриториаҟны иазгәарҭоит” Архәҭа амш”.
“Иазгәаҭоуп еиуеиԥшым аныҳәатә программа амҩаԥгара: Аофицерцәа рыбжьара аицлабрақәа рымҩаԥгара, аҳәаахьчаҩцәа рықәгыларақәеи, аруаа злахәу аестрадатә концерти”, – иҳәеит зураб Марганиа. Аиааира згаз ирыҭахоит аҳамҭақәа.
Аԥсуа ҳәаахьчаҩцәа рымшныҳәа азгәаҭара иалахәхоит ареспублика Аԥсны Аҳәынҭқарратә Шәарҭадаратә Маҵзура ахантәаҩы ихаҭыԥуаҩ Нугзар Самсониа, Аԥсны иҟоу Урыстәыла Афедерациа Ашәарҭадаратә маҵзура аҳәаахьчаратә усбарҭа ахаҭарнакцәеи.
Аԥсны Аҳәынҭқарра Ахада С. Багаԥшь абҵара 19 рзы идикылеит Урыстәыла Афедерациа Аҳәынҭдума адепутат, афонд” Москва-Аԥсны-Урыстәыла” ахантәаҩы Константин Затулини, Урыстәыла атеннис Афедерациа апрезидент Шамиль Тарпишьеви. Абри азы адырра ҟанаҵеит Аԥсуа телехәаԥшра.
Аиԥылараҿы ирылацәажәеит Аԥсны атерриториаҟны аспортбазақәа реиҭашьақәыргылара азҵаатәқәа.
Шамиль Тарпишьев ишазгәеиҭаз ала, адунеи аҟны ирацәам атәылақәа, атеннистә хәмарра Аԥсны еиԥш ақәра рацәа ахьамоу. Иазгәаҭатәуп, Аԥсны раԥхьатәи атеннистә кортқәа ргылан Гагра 1903 шықәса рзы апринц Ольденбургскии ихаан.
Аԥсны Аҳәынҭқарра Ахадарахьы акандидат С. Багаԥшь, Гагра араион Маҳадыр ақыҭа даҭааит. Аҳәынҭқарра Ахада ивизит адҳәалан имҩаԥгаз арҽеиратә усурақәа рышьҭахь ақыҭаҿтәи ашколи аклуби раартра.
Иныҟәараҟны Аҳәынҭқарра Ахада ицын Гагра араион ахада Асҭамыр Қецбеи, апарламент адепутатцәеи, Аҳәынҭқарра Ахадарахьы акандидат ихаҭыԥуаҩыс ивагылоу Алеқсандр Анқәаби.
Ақыҭауаа Аҳәынҭқарра Ахада иԥылеит ижәтәӡатәиу аерманцәа рҵас ала ачеи аџьыкеи рнапы иқәыргылан. А наҩс Аҳәынҭқарра Ахада изыҟарҵаз агәрагарала, иааиртит аклуб. “Уажәшьҭа ҳхәыҷқәеи ҳҿари ирымоуп иахьеизаша, аамҭа ахьырхыргаша аҭыԥ, аконцертқәа ахьымҩаԥыргаша, ҳара – урҭ рҭаацәа – ҳусура ашьҭахь ҳаԥсы ахьаҳшьаша”, – ҳәа азгәарҭон ашколтә ансамбль иалахәу аҵаҩцәа рҭаацәа.
Аклуб иацәыхарамкәа иҟоуп ашкол, уаҟагьы имҩаԥгоуп арҽеиратә усурақәа – иԥсахыуп аԥенџьырқәа, адашьма, ашәқәа. Ахыб аԥсахра шаҭахыу инаҵшьны иазгәеиҭеит Аҳәынҭқарра Ахадарахьы акандидат ихаҭыԥуаҩ Алеқсандр Анқәаб.
“Ҳара ҳзын ныҳәа дууп араҟа ҳҳәынҭқарра Ахада ибара”, – азгәарҭон ақыҭауаа. Аерман қыҭа Маҳадыр 574 – ҭӡы ыҟоуп, уаҟа инхоит 2 нызқьҩыуаак. Урҭ рҟынтә 250-ҩыуаак аурыси аерман школқәеи ирҵаҩцәоуп. Уаанӡа аиҳабыра аҵаҩцәа рырманшәаларазы ирзылырҩаахьан автобус.
Ақыҭауаа зегьы рыхьӡала дықәгылеит Маҳадыр ақыҭа ахада Георгии Хорозиан. “Аҵыхәтәантәи ашықәсқәа рзы ақыҭауаа рыԥсҭазаараҿы аиҭакра бзиақәа ҟалеит. Уи ашколи аклуби рырҽеира мацара акәым, – иазгәеиҭеит уи. – Ҳара ҭабуп ҳәа раҳҳоит ареспублика анапхгара иҳарҭо ацхырааразы.
Хорозиан иажәақәа рыла,” Иахьа Маҳадыр аус руеит адәқьанқәа, ачаӡырҭа, арҽеиратә усурақәа мҩаԥгоуп аӡыеизакырҭаҿы, ишьҭаҵоуп аӡымҩангага 5 км иахьаҵанакуа”.
Хорозиан еиҭеиҳәеит ақыҭанхамҩаҿ аихьӡарақәа ртәы. “Ақыҭаҿы иҟоуп 170 инареиҳаны ауҭраҭыхааӡарҭа рԥхагақәа. Сынтәа 150 тонна инарзынаԥшуа ауҭраҭых Гагратәи аџьармыкьеи аԥсшьарҭа ҭыԥқәеи рахь иаҳҭиит. Ақыҭаҿы 170 хы инарзынаԥшуа арахә ыҟоуп. Аџьармыкьахь инаҳгеит ахштә аалыҵқәа 15 тоннеи, 25 тонна акәаци”.
Маҳадыр ақыҭауаа аҳәынҭқарра Ахада ирҭон азҵаарақәа, иара убас иахашшаауан иаԥсыуам ашколқәа рзы аԥсуа бызшәеи алитературеи рзы арҵага шәҟәқәеи арҵаҩцәеи разымхара; агәаҭарҭа аушьҭырҭатә пункт” Ԥсоу” аҟны аҭагылазаашьа. Уаҟа еиуеиԥшым амаҵзурақәа ақыҭауаа” шыцәдырҳәуа”; ақыҭаҿы амедпункт аҟамзаара; ирҳәеит ирымазарц шырҭахыу аҭыԥантәи афымцатә ҳа; иҭырҵаауан агазмҩангага цәаҳәақәа рышьҭаҵара аҭагылазаашьа.
Багаԥшь хаз ҷыдала дырзааҭгылон апроблемақәа зегьы. “Амедицинатә уада еиқәыршәахоит иаарласны, араҟа амедицинатә ҵара змоу аҳәса злаҟоу ала”, – иҳәеит Багаԥшь.
Ишьҭыхын, иара убас аҟазара ашкол азҵаара, аибашьра ашьҭахь уи ахыбрахь ииаган амилициа. Аурыс бызшәа арҵаҩы лажәақәа рыла, иҟоуп аԥышәа змоу аспециалистцәа ашкол аҟны аус зуша. Багаԥшь иақәиргәыӷит, урҭ даҽа хыбрак ахь ииаганы, уаҟа аҟазара ашкол шыҟало ала.
Убри аан иқәгылоз зегьы иазгәарҭон ареспублика аԥсҭазаараҟны иҟалаз аихьӡарақәа – урҭ зегьы ираԥхьагылоуп Аԥсны ахьыԥшымра азхаҵара.
“Илашәу, мамзаргьы избарц зҭахым роуп иҟоу аиҭакрақәа збарц зҭахым. Иҟаҵоу маҷым. Аха ирацәоуп иҟаҵатәугьы. Ираҳҭап, хә-шықәса раахыс имтәа-имгыла аџьа збаз акоманда аус руртә еиԥш аҭагылазаашьа”, – иҳәеит Маҳадыр ақыҭан инхоз Вагаршак Косиан.
Уи даԥхьеит Аԥсны Аҳәынҭқарра Ахадарахьы акандидат С. Багаԥшь адгылара ширҭо азы аерманцәа реилазаара Ахеилак иҟанаҵаз ааԥхьара.
Сергеи Багаԥшь ақыҭауаа ҭабуп ҳәа реиҳәеит изыҟарҵо агәрагаразы, насгьы иазгәеиҭеит алхратә компаниа шхациркыз ари араионахь ивизит ала.
Аԥсны Аҳәынҭқарра Ахада С. Багаԥшьи, Аҳәынҭқарра Ахада ихаҭыԥуаҩыс зкандидатура ықәгылоу Алеқсандр Анқәаби иахьа Аҟәатәи абжьаратә школ №4 иаҭааит. Аиԥылара иалахәын аҵара аминистр Индира Аҩардани Аҟәа ақлақь ахада Алиас Лабахәуеи.
“Ҳара арахь ҳзааз агитациа аҟаҵара азы акәым, аԥхьаҟатәи апланқәа рылацәажәажәаразоуп”, – иҳәеит С. Багаԥшь иқәгылараҿы.
Ашкол адиреқтор Валина Қәчбериа ареспублика анапхгара ҭабуп ҳәа ралҳәеит ашкол аҟны арҽеиратә усурақәа рымҩаԥгаразы иҟарҵаз ацхырааразы. “Хә-шықәса ирылагӡаны ҳашкол аҟны иҟаҵоу рацәоуп; актәи аихагылаҟны имҩаԥгоуп акапиталтә ремонт; ҳхыб ақәа кылсуан, уи дырҽеиит; еиҭашьақәдыргылеит аспортзал”, – лҳәеит уи, убри аан уи иазгәалҭеит ԥхынҷкәын 27 рзы ашкол 70 шықәса ахыҵра азгәарҭараны ишыҟоу. Уи адагьы, аԥсуа бызшәа арҵаҩцәа руалафахәы шьҭыхыуп азгәалҭеит уи.
С. Багаԥшь иҳәеит, атәыла аҿаԥхьа иқәгылоу азҵаатәқәа шырацәоугьы, зегь раԥхьаӡа аҵарадырреи агәабзиарахьчареи русхкқәа хырҩаа шырзыруа. “Хә-шықәса раԥхьа ҳбиуџьет 400 миллион мааҭ артәон. Иахьа ҳара ҳхатәы хашәалақәа 2-миллионк рҟынӡа инаӡоит”, – азгәеиҭет уи.
“Аекономика аминистр телехәаԥшрала лықәгылараҟны иазгәалҭеит, ауалафахәы ацҵара планла ишазгәаҭам.. Абиуџьет аус адулараан, акризис анырра аҭагылазаашьақәа азгәаҳҭеит. Убри азын ауалафахәы ацҵара азҵаара ауадаҩрақәа ацын. Ашықәс анҵәамҭазы аҭагылазаашьақәа злацәгьам ала, иааиуа ашықәс азы, аҵареи агәабзиарахьчареи русхк аусзуҩцәа руалафахәы ацҵара алыршахоит.”
Аҳәынҭқарра Ахада иажәақәа рыла, азҵаарақәа зегьы иаразнак рыӡбара уадаҩуп. “Аҳәынҭқарра Ахадарахьы кандидатцәақәак иахьа 20 нызқь рҟынӡа ауалафахәы шышьҭырхуа рҳәоит, – уи хыҭҳәаауп, пропогандоуп. Хә-нызқь рҟынӡа ауалафахәы ашьҭыхразы, ҳкоманда зегьы уахи-ҽни ҳамтәаӡакәа аус аауан”, – иҳәеит Аҳәынҭқарра Ахада.
“Ареспубликаҿы иҟоуп ашколқәа зҭагылазаашьа даара ибааԥсу. Иҟоуп қыҭақәак ахыб, апартақәа ахьрымам. Аха уи зегьы етап-етапла аӡбара алыршатәуп,” – иазгәеиҭеит Аҳәынҭқарра Ахада.
Абҵара 18 рзы имҩаԥысит Аԥсны Адәныҟатәи аусқәа рминистр С. Шамбеи Белоруссиа апарламент ахаҭарнакцәеи реиԥылара.
Апарламентарицәа ҷыдала ҭабуп ҳәа ахырҳәааит Белоруссиа аделегациа Аԥсны рыҟазаараан аԥсуа ган иаадырԥшыз адкыларазы. Иазгәаҭан, иара убас ареспублика асоциал-економикатәи еиҭакрақәеи, аҿиара атемпқәеи. Асасцәа адырра злаҟарҵаз ала, уажәтәи рвизит хырхарҭас иамоуп апарламентбжьаратә еизыҟазаашьақәа рышьақәыргылареи, ареспублика аекономикатә ҭагылазаашьақәа рыҭҵаареи, иара убас Аԥсны апарламент иҟанаҵаз ааԥхьара инақәыршәаны Ареспублика Аԥсны ахьыԥшымра аҭагылазаашьа аҭҵаареи. Авизит алыҵшәақәа рыла иазырхиахоит Апарламенти Ареспублика Белорус Апрезиденти рыхьӡала абжьгарақәа, иара убас аус адулахоит ари апроблематиказы азеиԥш позициа.
Шамба аҳәамҭа ҟаиҵеит, аԥсуа ган шазҿлымҳау ахырхарҭақәа зегьы рыҟны ҩ-ганктәи аизыҟазаашьақәа рышьақәыргылара. Аминистр асасцәа ириҭеит аҭоурыхтәи азинтәи материалқәа, Аԥсны ахьыԥшымра азҵаара апозициа шьаҭазыркуа.
Уи адагьы, аминистр асасцәа идеилиркааит Аԥсуа жәлар ахьыԥшымразы рмилаҭтә-хақәиҭратә қәԥара аҭоурыхи, иара убас Қырҭтәыла аҟны аиҿцәажәарақәа рымҩаԥгара аҿиара апроцесси. Шамба иажәақәа рыла, Аԥсны хықәкыс иамоуп, ихьыԥшым идемократиатәу, економикала ҿиоу аҳәынҭқарра аргылара. Уи аделегациа рвизит азы ҭабуп ҳәа раҳәо, иазгәеиҭеит, дшақәгәыӷуа иаарласны Аԥсны ахьыԥшымра Белоруссиа ишазханаҵо ала.
Абҵара 26 – Ареспублика Аԥсны Аконституциа иамшуп. 1994 шықәса, абҵара 26 Аԥсны Иреиҳаӡоу Асовет иаднакылеит исуверентәу, идемократиатәу, Ареспублика Аԥсны изинтәу аҳәынҭқарра Аконституциа. Убри аҽны, 14 шықәса раԥхьа, атәыла иреиҳау азакәанԥҵаратә усбарҭа адепутатцәа далырхит раԥхьатәи Аҳәынҭқарра Ахада – Владислав Арӡынба, уаанӡа атәыла Иреиҳаӡоу Аовет Ахантәаҩыс иҟаз.
Аԥсны Аконституциа рыдыркылон иуадаҩыз аҭагылазаашьақәа раан, ареспублика акәша-мыкәша еиҳа-еиҳа иҭшәахон аекономикатә блокада амацәаз.
Иахьа Аконституциа – атәыла азакәан хадоуп, ҳҳәынҭқарра зегьы иагәыцәуп.
2009 шықәса, абҵара 26, 11. 00 сааҭ рзы Ареспублика Апарламент аҟны имҩаԥысуеит Аконституциа 15 шықәса ахыҵра аҳаҭыразы аилатәара. Анаҩс апарламентарицәа рхы дырхоит аҳҭны-қалақь ахадара апарк ашҟа, уаҟа еиҭарҳауеит 15 ҵла Аԥсны Акоституциа Амш инадҳәаланы. Амш аҩбатәи азыбжазы Аԥсны аҳәынҭқарратә филармониаҟны имҩаԥысуеит агәырӷьараьтә хәылԥази аныҳәатә концерти. Аԥсны аконституциа Амш – ныҳәа мшны ирылаҳәоуп.
Аԥсуа мҵәышәымпыл иахыҵит 85 шықәса. Аиубилеи аҳаҭыразы аспорти аҿари русқәа рзы Аҳәынҭеилакы имҩаԥнагеит амҵәышәымпл азы аҭыԥҳацәа рыбжьара ареспубликатә турнир. Уи иалахәын Аԥсны араионқәа зегьы рыҟнытә акомандақәа. Атурнир аҟны аԥхьахәтә ҭыԥ ааннакылеит акоманда” Сухум – 1”.
Аспортсменцәа рыднҳәаларазы арахь иааит Аҳәынҭқарра Ахада, амҵәышәымпыл Афедерациа апрезидент Сергеи Багаԥшь, Апарламент ахада ихаҭыԥуаҩ Виачеслав Цыгәба, Аҟәа ақалақь ахада Алиас Лабахәуа. Сергеи Багаԥшь зегьы ирыдиныҳәалеит амҵәышәымпыл аиубилеи. Уи инаҵшьны иазгәеиҭеит ареспубликаҿы аспорт аҿиара аҵак ҷыда. Иара убас, уи дазааҭгылеит аԥсуа спртсменцәа жәларбжьаратәи аренаҟны рықәҿиарақәа рыҟны азыҟаҵаҩцәа рроль, зегьы ирзеиӷьеишьеит аԥхьаҟагьы ақәҿиара дуқәа.
Аспорти аҿари русқәа рзы Аҳәынҭеилакы аиубилеи аҳаҭыразы ақәԥшцәа ртурнир алахәцәа зегьы ирананашьеит аҳаҭыртә грамотақәеи агәаларшәагатә ҳамҭақәеи. Амҵәышәымпыл аветеранцәа ирыхҵан” Ареспублика Аԥсны ҳаҭыр зқәу аспорт азҟаза” ҳәа ахьыӡқәа. Иара убас Ареспублика Аԥсны ҳаҭыр зқәу аспорт азҟаза ахьыӡ ихҵан ашьапылампыл Афедерациа апрезидент Сергеи Багаԥшь.
Черкесск ахадараҟны абҵара 30 рзы иаартхоит Аԥсны аҳәынҭқарра Ахада иалхрақәа рзы абжьыҭиразы алхырҭа ҭыԥ, ҳәа адырра ҟанаҵоит Ҟарачы-Черкессак аиҳабыра рпресс-маҵзура.
“Аԥсны атәылауаа рыбжьы ахьырҭиуа алхырҭа ҭыԥ аартхоит Черкесск ахадара ахолл аҟны. Иахьазы Ҟарачы-Черкесск еиҿкаауп алхратә комиссиа, уи хадара азиуеит Ҟарачы-Черкесск иҟоу Аԥсны аконсул Олег Етлухов”, – ҳәа ааицҳауеит ареспубликатә алхратә комиссиа ахантәаҩы ихаҭыԥуаҩ Виачеслав Апарин.
Ареспублика Аԥсны Ауаажәларратә Палатаҟны имҩаԥысит Урыстәыла Афедерациа Ауаажәларратә палата алахәылеи, алхыҩцәа рзинқәа рыхьчаразы Икоомерциатәым аиҿкаара” Ауаажәларратә хлаԥшра” ацхантәаҩ Алеқсандр Броди, адемократиа апроблемақәеи аҭҵаарақәеи Рфонд адиреқтор Мақсим Григориеви, азинхьчаратә еиҿкаара” Ауаҩи азакәани” Краснодартәи арегионалтә ҟәша ахантәаҩы Михаил Трусови реиԥылара. Аиԥылара иалахәын Ареспублика Аԥсны Ауаажәларратә Палата алахәцәеи, Аԥсны Адәныҟатәи Аусқәа рминистр Сергеи Шамбеи, ауаҩы изинқәеи азакәанра ахылаԥшреи рзы апарламенттә еилакы ахантәаҩы Баҭал Кобахиеи, Ацентртә алхратә комиссиа ахантәаҩы Баҭал Табаӷәуеи, Аҳәынҭқарра Ахада иҟны ауаҩы изинқәа рзы аҭакзыԥхықәу Георгии Оҭырбеи. Аиԥылараҟны ирылацәажәеит Аԥсны Аҳәынҭқарра Ахада иалхрақәа рзы алхратә кампаниа ацашьеи, иара убас Аԥсны Ауаажәларратә Палатеи Урыстәыла Ауаажәларратә Палатеи аԥхьаҟатәи русеицура аплан. А. Брод иазгәеиҭеит, ԥхынҷкәын 11 инаркны ԥхынҷкәын 13-нӡа Урыстәыла Ауаажәларратә Палата аделегациа Аԥсны ишаҭаауа, алхрақәа рымҩаԥысшьа ацклаԥшразы, иара убас иҭырҵаауеит ауааԥсыра алхрақәа рҟны рзинқәа рҭагылазаашьа. А. Брод иара убас иазгәеиҭеит, Урыстәыла Афедерациа шазҿлымҳау Ареспублика ҭынч иҿиаларц, насгьы Урыстәыла Ауаажәларратә палата ахә ҳаракны ишыршьо Аԥснытәи рколлегацәа аус рыцура.
Анаҩс уи дырзааҭгылеит аԥхьаҟатәи апланқәа: анаԥшцәеи, ажурналистцәеи, аиуристцәеи, адукатцәеи рзы асеминарқәа реиҿкаареи; азинтә дкыларҭа аартреи; акультуратә усмҩаԥгатәқәа рымҩаԥгареи. Аусуҩтә еиҿцаарақәа А. Брод игәаанагарала ласс-лассы имҩаԥгалатәуп.
М. Григориев дазааҭгылеит Жәларбжьаратәи апресс-центр аԥҵаразы Ареспублика Аԥсны Ацентртә алхратә комисиаҟны аиқәшәаҳаҭра шрыбжьарҵаз. Аиԥылараҟны алхра аламҭалазтәи аҭагылазаашьа еиуеиԥшым ахырхарҭақәа рзы ргәаанагарақәа еибырҳәеит.
Аԥсны Адәныҟатәи Аусқәа рминистрра аделегациа Латинтәи Америка атәылақәа рахь рвизит хацдыркит. Аделегациа аилазаараҟны иҟоуп Аԥсны адәныҟатәи аусқәа рминистр ихаҭыԥуаҩ Мақсим Ӷәынџьиеи, аԥкаанҵатә маҵзура аиҳабы Асида Инаԥшьбеи.
Венесуелеи Еквадори рыҟазаара иалагӡаны ирҭаауеит арҭ атәылақәа рыдәныҟатәи аусқәа рминистррақәеи, иара убас Аиҿкаара АЛЬБЕИ.
Аԥсуа дипломатцәа, иара убас ирыгәҭакыуп Венесуела Ацентртә алхратә комиссиа аделегациа ааԥхьара рырҭарц Аԥсны Аҳәынҭқарра Ахада иалхрақәа рыцклаԥшразы.
Приднестровиа-Молдавиатәи Арееспублика ацентртә алхратә комиссиа аделегациа Аԥсны иаауеит Аҳәынҭқарра Ахада иалхрақәа рыцклаԥшразы.
Приднестровиатәи анаԥшцәа Аԥсны Ахада иалхрақәа ралархәра мҩаԥысуеит, иҳаҩсыз ашықәс азы Аԥсни Аахыҵ Уаԥстәылеи ралхратә комиссиа рхаҭарнакцәа аус рыцуразы анапы зҵаҩыз аиқәшаҳаҭра аҳәаақәа ирҭагӡаны. Приднестровиа алхырҭатә усбарҭа хада ахантәаҩы иажәақәа рыла, Приднестровиа-Молдавиатәи Алхратә комиссиа хада иара убасгьы Урыстәыла, Украина, Белоруссиа, Ашьхатә Ҟарабахынтә рколлегацәеи русеицура адгылара арҭоит.
Аԥсны Адәныҟатәи аусқәа рминистрра аделегациа Латинтәи Америка атәылақәа рахь рвизит иацырҵоит.
Аԥсны аделегациа алахәын Урыстәыла акәльтура Амшқәа Еквадор аартра ацеремониа, уи мҩаԥысуан Кито ижәытәӡоу аунивирситет аҟны. Аԥсны адәныҟатәи аусқәа рминистр ихаҭыԥуаҩ Мақсим Ӷәнџьиа асацәа рҿаԥхьа дықәгыло иазгәеиҭеит, Аԥсни Еквадори рыбжьара аизыҟазаашьақәа рышьақәыргылара аҵак ҷыда. Еквадор аунивирситет азхиоуп Аԥснытәи астудентцәа адкылареи, иара убас Аԥснытәи Аҳәынҭқарратә унивирситет аҟны аусеицура абжьаҵареи.
Ԥхынҷкәын 1 азы имҩаԥысит М. Ӷәнџьиеи Ареспублика Еквадор адәныҟатәи аусқәа рминистр ихаҭыԥуаҩ Л. Арисагои реиԥылара. Аиԥылара иара убас далахәын Еквадор Адәныҟатәи аусқәа рминистрра Европа адепартамент адиректор П. Вильиагомес. Ӷәнџьиа еиҭеиҳәеит Аԥсны ахьыԥшымра аҭоурыхтә хыҵхырҭақәеи, ареспублика иахьатәи аҭагылазаашьеи, аҿиара аперспективақәеи.
Ареспублика Аԥсны Еквадор ашҟа иҟанаҵаз азхаҵаразы официалтә ааԥхьара иҭҵааны иахәаԥштшуп – ҳәа азгәарҭеит Еквадор Адәныҟатәи Аусқәа рминистрраҟны.
Л. Арисагои М. Ӷәнџьиеи иара убасгьы иалацәажәеит ҩ-тәылак рыбжьара аекономикатә усеицура азҵаатәқәа.
Ԥхынҷкәын 2 рзы Кито имҩаԥысит Еквадор Ареспублика Апарламент ахантәаҩы ихаҭыԥуаҩ апатын Пансан иԥылара. Еквадор апарламент ажәалагала ҟанаҵеит апарламентбжьаратә усеицура абжьаҵарази, иара убас Аԥсни Еквадори рбизнес-уаа рыбжьара аизыҟазаашьақәа рышьақәыргыларазы.
Ареспублика Аԥсны Апарламент алхратә закуан иаланагалаз аԥсахрақәа ирыбзоураны, Ароеспублика анҭыҵ иҟоу Аԥсны атәылауаа рыбжьы рҭиырц рылшоит Москва мамзаргьы Черкесск. Абри азы адырра ҟаиҵеит Ацентртә алхратә комиссиа ахантәаҩы Баҭал Табаӷәуа апресс-конференциаҟны.
Аилагарақәеи, мамзаргьы ҩынтә абжьыҭиреи ралмыршаразы, Ацентртә алхратә комиссиа ахаҭарнакцәа ҭелла мамзаргьы факсла Аҟәа Ацентртә алхратә комиссиахь иаарыцҳалоит зыбжьы зҭиыз рыхьыӡкәеи рыжәлақәеи. Араҟа Ацентртә алхратә комиссиа алахәцәа ироуыз аинформациа инақәыршәаны, асиа хада аҟны иадырбалоит. “Ари зегьы мҩаԥысуеит анаԥшцәа рахылаԥшрала. Аштабқәа ирызнагахоит аҳәаанхыҵ зыбжьы зҭиыз алхыҩцәа рсиа ахҩылаа”, – иҳәеит Б. Табаӷәуа. Уи ажурналистцәа адырра риҭеит, ацентртә алхратә комиссиа ишаднакыло аштабқәа зегьы рыҟнытә ажәалагалақәеи ашшыԥхьыӡкәеи. Убас аҳәынҭқарра Ахадарахьы акандидатцәа Рауль Ҳаџьымбеи Заур Арзынбеи рштабқәа еицаздырхиеи алхратә кампаниа амҩаԥгашьазы ажәалагалақәа 21 рҟынӡа”, – иҳәеит уи.
Табаӷәуа иазгәеиҭеит, арҭ амшқәа рзы Ацентртә алхратә комиссиа ишазнархиоу абжьыҭиразы абиуллитенқәа. Уи ишьақәирӷәӷәеит, ареспублика анҭыҵ Москваҟеи Черкесскҟеи ишдәықәҵахо 3 нызқь биуллитен инарзынаԥшуа.
Ацентртә алхратә комиссиа Ахантәаҩы иазгәеиҭеит абжьыҭираз абиуллитенқәа алхырҭатә ҭыԥқәа рҟынтә рдәылгаразы аҭагылазаашьа шыҟамло.
“Ҳара ҳхықәкы – Аҳәынҭқарра Ахадарахьы акандидатцәеи, урҭ рхаҭыԥуааи, иара убас ралхыҩцәеи алхрақәа ииашаны, ламысцқьала, еилыхха ишымҩаԥысыз агәра дыргароуп”.
“90 процент ареспублика ауааԥсыра ироуит ареспублика Аԥсны атәылауаҩ ипаспорт”, – ҳәа адырра ҟаиҵеит Ареспублика аԥсны Аҩныҵҟатәи Аусқәа рминистрра Апаспорттә-визатә маҵзура аиҳабы апресс-конференциаҟны.
Иара иажәақәа рыла, иахьазы 146 121 Аԥсны атәылауаҩ ипаспорт рнапаҟны ирыҭоуп. Ахаҭара шьақәзырӷәӷәо адокумент хада, Аԥсны инхо 85 милаҭ рхаҭарнакцәа ирыҭоуп. Апаспорт зоухьоу рхыԥхьаӡараҟны: 73 622 – аԥсуаа; 32 363аерманцәа; 177 95 – аурысқәа, 12 156 – ақырҭқәа, 2 430 – аукаинцәа, 1500 – абырзенқәа, 2 138 – абазақәа.
Апаспорттә-визатә маҵзура анапхгаҩы ишьақирӷәӷәеит 9 910 паспорт 18 шықәса зхымҵыц ишрыҭоу, иара убас ареспублика анҭыҵ инхо, рынхарҭа ҭыԥ амырбакәа апаспортқәа зоухьоу рхыԥхьаӡара 5 759-ҩыуаак ашартәо.
Уаанӡа Апаспорттә-визатә маҵзура иақәнагаз хыбрала иахьеиқәшәамзи, иара убас атехникатә машәыри ирыхҟьаны 8 620 бланк бжьысит. Урҭ аиҳабыратә комиссиа алархәны ашәҟәы иҭагалоуп, ақҭ рықәҟаҵаны, аҵәахырҭахь ишьҭаҵоуп. Малиа иажәақәа рыла зынӡа 365 нызқь паспорт азырхиан.
2003 шықәса рзы аҭыԥ змаз ахҭыс инамаданы, иԥсахын ареспублика атәылауаҩ идокумент хада. Ҭырқәтәылантәи Аԥсныҟа апаспортқәа аазгоз аӷба ақырҭуа ҳәаахьчаҩцәа ирҳәынҷеит. 25 нызқь бланк ақырҭуа мчрақәа рнапаҟны иҟалеит. “Убри ахҭыс ашьҭахь, Аԥсны анапхгара аӡбара рыдыркылеит апаспорт абланкқәа рыҟны аԥсахрақәа ралагаларазы. Хәҭақахьала, актәи апартиаҟны, апаспорт аномер ҟаԥшьыла ианызҭгьы анаҩстәи апартиақәа иаҵәаԥшшәыла икьыԥхьын. Иара убас иҳаԥсахит ашрифт”, – ишьақирӷәӷәеит Малиа.
Амаҵзура анапхгаҩы иара бас иазгәеиҭеит, Урыстәфла Афедерациаҟны иҟоу Аԥсны ацҳаражәҳәарҭахьи, Черкесск иҟоу Аԥсны ахаҭарнакрахьи ишдәықәҵоу ииашоу апаспортқәа рҿырԥшқәа, ареспублика анҭыҵ инхо Аԥсны атәылауаа Аԥсны Аҳәынҭқарра Ахада иалхрақәа рыҟны абжьыҭиразы азин зларымоу.
Аԥсны азҿлымҳауп НАТО-и Еидҵоу Америкатәи Аштатқәеи ирхьыԥшым атәылақәа рыҟны аимадарақәа рыбжьаҵара, урҭ ибзианы еилыркаауеит аԥсуа жәлар ахақәиҭреи ахьыԥшымреи рзы рықәԥара. “Еидҵоу Америкатәи Аштатқәеи Евроеидгылеи ҳтәыла ахьыԥшымра азхаҵара иахьынӡарылшо ала иаԥышькласуеит. Убри инамаданы, ҳара иҳаԥшаауеит НАТО-и Еидҵоу Америкатәи Аштатқәеи ирхьыԥшым атәылақәа”, – иҳәеит Аԥсны Адәныҟатәи аусқәа рминистр С. Шамба, Аԥсны атәыла анапхгара Еквадор ашҟа ахьыԥшымра азхаҵаразы иҟарҵаз аҳәара ахҳәаа азыҟаҵо.
“Апрезидент Рафаель Корреа Дельгадо, Еквадор азхиоуп Аԥсны ахьыԥшымра азҵаара ахәаԥшра ҳәа Москва апресс-конференциаҟны ианиҳәа ашьҭахь, ҳара иаарласны Аҳәынҭқарра Ахадеи Адәныҟатәи Аусқәа рминистрреи рыхьӡала ари атәыла ашҟа аофициалтә шәҟәқәа иҭаны ҳхаҭарнак ддәықәаҳҵеит”, иҳәеит Шамба.
Шамба иажәақәа рыла, Еквадор Аԥсны иҟанаҵаз аҳәара иахәаԥшит. Иара убас уи иазгәеиҭеит, Еквадор иҟоу Урыстәыла ацҳаражәҳәарҭа ахаҭарнакцәа русура атәы, Аԥсни Урыстәылеи рыдәныҟаполитикатә усбарҭақәа рыбжьара анапы зҵаҩу Амеморандум инақәыршәаны, урҭ ацхыраара ду ҟарҵеит азыҟаҵаратә усурақәа рымҩаԥгараҿы.
Иахьазы Еквадор иҟоуп Аԥсны адәныҟатәи аусқәа рминистр ихаҭыԥуаҩ Мақсим Ӷәнџьиа зхараҿы дыҟоу аделегациа. “Ҳхаҭарнакцәа, ҭеллеи електронтә ԥошьҭалеи иаарыцҳауеит Аԥсны ашҟа азҿлымҳара шаадырԥшуа Еквадор еиуеиԥшым аполитикцәеи абизнес знапы алакыуи. Аԥсны ахьыԥшымра азҵаара акәзар, иахәаԥшуеит апрезидент иусбарҭеи Апарламенти рыҟны”, – иазгәеиҭеит Шамба. Апарламент аҟны, Шамба иажәақәа рыла” иҟоуп узықәгәыӷша агарантиақәа”, – иҳәеит Шамба.
Аԥсны амшынтә ҳәаақәа рыхьчаразы ишьақәгылоу адивизиа аилазаара аҟынтә раԥхьатәи аҳәаахьчаратә шхәақәа хԥа ареспубликахь иаауеит ашәахьаҽны, ԥхынҷкәын 7 рзы. Абри азы адырра ҟаиҵеит Аԥсны иҟоу Урыстәыла Афедералтә шәарҭадаратә маҵзура Аҳәаахьчаратә усбарҭа аиҳабы ихаҭыԥуаҩ аподполковник Олег Фролов. Иара иажәақәа рыла” арҭ иҿыцӡоу ашхәақәа” Мангусти” “Соболи” рпроект ауп.
“Аҳәаахьчаратә шхәақәа Аԥсны ашынтә ҳәаақәа ишахәҭоу еиԥш рыхьчареи, иара убас аԥсуа баӷәазахь иӡхыҵуа аӷбақәеи ршәарҭадара еиқәнаршәоит”, – иҳәеит Олег Фролов.
Аҳәаахьчаратә шхәақәа ӡхгылоит Очамчыратәи абаӷәазаҟны. Ари абаӷәазаҟны иахьазы иаԥҵахоит Аԥсны иҟоу Урыстәылатәи Афедералтә шәарҭадаратә маҵзура аҳәаахьчаратә усбарҭа анапаҵаҟа иҟоу аӷбақәа зегьы рӡыхгыларҭа.
“Аԥсны амшынтә ҳәаақәа рыхьчаразы” Соболи” “Мангусти” рпоект ала иазоужьхоит ахьчаратә шхәақәа 10 рҟынӡа”.
Аҳәынҭқарратә ҳазалхратә еилакы ахантәаҩы актәи ихаҭыԥуаҩ Саид Ҭаркьыл адырра злаҟаиҵаз ала, аҳазалхратә усбарҭақәа планла ирзарбаз 367 миллион мааҭ рцымхәрас, аҳазатә шәатәқәа 375, 6 миллион мааҭ ахырыԥхьаӡалеит. Ари ҵыԥхтәи ашықәс иаҿҳарԥшуазар, 69, 5 миллион мааҭ рыла еиҳауп. Саид Ҭаркьыл иажәақәа рыла, иҳаракыуп иара убас ақыҭанхамҩатә аалыҵқәа ралгаразы аҟаҵарбақәа..
Иахьазы ареспублика аҟынтә иалгоуп 5 894 670 килограмм ацитрусқәа, ҵыԥхтәи ашықәс иаҿҳарԥшуазар 574 тонна рыла еиҳауп; ахәрма 1 857 319 килограмм алгоуп (ҵыԥх аасҭа 31 тонна рыла еиҳауп); афеихоа акәзар 610 616 килограмм алгоуп (207 тонна рыла еиҳауп ҵыԥх аасҭа).
Ԥхынҷкәын 12 рзы имҩаԥысуеит Аԥсны Ахәынҭқарра Ахада иалхрақәа. Ареспублика анҭыҵ инхо Аԥсны атәылауаа Аҳәынҭқарра Ахадарахьы акандидатцәа рыбжьы рырҭартә еиԥш аҭагылазаашьа роуеит Урыстәыла Афедерациа атерриториаҟны иаартыу алхырҭа ҭыԥқәа: Москвеи Ҟарачы-Черкессиа аҳҭны-қалақь Черкесски рыҟны.
4 нызқьҩыуаак инарзынаԥшуа Аԥсны атәылауаа рыбжьы рҭиуеит Москва. Абри азы адырра ҟаиҵеит Урыстәыла иҟоу Аԥсны ацҳаражәҳәаҩ Игор Ахба. Уажәтәи алхрақәа аԥасатәиқәа изларылукааша – Аԥсны аҭоурых аҟны раԥхьаӡа акәны абжьыҭира мҩаԥысуеит ареспублика анҭыҵгьы. Ас еиԥш аҭагылазаашьа ҟалеит Аԥсны ахьыԥшымра Урыстәыла Афедерациа ианазханаҵа ашьҭахь. Иаԥҵоуп аҭагылазаашьақәа зегьы, ареспублика Аԥсны атәылауаа абжьыҭира рхы аладырхәразы. Урҭ мҩаԥысуеит жәларбжьаратәи анормақәа инарықәыршәаны.
Аҵхаражәҳәаҩ ҭабуп ҳәа ахиҳәааит алхрақәа реиҿкаараҿы ацхыраара ҟазҵаз Урыстәыла А федерациа ацентртә алхратә комиссиеи, Москватәи алхырҭатә комиссиеи, Урыстәыла Афедерациа Адәныҟатәи Аусқәа рминистрреи.
Москва алхырҭатә ҭыԥ аартхоит Донскаиа амҩаду, 18/7 аҟны. Алхрақәа мҩаԥысуеит асааҭ 08, 00 инаркны 20. 00 сааҭ рҟынӡа.
Москва алхырҭатә ҭыԥ акомиссиа ахантәаҩы Олег Барцыц адырра злаҟаиҵаз ала,” Урыстәыла Афедерациа аҳҭны-қалақь алхырҭатә ҭыԥ аҟны ашәарҭадара иахылаԥшуеит ареспублика Аҩныҵҟатәи Аусқәа рминистрра аусзуҩцәа”. Ареспублика Аԥсны атәылауаҩ ипаспорт ихадоу документуп алхыҩцәа абжьыҭирахь рынашьҭразы. Алхырҭатә ҭыԥ №4 акомиссиа аилазаара иалоуп Урыстәыла иҟоу ареспублика Аԥсны адипломатиатә миссиа аусзуҩцәеи, иара убас москватәи аԥсуаа реидгылеи.
Ас еиԥш алхырҭатә ҭыԥ аартхоит иара убас Черкесск ақалақь Ахадараҟны. Алхрақәа мҩаԥысуеит асааҭ 08. 00 инаркны 20. 00 сааҭ рҟынӡа.
Урыстәыла Афедерациаҿ иҟоу Аԥсны ацҳаражәҳәарҭахьи Черкесск иҟоу ареспублика ахаҭарнакрахьи идәықәҵахоит Аԥсны атәылауаа абжьыҭиразы азин зларымоу ииашоу апаспорт аҿырԥшы.
Гал ақалақь аҟны имҩаԥысит ахҭысқәа раԥырҟәҟәаареи анырра рзыҟаҵареи рзы амеханизм аҳәаақәа ирҭагӡаны аԥсуа, ақырҭуа, аурыс ганқәеи, иара убас Евроеидгылеи, ООН-и рхаҭарнакцәа злахәыз хә-ганктәи аиԥылара.
Аԥсуа ганахьала аиԥылара иалахәын: Гал араион аҟны Аҳәынҭқарра Ахада ихаҭарнак Руслан Кьышьмариа, Аԥсны атәылахьчара аминистр ихаҭыԥуаҩ Гарри Кәпалба, Аԥсны адәныҟатәи аусқәа рминистр жәларбжьаратәи аҟәша аиҳабы Лана Агрба, Аҳәынҭқарратә шәарҭадаратә маҵзура аҳәаахьчаратә маҵзура ахаҭарнак Георгии Думаа, Адәныҟатәи аусқәа рминистрра аинформациа-аналитикатә ҟәша аусзуҩы Наталиа Арлан.
Аиԥылараҟны аԥсуа делегациа ишьҭырхит Аԥсны атерриториа иахаԥыруа аԥрыгатә аппаратқәа рызҵаара. Гарри Кәпалба иазгәеиҭеит, Аԥсны атерриториаҟны ишыԥыруа, аинформациа еизызго аԥрыгатә аппаратқәа. Атәылахьчара аминистр ихаҭыԥуаҩ иажәақәа рыла, ари азҵаара аԥсуа ган изныкымкәа Женевеи иара убас хә-ганктәи аиԥыларақәеи рҿы ишышьҭырххьоу, аха иахьа уажәраанӡа лыҵшәа шамам.
“2008 шықәса, ааԥынразы, изныкымкәа иҟаҳҵахьаз аҳәамҭақәа рышьҭахь, урҭ каҳмыжьыр ада ԥсыхәа ҟамлеит. Уажәы ус еиԥш аҳәамҭақәа ҟаҳҵом, аха ари апроблема ӡбатәуп”, – азгәеиҭеит Кәпалба. Ақырҭуа ган иааҟәмҵӡакәа ишьақәнарӷәӷәоит, арҭ аԥрыгатә аппаратқәа Қырҭтәыла ишатәым ала.
Аԥсуа ган аиԥылараҟны еиҭашьҭнахит Амшын Еиқәа анеитралтә ӡқәа рыҟны ақырҭуа ҳәаахьчаҩцәа иааныркылаз аӷба” Букет” аргьежьра азҵаара. Амшынтә хҭысқәа ирзааҭгыло, аԥсуа ган инақәырӷәӷәаны аҳәамҭа ҟарҵеит аӷбеи аидареи рыргьежьразы.
Ақырҭуа ган ахаҭарнакцәа иазгәарҭеит, Ҭырқәтәылеи Қырҭтәылеи рминистррақәа рхаҭарнакцәа рыҩаӡара аҟынӡа ишымҩаԥысыз аиԥылара, уаҟа аганқәа имҩаԥыргеит абжьгарақәа ас еиԥш ахҭысқәа раԥырҟәҟәааразы. Аха апатын Утиашвили иажәақәа рыла, ақырҭуа ган аӷбеи аидареи рыргьежьра азҵаара иаламцәажәаӡеит.
Кьышьмариа иажәақәа рыла, ас еиԥш аҭагылазаашьа аганқәа рыбжьара агәреибамгара рыбжьанаҵоит, аԥхьаҟагьы Аԥсны хазы иаӡбалоит Аҟәатәи абаӷәазахь иаауа аидарақәеи, мамзаргьы арантә идәықәҵахои ршәарҭадара аиқәыршәара азҵаара.
Москва иаартыуп Аԥсны аҳәынҭқарра Ахада иалхрақәа рзы алхырҭатә ҭыԥ №4. Алхырҭатә ҭыԥ ыҟоуп абри адрес ала: Шаболовскаиа аметро, Донскаиа амҩаду 18/7, 1 аргылара. Аԥсны атәылауаа алхрақәа ирыдҳәалоу азҵаарақәа зегьы рзы идҵааларц рылшоит алхырҭатә ҭыԥ аҟни, мамзаргьы абарҭ аҭелқәа рылеи  982-39-34, 982-39-33. Алхырҭатә ҭыԥ аартыуп ашьыжь асааҭ 10. 00 инаркны 18. 00 сааҭ рҟынӡа.
Иара убас алхырҭатә ҭыԥ аартыуп Черкесск ақалақь аҟны Ленин ипроспект, 54 адрес ала.
Аԥсны Аҳәынҭқарра Ахада иалхрақәа ирылахәхоит 131 000 нызқьҩыуаак. Ареспубликаҟны еиҿкаауп 35 округи 174 алхырҭатә ҭыԥқәеи. Абри атәы иҳәеит Ацентртә алхратә комиссиа Ахантәаҩы Баҭал Табаӷәуа Жәларбжьаратәи апресс-центр аҟны.
Иара иажәақәа рыла, Кәыдры аиҩхааҿы алхырҭатә ҭыԥ еиҿкаауп Гәылрыԥшь араион Лаҭа ақыҭан.
Аҟәа араион ашьха-қыҭа Ԥсҳәыҟа алхратә биуллитенқәа дәықәҵахоит ҳаир-транспортла уаҵәы, ԥхынҷкәын 11 рзы. Ари ақыҭаҟны абжьыҭира азин рымоуп 100 – ҩыуаак.
Ацентртә алхратә комиссиа Ахантәаҩы аҭыԥантәии аҳәаанырцәтәии ажурналистцәа идирдырит Аҳәынҭқарра Ахадахьы акандидатцәа рзы аинформациеи, абиуллитенқәа рформеи.
Аԥсны анҭыҵ иҟоу алхырҭатә ҭыԥқәа рахь ишьҭыуп 7 нызқь биуллитен: 4000-Москваҟа, 3000 – Черкесскҟа.
“Аҳәынҭқарра Ахада иалхрақәа ҳара ҳзын процесс хадоуп, ҳара ҳазҿлымҳауп арҭ алхрақәа агәларатә ҳәынҭқаррақәа рзы иҿырԥшы бзиахарц”. Абри атәы иҳәеит Жәларбжьаратәи апресс-центр апресс-конференциаҟны Аԥсны Адәныҟатәи Аусқәа рминистр С. Шамба
Аминистр аҳәаанырцәтәи ажурналистцәа ирзеиҭеиҳәеит 2004 шықәсазтәи алхрақәа ртәы. “Усҟан, акыр ҽазышәара ашьҭахь, аҳәынҭқарра амчрахь инеиит аоппозициа. Ас еиԥш аҿырԥшқәа агәларатә ҳәынҭқаррақәа рыҟны иаҳбаӡом.”
“Аԥсны жәлар ирҭахыуп адемократиатә ҳәынҭқарра аргылара, ҳ-Конституциаҟны ишазгәаҭоу еиԥш”.
Жәларбжьаратәи апресс-центр аартра, Адәныҟатәи аусқәа рминистрра ахада иажәақәа рыла, уигьы шаҳаҭра ауеит, ареспубликаҟны ишаԥҵоу аҭагылазаашьақәа зегьы алхрақәа ламысцқьала еилыкка рымҩаԥгаразы. Аминистр, иара убас иазгәеиҭеит Аԥсны алхрақәа Мрагыларатәи атәылақәа разҿлымҳара атәы. “Мрагылареи Евроеидгылеи ҳхьыԥшымра шрыдрымкылоугьы, хәҷ-хәҷы урҭ ҳаша рзыҟазаашьа рыԥсахуеит”, – иҳәеит уи.
Шамба иара убас иҳәеит, Аԥсны алхрақәа рахь ишааз Мрагылара атәылақәа рыҟнытә ажурналистцәа рацәаҩны, урҭ рыбжьара иҟоуп арахь раара алхрақәа ишрыдҳәалоу зҵәахуагьы. “Аха, ҳара ибзианы иаадыруеит, урҭ Аԥсны Аҳәынҭқарра Ахада иалхрақәа рыцклаԥшразы шакәу”, – иазгәеиҭеит аминистр.
Аԥсны Аҳәынҭқарра Ахада иалхрақәа ирыцклаԥшуеит 21 тәыла рыҟнытә 83 жәларбжьаратәи анаԥшцәа, урҭ рхыԥхьаӡараҟны Австиа, Белорусиа, Болгариа, Германиа, Ҟазахсҭан, Киргизиа, Литва, Польша, Приднестровиа, Молдавиа, Сербиа, Словакиа, Америка Еидҵоу Аштатқәа, Таџьикисҭан, Туркменисҭан, Украина, Финлиандиа, Франциа, Чехиа, Швеицариа, Аахыҵ Уаԥстәыла.
Шамба иажәақәа рыла, анаԥшцәа рыбжьара иҟоуп – жәларбжьаратәи иҳәынҭқарратәым аиҿкаарақәа рхаҭарнакцәа 17 ҩыуаак, Урыстәыла Афедерациа Афедералтә Еизара ахаҭарнакцәа – 18 ҩыуаак, Европа атәылақәеи Америка Еидҵоу Аштатқәеи рыҟнытә 23-ҩыуаак, Кавказ иҳәынҭқарратәым аиҿкаарақәа рыҟнытә 25 ҩыуаак ахаҭарнакцәа.
Ацентртә алхратә комиссиа ахантәаҩы адырра злаҟаиҵаз ала, Никарагәуеи Венесуелеи рыҟнытә анаԥшцәа аауеит.
Аԥсны аҳәынҭқарра Ахада иалхрақәа мҩаԥысуеит асабша, ԥхынҷкәын 12 рзы. Аҳәынҭқарра Ахадарахьы кандидатцәас иқәгылоуп – Сергеи Багаԥшь, Рауль Ҳаџьымба, Виталии Бганба, Заур Арӡынба, Беслан Быҭәба.
Аԥсны имҩаԥысуеит Аҳәынҭқарра Ахада иалхрақәа. Асааҭ 08. 00 инаркны иаатит 174 алхырҭатә ҭыԥқәа, урҭ рҟынтә ҩба Черкесски Москвеи рыҟны иҟоуп.
Ацентртә алхратә комиссиа адырраҭарақәа рыла, алхыҩцәа рсиа иануп 127 нызқьҩыуаак ареспублика атәылауаа.
Раԥхьаӡа акәны, абжьыҭира мҩаԥысуеит Ареспублика Аԥсны атәылауаҩра апаспорт аа. Аԥсны Аҳәынҭқарра Ахада иалхрақәа ирыцклаԥшуеит тәыла рыҟнытә 83 жәларбжьаратәи анаԥшцәа. Уи адагьы алхрақәа ирыцклаԥшуеит” Ламысцқьала алхрақәа рзы” алхыҩцәа Рлига ахаҭарнакцәа шәҩыуаак рҟынӡа.
Аҳәынҭқарра Ахадарахьы иқәгылоуп хә-ҩыуаак акандидатцәа: Сергеи Багаԥшь – иахьа Аҳәынҭқарра Ахадараҿы иҟоу; Аҳәынҭқарра Ахада ихаҭыԥуаҩыс иҟаз Рауль Ҳаџьымба, аҳәынҭеилакы” Аԥсуа мшынӷбарныҟәара” адиреқтор хада Заур Арӡынба; аекономикатә ҿиара апартиа ахантәаҩы Беслан Быҭәба; аекономикатәии афилософиатәии ҵарадыррақәа рдоктор Виталии Бганба.
Ԥхынҷкәын 12 – Аԥсны имҩаԥысуеит Аҳәынҭқарра Ахада иалхрақәа. Асааҭ 9. 00 инаркны аусура иалагеит Жәларбжьаратәи апресс-центр. Уаҟа дықәгылеит Жәлар реизара ахада ихаҭыԥуаҩ Виачеслав Цыгәба. Уи дазааҭгылеит Аҳәынҭқарра Ахада иалхрақәа рзинтә шьаҭақәа.
“Иахәҭоу аусмҩаԥгатәқәа зегьы нагӡоуп, алхрақәа ламысцқьала, еилыхха, азакәанԥҵара инақәыршәаны рымҩаԥгаразы. Иара убасгьы иахәҭоу аԥсахрақәа алагалоуп алхратә закәанԥҵара”, – иазгәеиҭеит Цыгәба.
Иара иажәақәа рыла, абжьыҭиразы абиуллитен аиураан апаспорт а-тәи абӷьыц аҟны иқәыргылахо аштамп, ҩынтә абжьыҭиразы аҭагылазаашьа аԥнаҵом.
Алхыҩцәа рсиақәа еиқәыршәоуп Ареспублика Аԥсны апаспорттә-визатә маҵзура иаанашьҭыз адыррарақәа инарықәыршәаны. “Ҳара ҳарзыԥшыуп 70% иреиҵамкәа алхыҩцәа”, – иҳәеит Цыгәба
Цыгәба хаз ҷыдала инаҵшьны иазгәеиҭеит, арҭ алхрақәа рыҟны жәларбжьаратәи анаԥшцәа инарываргыланы абжьыҭирақәа ишрыцклаԥшуа ауаажәларратә наԥшцәа – ареспублика иҳәынҭқарратәым аиҿкаарақәа рхаҭарнакцәа. Абжьыҭира раԥхьатәи асааҭқәа рзы алхырҭатә ҭыԥқәеи алхырҭатә ҭыԥқәа ркомиссиақәеи русура аиҿкаашьа атәы иазааҭгылеит жәларбжьаратәи анаԥшцәа.
Аҳәынҭқарра Ахадарахьы акандидат С. Багаԥшь ибжьи иҭиит Амилаҭтә библиотека ахыбраҟны иҟоу алхырҭатә ҭыԥ аҟны. Уи ашьҭахь Багаԥшь ажурналистцәа хыԥхьаӡара рацәала ирҭаз азҵаарақәа рҭакқәа ҟаиҵеит.
Багаԥшь иазгәеиҭеит, иахьатәи алхрақәа ҭынч иҭышәынтәаланы имҩаԥысып ҳәа агәыӷра шимоу. “Апровокациақәа ҟалар алшоит, аилагарақәа ҟалар”, – иазиԥхьаӡоит уи. – Аҳәынҭқарра Ахадаахьы акандидатцәа зегьы ибзианы еилыркаауеит, иахьатәи алхрақәа Аҳәынҭқарра Ахада иалхрақәа мацара ракәӡам изызкыу, ҳара иахьа иалаҳхуеит аҳәынҭқарра аԥхьаҟатәи ахырхарҭа.”
Багаԥшь иажәақәа рыла,” Ҳара жәларбжьаратәи азин ҳасубиектуп, ҳполитика ҟәӷарыла амҩаԥгара ҳуалԥшьоуп, алхрақәа – ари аҳәынҭқарра ашьақәгылазаашьазы ҟаҵарбоуп. Убри азын сара агәыӷра дуқәа рыдысҳәалоит арҭ алхрақәеи, алхыҩцәеи, иара убас аҳәынҭқарра амчрахь инеиуа аполитикәеи рҟыӷара”, – иҳәеит Багаԥшь.
Алхрақәа асабшаҽны рымҩаԥгара атәы дазааҭгыло, Багаԥшь иазгәеиҭеит, ари Ацентртә алхратә комиссиа аӡбара шакәу, насгьы уи иациҵеит, уи алхыҩцәа рзы ишыманшәалоу, избанзар алхрақәа рышьҭахь мышкы иадамхаргьы ауаа рыԥсы ршьар шакәу.
Играждантә уалԥшьа наигӡеит иара убасгьы Аҳәынҭқарра Ахадарахьы акандидат Рауль Ҳаџьымба. Уи иҳзәеит, алхрақәа рахь дшааз агәалаҟазаа бзиа иманы, насгьы иазгәеиҭеит алхрақәа ҭынч ишымҩаԥысуа ала агәыӷра шимоу.
Руслан Кьышьмариа: Гал араион аҟны хыԥхьаӡара рацәала алхыҩцәа абжьыҭирахь инеит.
Ақырҭуа уааԥсыра ахьынхо Қырҭтәыла аҳәаа иаԥну Гал араион аҟны, алхыҩцәа рацәаҩны абжьҭирахьы инеит. Абри атәы ааицҳаит Гал араион аҟны Аҳәынҭқарра Ахада инапынҵақәа назыгӡо Руслан Кьышьмариа. Иара иажәақәа рыла, араион аҟны алхырҭатә ҭыԥқәа зегьы ианаамҭаз асааҭ 8. 00 рзы иаатит.
Кьышьмариа иазгәеиҭеит, абжьыҭираз асиа ианыз 60% рграждантә уалԥшьа шынарыгӡаз. Гал араион аҟны абжьыҭира азин рыман 3500-ҩыуаак рҟынӡа, Ареспублика Аԥсны атәылауаҩра апаспорт змоу.
Кьышьмариа игаӡароуп ҳәа ахиҳәааит, Гал араион ауааԥсыра аԥсуа милициа мачыла алхырҭатә ҭыԥқәа рахь инаргошәа Қырҭтәыла амассатә-информациатә хархәагақәа иаладырҵәо аинформациа. Ари” аҳәаанхыҵтәи ҳҩызцәа” рхыҭҳәаақәа роуп – иҳәеит уи. Уи иара убас иазгәеиҭеит” амилаҭттә паспортқәа змам аҭыԥантәи ауааԥсыра агәала шрымоу рыбжьы ахьырзымҭиуазы”.
Кьышьмариа идырраҭаақәа рыла, алхратә ҭыԥқәа ирҭааит жәларбжьаратәи анаԥшцәеи, иара убас Урыстәыла Афедерациа Ацентртә алхратә комиссиа ахантәаҩы Владимир Чурови Урыстәыла Афедерациа Афедералтә Еизара Афедерациа Ахеилак алахәцәеи.
Донскаиа амҩаду аҟны иҟоу Москва алхырҭатә ҭыԥ аҟны Аҳәынҭқарра Ахада иалхрақәа рзы рыбжьы рҭихьеит 300-ҩыуаак инарзынаԥшуа. Абри азы ИТАР-ТАСС ахь адырра ҟаиҵеит алхырҭатә ҭыԥ акомиссиа ахаҭарнак.
“134 30 рзы 320-ҩыуаак алхыҩцәа рыбжьы рҭихьан”, – ишьақәирӷәӷәеит агентра зыҿцәажәоз. Абжьыҭирахь иааз алхыҩцәа рхыԥхьаӡара рацәоуп, уажәгьы ишаац аара иаҿуп,” – иҳәеит алхратә комиссиа ахаҭарнак.
Иара иажәақәа рыла,” алхырҭатә ҭыԥ аҟны иҟоуп 5-ҩыуаак акандидатцәа рыҟнытә анаԥшцәеи, жәларбжьаратәи аиҿкаарақәа рхаҭарнакцәеи иара убас Урыстәыла ацентртә алхратә комиссиеи.
Донскаиа амҩаду аҟны иҟоу алхырҭатә ҭыԥ аартхоит асааҭ 20. 00 рзынӡа. Урыстәыла атерриториа иахьаҵанакуа аус руеит алхырҭатә ҭыԥқәа ҩба. Аҩбатәи Черкесск ақалақь аҟны иҟоуп.
Ацентртә алхратә комиссиа адырраҭарақәа рыла, Аԥсны аҳәынҭқарра Ахада иалхрақәа рзы абжьыҭирахь инеихьаз 19. 30 рзы алхыҩцәа рхыԥхьаӡара 64, 29% артәон.
Иахьа абжьыҭирахь инеихьоу алхыҩцәа рхыԥхьаӡара зегьы иреиҳауп Тҟәарчал араион аҟны. Уи артәоит – 99, 82 процент. Гал араион аҟны еиуеиԥшым алхырҭатә ҭыԥқәа рахь инеихьоу алхыҩцәа 70 инаркны 80 процент рҟынӡа артәоит.
Москва рыбжьы рҭихьеит 1208ҩыуаак алхыҩцәа, Черкесск – 974-ҩыуаак.
Сербиантәи анаԥшҩы Лилиана Булатович-Медич иазгәалҭеит” гәык-ԥсыкала дшеигәырӷьо, 18 шықәса раԥхьа дахьыҟаз Аԥсны еиҭахгьы лыҟазаара”.
“Сара сеигәырӷьоит араҟа сыҟазаара, иара убасгьы сеигәырӷьоит зегь ахьҭышәынтәалои, еилагара ахьыҟами. Ажәлар ишырҳәо еиԥш иҟалоит алхрақәа рылҵшәа, сара сгәы иаанагоит, ажәлар игәра ргап ҳәа аиааира згаз, избанзар Аԥсны иара убас иалнахуеит аԥхьаҟатәи аԥеиԥш, – лҳәеит уи. – Сербиа Аԥсназы ирдыруа рацәоуп, избанзар шәареи ҳареи еицаҳзеиԥшыу апроблемақәа ҳамоуп. Ҳара ҳгәыԥ иџьаршьоит араҟа иахьа рыла иабаз. Аԥсны иахьа аиааира агоит адемократиатә ҳәынҭқаррак аҳасабала.”
Украинантә анаԥшҩы Владимир Захметов иара убас иазгәеиҭеит,” Украинагь Аԥснеиԥш алхрақәа мҩаԥысырц шиҭахыу”, Украинантәи анаԥшҩы зегь реиҳа ихы-игәаҿы иаанхеит заушьҭымҭацәа 60-ҩыуаак аибашьра аҟны иҭахаз алхырҭатә ҭыԥ ахьыҟаз ашкол. “Ари ҳәарада, Аԥсны жәлар ирхыргаз атрагедиа аанарԥшуеит. Аха, ҳара иахьа иаҳбаз аҭынчреи аҭышәынтәалареи агәахәара ҳнаҭеит”, – азгәеиҭеит уи.
Черкесск 20. 00 сааҭ рзы Аԥсны аҳәынҭқарра Ахада иалхрақәа рзы ҷыдала иаԥҵаз алхырҭатә ҭыԥ аҟны абжьыҭирақәа хыркәшан. Алхырҭатә комиссиаҟнынтә адырра злаҟарҵаз ала, Аахыҵ Афедералтә округқәа рыҟны инхо Аԥсны атәылауаа 1020 – ҩыуаак рыбжьы рҭиит.
“Алхырҭатә ҭыԥ аҟны рыбжьы рҭиит Ҟарачы-Черкесиа, Адыгеиа, Ҟабарда-Балкариа, Нхыҵ-Уаԥстәыла, Ставропольтәи атәылаҿацә рыҟны иахьазы инхо Аԥсны атәылауаа. “Иарбанзаалак еилагарак азы ашшыԥхьыӡ ҳәа акагьы ҟаҵамызт”, – иҳәеит акомиссиа ахантәаҩы Олег Етлухов.
Уи иара убас иазгәеиҭеит, алхратә кампаниа зегьы ҭынч еиҿкаарала ишымҩаԥысыз.
Ацентртә алхратә комиссиа адырраҭарақәа рыла, Аахыҵ Афедералтә округ аҟны ашәҟәы иҭагалоуп 5 нызқьҩыуаак Аԥсны атәылауаа. Черкесск ахадараҟны иаԥҵаз алхырҭатә ҭыԥ аҟны Аԥсны атәылауаҩра апаспорт змаз дарбанзаалак ашьыжь асаат 08. 00 инаркны 20. 00 сааҭ рҟынӡа ибжьы иҭирц илшон.
Аԥсны Аҳәынҭқарра Ахада иалхрақәа мҩаԥысит еилыхха, азакәан инақәыршәаны. Абри азы адырра ҟаиҵеит Урыстәыла Афедерациаҿ иҟоу Аԥсны ацҳаражәҳәаҩ Игор Ахба Москватәи алхырҭатә ҭыԥ аҟны абжьыҭирақәа рылҵшәазы.
“Иааизакны, Москва рыбжьы рҭиит 1370-ҩыуаак, – ҳәа адырра ҟаиҵеит адипломат. – Алхыҩцәа рсиа ахьыҟамзи, иара убас Москва иаԥҵаз алхырҭа ҭыԥк мацара ахьакәзи абжьыҭира апроцесс маҷк иарласуамызт. Аԥсны атәылауаа рпаспорт аҟны рыбжьы шырҭиз ала аштамп аадырхон.”.
Убас шакәугьы, алхрақәа еилыхха азакәан инақәыршәаны имҩаԥысит, инаҵшьны иазгәеиҭеит ацҳаражәҳәаҩ. – Анаԥшцәа еилагара ҳәа акагьы азгәарымҭеит. Игор Ахба иҳәеит “абжьыҭира зҭахыз зегьы ишырҭиыз”, убарҭ рхыԥхьаӡараҟны дшыҟоу еицырдыруа ашәҟәҩҩы Фазиль Искандер.
Иахьа Иорданиантәи аԥсуа диаспора рхаҭарнакцәа ргәыԥ иԥылеит еиҭа ҿыц иалхыу Аԥсны Аҳәынҭқарра Ахада Сергеи Багаԥшь.
Урҭ идырныҳәалеит С. Багаԥшь еиҭа ҿыц аԥсуа ҳәынҭқарра ахадас двхьалхыу, иара убас иазгәарҭеит алхрақәа адемократиатә ҟазшьа шамази, насгьы рҭоурыхтә Ԥсадгьыл аԥхьаҟа аҿиаразы узықәгәыӷша ашьаҿақәа шыҟанаҵои. С. Багаԥшьи Иорданиантәи аԥсуа диаспора рхаҭарнакцәеи рылацәажәеит аусеицуреи, арепатриациеи, иара убас зҭоурыхтә Ԥсадгьыл ахь игьежьыз амҳаџьырқәа рхылҵышьҭрақәа рҭышәныртәалареи ирыдҳәалоу азҵаарақәа.
С. Багаԥшь убри аан, дшақәгәыӷуаз иҳәеит, Аԥсны ахьыԥшымра егьырҭ аҳәынҭқаррақәа иазхарҵаразы аԥсуа диаспора ацхыраара ҟарҵап ҳәа.
2009 шықәса, ԥхынҷкәын 11, 14 рзы Аԥсны Адәныҟатәи Аусқәа рминистр Сергеи Шамба дидикылеит Приднестровиа Молдавиатәи Ареспублика Адәныҟатәи аусқәа рминистр Владимир Иастребчак.
Аиԥылара иара убас иалахәын Аԥсны адәныҟатәи аусқәа рминистр ихаҭыԥуаҩ Даур Ақаҩбеи Аԥсны иҟоу Приднестровиа Молдавиатәи Ареспублика ахаҭарнакра ахада Гарри Кәпалбеи.
Аиԥылараҟны адәныҟаполитикатә усбарҭақәа рхадацәа алацәажәеит ареспубликақәа рыҟны аҭагылазаашьеи, иара убас адәныҟаполитикатә усеицура апроблемақәеи, хәҭакахьала еицеилахәу адәныҟаполитикатә усмҩаԥгатәқәа рҭышәныртәалара азҵаарақәа.
Иахьа Аԥсны Аҳәынҭқарра Ахада Сергеи Багаԥшьи уи ихаҭыԥуаҩ Алеқсандр Анқәаби ашәҭқәа шьҭарҵеит Лаҭатәи атрагедиаҟны иҭархаз рбаҟа аҿаԥхьа.
17 шықәса раԥхьа, ԥхынҷқәын 14, 1992 шықәса рзы ақырҭуа-аԥсуа еибашьраан Гәылрыԥшь араион Лаҭа ақыҭан Қырҭтәыла аҳәынҭсовет архәҭақәа икарыжьит Тҟәарчалынтә Гәдоуҭаҟа иԥыруаз урыстәылатәи аҳаирплан. Уаҟа иҭархан 84-ҩыуаак. Урҭ рхыԥхьаӡараҟны 35-ҩыуаак ахәыҷқәа. Лаҭатәи атрагедиа иалаӡыз рыбжьара иҟан 8-ҩыуаак зцәа зтәымыз аҳәса. Иҭрхаз рыԥсыбаҩқәа амадоуп Гәдоуҭа ақалақь аҟны.
Аԥсни Ареспублика Науруи адипломатиатә еизыҟазаашьақәа рышьақәыргыларазы Аиқәшаҳаҭра рнапы аҵарҩит. Ашәҟәы анапаҵаҩра мҩаԥысуан Аҳәынҭқарра Ахада Иусбарҭаҟны. Уи иалахәын Аԥсны анапхгара зегьы.
Ашәҟәы рнапы аҵарҩит Аԥсны Адәныҟатәи Аусқәа рминистр Сергеи Шамбеи Науру адәныҟатәи аусқәеи, ахәҳахәҭреи афинансқәеи рминистр Кирен Кеке.
Анапаҵаҩра ацеремониа ашьҭахь, Аԥсны Аҳәынҭқарра Ахада аҳәамҭа ҟаиҵеит” Иахьа Аԥсны адипломатиатә еизыҟазаашьақәа ахьышьақәнаргыло атәылаҟны шаҟаҩ аланхо акәӡам араҟа ихадоу”. “Науру – ООН иалахәылоуп, ҳара раԥхьаӡа акәны, араҟа Аԥсны ҳнапы аҵаҳаҩуеит адипломатиатә еизыҟазаашьақәа рышьақәыргыларазы аиқәшаҳаҭра”, – ҳәа ажурналистцәа рзы аҳәамҭа ҟаиҵеит С. Багаԥшь. Ари иара иажәақәа рыла” шьаҿа дууп”.
“Ҳхьыԥшымра азхаҵараҿы ҳара ҳнапы ианугьы рацәоуп. Ари апроцесс агәахәара унаҭоит, уи жәаҳәарада иацҵахоит”, – иазгәеиҭеит Багаԥшь.
Науру адәныҟатәи аусқәеи, ахәҳахәҭреи, афинансқәеи рминистр Кирен Кеке ишазгәеиҭаз ала” ҩ-ҳәынҭқаррак рыбжьара адипломатиатә еизыҟазаашьақәа рышьақәыргылара аҭынчреи аҭышәынтәалареи рзы ицхыраагӡахоит”.
“Сара сақәгәыӷуеит, егьырҭ атәылақәагьы ҳара иаҳҿыԥшны, Аԥсны ахьыԥшымра азхарҵап ҳәа”, – ҳәа ажурналистцәа рзы аҳәамҭа ҟаиҵеит Кирен Кеке адипломатиатә еизыҟазаашьақәа рзы Аиқәшаҳаҭра анапаҵаҩра ашьҭахь.
Кеке иазгәеиҭеит, ҩымш аделегациа Аԥсны рыҟазаара иалагӡаны, рылала ишырбаз иахьа араҟа имҩаԥысуа ахҭысқәа, 1992-1993 шш. аибашьра аамҭақәа рзы атәыла иахнагаз”. Ари Аԥсны ахьыԥшымреи асуверинитети рҭоурыхтәи риуристтәи мзызқәа еиҳа еилыкка иунарбоит”, – иҳәеит Кеке.
“Аԥсни Науруи географиала ишеицәыхароугьы, арҭ аҩ-тәылак рыбжьара еизааигәоу аизыҟазаашьақәа шьақәгылап ҳәа” дшақәгәыӷуа азгәеиҭеит Кирен Кеке
Алхырҭатә ҭыԥ хадақәа ркомиссиақәа рыԥкаанҵақәа рышьаҭала, Аԥсны Ацентртә алхратә комиссиа ишьақәнаргылеит, алхратә сиақәа ирныз Ареспублика атәылауаа рхыԥхьаӡара 138447-ҩыуаак шыҟаз. Абжьыҭира зҽалазырхәыз алхыҩцәа рхыԥхьаӡара наӡоит – 107756. Акандидатцәа зегьы мап рцәыркит – 1893-ҩыуаак.
Ацентртә алхратә комиссиа ахантәаҩы Баҭал Табаӷәуа иажәақәа рыла, С. Багаԥшь алхрақәа рыҟны 51,6% иоуит. Иара изын рыбжьқәа рҭиит 62231 ҩыуаак алхыҩцәа.
Заур Арӡынба изын рыбжьы рҭиит 9296-ҩыуаак алхыҩцәа мамзаргьы 9,14%;
Виталии Бганба изы 1326 ҩыуаак мамзаргьы, 30%;
Беслан Быҭәба изы 8395 ҩыуаак алхыҩцәа мамзаргьы 8,25%;
Рауль Ҳаџьымба 15584-ҩыуаак мамзаргьы 15,32%.
Алхрақәа рахь инеиз алхыҩцәа рхыԥхьаӡара 73% артәоит.
Ацентртә алхратә комиссиа Ахада русура ахә ҳаракны ишьеит азинхьчаратә усбарҭақәа русзуҩцәеи ажурналистцәеи.
Аколлективтә шәарҭадаразы Аиқәшаҳаҭра Аиҿкаара атәылақәа Аԥсни Аахыҵ Уаԥстәылеи рхьыԥшымра азхаҵаразы аӡбара адкылара макьана иазхиам. Абри атәы ажурналистцәа иреиҳәеит аколлективтә шәарҭадаразы Аиқәшаҳаҭра Аиҿкаара амаӡаныҟәгаҩ хада Николаи Бордиужа.
“Сара даара исҭахыуп аколлективтә шәарҭадаразы Аиқәшаҳаҭра Аиҿкаара атәылақәа –алахәцәа Аԥсни ААхыҵУаԥстәылеи рхьыԥшымра азхарҵарацы, Урыстәыла ишыҟанаҵаз еиԥш, – иҳәеит уи. – Аха иарбан ҳәынҭқарразаалак арҭ рҩызцәа аӡбарақәа аднакылароуп иара ахатәгәаԥхарала”. “Сара издыруеит Таџьикистани, Белоруссиеи егьырҭ атәылақәеи ари аҩыза аӡбара зрыдрымкыло амзыз, – иазгәеиҭеит Бордиужа. Урҭ макьана иазхиаӡам”.
Адәныҟатәи Аусқәа рминистр С. Шамба аҵак ҷыда аиҭоит ООН алахәыла атәылаҟны адипломатиатә еизыҟазаашьақәа рышьақәыргылара. “Иҟоуп азхаҵаразы еиуеиԥшым аформақәа. Еиҳа иаларҵәоу – адипломатиатә еизыҟазаашьақәа рышьақәыргылароуп. Иҟоуп даҽакгьы, наҟ-ааҟ азхаҵаразы ааԥхьарақәа аныҟаҵахо. Убри инамаданы, исҳәарц исҭахыу, иахьатәи ахҭыс ҳхәынҭқаррақәа наҟ-ааҟ разхаҵароуп иаанаго”, – ҳәа ажурналистцәа рзы аҳәамҭа ҟаиҵеит Адәныҟатәи Аусқәа рминистр С. Шамба.
Иара иажәақәа рыла” Науру Аокеан Ҭынч аҳәынҭқаррақәа рыҟны аизыҟазаашьа бзиақәа шьақәыргыланы иамоуп”. Апатын Кеке агәра сиргеит, арегион егьырҭ атәылақәа рыҟны иақәнагоу аусрақәа шымҩаԥырго ала, ҳтәыла ахьыԥшымра азхаҵаразы. Ари ҳара ҳзын даара ихадоуп”, – азгәеиҭеит Шамба.
Аминистр иара убасгьы иазгәеиҭеит “идипломатиатә биографиаҟны насыԥс ишимаз адунеи аҟны зегь иреиҳау атәыла – Урыстәыла аҟны адипломатиатә еизыҟазаашьақәа рышьақәыргыларазы Аиқәшаҳаҭра анапаҵаҩра, иахьа зегьы иреиҵоу Ареспублика – Науру аҟны”. “Ари адиапазон аҟны ҳара ҳабжьаратәы ҳхы аабоит”, – иҳәеит Шамба.
Ԥхынҷкәын 14 рзы имҩаԥысит Аԥсны адәныҟатәи Аусқәа рминистр Сергеи Шамбеи Науру аделегациеи реиԥылара. Аделегациа напхгара азиуан Науру Адәныҟатәи аусқәеи, ахәҳахәҭреи афинансқәеи рминистр Кирена Кеке. Аделегациа аилазаараҿы иҟан: Ареспублика Науру Апарламент ахантәаҩы ихаҭыԥуаҩ Л. Деирерагеиа, Науру Апарламент абиуџьеттә еилакы Ахантәаҩы Р. Соломон, Науру адәныҟатәи Аусқәа рминистр иабжьагаҩ Б. Санде, Урыстәыла Адәныҟатәи аусқәа рминистрра Ихьыԥшым атәылақәа реимабзиара 4 Адепартамент ахԥатәи амаӡаныҟәгаҩ Богданов Д. В.; Аокеан Ҭынчтәи арегион атәылақәа рдепартамент ахԥатәи амаӡаныҟәгаҩ Солодов Д. А.
С. Шамба аделегациа идкыло иазгәеиҭеит ари авизит аҵак ҷыда. Аминистр иажәақәа рыла, Аԥсны аҽазҵәылхны иашьҭоуп адунеи аҳәынҭқаррақәа зегьы рыҟны аизыҟазаашьақәа рышьақәыргылара, уи аусеицуразы иаартуп. “Ҳара ҳазханаҵеит зегь иреиҳау атәыла, уажәшьҭа ҳазхиоуп Адгьыл аҟны зегьы иреиҵоу атәылаҟны апартниортә еизыҟазаашьақәа ҳабжьаҵара”.
“Ҳара гәҭакыс иҳамоуп азинтә адемократиатә ҳәынҭқарра аргылара. Аха, ареспублика азхаҵара азҵаараҟны анырра ҟарҵоит азеиԥш политикатә процессқәа иҟаҵәҟьоу аҭагылазаашьақәа ракәымкәа,” – иҳәеит Шамба.
Ареспублика Науру Адәныҟатәи аусқәа рминистр апатын Кеке, аделегациа зегьы рыхьӡала ҭабуп ҳәа ахиҳәааит иаадырԥшыз аԥхарра зҵоу асасдкыларазы. Кеке иажәақәа рыла, Науру аиҳабыра Аԥсны имҩаԥысуа ахҭысқәа ирызҿлымҳауп. Аҭагылазаашьа инарҵауланы ианҭырҵаа, урҭ ирыӡбеит ари атәылаҟны адипломатиатә еизыҟазаашьақәа рышьақәыргылара. Убри инамаданы, ареспублика адәныҟатәи аусқәа рминистр зхадараҿы дыҟоу аделегациа Аԥсныҟа амҩа иқәлеит. “Ҳара зегь реиҳа цхыраара дуны иҳалшо, – шәхьыԥшымра азхаҵареи, иара убас адипломатиатә еизыҟазаашьақәа рышьақәыргылареи роуп”. – ҳәа аҳәамҭа ҟаиҵеит Кеке. Науру Адәныҟатәи аусқәа рминистр дшазхиоу иҳәеит аокен Ҭынч агәларатә ҳәынҭқаррақәа рыҟны Аԥсны апроблемақәа рылацәажәара.
С. Шамба иазгәеиҭеит, Аԥсны ахьыԥшымра ахьазхаҵам иинамаданы, адәныҟаполитикатә аренаҟны ареспублика аинтересқәа шахьчо Урыстәыла Афедерациа. Аокеан Ҭынч арегион ареспубликақәа рыҟны Аԥсны аинтересқәа Науру иахьчо аҭагылазаашьа аҟалара, Аԥсназы даара акыршаҵанакуа.
Аделегациа даҽазныкгьы рысасдкылашьа ҭабуп ҳәа ахҳәаауа, ирҳәеит агәыӷра шрымоу аԥхьаҟатәи аусеицуразы. Асасцәа ирҳәеит Науру ишырзыԥшыу Аԥснынтә аделегациа.
Аиԥылара ахыркәшамҭаз С. Шамба асасцәа ириҭеит агәаларшәагатә ҳамҭақәа, ҭабуп ҳәа ахиҳәааит иаадырԥшыз агәцаракреи адгылареи рзы.
Иахьа имҩаԥысит Ареспубликақәа Аԥсни Науруи рыбжьара адипломатиатә еизыҟазаашьақәа рышьақәыргыларазы аиқәшаҳаҭра анапаҵаҩра. Ареспублика Науру апарламенти апрезиденти Ареспублика Аԥсны ахьыԥшымра азхаҵаразы аӡбара анрыдыркыла ашьҭахь, Науру аделегациа зхадараҿы дыҟаз адәныҟатәи аусқәа рминистр Аԥсны иаҭааит адипломатиатә еизыҟазаашьақәа рышьақәыргыларазы Аиқәшаҳаҭра анапаҵаҩраз.
Убри алагьы, ООНалахәылацәа рҟынтә, Нару аԥшьбатәи ҳәынҭқарроуп Аԥсны ахьыԥшымра азхазҵахьоу рахьтә. Аҳәынҭқаррақәа рыбжьара аиқәшаҳаҭра ҟаҵан аусхкқәа зегьы рыҟны аизыҟазаашьақәа рырҿиаразы. Иаарласны Ареспублика Аԥсны аделегациа Науру иаҭаауеит аинвестициатә проектқәа рыхәаԥшрази, иара убасгьы Ареспублика Науруи аокеан Ҭынч атәылақәа рыбжьареи аизыҟазаашьақәа рырҿиара апроектқәа рылацәажәареи рзы.
Ахәаша, ԥхынҷкәын 18 рзы, Аҟәа, Аԥсуа ҳәынҭқарратә филармониа апарк аҟны имҩаԥысуеит аинрал-леитенент Ҳасан Ҳаразиа (1908-1990шш) анышәа дахьамадоу ибаҟа аартра.
Аскульптор – Виталии Џьениа
Аџьынџьтәылатә еибашьра ашықәсқәа раан Ҳасан Ҳаразиа аполк, абригада, адивизиа ркомандаҟаҵаҩыс дыҟан. Деибашьуан Москва амҵан, Сталинград, Аахыҵ Карелиа рыҟны, дрылахәын Венгриа, Австриа, Чехословакиа афашистцәа рыҟнытә рхы рақәиҭтәра.
Ашықәс ҿыц аламҭалазы имҩаԥысит Жәларбжьаратәи Аџьар ҟаԥшь аилак Амиссиа ахаҭарнакцәеи” Аҭынчреи асоциалтә иашареи рзы Анацәа” Рҵысра анапхгареи реиԥылара. Абри азы адырра ҟалҵеит Аҟәа Ахадара аинформациа аҟәша аиҳабы Мадонна Кәыҵниа.
“Ҳара ҳалагоит аибашьраан хабарда ибжьаӡыз рҭаацәа аԥсихосоциалтә цхыраара рзыҟаҵаразы апрограмма аларҵәара, – лҳәеит Амиссиа ахада Ариан де Робиен. – Ҳара ҳзын ихадоуп Анацәа Рҵысра аус ацура.. Ҳара ҳҽеимадан, ацхыраара зҭахыу аҭаацәа ҳрыхәарц ҳалшоит. Амиссиа ахә ҳаракны иашьоит шәара аус шәыцура. Апрограмма хацыркыуп. Имҩаԥысит асеминар, уажәшьҭа аԥхьаҟа ишьҭоуп аус хьанҭа...”
“Иҭахаз рҭаацәа аԥсихосоциалтә цхыраара рзыҟаҵара – иуадаҩу азнеишьа иаша зҭахыу проблемоуп. Ауаа ирдыруазароуп, аибашьра иалаӡыз хашҭшьа шрықәым, рхьааҿы ишаӡәым, урҭ ирыцхраауа, ирыдгыло шырацәаҩу. Ҳара ҳазхиоуп урҭ аморалтә цхыраара рзыҟаҳҵара”, – ҳәа азылыԥхьаӡоит амиссиа акоординатор Хаҭуна Логәуа.
Анацәа Рҵысра Ахантәаҩы Гәли Кичба ҭабуп ҳәа ахылҳәааит Аџьар Ҟаԥшь амиссиа аусеицуразы иҟарҵаз ажәалагалазы. Хәҭакахьала уи илҳәеит: “Хабарда ибжьаӡыз – ари ҳара ҳхьаауп. Жәаҳәарада, ҳара ҳазыхиоуп аусшәыцура, аԥсихологиатәи мамзаргьы даҽа цхыраарак зҭахыу аҭаацәа рыԥшаараҿы. Ҳара ҳзын, иара убасгьы хырҳара алоуп Амиссиа имҩаԥнагаз асеминар алахәхара. Агәыӷра сымоуп, аԥхьаҟатәи ҳусеицура иҭахаз рҭаацәа рзы ицхыраагӡа духап ҳәа. Асасцәа Анацәа Рҵысра ахаҭарнакцәа ирыдырныҳәалеит Иааиуа ашықәс ҿыц, ирзеиӷьаршьеит аҭынчра, агәабзиара, русқәа рыҟны ақәҿиарақәа, иара убасгьы иранаршьеит хә-змоу аҳамҭақәа.
Аҟәа иаатит Ихьыԥшым аҳәынҭқаррақәа реимабзиара аусқәа рзы аҳәаанырцә инхои, аџьынџьуааи жәларбжьараратәи агәманитартә усеицуразы афедералтә агентра” Россатрудничество”. Уи хадара азиуеит Аԥсны иҟоу Урыстәыла ацҳаражәҳәаҩ ибжьагаҩ Алеқсандр Ваулин.
Ахаҭарнакра аартра ацеремониа иалахәын Аԥсны Аҳәынҭқарра Ахада Сергеи Багаԥшь, Аԥсны Адәныҟатәи Аусқәа рминистр Сергеи Шамба, Аԥсны иҟоу Урыстәыла Афедерациа ацҳаражәҳәаҩ Семен Григориев,” Россатрудничество” анапхгаҩы Фариҭ Мухаметшин, Аԥсны Амилаҭтә еилазаарақәеи арҿиаратә еидҵарақәеи.
Сергеи Багаԥшь аҵак ҷыда аиҭоит Ашықәс ҿыц аламҭалазы Аҟәа агәаны “Россатрудничество” ахаҭарнакра аартра. “Ҳаԥхьаҟа аперспектива бзиақәа ыҟоуп. Урыстәыла Аԥсназы иҟанаҵахьоу ахә ашьара уадаҩуп. Ахаҭарнакра аартра ари раԥхьптәи жәҵысуп аԥхьаҟа еизааигәоу аизыҟазаашьақәа рышьақәыргыларазы”, – иҳәеит Аҳәынҭқарра Ахада.
Уи ахаҭарнакра аусзуҩцәа ақәҿиарақәа рзеиӷьашьо иҳәеит Аԥсны анапхгара шазхиоу ацхыраара рыҭара.
Аҟәа ахаҭарнакра аартра – ари аус ду ахацыркроуп. Аԥхьаҟа иазгәаҭоуп аҵарадырреи анаукеи Рцентр аартра. Абри атәы иҳәеит Ахаҭарнакра аартра ацеремониаҟны Фариҭ Мухаметшин. Ишьахәуп, ҳ-хаҭарнакра Ашықәс ҿыц аламҭалазы иахьааҳартуа, Аԥсни Урыстәылеи реизыҟазаашьақәа иҷыдоу аҩаӡараҿ ианыҟоу, ҳзеиԥш политика ахырхарҭа хада акәны ианыҟала агәманитартә усхкқәа рыҟны аусеицура арҭбаара. Иара убас ҷыдала иазгәаҭатәуп Аҟәа амҩадуқәа руак Пушкин ихьӡ ахьахыу. Урыстәыла ибзианы ирдыруеит аԥсуа милаҭтә культура ашьаҭаркҩы Дырмит Гәлиа ихьыӡ. Иуымҳәар ауам, аԥсуа жәлар рԥа, еицырдыруа урыстәылатәи ашәҟәҩҩы зырҿиара Аԥсни Арыстәылеи реиԥш адунеи аҟны еицырдыруа Фазиль Искандер ихьӡ”. Уи агәра диргеит Аҟәа иҟоу” Россатрудничество” ахыбра иҩнало зегь иахәҭоу ацхыраара шроуа ала.”
Мухаметшин иажәақәа рыла, 2010 шықәса иалкаатәу шықәсоуп, ари Аиааира ду 65 шықәса ахыҵра иашықәсуп, иҭахыуп” ари ахҭыс иазкыу аусмҩаԥгатәқәа иахәҭоу аҩаӡараҟны Аԥсны реиҿкаара”. “Ҳабацәеи, ҳабдуцәеи рабиԥарақәа, ари Аиааира аагаразы рџьабаа дуӡӡоуп, ҳара ҳуалԥшьа ари амш ишахәҭоу амҩаԥгароуп”, – инаҵшьны иазгәеиҭеит Мухаметшин.
“Ҳара ҳганахьала ҳ-агентра Аԥсны дгьыл аҟны аиҩызара арӷәӷәарази ҳтәылақәа рыбжьара еизааигәоу аизыҟазаашьақәа рышьақәыргыларазы иалшо зегьы ҟанаҵоит”, – иҳәеит” Россатрудничество” анапхгаҩы. Уи Аԥсны жәлар ирыдиныҳәалеит ҳазҭало Ашықәс ҿыц. Мухаметшин иара убас инаҵшьны иазгәеиҭеит Урыстәыла гәахәара дула ишрыдыркыла ԥхынҷкәын 12 рзы Аԥсны имҩаԥысыз Аԥсны аҳәынҭқарра Ахада иалхрақәа. Арҭ алхрақәа” идемократиатәуп, иахьатәи амш аԥҟарақәа ирықәшәо имҩаԥгоуп” ҳәа рхиҳәааит. Уи идиныҳәалеит Аԥсны аҳәынҭқарра Ахада Сергеи Багаԥшь алхрақәа рыҟны иигаз аиааира..
12-ҩыуаак Аԥснынтәи ашколхәыҷқәа Урыстәыла Апрезидент Иусбарҭа ааԥхьарала ԥхынҷкәын 26 рзы Кремльтәи аԥсаӡҵла иаҭаауеит.
Иахьа ахәыҷқәа аҵара аминистрра аусзуҩи амедиеҳәшьеи рыцны амҩа иқәлеит Урыстәыла аҳҭны-қалақь ашҟа. Арҭ 9 шықәса инаркны 12 шықәсанӡа зхыҵуа Аҟәатәии, Калдахәаратәии, Тамшьтәии аинтернатқәа рҿы аҵара зҵо ахәыҷқәа роуп. Москва урҭ ирзыԥшыуп аныҳәатә усмҩаԥгатәқәеи ақалақь аҟны аныҟәарақәеи.
Ас еиԥш акциақәа мҩаԥысуеижьҭеи хә-шықәсоуп, урҭ есымша ирылахәуп аҵараҟны зҽалызкаауа ахәыҷқәа, – лҳәеит аҵара аминистр Индира Аҩардан. Ахәыҷқәа рныҟәара финансла еиқәнаршәеит Ареспублика Аԥсны Аминистрцәа Реилазаара.
Акоммунистцәеи Аԥсны Абыргцәа Рхеилаки Сергеи Багаԥшь идырныҳәалеит Аԥсны Аҳәынҭқарра Ахадас иалхра.
“Ҳара ахә ҳаракны иаҳшьоит ҳажәлар рхақәиҭреи рхьыԥшымреи рзы шәлагла ду. Аԥсны Акоммунистцәа алхрақәа рылҵшәа гәахәарыла ирыдыркылеит. Ҳара адгылара аҳҭоит аҳәынҭқарра арӷәӷәараҿи, амилаҭтә шәарҭадара аиқәырхареи, аекономикеи, аграртә сектори рыҿиареи, асоциалтә проблемақәа рыӡбареи русхкқәа рҿы шәара шәаԥшьгарақәа”, – рҳәон аиԥылара алахәцәа.
Ареспублика Аԥсны Акоммунисттә партиа Ацентр комитет Ахантәаҩы Лев Шамба иазгәеиҭеит, Аԥсны жәлар иахәҭоу аҩаӡараҿы ишрыдыркылаз аҳәынҭқарратә шәразы аԥышәара. “Аҵак ҷыда амоуп, иара убас алхрақәа ирылахәыз жәларбжьаратәи анаԥшцәа зегьы арҭ алхрақәа рыхә ҳаракны иахьыршьаз”, – инаҵшьны иазгәеиҭеит уи. Акоммунистцәа зегьы рыхьӡала Л. Шамба С. Багаԥшь идиныҳәалеит иааиуа Ашықәс ҿыц изеиӷьеишьеит ақәҿиарақәа дызхагылоу аус ду аҿы.
Аҳәынҭқарра Ахада С. Багаԥшь ҭабуп ҳәа ахиҳәааит алхрақәа рхы ахьрыладырхәызи иара убас адгылара изыҟарҵази рзы. “Араҟа зегь реиҳа ихадоу – алхрақәа ҭынч иахьымҩаԥысыз ауп. Ҳара иалҳмыршеит аграждантә еиҿагылара”, – иҳәеит Аҳәынҭқарра Ахада.
Багаԥшь дрықәшаҳаҭым, амчрақәа ажәлар реидкылара рылымшеит ҳәа зыԥхьаӡо. “Ҳара ахачҳара ааҳарԥшит, ажәлар еиҿазыргылаша ҳәагьы акагьы ҟаҳамҵеит. Ҳара активла агитациа – пропогандатә усура мҩаԥаҳамгеит, иара убас апатреҭқәеи абаннерқәеи шьаҿа цыԥхьаӡа икнаҳамҳаит. Акандидатцәа зегьы иаԥсоу уаауп, аха ажәлар ирыӡбароуп, аҳәынҭқарра анапхгараҭара аҭыԥ аанызкылаша”.
“Ҳара аӡәгьы иаҳамҳәеит ҳара ҳзын абжьы шәҭиы ҳәа, ираҳҳәоз алхратә ҭыԥқәа рахь шәнеины шәыбжьы шәҭиы ҳәа акәын. Ҳара ҳаппонентцәа рзы иакәымыз ажәакгьы ҳамҳәеит. Хә-шықәса ҳаԥхьаҟа иҟаҳҵараны иҟоу аплан анаҩсангьы, ҳажәлар хә-шықәса ирылагӡан иҟаҳҵаз раҳҳәар акәын”, – иҳәеит Аҳәынҭқарра Ахада.
Уи инаҵшьны иазгәеиҭеит, аполитикатә культуреи аимак-аиҿак акультуреи, акьыԥхь ахь ицәырҵуа аматериалқәа рзы аҭакԥхықәреи рҿиара аҵак ҷыда.
Амчрақәа ирыӡбараны рҿаԥхьа иқәгылоу рахьынтә С. Багаԥшь иаликааит абжьаратәии амаҷ бизнеси рыҿиара, аграртә сеқтор (ачаиааглыхра, ацитрусааӡара, ашәырааӡара, аԥсаатәааӡара), ақыҭаҿы ахазхатәы аԥшьгара адгылара аҭара. “Иахьа уадаҩрас иҟоу акызаҵәык ауп, махәҿала аус зуа разымхароуп”, – иҳәеит Аҳәынҭқарра Ахада.
Иара иажәақәа рыла, 2010 рзы 4, 5 миллиард мааҭ рҟынӡа рзоужьтәуп асоциалтә проблемақәа рыӡбаразы, ишьҭыхтәуп атәанчахәқәа, ирыцҵатәуп ауалафахәқәа, зегь раԥхьаӡа иргыланы аҳақьымцәеи арҵаҩцәеи руалафахәы. “Ауаа рҽахьырхәышәтәуа ирзаԥҵатәуп аҭагылазаашьа бзиақәа; иҳамазароуп иахьа ҳаамҭа иақәшәо адиагностикатә мыругақәа; ҳара маҷ-маҷ иҳаӡбароуп арҭ ауснагӡатәқәа зеьы – азгәеиҭеит Багаԥшь. – Иахәҭоу хылаԥшра рыҭатәуп ҳашколқәагьы. Аҿар рҵара ахаҭабзиара еиӷьымтәыкәа ҳара перспектива ҳамаӡам”.
С. Багаԥшь адырра ҟаиҵеит, Аҳәынҭқарра Ахада Иусбарҭа анапаҵаҟа аус шауло ауаажәларратә дкыларҭа, ишаԥҵахо Аԥсны жәлар Рџьынџьтәылатә еибашьра аветеранцәа Рхеилак. “Ҳара лассы-лассы имҩаԥаҳгалоит апартиақәеи ауаажәларратә ҵысрақәеи рԥыларақәа”, – иҳәеит уи.
С. Багаԥшь зегьы ирыдиныҳәалеит Ашықәс Ҿыц аныҳәа, ирзеиӷьеишьеит акәҿиарақәа.
Ашықәс ҿыц аламҭалазы Аԥсны аиҳабыра Нхыҵ Кавказынтә хатәгәаԥхарала еибашьуаз рҭаацәа ирыздәықәырҵеит амандаринақәа.
Аԥсны Аминистрцәа Реилазаара Аппарат анапхгаҩы Зураб Адлеиба ажурналистцәа излареиҳәаз ала, акциа мҩаԥысуеит есышықәса аиҳабыра рсоциалтә программа аҳәаақәа ирҭагӡаны.
“Аминистрцәа Реилазаара хатәгәаԥхарала еибашьуаз рҭаацәа ацхыраара рзыҟарҵоит, ҷыдала 1992-93 шш. рзы Аԥсны Аџьынџьтәылатә еибашьраан ахьыԥшымреи ахақәиҭреи зхы ақәызҵаз рҭаацәа, – иҳәеит Адлеиба. – Ари асоциалтә программа аҳәаақәа ирҭагӡаны есышықәса иҭахаз рҭаацәеи рхәҷқәеи рзы аԥхынтә ԥсшьарҭатә лагерқәа рзеиҿкаара анаҩсангьы, Ашықәс ҿыц аламҭалазы ирзаҳашьҭуеит амандаринақәа”.
Сынтәа аиҳабыра 3 тоннак амандарина дәықәырҵеит Ҟарачы – Черкессиа, Адыгеиа, Ҟабарда-Балкариа. Уаҟа аидара иаԥылоит Аԥсны ахаҭарнакцәа, урҭ машьынала аҩнқәа рахь ирызнаргоит ашықәсҿыцазтәи аҳамҭақәа.
Ԥхынҷкәын 22 рзы тоннаки бжаки амандарина дәықәҵоуп Чечентәылаҟахатәгәаԥхарала еибашьуаз рхәыҷқәа рзы, – иазгәеиҭеит Адлеиба.
Аԥсны Адәныҟатәи Аусқәа рминистр С. Шамба иахьа усутә визитла Москваҟа дцеит.
Шамба адырра злаҟаиҵаз ала, ԥхынҷкәын 24 рзы Урыстәыла Афедерациа Адәныҟатәи Аусқәа рминистрра ахада Лавров иҟны аиҿцәажәарақәа мҩаԥысуеит. Аиԥылара иалахәхоит иара убас, Урыстәыла Афедерациа Адәныҟатәи Аусқәа рминистрра Ихьыԥшым атәылақәа реимабзиара атәылақәа рдепартемент адиректор Андреи Келин, Урыстәыла иҟоу Аԥсны ацҳаражәҳәаҩ Игор Ахба убас егьырҭгьы.
Шамбеи Лаврови рнапы аҵараыҩуеит аиҳабырабжьаратә еиқәшаҳаҭра, Урыстәыла Афедерациа аҟны иҟоу Аԥсны адипломатиатә хаҭарнакреи иара убас Аԥсны иҟоу Урыстәыла Афедерациа адипломатиатә хаҭарнакреи раартра аԥҟарақәа рзы.
Аиқәшаҳаҭра анапаҵаҩра ашьҭахь имҩаԥгахоит апресс-конференциа.
С. Шамбеи С. Лаврови реиҿцәажәарақәа ирыцҵахоит ԥхынҷқәын 25 рзгьы. Аминистр иазгәеиҭеит, хәҭакахьала араҟа ишырзааҭгылахо, Аԥсны иҟоу Урыстәыла Афедерациа ацҳаражәҳәарҭеи ацҳаражәҳәаҩ ирезиденциеи рыргылареи, иара убас Москва агәаны иҟоу Аԥсны ацҳаражәҳәарҭа ахыбра аренда азҵаареи.
“Ҳара иҳагәҭакыуп аурыс-аԥсуа еизыҟазаашьақәа рхырхарҭа хадақәа рылацәажәара”, – иҳәеит Аԥсны адәныҟаполитикатә усбарҭа ахада Сергеи Шамба.
Урыстәыла Афедерациа Аиҳабыра Рхада В. В. Путин Ашықәс ҿыцазтәи идныҳәалара
“Иара Иаҳаракыра
Аԥсны Аҳәынҭқарра Ахада
С. У. Багаԥшь иахь
Ҳаҭыр зқәу, Сергеи Уасил-иԥа,
Ишәыдысныҳәалоит Ашықәс Ҿыци Қьырса аныҳәеи.
Аԥсни Урыстәылеи рнапхгара рымчала иалыршоуп аусхкқәа зегьы рыҟны ҩ-ганктәи аизыҟазаашьақәа рышьақәыргылараҟны ԥхьаҟацара. Ихадоуп, иара убас 2010 шықәса рзы Аԥсны асоциал-економикатә ҿиара ахырхарҭала иалыршоу аусеицура аихаҳареи, иара убас ахьыԥшымреи амилаҭтә шәарҭадареи рырӷәӷәара.
Ҳаҭыр зқәу, Сергеи Уасил-иԥа, ишәзааигәои шәареи ишәзеиӷьасшьоит агәабзиара, анасыԥ, аманшәалара, аешьаратә аԥсуа жәлар ирзеиӷьасшьоит – ақәҿиарақәеи ашәҭкакаҷреи.
Ҳаҭырла,
В. В. Путин
Москва
Ԥхынҷкәын 22, 2009 ш”.
Иахьа Аԥснытәи аҳәынҭқарратә унивирситет ақттә зал аҟны имҩаԥысит аиубилеитә хәлԥазы. Аунивирситет аколлектив ирыдырныҳәаларц арахь имҩахыҵит Аԥсны Аҳәынҭқарра Ахада Сергеи Багаԥшь, аԥыза-министр Алеқсандр Анқәаб, Аԥсны Жәлар Реизара аиҳабы ихаҭыԥуаҩ Виачеслав Цыгәба, аҳҭны-қалақь ахада Алиас Лабахәуа, Аԥсны иҟоу Урыстәыла Афедерациа ацҳаражәҳәаҩ Семион Григориев, аиҳабыра алахәцәа.
Асасцәа бзиала шәаабеит ҳәа реиҳәеит Аԥснытәи аҳәынҭқарратә унивирситет аректор Алеко Гәарамиа. Уи ирзеиҭеиҳәеит аҵараиурҭа аҭоурых, раԥхьатәи аԥсуа унивирситет аартра иацыз ауадаҩрақәа. Гәарамиа хьыӡҳәала игәалаиршәеит Аԥснытәи Аҳәынҭқарратә Унивирситет аартреи ашьақәгылареи рыҟны зыхәҭа ӷәӷәа алазгалаз – Борис Адлеиба, Валериан Кобахьиа, Баграт Шьынқәба, Гьаргь Ӡиӡариа, Иури Воронов уҳәа убас егьырҭгьы.
“Аԥснытәи Аҳәынҭқарратә унивирситет аартра иреиҳау апрофессионалтә ҵарадырра аҿиараҿы ихҭыс духеит. Урыстәыла аунивирситетқәа Рассоциациа иалахәыла иашоу Аԥснытәи Аҳәынҭқарратә Унивирстет жәларбжьаратәи аусеицура қәҿиарала еиханаҳауеит,” – ҳәа азгәеиҭеит Аԥсны аҳәынҭқарра Ахада С. Багаԥшь идныҳәаларатә шәҟәы аҟны. “Зквалификациа ҳаракыу акыр биԥара еиҵазааӡахьоу Аԥснытәи Аҳәынҭқарратә унивирситет иахьагьы агәадура амоуп аушьҭымҭацәеи арҵаҩцәеи рыла. Урҭ рҟынтә зыԥсадгьыл ахақәиҭреи ахьыԥшымреи зхы ақәызҵаз рацоуп. Урҭ хашҭшьа рықәым!”
Иазгәаҭатәуп, Аԥсны ахақиҭтәра рхы шақәрҵаз 94-ҩыуаак астудентцәеи аунивирситет аусзуҩцәеи.
Аҳәынҭқарра Ахада инаҵшьны иазгәеиҭеит, Аԥснытәи аҳәынҭқарратә унивирситет – аҵарадырра ишауасхыру. Уи иазгәеиҭеит аринахысгьы дшақәгәыӷуа, Аԥснытәи аҳәынҭқарратә унивирситет ари аҭакԥхықәраду зцыу амиссиа нанагӡалап ҳәа. Багаԥшь аунивирситет иазеиӷьеишьеит аизҳа-зыӷьареи, ақәҿиарақәеи. Аҳәынҭқарра Ахада астудентцәа ирабжьаигеит ироуа аҵара ахә ҳаракны иршьаларц, апрактикаҿгьы рыжәлари рҳәынҭқарреи рымаҵ аураҿи иахәҭоу ахархәара арҭаларц.
Аунивирситет аиубилеи аҟны иқәгылеит Виачеслав Цыгәба, Павел Аӡынба, Гарри Кәпалба, Алиас Лабахәуа, Ҭемыр Гогәуа.
“Аԥснытәи аунивирситет аҟны (1979 шықәсанӡа Горкии ихьӡ зхыу Аҟәатәи аҳәынҭпединститут) аҟны аус зухьеит 50-тәи ашықәсқәа раахыс. Арҭ ашықәсқәа зегьы сара аҿар срыгәҭылакыуп. Абарҭқәеи, иара убас аҵарадыррахь исымоу абзиабареи аҭакԥхықәреи иахьанӡа арспубликеи ажәлар рымаҵ ауреи рзы агаҳәара снаҭоит”, – лҳәеит Маргарита Ладариа. Уи иазгәалҭеит, Аԥснытәи аҳәынҭқарратә унивирситет аусзуҩцәа зегьы шазаҳаҵҳаҵо дарбанзаалак астудент итәыла дауаҩытәыҩса иашаны иааӡара.
“Сара араҟа еиқәсыԥхьаӡом ҳҵараиурҭа иалгахьоу еицырдыруа иҟалаз ауаа зегьы. Аха рыӡбахә сымҳәар ауам инарылукааша ҳажәлар рхаҭарнакцәа, аҭоурыхҭҵааҩ Станислав Лакобеи, раԥхьатәи ҳҳәынҭқарра ахада Владислав Арӡынбеи реиԥш иҟоу”, – лҳәеит Маргарита Ладариа.
Аиубилеи хыркәшан аконцерт ала.
Аԥсуа-абаза жәларқәа Жәларбжьаратәи рассоциациа Апрезидент Тарас Шамба Аԥсны жәлар ирыдиныҳәалеит Ашықәс ҿыц. “Гәык-ԥсыкала ишәыдысныҳәалоит Аԥсны милаҭрацәала еиланхо ажәларқәа зегьы Ашықәс ҿыц”, – ҳәа аҳәоит Тарас Шамба идныҳәаларатә шәҟәы аҟны.
Иара убас Тарас Шамба адырра ҟаиҵоит “акыр данеиԥхьхәыцаа ашьҭахь иӡбеит аԥсуа-абаза жәларқәа Жәларбжьаратәи рассоциациа Апрезидент инапынҵақәа шьҭеиҵарц”.
“Жәларбжьаратәи ассоциациа аԥҵан ҳҭоурых аҟны иуадаҩыз аамҭақәа рзы. Ҳара иҳалшеит ҳажәларқәа адунеи 50 тәыла аҟны инхо реидкылара. Ҳхықәкы хада нагӡоуп – Аԥсны аоккупациа аҟнынтә ахы иақәиҭтәуп. Уи жәларбжьаратәи азин иасубиектуп, акыраамҭаӡа иззықәԥоз ахьыԥшымра аиуит. Уи азхарҵоит. Ихьыԥшым Аԥсны аԥеиԥш бзиа амоуп. Ҟарачы-Черкессктәи ареспубликаҿы иаԥҵоуп Абаза раион, уи Нхыҵ-Кавказ аҟны Абаза акультура-аекономикатә центрны иҟалеит. Аԥхьаҟа иҟоуп иҵегьы ауадаҩрақәа, урҭ рыӡбара аҭахыуп”.
Иара игәаанагарала, “аамҭа ҿыц иаҭахыуп аҿар, ахьыԥшымра аестафета ԥхьаҟа изгаша, идемократиатәу ҳаамҭа иақәшәо аҳәынҭқарра зыргылашеи ажәлар рыԥсҭазаара ахаҭабзиара еиӷьызтәышеи”.
“Аԥсны жәлар уи иаԥсоуп. Ахықәкы, жәаҳәарада, ибзиоуп, инагӡатәуп. Уи рыӡбароуп аҿар. Пхьаҟа шәцала. Ишәыхьча Аԥсны. Хир мҩа шәықәлааит аиҳабацәа рус иацызҵо, абызшәа зыхьчо, акультура, аҭоурыхтә Ԥсадгьыл. Абзиарақәа шәзеиӷьасшьоит”, – инаҵшьны иазгәеиҭеит иналукааша ауаажәларратәи аполитикатәи усзуҩы.
Ҳаҭыр зқәу, Дмитрии Анатоли-иԥа,
Гәык-ԥсыкала ишәыдысныҳәалоит ҳазҭало Ашықшс Ҿыци Қьырса Аныҳәа лашеи.
Иҳаҩсуа ашықәс ҭәын аурыс-аԥсуа еизыҟазаашьақәа рыҟны ахҭыс хадақәа рыла. Урыстәыла Афедерациеи Ареспублика Аԥсни рыбжьара аиҩызареи, аусеицуреи, аицхыраареи рзы Аиқәшаҳаҭра ашьаҭала анапы рыҵаҩын аиқәшаҳаҭрақәа жәпакы.
Агәра ганы сыҟоуп, ҳазҭало ашықәс азынгьы аихьӡарақәа ҳауп ҳәа, уи жәаҳәарада иазаҳкуеит ҳамчқәа зегьы. Гәык-ԥсыкала ишәыдысныҳәалоит, ҳаҭыр зқәу Дмитрии Анатоли-иԥа, агәабзиара, аманшәалареи Аԥсадгыл амаҵзураҿы ақәҿиарақәеи. Урыстәыла афедерациа аиашьаратә жәлар – иҭышәынтәалоу ашәҭкакаҷра.
Аԥсны аҭыԥҳацәа рфольклортә вокалтә-инструменталтә ансамбль “Гәндеи” ахацәа рхор “Чагьами” алахәын Шәача имҩаԥысуаз афестиваль “Кавказ абжьырацәақәа”.
Урыстәыла Афедерациа акәльтура аминистрра анапхгарала Шәачатәи афилармониа афестивальтә программақәа Рдирекциа еиҿнакааз афестиваль мҩаԥысуан жьырныҳәа 4 инаркны 6-нӡа Шәача ақалақь Аӡынтә театр аҟны.
Афестиваль алахәцәа рыбжьара иҟан – Азербеџьанынтә, Нхыҵ Кавказ ареспубликақәа, Краснодартәи атәылаҿацәи Москвеи рҟынтәи амузыкантцәа.
Афестиваль” Кавказ абжьырацәақәа” аҳәаақәа ирҭагӡаны имҩаԥган иара убас Лазаревски, Краснаиа полианеи, Аҟәеи.
Ақырҭуа политикцәеи, иара убас амчраҿи, аппозициаҿи иҟои лассы-лассы амц рҳәоит, ҳәа ажурналистцәа рахь аҳәамҭа ҟаиҵеит Аԥсны адәныҟатәи аусқәа рминистр С. Шамба, Қырҭтәыла амассатә-информациатә хархәагақәа Қырҭтәыла аоппозициатә лидерцәа ируаӡәкыу, ԥасатәи атәыла аԥыза Зураб Ногаидели иаарласны Аԥсны Аҳәынҭқарра Ахада С. Багаԥшь диԥылараны дыҟоуп ҳәа иҟарҵо адырраҭара ахҳәаа азыҟаҵо.
“Аиԥылара Аҟәа аиҿкааразы иарбанзаалак жәалагалакгьы ыҟамызт, уи аҩыза ааԥхьара ҟаҵахаргьы, ас еиԥш аиԥылара амҩаԥгара залыршахом”, – ҳәа шьақирӷәӷәеит Шамба.
“Уи адагьы, Ногаидели иҟаиҵаз аҳәамҭа, Москва аԥсуа диаспора дырԥылазшәа, уи хыҭҳәаауп”, – иазгәеиҭеит Шамба. Аԥсны адәныҟатәи аусқәа рминистр ишьақәирӷәӷәеит, Ногаиделии Аԥснынтә ақырҭуа хҵәацәа дшырԥылаз.
Аԥсны Аҳәынҭқарра Ахада С. Багаԥшь Аҟәа идикылеит Иорданиантә аусдкылаҩцәа гәыԥҩык.
Асасцәа бзиала шәаабеит ҳәа раҳәо, Багаԥшь иҳәеит Аԥсны шазхиоу Иорданиаҟны аекономикатәи акультуратәи усеицура азҵаарақәа рылацәажәара. “Ҳара ҳазхиоуп шәара шәажәалагалақәа рылацәажәареи иара убас еицыфеидоу аусеицура аганахьала ҳгәаанагарақәа шәыцеиҩшареи”, – иҳәеит Аҳәынҭқарра Ахада.
Иорданиантәи аделегациа алахәцәа идырныҳәалеит Аҳәынҭқарра Ахада Аԥсны ахьыԥшымра ԥшь-ҳәынҭқаррак иахьазхарҵахьоу. Иорданиантәи абизнесуаа азҿлымҳан авиаеимадареи, афрмацевтә еилахәыреи, ателеилахәыреи раартра аҭагылазаашьақәа.
Аҳәынҭқарра Ахада иазгәеиҭеит, “атәылаҟны аҳәаанырцәтәи аинвестициақәа ралагаларазы, зегь раԥхьаӡа иргыланы ишыӡбатәу акоммуникациа апроблемақәа, хьыӡҳәала, авиеи аихамҩатәи еимадарақәа раартра”.
Аҳәынҭқарра Ахада адгылара аиҭеит Аԥсни Иорданиеи рыбжьара акультуратәи еимадарақәа рышьақәыргылареи, иара убас еицеилахәу ателепроект аԥҵареи”.
Иорданиантәи арепатриант Али Бӷажәба адырра ҟаиҵеит, Аҳәынҭқарратә жәлартә акәашаратә ансамбль “Кавказ” Иорданиаҟа гостроль ҳасабла ицаразы аиқәшаҳаҭра шыҟоу.
Ашықәс ҿыцазтәи аҳамҭа шьахә роуит Аҟәа инхо – Аџьынџьтәылатә еибашьра Дуӡӡа аветеранцәа. Иаартыу акционертә еилазаара” Атомтә фымцатәааглыхратә комплекс” адиреқтор хада ихаҭыԥуапҩ Џьумбер Тҟебучаа ҳамҭас ирзааиҭиит Аиааира Ду 65 шықәса ахыҵра иазкны иҭыжьу амзари, иара убас аибашьра иазкыу иреиӷьыу асоветтә фильмқәа 12, урҭ изларыхәаԥшыша DVD-и.
Аибашьра аветеранцәа Рреспубликатә Хеилак Ахантәаҩы Алеқсандр Ҭариа ҳџьынџьуаҩ ҭабуп ҳәа иаҳәо иазгәеиҭеит” Хымԥада аветеранцәа зегьы арҭ зеиӷьыҟам асахьаркыратә фильмқәа шдырбахо ала”.
Ақалақьтә Хеилак ахыбраҟны ишьҭоуп иара убас Д. Тҟебучаа иааиҭииз даҽа ҳамҭак аџьынџьтәылатә Еибашьра дуӡӡа анцоз аамҭазы иҭыҵуаз агазеҭ «Красная Звезда» аизгақәаки. Абри атәы аанацҳауеит Аҟәа Ахадара асаит.
2010 шықәса, жьырныҳәа 20 рзы Гал ақалақь аҟны имҩаԥысит ахҭысқәа раԥырҟәҟәаареи анырра рзыҟаҵареи ирызкны хә-ганктәи изаамҭанытәиу аиԥылара.
И. Вербеке имаҵзура ахыркәшара инамаданы, насгьы ООН ахаҭарнак ҿыц дҟаҵахаанӡа, хә-ганктәи аиԥыларақәа рыҟны хантәаҩра иулоит ООН аҟны абжьаҟазаратә операциақәа рмаҵзура адепартамент аҟны иҟоу Марко Бианчини.
Аганқәа еиқәшаҳаҭхеит, ООН еснагьтәи ахаҭарнак дҟаҵахаанӡа, х-мчыбжьа рахь знык аиԥыларақәа мҩаԥыргаларц.
Аиԥылараҟны аԥсуа ган даҽазныкгьы ишьҭнахит азҵаара аидара зқәыз аӷба “Букет” аҳәынҷара ахҭыс ҵыхәаԥҵәала аӡбаразы. Аԥсуа ган иара убас дҵаны иқәнаргылеит ари азҵаара ӡбахаанӡа, амшхәаԥштә аҟынтә иқәрымгарц.
Ақырҭуа ган даҽазныкгьы агәҭынчымра аанарԥшит Егры аӡиас иаԥну аҳәаа ахысразы иҟоу ауадаҩрақәа инарымаданы. Хәҭакахьала, араҟа иазааҭгылан, ааигәа ашколхәыҷқәа раанкылара ахҭыс, урҭ ашколахь ицон аҳәаа аҟны иҟоу амҩаду хада иахыкәшаны. Р. Кьышьмариа даҽазныкгьы идеилиркааит, аҳәаа аҟны ишыҟоу акымкәа агәаҭарҭа-аушьҭырҭатә ҭыԥқәа, ашколхәыҷқәагьы ԥынгылада аҳәаа иахысырц шрылшо.
Ақырҭуа ган иқәнаргылаз азҵаара Егры ацҳала автобус мҩа аиҭарҿыцра надҳәаланы, Кьышьмариа иҳәеит, ари азҵаара иахьазы аӡбара шзалымшо, аганқәа уи иазыгьежьырц шрылшо Аԥсни Қырҭтәылеи рыбжьара иҟоу аҳәаа ишахәҭоу еиԥш аусура ианалагалак ашьҭахь.
Аганқәа разыӡбарала, анаҩстәи аиԥылара мҩаԥысуеит 2010 шықәса жәабран мза 9 рзы.
Аҭоурыхтә-культуратә ҭынхақәа рыхьчара Аусбарҭа аҵарауаа Аԥсны абаа аҟны ирыԥшааит абронза ашәышықәсазтәи аԥсыжырҭақәа, – ҳәа адырра ҟаиҵеит Аусбарҭа аиҳабы Вадим Бжьаниа.
Иԥшаау абронза ашәышықәсазтәи аԥсыжырҭақәа акыр маӡа рыҵаҵәахыуп ҳәа азырыԥхьаӡоит аҵарауаа.
Аԥсуа ҭоурыхҭҵааҩцәа рдырраҭарақәа рыла, Аԥсны абаа дувизантиа ашәышықәсазтәи абаҟа дуқәа иреиуоуп ҳәа. Абаа Кьалашәыр аӡиас инаркны Аԥсны аиҩхаақәеи ашьхақәеи намҽхакны Егры аӡиас ахыҵхырҭаҟынӡа инаӡоит. Уи аура иартәоит 160 км. Уи ахырӷәӷәарҭа баақәа рхыԥхьаӡара – шәкыла иаҵанакуеит. Иахьазы абжьарашәышықәсазтәи ахырӷәӷәарҭа аҟынтә иаанхаз ахыжәжәарахқәа роуп. Урҭ иреиуоуп Кьалашәыртәии. Убрантә ауп ишалагазгьы Аԥсны абаа ду аргылара.
Вадим Бжьаниа иазгәеиҭеит, жьырныҳәа мза алагамҭазы Аусбарҭа аҵарауаа Кьалашәыр аӡиас аҭыԥ иахьаҵанакуа аҭҵаара ишалагаз, избанзар лассы-лассы иҳаулоит адырраҭарақәа ажәытә баа ацәынхақәа абгара ишаҿу ала.
“Рыцҳарас иҟалаз, аибашьра ашьҭахь аӡиаси ауааи ирыхҟьаны ирбган ԥшь-баак, Кьалашәыртәи аӡиас аҟны иҟаз. Иахьазы инхаз ф-баак роуп, макьаназы урҭ еибгоуп”, – иазгәеиҭеит Бжьаниа. Археологцәа аҵарауаа арҭ ижәытәӡоу архитектуратә обиектқәа ахьыҟоу анеира рцәыцәгьоуп, еиҳарак шьапылоуп ишнеиуа.
В. Бжьаниа иазгәеиҭеит, ауадаҩрақәа акыр шыҟоугьы, аобиект ацәынхақәа рыхьчара ишазықәԥо.
Аҿар ауаажәларра – политикатә ԥсҭазаара аҽалархәразы ирымоу агәаҳәареи, иара убас адырра ҵаулақәа риуразы рҽазышәареи рзы – зегь иреиҳау аҽхәаԥхьыӡ иаԥсоуп, – иҳәеит Аҳәынҭқарра Ахада С. Багаԥшь аҿартә ауаажәларра-политикатә ҵысра” Аԥсны ҿа” ахаҭарнакцәа рԥылараан.
Аҳәынҭқарра Ахада иазгәеиҭеит дшазыхиоу егьырҭ аҿартә еидҵарақәа рхаҭарнакцәа рԥыларагьы “Ҳара ҳазыхиоуп атәыла егьырҭ аҿартә еидҵарақәа рактивистцәагьы рԥылара”, – иҳәеит Аҳәынҭқарра Ахада.
Багаԥшь аиԥылара алахәцәа идирдырит аплан аҟны ишырзарбоу Аҟәа Аҿартә Центр аартра, аҿар ахьеизалашеи, насгьы рҿаԥхьа иқәгылоу апроблемақәеи иахьрылацәажәалаша.
Агәҭынчымра уаҩы изцәырызго апроблемақәа рхыԥхьаӡараҟны иҟоуп ауаа рыԥсҭазаара ҿахызҵәо анаркоманиеи амҩа-транспорттә хҭысқәеи ҳәа азгәеиҭеит Аҳәынҭқарра Ахада иқәгылараҟны. “Арҭ аҩ-проблемак ирыхҟьаны иҭахахьеит, аибашьраҟны иҭахаз раҟара”, – ҳәа инаҵшьны иазгәеиҭеит Аҳәынҭқарра Ахада. – Амашьынарныҟәцаҩцәеи апассаџьырцәеи ашәарҭадаразы иҷыдоу амаҟақәа рхы иадырхәозҭгьы еиҳа аԥсыҭбарақәа маҷхон.
Атәылахь анаркотикатә маҭәашьарқәа аазго, урҭ Аԥсадгьы аҿаԥхьа рџьабаақәа рацәазаргьы, дарбанызаалак дахьырхәхоит.
“Азакәан аҿаԥхьа зегь еиҟароуп. Анаркотикатә маҭәашьарқәа алазырҵәо, азакәан инақәыршәаны ашьауӷа иақәыршәахоит. Ҳара ари ацәгьа ҳаҿагылароуп, аибашьра ашьҭахьтәи аамҭа иақәмыжькәа”, – инаҵшьны иазгәеиҭеит Аҳәынҭқарра Ахада.
Аҿар иҭырҵаауан, Аԥсны анефт ахьыҟоу аҭыԥ аус адулара ахьынӡанеихьоу. “Ҳара Роснефть аҟны ҳнапы аҵаҳҩит агәҭаққәа рзы Аиқәшаҳаҭра. Иазгәаҭатәуп, ари аиқәшаҳаҭра ишазԥхьагәанаҭо аԥшыхәра мацара. Иҟоума анефт, ма иҟамума – уи даҽа зҵаароуп. Аԥшыхәратә усурақәа мҩаԥгахоит аԥшаҳәа 11-12 км. инацәыхараны 900 метра аҵаулараҟны – ишьақирӷәӷәеит Аҳәынҭқарра Ахада. – Ауаажәларра рыҟны агәаанагарақәа акыр шыҟоугьы, исҳәарц сҭахыуп, амшын аҵаҟа аԥшыхәратә усурақәа шымҩаԥырго акыр ҳәынҭқарра – Қырҭтәыла, Ҭырқәтәыла, Румыниа, Болгариа, Урыстәыла. Ҳаргьы иаадыруазәароуп иҳамоу. Жәаҳәарада, ҳара адгьыл аҟны анефт аҵхра ҳалагом, аибашьра ҟалаанӡагьы Гал араион аҵакырадгьыл аҟны акыр зхаҭабзиара ҳаракыу анефт шыԥшаазгьы”.
Багаԥшь иажәақәа рыла, Роснефть аԥхьаҟа хықәкыс иамоуп ареспублика аҵакырадгьыл аҟны автобылтәыҭаҭәарҭатә станциақәа 12 комплекс рыргылара, уаҟа иҟалоит автохәҭақәа рзы адәқьанқәеи, амашьынаӡәӡәарҭақәеи, акаҳуажәырҭақәеи убас егьырҭгьы.
“Аԥсны ҿа” активистцәа азҵаауан Очамчыра ақалақь амҩадуқәа рырҽеира азҵаареи, Гал араион ауааԥсыра апаспортқәа рыҭара ауси, иара убас ареспубликаҟны апартиарацәара асистема аҿиаразы аҳәынҭқарра Ахада игәаанагареи.
Иахьа Аҳәынҭқарра Ахада С. Багаԥшь ареспублика ачаи аусхк апроблемазы аилатәара мҩаԥигеит. Аилатәара иалахәын Аԥсны Жәлар Реизара Аиҳабы Нугзар Ашәба, адгьылқәаарыхратә политикеи, аԥсабаратә ресурсқәеи аԥсабарахархареи рзы апарламенттә еилакы ахантәаҩы Лев Шамба, афинансқәа рминистр Беслан Кәбраа, аекономика аминистр Кристина Озган, ақытанхамҩа аминистр Иури Акаба, араионқәа рнапхгаҩцәа, ачаи фабрикақәа реиҳабацәа, ачаинхамҩақәа рнапхгаҩцәа
Аҳәынҭқарра азыхиоуп ачаи ааглыхра аусура аиҭарҿыцразы 100 миллионк аԥара азоужьра, аха уи азын иаҭахыуп иахьазы урҭ рҭагылазаашьа аилкаара.
“Ҳара ареспубликаҿы ишьҭаҳхроуп ачаи аусхк. Ачаи аҭахра иахьа адунеиаҟны есааира излеизҳауа ала, ари аперспектива змоу усхкыуп. Ҳара ҳазыхиоуп ари аусхк аԥара азоужьра. Ачаитә плантациақәа зынӡа иаҳцәыӡаанӡа, иҳаӡбароуп, аинвесторцәа ирзыԥштәу, мамзаргьы ачаи ахылаԥшра аҳәынҭқарра ахахьы иагар акәу?”
Багаԥшь аспециалистцәа адҵа риҭеит аплантациақәа рыхсаала азырхиарази, иара убас аҽаҩра аазышьҭырц зылшо ачаитә плантациақәа шаҟа гектар ыҟои рзы ихаҭәаау аинформациа азырхиаразы.
“Ачаи аусхк еиҭарҿиатәуп. Ақыҭанхамҩа абри аусхк ала ишьҭыхымзар ԥсыхәа амам. Ауаа ахашәала шроуа анырбалак, ачаи аусхк иаднаԥхьалоит,” – ҳәа азиԥхьаӡоит Багаԥшь.
“Ааигәанӡа ҳара ҳаигәырӷьон 5 нызқь баҭлыка аҩы ҳҭиыр. Иахьа миллионла иаҳҭиуеит. Убасҵәҟьа ҳалҳаршароуп адәныҟатәи аџьармыкьаҟны аԥсуа чаи адыга ҷыда ашьҭыхраҟны – иҳәеит Аԥыза министр Алеқсандр Анқәаб. – Ачаи аусхк аҳәынҭқарра ахахьы иагароуп. Аинвестор уи аԥара азоуижьӡом, избанзар уи ахашәала лассы дазыԥшыуп”.
Иахьа араион аҟны аус руеит ачаифабрикақәа ԥшба. Афабрикақәа реиҳабацәа Ахәынҭкредитқәа роухьеит, иахьа уажәраанӡагьы урҭ рымшәаӡацт, афымцалашаразы” Черноморенерго” аҿаԥхьа ирықәу ауал иартәоит 4 миллионк аԥара, уи аӡәгьы ранажьра игәы иҭаӡам. Уаанӡа аусеиҿкааҩцәеи, анхацәеи ацхыраара рыҭаразы хәҭакалатәи ауалқәа ранажьын.
Кавказ ашәарҭадареи аҭышәныртәалареи реиқәыршәаразы абжьгарақәа ажәбатәи рраунд мҩаԥысуеит иахьа Женева. ООН-и, Евроеидгылеи, ОБСЕ-и рхантәаҩрала имҩаԥысуа аиԥылара иалахәуп Аԥсни, Қырҭтәылеи, Аахыҵ Уаԥстәылеи, Еидҵоу Америкатәи Аштатқәеи рыҟнынтә аделегациақәа.
Традициала ишаԥу еиԥш аицәажәарақәа мҩаԥысуеит ҩ-усуҩтә гәыԥкны – ашәарҭадареи агәманитартәи зҵаарақәа рзы. ИТАР-ТАСС адырра злаҟанаҵо ала, Урыстәыла Женева дҵаны иқәнаргылоит Қырҭтәылеи, Аԥсни, Аахыҵ Уаԥстәылеи рыбжьара амч ахамырхәаразы ихымԥадатәиу аиуристтә хыдҵа агаразы адокәмент анапаҵаҩра.
Аицәажәарақәа рылагамҭазы аԥсуа делегациа ахада, жәларбжьаратәи азҵаарақәа рзы Аҳәынҭқарра Ахада иабжьагаҩ Виачеслав Чирикба излеиҳәаз ала, Аԥсны ахаҭарнакцәа Женеваҟа иааит алыҵшәа алыршара хықәкыс иҟаҵаны.
“Ҳара иаадыруеит аиҿцәажәарақәа шымариамхои, насгьы ишыласымхои, амч ахамырхәаразы Аиқәшаҳаҭра анапаҵаҩразы аполитикатә проблемақәа зларацәоу ала, иаҭаххоит акыр раунд рымҩаԥгара. Аха, ҳара ҳрықәгәыӷуеит алыҵшәа бзиақәа”, – ҳәа аҳәамҭа ҟаиҵеит Виачеслав Чырыкба Аԥсуа телехәаԥшрахьы.
Аиҿцәажәарақәа анхыркәшахалак, Аԥсны аделегациа аҭаауеит Париж, адемократитеи апарламентаризми Урыстәылатәи ринститут ааԥхьарала, аҵарадыррақәа рдоктор Виачеслав Чырыкба ақырҭуа-аԥсуа ҭышәныртәаларазы даԥхьоит алекциа.
Урыстәылатәи аделегациа напхгара азиуеит Урыстәыла Афедерациа адәныҟатәи аусқәа рминистр ихаҭыԥуаҩ Григории Карасин, Аахыҵ Уаԥстәылатәи – аимакашьҭахьтәи аҭышәныртәалара азҵаарақәа рзы Аҳәынҭқарра Ахада инапынҵақәа назыгӡо – Борис Чочиев, аԥсуа – жәларбжьаратәи азҵаарақәа рзы Аҳәынҭқарра Ахада иабжьагаҩ Виачеслав Чырыкба, ақырҭуа – Қырҭтәыла адәныҟатәи аусқәа рминистр ихаҭыԥуаҩ Георгии Бокериа.
Аԥсуа делегациа аилазаараҟны иара убас иҟоуп – атәылахьчара аминистр ихаҭыԥуаҩ Гарри Кәпалба, адәныҟатәи аусқәа рминистр ихаҭыԥуаҩ Мақсим Ӷәнџьиа, адәныҟатәи аусқәа рминистрра жәларбжьаратәи аҟәша аиҳабы Лана Агрба.
Жьырныҳәа 30 инаркны жәабран 7-нӡа Урыстәылатәи аҳәынҭқарратә социалтә унивирситет аҟны имҩаԥысуа 6-тәи Иаартыу ашахматтә фестиваль   2010” иалахәхоит ааҩыуаак Аԥснытәи ашахматасыҩцәа. Ҵыԥх аицлабрақәа ирылахәын 1500-ҩыуаак 30 тәыла рыҟнытә. Уажәазы Москва иҵегьы еиҳаны ашахматхәмарыҩцәа ирзыԥшыуп.
Аԥсуа команда хадара азиуеит Аԥсны ашахмат Федерациа Апрезидент Константин Ҭыжәба.
Афестиваль азеиԥш аԥхьахәтә фонд – 5 миллионк мааҭ.
Хәажәкырамза 1 инаркны ирыцҵахоит Аԥсны жәлар Рџьынџьтәылатә еибашьра аветеранцәеи хаҭалатәии атәанчаҩцәеи рпенсиақәа.
“Ареспублика Аԥсны апенсионерцәа категориақәак рпенсиақәа рыцҵареи” иара убас “Ареспублика Аԥсны хаҭалатәи апенсиақәа зауеи” рзы азакәанқәа аԥсахрақәа рылагалан жьырныҳәа 29 рзы имҩаԥысуаз адепутатцәа реилатәараҟны.
Аԥсны Аџьынџьтәылатә еибашьра актәи агәыԥ иаҵанакуа апенсионерцәа мызкы ироулоит 5000 нызқь мааҭ, аҩбатәи агәыԥ – 3500 мааТ, ахԥатәи – 2500 мааҭ.
Апенсионерцәа “Аԥсны Афырхаҵа” ҳәа ахьыӡ занашьоу есымза ироулоит 4000 нызқь мааҭ, “Леон” иорден занашьоу – 3500 мааҭ, “Агәымшәаразы” амедал – 2500 мааҭ.
“1360-ҩыуаак рпенсиақәа ирыцҵахоит. Ихаҭәаау ахархәагақәа идыртәоит 13, 68 миллион мааҭ. Урҭ ыҟоуп Апенсиатә фонд аҟны,” – иҳәеит Аҳәынҭқарра Ахада Апарламент аҟны ихаҭарнак.
Хаҭалатәи апенсионерцәа ироулоит 5000 нызқь мааҭ аԥара. “Хаҭалатәи апенсиақәа роулоит 126-ҩыуаак – ишьақәирӷәӷәеит Дмитрии Шамба. – Уи азы иаҭаххоит 1,26 миллион мааҭ. Урҭ иара убас илҩаахоит апенсиатә фонд аҟнытә.”
Жьырныҳәа 28 рзы Женева имҩаԥысуаз Кавказ ашәарҭадаразы жәларбжьаратәи ацәажәарақәа а-9-тәи рраунд хыркәшахеит лыҵшәада.
Аԥсуа делегациа ахада, Аҳәынҭқарра ахада жәларбжьаратәи азҵаарақәа рзы иабжьагаҩ Виачеслав Чырыкба Женевантә ҭелла аԥсуа телехәаԥшрахьы излааицҳаз ала,” лыҵшәа ҳәа акагьы ыҟам”.
“Амч ахамырхәаразы Аиқәшаҳаҭра апроект алацәажәарахь аиасразы ааԥхьарақәа шыҟаҳҵозгьы, аиҿкааҩцәа ари аетап аҟны азааибагаратә докәмент аԥҵара шзалымшо азгәаҭо, адгылара арҭон ахҭысқәа раԥырҟәҟәаареи анырра рзыҟаҵареи рзы Гал араион аҟны имҩаԥысуа хә-ганктәи аиԥыларақәа.”
Чырыкба инаҵшьны иазгәеиҭеит” Аԥсни Аахыҵ Уаԥстәылеи рзы зегь раԥхьаӡа иргыланы ишхадароу Аԥсни Қырҭтәылеи, Аахыҵ Уаԥстәылеи Қырҭтәылеи рыбжьара жәларбжьаратәи агарантиа аманы амч ахамырхәаразы Аиқәшаҳаҭра анапаҵаҩра алыршара”.
Аԥсуа делегациа алахәыла, Аԥсны Адәныҟатәи Аусқәа рминистр ихаҭыԥуаҩ Мақсим Ӷәнџьиа иазгәеиҭеит,” ақырҭуа ган аҽазҵәылхны аиқәшаҳаҭра анапаҵаҩра аҭагылазаашьа иаҿагылон, убри аан урҭ иазгәарҭон, ари адокәмент анапаҵаҩразы дҵаҟаҵараны ишықәдыргыло, дара рҳәашьала Аԥсни Аахыҵ Уаԥстәылеи рхы рақәиҭтәра”.
“Қырҭтәыла аҳәамҭа ҟанаҵеит, ас еиԥш Аиқәшаҳаҭра анапаҵаҩразы, раԥхьаӡа иргыланы Аԥсни Аахыҵ Уаԥстәылеи рыҟнытә иалгатәуп Урыстәылатәи архәҭақәа, уаҟа иргылатәуп жәларбжьаратәи анаԥшратә мчрақәа” –ҳәа.
Ас еиԥш азнеишьа адкылара, Аԥсны Адәныҟатәи Аусқәа рминистр ихаҭыԥуаҩ игәаанагарала, зынӡаск изалшаӡом, иҳәатәуп араҟа, ақырҭуа ган адҵа шыҟанаҵо, 2008 шықәсазтәи нанҳәамзазы имҩаԥнагз ақәылареи, иара убас уаанӡатәи аибашьрақәеи рхаршҭразы”.
Мақсим Ӷәнџьиа аицәажәарақәа рҟны аус иуан ахҵәацәа рпроблемақәа рзы агәыԥ аҟны. Ақырҭуа ган Аиқәшаҳаҭра анапаҵаҩра ахҵәацәа рыргьежьра азҵаара иахьаднаҳәало азы, Ӷәнџьиа иазгәеиҭеит: “Ақырҭуа ган аиҿцажәаратә процесс зегьы мҩаԥысуеижьҭеи аҽазнашәоит еидҳәалам азҵаатәқәа еиднаҳәаларц. Ахҵәацәа рыргьежьра изладҳәалоузеи амч ахамырхәара азҵаара? Ахҵацәа ыргьежьымзар иҟалоит аибашьра? Абасеиԥш еилкаатәуп Қырҭтәыла апозициа?”
Мақсим Ӷәнџьиа игәаанагарала, амч ахамырхәара азҵаара даҽакы иузадҳәалом”. “Ари азҵаара иахьыԥшыуп аибашьра аиҭамырҿыцра”, – иазгәеиҭеит М. Ӷәнџьиа.
“Аԥсуа-аурыс ҳәааҟны аҭагылазаашьа – еицаҳзеиԥшу хьаауп, цҳаражәҳәаҩык иаҳасабала сара сзынгьы уи” хыхьуп” – иҳәеит апресс-конференциаҟны Урыстәыла ацҳаражәҳәаҩ Семион Григориев.
Абри атәы рдыруеит, иара иажәақәа рыла Урыстәыла иреиҳау анапхгарагьы. “Аидарақәеи аппасаџьырцәеи аҳәаа рахыжьра аҭагылазаашьа арманшәаларазы иахәҭоу ауснагӡатәқәа адкылоуп, – иҳәеит ацҳаражәҳәаҩ, – Аха, еиуеиԥшым амзызқәа ирыхҟьаны, макьаназы аҳәааҟны аҭагылазаашьа шыҟац иаанхоит”.
“Ирҳәоит, ари апроблема ҵыхәаԥҵәала аӡбаразы, ацҳа ҿыци ҳаамҭа иақәшәо аушьҭырҭатә пункти рыргылара аҭахыуп ҳәа. Аҳәынҭҳәаақәа реиқәыршәаразы Афедералтә агентра сынтәа аусура хацнаркыроуп, – иҳәеит Григориев.
“Аспециалистцәа излазгәарҭо ала, ас еиԥш аҭагылазаашьаҟны ицхыраагӡахон ҳәа аихамҩеи амшынмҩеи рызҵаара аӡбара. Аԥхын аамҭазы уи атуристцәа аҳәаа рахсра арманшәалон”, – азгәеиҭеит урыстәылатәи адипломат.
Аԥсны Аҳәынҭқарра Ахада С. Багаԥшь визитла Москваҟа ицара аналыршахазын, Анапаҵаҩра иазырхиоуп аиқәшаҳаҭрақәа акыр, урҭ рыбжьара иҟоуп атранспорти аимадареи русхк аҟны Аиқәшаҳаҭра, хәҭакахьала, Урыстәылеи Аԥсни рыбжьара аҳаиртә мҩа абжьаҵаразы. Ари аиқәшаҳаҭра анапаҵаҩра инаркны, Аҟәатәи аҳаирбаӷәаза аусура аиҭарҿыцразы иаԥҵахоит аиуристтә шьаҭа. Абри азы адырра ҟаиҵеит Аԥсны иҟоу Урыстәыла ацҳаражәҳәаҩ С. Григориев апресс-конференциаҟны.
Акыр цәажәарақәа зхылҿиааз аихамҩа апроект атәы акәзар, Григориев иажәақәа рыла, урыстәылатәи анапхгара рԥыларақәеи рыҿцәажәарақәеи раан, Аԥсны аҳәынҭқарра Ахада С. Багаԥшь ажәалагалақәа ҟаиҵеит. “Урҭ ирыхәаԥшхоит, ҳәарада аицәажәарақәагьы ирыцҵахоит Урыстәыла Афедерациа атранспорт аминистрреи, Урыстәыла Аихамҩақәеи, иара убас иазҿлымҳауи алархәны. Макьаназы аиқәшаҳаҭрақәак алыршоуп ҳәа аҳәара заацәоуп”, – иҳәеит ацҳаражәҳәаҩ.
Ҳџьынџьуаҩ Денис Царгәыш зых иақәиҭу ақәԥараз 74 кг. акапантә категориаҿ асериа ахьтәы гран-при “Иван Иарыгин” жәларбжьаратәи атурнир аҟны актәи аҭыԥ ааникылеит. Абри азы Аԥсныпресс ахь адырра ҟаиҵеит аспорти аҿари русқәа рзы Аҳәынҭеилакы ахантәаҩы Рафаель Амԥар. Иара иажәақәа рыла, ари атурнир аҟны аиааира, уи ҳазныу ашықәс хәажәкырамзазы имҩаԥысуа Европа Ачемпионат алахәхароуп.
Урыстәылатәи Аинтернет-ҭыжьымҭақәа излаарыцҳауа ала, сынтәатәи 21-тәи зых иақәиҭуи аҳәса рықәԥареи рзы жәларбжьаратәи атурнир асериа ахьтәы гран-при “Иван Иарыгини” Иван Иарыгин Икубоки иаднаԥхьалеит адунеи ахьынӡанаӡааӡо аҟнытә 350-ҩыуаак ақәԥацәа спортсменцәа. Аицлабрақәа мҩаԥысуан Иван Иарыгин ихьӡ зхыу Ахан аҟны, жьырныҳа 29 инаркны 31-нӡа.
Иазгәаҭатәуп Денис Царгәыш уаҟа дшықәгылоз Урыстәыла еизгоу акоманда аилазаараҟны, уи 21-тәи атурнир” Иван Иарыгин” аҟны аԥхьагылара аиуит.
Хымш ирылагӡаны Урыстәыла еизгоу ақәԥацәа 4 хьтәы медалки, араӡынтәқәа 5, 11 бронза медали рыҽрыԥсартәит.
Аҩбатәи аҭыԥ ааныркылеит Нхыҵ Кореиа ақәԥацәеи, Украинеи Белоруссиеи хьтәы медалк ала. Иапониатәи аспортсменцәа атурнир аҟны араӡын медалки хԥа абронзақәеи рыҽрыԥсартәит.
“Атәыла анапхгара рыхьӡала ишәыдысныҳәалоит ҳтәыла раԥхьатәи аинформациатә агентра аԥҵоижьҭеи 15 шықәса ахыҵра. Арҭ ашықәсқәа зегьы аџьабаа ду зцыз аусура ду мҩаԥыжәгон. Шәара шәинформациатә ҭыжьымҭақәа ирныԥшуеит ҳаамҭазтәи Аԥсны аҳәынҭқарра аҭоурых, урҭ рыла уаҩы ибоит ҳажәлар ахьыԥшымраз изнысыз амҩа хьанҭа. Арҭ аамҭақәа рзы, имариамыз аҭагылазаашьақәа рҿы, “Аԥсныпресс” акорреспондентцәа инарыгӡон рзанааҭтә уалԥшьа”, – ҳәа аҳәоит адныҳәаларатә шәҟәы аҟны.
Аҳәынҭқарра Ахада агентра аколлектив зегьы ирӡеиӷьеишьеит арҿиаратә қәҿиара ҿыцқәеи, агәабзиареи, аманшәалареи.
“Атәыла анапхгара аԥхьаҟагьы ганрацәала ацхыраара ҟанаҵалоит Аҳәынҭқарратә аинформациатә агентра “Аԥсныпресс” аусуразы иахәҭоу аҭагылазаашьақәа рзаԥҵараҿы”, – ҳәа аҳәоит Аҳәынҭқарра Ахада идныҳәаларатә шәҟәы аҟны.
Аԥсны Адәныҟатәи Аусқәа рминистр С. Шамба дырԥылеит жәларбжьаратәи агәҳалалратә еиҿкаара ахаҭарнакцәа – Кавказ ахҵәацәа рзы арегионалтә диреқтор ҿыцс иҟаҵоу Пиотр Косторгызи, ахҵәацәа рзы Норвегиатәи Ахеилак арегионалтә менеџьер аҳкәажә Анна Поврженичи. Аиԥылара мҩаԥысуан Пиотр Косторгыз абадырратә визитла Аԥсныҟа иаара аҳәаақәа ирҭагӡаны.
Аиԥылараҟны аҳкәажә Поврженич аминистр илырдырит 2010 шықәса рзы планла ирзарбоу аиҿкаара апроектқәа. Убас, ООН Иреиҳаӡоу Акомиссар Иусбарҭа афинанстә цхыраарала Ахҵәацәа рзы норвегиатәи Ахеилак иацнаҵоит Тҟәарчали, Очамчыреи, Гали рраионқәа рыҟны инхо абенефициантцәа рзы аҩнқәа рыргылара. Ари апроект иазԥхьагәанаҭоит аҩн ҿыцқәа рыргылареи, иара убас иажәхьоу аҩнқәа рыҟны арҽеиратә усурақәа рымҩаԥгареи. 2010 шықәса рзы иазԥхьагәаҭоуп 85 ҩны рыҟны арҽеиратә усурақәа рымҩаԥгара апроект аҳәаақәа ирҭагӡаны.
Ахҵәацәа рзы Норвегиатәи Ахеилак аплан аҟны иара убас иазгәаҭоуп апроект” имаҷу арԥхаратә нхамҩақәа” аларҵәара, Аԥсны Мрагыларатәи ахәҭа аҟны инхо абенефициантцәа ацхыраара рыҭаразы. Иара убас иахәҭоу аргыларатә маҭәахәқәа риуразы, Норвегиатәи Ахеилак афинанстә цхыраарала Гал ақалақь аҟны аус зуа амҿыаусадуларҭа ари апроект алархәра.
Аҭыԥантәи аҿар усуҩтә ҭыԥла реиқәыршәаразы Ахҵәацәа рзы Норвегиатәи Ахеилак иагәҭакыуп амҿыаусадуларҭатә ҟазарҭаҟны азанааҭтә школ аартра, ареспубликаҿы еиҳа ахархәара змоу азанааҭ аҿар дырҵаразы. Апроект иалархәхоит иара убас Аԥснытәи Аҳәынҭқапрратә унивирситет аспециалистцәеи арҵаҩцәеи.
Иара убас ари аиҿкаара иагәҭакыуп азеиԥш ҵараиурҭатә школқәа хԥа рыҟны арҽеиратә усурақәа рымҩаԥгара, Аԥсны аҵара аминистрра ақәыршаҳаҭрала. 2009 шықәса рзы Норвегиатәи Ахеилак Барӷьаԥ, Баслахә, Гәыԥи абжьаратә школқәа рыҟны арҽеиратә усурақәа мҩаԥнагеит.
Норвегиатәи Ахеилак иацнаҵоит Гал ақалақь аҟны азинтә зҵаарақәа рзы аҭыԥантәи ауааԥсыра рзы абжьагарақәа рымҩаԥгара. Абжьагарақәа рзы еиҳарак идҵаало аҭыԥантәи ауааԥсыра зызҿлымҳау амилаҭтә докәмент аиура азҵааразоуп.
Ахҵәацәа рзы Норвегиатәи Ахеилак аиԥылара аиҿкаараз ҭабуп ҳәа ахҳәаауа, ҷыдала инаҵшьны иазгәарҭеит, Аԥсны анапхгара есымша ишазхиоу агәҳалалратә еиҿкаарақәа рхаҭарнакцәа рыҿцәажәара.
Аԥсны аҳәынҭқарра Ахада С. Багаԥшь дидикылеит амилаҭ маҷқәа русқәа рзы ОБСЕ Иреиҳаӡоу Акомиссар Кнут Воллебек.
“Бзиала шәаабеит ҳәа шәасҳәоит Аԥсны дгьыл аҟны. Аҵыхәтәантәи ҳаиԥылара аахыс акыр азҵаарақәеи апрблемақәеи рыӡбара алыршахеит”, – иҳәеит Аԥсны Аҳәынҭқарра Ахада. Уи иара убас иазгәеиҭеит, Аԥсны ибзианы ишеилыркаауа. амилаҭ маҷқәа рзыҟазаашьа – ари атәыла демократиатә ҳәынҭқаррак аҳасабала аҿиаразы ишҟаҵарба хадоу.
Амилаҭ маҷқәа рызҵаарақәа рзы ОБСЕ Иреиҳаӡоу Акомиссар дрызҿлымҳан, Женеватәи апроцесс шымҩаԥысызи, иара убас арегион аҟны аҭагылазаашьа аҿиашьеи.
Аҳәынҭқарра Ахада иазгәеиҭеит, Аԥсны агәыӷрақәа шаднаҳәалоз Женеватәи апроцесс” Аиҿцәажәарақәа рыцҵаразы иаҭахыуп наҟ-ааҟ аилибакаара. Ҳара ажәалагала ҟаҳҵоит амч ахамырхәаразы Аиқәшаҳаҭра анапаҵаҩра, аха ари азҵаара ӡбамкәа иаанхоит. Уи адагьы, ҳара иҳадыргалоит даҽа докәмент ҿыцк. Ҳара уи алацәажәара ҳгәы иҭаӡам”, – иҳәеит Аҳәынҭқарра Ахада.
“Иахьа ҳара атәыла анапхгараҟны имҩаԥаҳгеит акыр хырҳара злоу лыҵшәалатәи аиԥыларақәа. Исҳәарц сылшоит ҳара ҳаилибакааит ҳәа, имҩаԥаҳго ҳсурагьы лыҵшәа аиуеит ҳәа. Абри атәы ажурналистцәа иреиҳәеит амилаҭмаҷкәа русқәа рзы ОБСЕ Иреиҳаӡоу Акомиссар Кнут Воллебек Аԥсны аҳәынҭқарра Ахада иԥылара ашьҭахь.
Адипломат ажурналистцәа рызҵаарақәа иааркьаҿны рҭакқәа ҟаиҵеит. Уи адырра риҭеит, уаҵәы жәабран 4 рзы Гал араион аҟны ақырҭуа милаҭ рхаҭарнакцәа дшырԥыло, жәабран 5 рзы Гагра дырԥылоит аерман еилазаара рхаҭарнакцәа.
Уи агәыӷра ааирԥшит, Аԥсны еиуеиԥшым аетникатә гәыԥқәа реилибакаара арӷәӷәараҟны иԥышәа алыҵшәа шаанашьҭуа ала.
Аԥсны ахьыԥшымра азхазымҵо ОБСЕ Иреиҳаӡоу Акомиссар иарбан тәылоу дызҭааз ҳәа иҭаз азҵаара аҭак ҟаҵо уи иҳәеит” Сара анеитралтә статус сымоуп. Сара аус зуеит Аԥснеиԥш Қырҭтәылагьы, иара убас ОБСЕ амандат аус ахьауа егьырҭ атәылақәа рҟынгьы. Сара снапынҵа амилаҭбжьаратә еимак-еиҿакқәа рызҵаарақәа рыӡбароуп”.
Гал араион ауааԥсыра аԥсуа еилазаара раларҵәара азҵаарақәа ирылацәажәеит амилаҭ маҷқәа русқәа рзы ОБСЕ Иреиҳаӡоу Акомиссар Кнут Воллебеки Гал араион Ахадара аиҳабы Беслан Аршбеи.
Усуҩтә визитла Аԥсны иааны иҟоу Кнут Воллебек ареспублика анапхгара рԥылара ашьҭахь даҭааит Қырҭтәыла аҳәаа иаԥну Гал араион.
Беслан Аршба адырра злаҟаиҵаз ала, Воллебек дрызҿлымҳан Гал ашколхәыҷқәа аҵара дырҵареи, агәабзиарахьчареи, ақырҭуа-аԥсуа ҳәаа ахысра аҭагылазаашьеи рызҵаарақәа.
“Сара апатын Воллебек исырдырит аҭынч уааԥсыра рзы аҳәаа ахысразы ԥынгыла шыҟам, амала уи азы иаԥҵоу аԥҟаррақәа рықәныҟәара шаҭахыу. Сара амилаҭмаҷқәа русқәа рзы Иреиҳаӡоу Акомиссар Воллебек иара убасгьы игәаласыршәеит Егры аӡиас иаԥну аҳәынҭҳәаа ахысра алеишәа арӷәӷәара зегь раԥхьаӡа иргыланы, акыршықәса раахыс Гал араион аҟны аҭыԥ змоу атеррористтә актқәа ишрыхҟьо,” – иҳәеит Аршба.
Аҵараҵара азҵаара дазааҭгыло, Аршба Кнут Воллебек иеилиркааит, Галтәи ашколхәыҷқәа хатәы бызшәала қырҭшәала аҵара дырҵараҿы уадаҩра шыҟам, урҭ аҵара шырҵо рхатәы бызшәала, иара убас Гал араион аурыс школқәа рҟны акырҭуа бызшәеи алитературеи шырҵо,” Аԥсны дарбанмилаҭзаалак азин имоуп хатәыбызшәала аҵараҵара”, – иҳәеит Аршба.
Кнут Воллебек иазгәеиҭеит, Галтәи ахәыҷқәа иара убас қырҭбызшәала ирҵалар шакәу Аԥсны аҭоурыхи агеографиеи. (Иахьазы, Аԥсны ашколқәа зегьы рҟны арҭ амаҭәарқәа урысбызшәалоуп ишахысуа).
Кнут Воллебек, Аршба иажәақәа рыла, иара убасгьы дрызҿлымҳан Галтәи араионтә хәышәтәырҭеи ацхыраара ласи. Аршба Воллебек агәра ииргеит араион ауааԥсыра амедицинатә цхыраара аҭыԥан ишроуа, урҭ рыхәшәтәра ацҵаразы Қырҭтәыла ахәышәтәырҭақәа рахь ацара анаҭаххозы, ари азҵаара аӡбараҿы уадаҩра ҳәа акагьы шыҟам, уи оперативла ишыӡбахо. “Ҳара апатын Воллебек дзызҿлымҳаз азҵаарақәа зегьы рҭакқәа ҟаҳҵеит”, – иҳәеит Гал араион Ахадара аиҳабы.
Аиԥылара анҵәамҭазы Кнут Воллебек ажурналистцәа излареиҳәаз ала, имандат инақәыршәаны, Аԥсны иҟоу амилаҭмаҷқәа рҭагылазаашьа шҭиҵаауа. “Сара аҵареи, агәабзиарахьчареи русхкқа рҭагылазаашьеи, иара убас егьырҭ жәпакы азҵаарақәа рзы аинформациа сыҭан”, – иҳәеит уи.
Амш аҩбатәи азыбжазы Воллебек Гал араион аладатәи азона даҭааит, уаҟа уи дырԥылеит актәи Отобаиеи Набакьиеи руааԥсыра.
Иара убас амилаҭмаҷқәа русқәа рзы ОБСЕ Иреиҳаӡоу Акомиссар дырԥылеит араион иҳәынҭқарратә аиҿкаарақәа рхаҭарнакцәа.
Москва Аиҳабыреи Аԥсны иҟоу Урыстәылатәи Ашәарҭадаратә маҵзура Аҳәаахьчаратә усбарҭеи рнапы аҵарҩит 2010-2012 шш. рзтәи” Аусеицураз апрограмма”. Ашәҟәы рнапы аҵарҩит Аҳәаахьчаратә усбарҭа аиҳабы Иурии Звирики Москва ақалақь аекономикатәи адәныҟатәии еимадарақәа рдепартамент СНГ-и Балтиеи атәылақәа русбарҭа ахаҭарнак Валерии Сапожникови.
Анапаҵаҩра ацеремониа далахәын Аԥсны иҟоу Урыстәыла ацҳаражәҳәаҩ Семион Григориев. Уи агәыӷра ааирԥшит” иахьатәи ахҭыс анырра бзиақәа ҟанаҵап ҳәа аҩ-тәылак рыбжьара еизааигәоу аиҩызаратә еизыҟазаашьақәа рышьақәыргылараҿы”.
Ацҳаражәҳәаҩ иргәалаиршәеит, мышқәак раԥхьа, Урыстәыла Ашәарҭадаратә маҵзураҟны дықәгылауа Урыстәыла Афедерациа Апрезидент Дмитрии Медведев ишазгәеиҭеаз, Аԥсни Аахыҵ Уаԥстәылеи рҳәынҭҳәаақәа рыхьчара ауснагӡатәхадақәа ишреиуоу. “Аԥсны ари ауснагӡатә ишахәҭоу еиԥш инарыгӡоит Урыстәыла Афедералтә шәарҭадаратә Маҵзура аҳәаахьчаратә усбарҭа” – иҳәеит адипломат. Убри аан уи Аԥсны анапхгара ҭабуп ҳәа реиҳәеит” Урыстәылатәи аҳәаахьчаҩцәа ареспубликаҿы рнапынҵақәа рынагӡараҿы ганрацәалатәи ацхыраара ирырҭо азы”.
“Еилкаауп, Москва аиҳабыра Аԥсназы ирылдыршахьоу шмаҷым. Уи даҽазныкгьы ишьақәнарӷәӷәоит жьҭаарамзазы Аҟәаҟа визитла Москва аҳҭны-қалақь ахада Иурии Лужков Аԥсныҟа иаара”, – иазгәеиҭеит Григориев.
Иара иажәақәа рыла, Аусеицура Апрограмма анапаҵаҩра” иаанартуеит аҭагылазаашьа ҿыцқәа арҭ аструктура дуқәа Аԥсны русуразы. “Москва аиҳабыра рхахьы иргоит аҳәааьчаратә усбарҭа ацхыраара азыҟаҵаразы ахыдҵақәа, аусбарҭа аусзуҩцәа рсоциалтә хьчареи, урҭ рмаҵзура аҭагылазаашьақәа реиӷьтәреи рзы”, – инаҵшьны иазгәеиҭеит ацҳаражәҳәаҩ.
“Иааизакны ҳара иазаҳаԥхьаӡоит, анапы зҵаҩу Апрограмма аусбарҭаҟазшьа мацара адагьы, ари адокәмент ҳзеиԥш хыдҵақәа рыӡбареи Урыстәлеи Аԥсни рыбжьара аиашьаратә усеицура арӷәӷәареи рзы ицхыраагӡа духап ҳәа” – инаҵшьны иазгәеиҭеит ацҳаражәҳәаҩ.
23-ҩыуаак Ареспублика Аԥсны атәылауаа аҵара рҵоит Урыстәыла Афедерациа Иреиҳаӡоу арратә ҵараиурҭақәа рыҟны. Абри азы адырра ҟаиҵеит Аԥсны иҟоу Урыстәыла Афедерациа Афедералтә шәарҭадаратә маҵзура Аҳәаахьчаратә усбарҭа аиҳабы Иурии Звирик Аҟәа имҩаԥысуаз апресс-конференциаҟны.
“Урыстәыла Афедерациеи Ареспублика Аԥсни рыбжьара Аԥсны аҳәынҭҳәаа еицеилахәны ахьчараз Аиқәшаҳаҭра” мшаԥымза 30 рзы анапы зҵаҩыз иазԥхьагәанаҭоит апофессионалтә кадрқәа разыҟаҵараҿы Аԥсны ацхыраара азыҟаҵара”, – иҳәеит уи, убри аан уи ишьақәирӷәӷәеит, аҿар аҵарадырҵара шымҩаԥысуа Кургансктәи аҳәаахьчаратә институт абазала.
Ҭырқәтәыла иҟоу Кавказ аилазаара Афедерациа Апрезидент Џьихан Џьандемир аинформациатә агентра Аԥсныпресс аколлектив ирыдиныҳәалеит 15 шықәса рхыҵра аиубилеи.
“Аҵыхәтәантәи 15 шықәса раахыс Аԥсни уи иқәнхо ажәлари рзы иобиективтәу аинформациа аларҵәараҟны ихадароу аҭыԥ ааннакылоит Аԥсныпресс. Шәара шәусурала ишәылшәыршеит Аԥсны адемократиеи ахьыԥшымреи рыҿиараҟны шәыхәҭа ӷәӷәа алагалара. Ҳара ахә ҳаракны иаҳшьоит шәара шәџьабаа”, – иазгәаҭоуп адныҳәаларатә шәҟәы аҟны.
Ҭырқәтәыла иҟоу Кавказ аилазаара Афедерациа ахьӡала Џьихан Џьандемир Аԥсныпресс аколлектив ирзеиӷьеишьеит аԥхьаҟагьы ақәҿиарақәа.
Италиатәи апарламент асенаторцәа ргәыԥ ааԥхьарала, Аԥсны адәныҟатәи аусқәа рминистр ихаҭыԥуаҩ Мақсим Ӷәнџьиа визитла Италиа дыҟоуп.
Ӷәнџьиа Аԥсныпресс ахь адырра злаҟаиҵаз ала, “аиԥыларақа мҩаԥысуан еилибакаарала”. Италиа Кавказ имҩаԥысуа ахҭысқәа зҿлымҳарыла ирыцклаԥшуеит. Аиталианеццәа агәҭынчымра рызнарҵысит 2008 шықәса нанҳәамзазы Қырҭтәыла ахымҩаԥгашьа, – иҳәеит уи.
“Аԥсны, Косово еиԥшҵәҟьа ахьыԥшымразы азин амоуп. Жәларбжьаратәи ауаажәларра ахьыԥшымразы аԥсуа жәлар рзин тәамбашақә иахәамԥшыроуп”, – иазгәеиҭеит Адәныҟатәи аусқәа рминистр ихаҭыԥуаҩ асенаторцәа рԥылараан.
Ӷәнџьиа инаҵшьны иазгәеиҭеит, Кавказ аҟны арегионалтә усеицура аҵак ҷыдеи, иара убас адәныҟатәи адунеи аҟны еицыфеидоу аимадарақәа рыҿиареи. Иара иажәақәа рыла, “Аԥсныи Италиеи еиднакылоит азеиԥш ҭоурыхи акәльтуратәи еимадарақәеи. Ҳара ахә ҳаракны иаҳшьоит арегион аҟны аҭынчреи аҭышәынтәалареи реиқәыршәаразы Италиатәи амчрақәа рҽазышәарақәа”, – иҳәеит Ӷәнџьиа.
Ӷәнџьиа игәаанагарала” Жәларбжьаратәи ауаажәларраҟны иахәҭоу ахәшьара аиуроуп адемократиатә формақәа рышьақәыргылараҟны Аԥсны аҽазышәарақәа”.
“Ааигәа имҩаԥысыз Аҳәынҭқарра Ахада иалхрақәа иаҳдырбоит, ари атәылаҟны адемократиа иахәҭоу аҩаӡара шамоу. Аԥсны аринахысгьы иацнаҵалоит Европатәи Аидгыла атәылақәа рыҟны аекономикатәи акәльтуратәи усеицура азҵаарақәа рыӡбара”, – иҳәеит асенаторцәа рԥылараан М. Ӷәнџьиа.
Аԥсны аҳәынҭқарра Ахада официалтә визитла Москва даҭаауеит.
Жәабран 16 инаркны 18-нӡа Аԥсны Аҳәынҭқарра Ахада С. Багаԥшь официалтә визитла Москваҟа дцоит.
Аԥсны Аҳәынҭқарра Ахада официалла имаҵурахьы инеира мҩаԥысуеит жәабран 12 рзы Аҟәа. С. Багаԥшь имаҵура иахагылара инадҳәаланы, Аԥсныҟа иаауеит хыԥхьаӡара рацәала асасцәа.
Ари аҽны 10. 00 сааҭ рзы Аԥсны анапхгареи асасцәеи ашәҭқәа шьҭарҵоит Ахьӡ-аԥша Амемориал аҿаԥхьа, уи анаҩсан аҳәынҭқарра Ахада Иусбарҭаҟны имҩаԥысуеит официалтә дкылара. Аҳәынҭқарра Ахада имаҵура иахагылара ацеремониа мҩаԥысуеит 13. 00 сааҭ рзы Аԥсны Аҳәынҭқарратә филармониаҟны.
Аԥсны Аҳәынҭқарра Ахадас ҿыц еиҭа иалхыу С. Багаԥшь имаҵура иахагылара агәырӷьаратә церемониа мҩаԥысит Аԥснытәи Аҳәынҭқарратә филармониаҟны. Уи иалахәын азакәанԥҵаратәи, анагӡаратәи, аӡбаратәи мчрақәеи, Апрокурор хадеи, хыԥхьаӡара рацәала асасцәеи.
Иазгәаҭатәуп, Аԥсны Аҳәынҭқарра Ахада имаҵурахьы инеира ацеремониа алахәхаразы Аԥсны аҳҭны-қалақь ахь иааит Урыстәыла Афедерациа 14 субиектк рхадацәеи, Приднестровиа Молдавиатәи Ареспублика аҳәынҭқарра Ахада Игор Смирнови, Аахыҵ-Уаԥстәыла аҳәынҭқарра Ахада Едуард Кокоитыи, Москва ақалақь ахада Иури Лужков, Ареспубликақәа Адыгеиеи, Ҟарачы-Черкесски, Ҟабарда-Балкариеи Рхадацәа.
Иара убас ари агәырӷьаратә церемониа иалахәын Урыстәыла иҟоу Венесуелеи Ареспублика Беларуси рыцҳаражәҳәаҩцәеи, аҳәаанырцә иҟоу аԥсуа диаспора рхаҭарнакцәеи.
Ацеремониа аламҭалаз Аԥсны аҳәынҭқарра Ахада С. Багаԥшьи Афедерациа Ахеилак ахантәаҩы Сергеи Миронови ашәҭқәа шьҭарҵеит Ахьӡ-аԥша Амемориал аҿаԥхьа.
Ишәгәалаҳаршәоит, Аԥсны Аҳәынҭқарра Ахада иалхрақәа шымҩаԥысуаз 2009 шықәса, ԥхынҷқәынмза 12 рзы. Аҳәынҭқарра Ахадас ҩынтәны деиҭалхын Сергеи Багаԥшь. Уи 61, 16% абжьқәа иоуит.
Агәырьаратә церемониаҟны Аԥсны аҳәынҭқарра Ахадас иалхыу С. Багаԥшь, Ареспублика Аԥсны Аконституциа инапы нақәҵаны, аԥсышәала Аԥсны жәлар рҿаԥхьа ҭоуба иуит” идырреи имчи зегьы шазикуа аҭынчреи аҭышәынтәалареи”. Ҿыц еиҭа иалхыу Аԥсны Аҳәынҭқарра Ахада аҭоуба идикылеит” иусураҿы Ареспублика Аԥсны Аконституциа адҵаҟаҵарақәа ԥымкрыда дышрықәныҟәало ала, иара убас гарантс дшыҟало амчра аусбарҭақәа хьаҳәа-ԥаҳәада рынагӡарази, ареспублика атәылауаа зегьы рзинқәеи рхақәиҭреи рыцклаԥшрази”.
Аԥсны аҳәынҭқарратә Гимн анынагӡаха ашьҭахь, Сергеи Багаԥшь ианаршьеит Аҳәынҭқарра Ахадара амчра атрибутқәа – аштандарти Ареспублика Аԥсны агерб асахьа зныу амҳәыри.
Агәырӷьаратә церемониаҟны иқәгылаз Афедерациа Ахеилак ахантәаҩы Сергеи Миронов даԥхьеит Урыстәыла Апрезидент Дмитрии Медведев идныҳәаларатә аашьҭымҭа.
Урыстәыла Апрезидент Дмитрии Медведев Аԥсны аҳәынҭқарра Ахада С. Багаԥшь имаҵура иахагылара идиныҳәалеит.
“Иахьа Аԥсны ихьыԥшым адемократиатә ҳәынҭқарра аҿиара амҩа иануп. Иалыршоуп асоциал-економикатә еиҭакрақәа жәпакы. Рыҽдырҭбаауеит жәларбжьаратәи аимадарақәа. Аԥсны жәлар ҿыц еиҭа Аҳәынҭқарра Ахадас шәалызхыз, шәара шәхы-шәыԥсы шәгәамч зегьы зыхҭнышәҵо аҭакԥхықәра ду зцыу аусра ацҵаразы шәыгәра шырго азы шаҳаҭра ауеит”, – азгәаҭоуп адныҳәалараҟны.
Медведев иажәақәа рыла” Урыстәылеи Аԥсни акыршәышықәса раахыс аиҩызареи агәлеимабзиареи еиднакылоит. Арҭ атрадициақәа ирыцҵоуп иахьа Урыстәыла-Аԥсынтәылеи рпартниортә еизыҟазаашьақәа рышьаҭала.”.
“Аринахысгьы иацҵалахоит Аԥсны аекономикатә потенциал аиҭашьақәыргылараҿи, аинфраструктура аҩаӡара ашьҭыхреи рҿи, акадрқәа разыҟаҵареи уҳәа егьырҭ аусхкқәа зегьы рыҟны ацхыраара аҟаҵара”, – инаҵшьны иазгәаҭоуп адныҳәаларатә шәҟәы аҟны.
Медведев иажәақәа рыла, ҳтәылақәа реизыҟазаашьақәа рыҟны иналукааша хҭысны иҟалоит, аофициалтә визитла Аԥсны аҳәынҭқарра Ахада Урыстәыла иаҭаара. Урыстәыла Апрезидент агәыӷра имоуп аурыс-аԥсуа усеицура ахырхарҭа хадақәа зегьы рыҟны реихаҳара ишацхраауа ала.”
Сергеи Миронов Аԥсны аҳәынҭқарра Ахада С. Багаԥшь идиныҳәалеит имаҵурахьы инеира. Аԥсны атәылауаа иҟарҵаз алхрала иазхарҵеит Сергеи Уасил-иԥа иџьабаа ду алыҵшәа”, – инаҵшьны иазгәеиҭеит Ахеилак ахантәаҩы.
Сергеи Багаԥшь имаҵура иахагылара иара убас идырныҳәалеит Аахыҵ Уаԥстәыла аҳәынҭқарра Ахада Едуард Кокоиты, Приднестровиа-Молдавиатәи Ареспублика аҳәынҭқарра Ахада Игор Смирнов, Ашьха –Ҟарабах аҳәынҭқарра Ахада Бако Саакиан, Урыстәыла иҟоу Венесуела ацҳаражәҳәаҩ Уго Хосе Гарсиа Фернандес.
Аԥсны аҳәынҭқарра Ахада С. Багаԥшь Аусԥҟа инапы аҵаиҩит Сергеи Шамба Аԥыза-министрс иҟаҵаразы.
Аԥсны аҳәынҭқарра Ахада С. Багаԥшь, Аиҳабыра рхадас С. Шамба иҟаҵаразы гәҭакыс ишимаз еилкаахеит иахьа ашьыжь Аминистрцәа Реилазаара аҵыхәтәантәи аилатәараҟны. Уаҟа иара убас аиҳабыра алахәцәа рнапынҵақәа рышьҭаҵаразы аколлективтә арзаҳал аларҵеит.
С. Шамба ихы наиқәкны аҳәынҭқарра Ахада иазгәеиҭеит аҭакԥықәра дуӡӡа шидло.
Аԥыза-министр имаҵура ҿыц идныҳәало Аԥсны аҳәынҭқарра Ахада иазгәеиҭеит” Аминистрцәа Реилазаара аусура ишахьыԥшхо ареспублика зегьы аусура”.
“70-тәи ашықәсқәа раахыс С. Шамба ареспубликаҿы имҩаԥысуаз аполитикатә хҭысқәа зегьы рыгәҭаны дгылан, аԥышәа змоу политикуп”, – иазгәеиҭеит Багаԥшь.
“Уажәшьҭарнахыс атәыла асоциал-економикатә ҿиара азҵаарақәа инапы иануп”, – инаҵшьны иазгәеиҭеит С. Багаԥшь.
С. Шамба, 13 шықәса раахыс Аԥсны Адәныҟатәи аусқәа рминистрра хадара азызуаз, агәрагара ду ирҭаз азы ҭабуп ҳәа реиҳәеит.
“Сара аус зухьеит Аминистрцәа Реилазаара аилазаарақәа акыр рыҟны, уажәтәи еиҳа алыҵшәа аман. Сара сзын ихадароуп, знапынҵақәа рыҩаӡара ҳаракны иназыгӡо ауаа аус рыцура”, – иҳәеит Шамба.
С. Багаԥшь, иара убас ҭабуп ҳәа иеиҳәеит ԥасатәи аԥыза-министр А. Анқәаб.
А. Анқәаб аиҳабыра алахәцәеи, Аминистрцәа Реилазаара Аппарати ҭабуп ҳәа реиҳәеит ауадаҩрақәа зцыз 5 – шықәсатәи русеицуразы. “Иҟаҵоу рацәоуп, аԥхьаҟа иҵегьы иҟаҵатәу маҷым. Иҟоуп аԥышәа, уи аԥхьаҟагьы аихаҳара аҭахыуп”, – иҳәеит А. Анқәаб.
Аҳәынҭқарра Ахада адырра злаҟаиҵаз ала, Аминистрцәа Реилазаара аструктура аҟны аԥсахрақәа ҟалоит.
Азакәанԥҵара инақәыршәаны, Аминистрцәа Реилазаара ҿыц аԥҵахароуп ҩ-мчыбжьа ирылагӡаны.
Аԥсны аизыҟазаашьа бзиақәа шьақәнаргылоит ихьыԥшым ҳәынҭқарраны жәларбжьаратәи азин иасубиектны иазхазҵо атәылақәа зегьы рыҟны. Абасеиԥш ажурналистцәа рзы аҳәамҭа ҟаиҵеит Аԥсны аҳәынҭқарра Ахада С. Багаԥшь иахьа Аҟәа.
Уи инаҵшьны иазгәеиҭеит Аԥсны иаҩызоу Урыстәыла аганахьала аполитика ԥсахрада ишаанхо.
Аҩныҵҟатәи аполитика атәы акәзар, Багаԥшь иажәақәа рыла” аҭышәынтәалареи аекономикатә ҿиареи” ихадоу зҵаарақәаны иаанхоит. “Ҳара иҳалшо зегьы ҟаҳҵпроуп Аԥсны економикала иҿиаразы. Уи азы иаԥҵоуп аҭагылазаашьақәа зегьы”, – инаҵшьны иазгәеиҭеит Аԥсны Аҳәынҭқарра Ахада.
Аинвестициақәа ртәы дазааҭгыло, Багаԥшь адырра ҟаиҵеит,” иахьа урыстәылатәи аинвестор имацара иакәӡам Аԥсныҟа иаауа, уи иара убас иазҿлымҳауп Ҭырқәтәылантәи, Сириантәи, Европатәи атәылақәа ринвесторцәагьы”, – иазгәеиҭеит С. Багаԥшь.
Агәыӷра ыҟоума, Укаина анапхгара аҽанаԥсах ашьҭахь, аизыҟазаашьақәа еиҳа еиӷьхап ҳәа азҵаара иҭаз аҭак ҟаҵо, Аԥсны аҳәынҭқарра Ахада иҳәеит: “Ҳәара аҭахыума, Украинагьы, Белоруссиагьы, иара убас СНГ атәылақәа зегьы рыҟны аизыҟазаашьа бзиақәа шьақәыргылатәуп. Аӡәгьы изы имаӡаӡам, ҳазегьы ҳәынҭқаррак аҟны ишҳазҳаз, зегьы ибзианы еибадыруа ҳауп”.
Аҳәынҭқарра Ахада игәаанагарала,” наҟ-наҟ – Ихьыԥшым аҳәынҭқаррақәа Реидгыла ҳәа даҽа модельк ахь ииастәхоит, ашәарҭадареи, аекономикеи уҳәа жәпакы аусхкқәа рыҟны наҟ-ааҟ аицхырааразы”. “Украинеи ҳареи иҳабжьан аизыҟазаашьа бзиақәа, уажәы агәыӷра ҳамоуп иҵегьы иаҳаракыу аҩаӡарахь ашьҭыхразы”, – инаҵшьны иазгәеиҭеит Аҳәынҭқарра Ахада.
Иаппонентцәеи иареи реизыҟазаашьа атәы дазааҭгыло, Багаԥшь иазгәеиҭеит” ҳара аизыҟазаашьақәа бзиан ус иаанхоит иахьагьы”.
“Алхра аламҭалазтәии алхратәи кампаниақәа ирыцклаԥшуаз игәеимҭарц залшомызт, сара икьынаау иҟьашьу ажәакгьы шысымҳәаз саппонентцәа рганахьала. Урҭ сара ишысзыҟоугьы здыруеит. Реиҳараҩык ааины исыдныҳәалеит. Ари алхрақәа рзы иҟаҵарба хадоуп”, – иҳәеит аҳәынҭқарра Ахада
Аԥсны, аҳәынҭқарра Ахада иажәақәа рыла, аполитикатә кәльтура шьақәгылоит. “Ҳара ажәлари аппонентцәеи есымшагь ираҳҳоит, алхрақәа рыла аԥсҭазаара шнымҵәо, зыжәлар рымаҵ зурц зҭахыу изы есымшагьы иҟоуп аус”, – иҳәеит аҳәынҭқарра Ахада.
Ажурналистцәа иара убасгьы иазҿлымҳан, аҳаирбаӷәаза аусура ианалаго атәы. Уи инадҳәаланы, С. Багаԥшь иҳәеит хыԥхьаӡара рацәала атехникатә зҵаарақәа рыӡбара шаҭахыу, урҭ рхыԥхьаӡараҟны иҟоуп аелектроника, адиспечертә маҵзура, асасааирҭа.
“Лассы официалтә визитла Москваҟа ҳцараны ҳаҟоуп, уаҟа зыҩаӡара ҳаракыу аиԥыларақәа мҩаԥысуеит. Иазгәаҭоуп, иара убас атранспорт аминистрраҟны аиԥылара, – иҳәеит Багаԥшь. – Уаҟа ҳрылацәажәоит арҭ азҵаарақәа зегьы, ҳазхәыцып арҭ ауадаҩрақәа раԥыхразы мҩақәас иҟоу”.
Жәабран 16 инаркны 18нӡа имҩаԥысуеит Урыстәыла Афедерациахь Аԥсны Аҳәынҭқарра Ахада раԥхьатәи иофициалтә визит. Абри азы Аԥсныпресс ахь адырра ҟаиҵеит аиҳабыра ринформациатә Усбарҭа анапхгаҩы Кристиан Бжьаниа. Иара иажәақәа рыла, ари авизит иалагӡаны иазԥхьагәаҭоуп Аԥсни Урыстәылеи рыбжьара аиқәшаҳаҭрақәа жәпакы рнапраҵаҩра.
Аделдегациа аилазаараҟны иҟоуп аекономика аминистр инапынҵақәа назыгӡо Кристина Озган, атәылахьчара аминистр Мираб Кьышьмариа, аҳәынҭқарратә миграциатә маҵзура Аиҳабы инапынҵақәа назыгӡо Владимир Аршба, Аҭагылазаашьа ҷыдақәа рзы Аусбарҭа аиҳабы инапынҵақәа назыгӡо Лев Кәыҵниа, аграждантә авиациа Аусбарҭа аиҳабы инапынҵақәа назыгӡо Анатолии
Пантелеев уҳәа убас егьырҭгьы.
Авизит иалагӡаны иазгәаҭоуп Урыстәыла Апрезидент Дмитрии Медведеви, аиҳабыра рхантәаҩы Владимир Путини, Москвеи Урыстәыла Зегьи Рпатриарх Кирилии рԥыларақәа.
Урыстәыла аҳҭны-қалақь аҟны иҟазаара иалагӡаны Аԥсны Аҳәынҭқарра Ахада С. Багаԥшь МГИМО аҟны даԥхьоит алекциа” Аԥсны Урыстәылатәи аимпериа иалоуижьҭеи 200 шықәса ахыҵреи аурыс интеллигенциеи адоуҳамаҵзуреи 19-20тәи ашәышықәсақәа рзы Аԥсны аҿиараҿы рнырреи” атемала.
Аԥсны Адәныҟатәи аусқәа рминистрра Аԥсныпресс ахь адырра злаҟарҵаз ала, Аԥсны аҳәынҭқарра Ахадеи Урыстәыла Апрезиденти рнапаҵарыҩуеит Аԥсны аҵакырадгьыл аҟны еидҵоу урыстәылатәи арратә база аԥҵаразы Аиқәшаҳаҭра.
“Ари хынтәуп, Аԥсни Урыстәылеи Рҳәынҭқаррақәа рхадацәа Кремль Аиқәшаҳаҭрақәа рнапы аҵарыҩуеижьҭеи”.
Москва иара убас анапы рыҵаҩхоит Амшын Еиқәа аҟны амшынтәи авиациатәи ԥшаарақәа рзы аиқәшаҳаҭра; изакәаным амиграциа иаҿагыланы ақәԥаразы аусеицура; аҳаиртә мҩазы; арра-техникатә усеицуразы; атранспорт аусхк аҟны аизыҟазаашьақәа рпринципқәа рзы аусеицура; иара убас анапаҵаҩхоит аҭагылазаашьа ҷыдақәа раԥырҟәҟәаареи урҭ рзы агәҽанҵареи русхкқәа рзы аиқәшаҳаҭреи; иааҳакәыршаны иҟоу аԥсабара ахьчареи, абанкттә усуреи русхкқәа рыҟны.
Иахьа Нальчик Аԥсны ашҭаҟны имҩаԥысит Аԥсны аҳәынҭқарра Ахада Сергеи Багаԥшь игәаларшәара аҳаҭыразы  алахьеиқәратә митинг.
Ҟабарда-Балкариа аҳҭны-қалақь аҟны имҩаԥысуаз амитинг аҟны иқәгылеит ауаажәларратә еиҿкаара Адыга хасе анапхгаҩы Муҳамед Хафице, аҿар русқәеи ауаажәларратә еиҿкаареи рзы аминистр Борис Паштов, Нхыҵкавказ аҟазара аинститут апроректор Фуад Ефендиев уҳәа аӡәырҩы.
Иқәгылоз, изаамҭаӡамкәа иаалырҟьаны зыԥсҭазаара иалҵыз Аԥсны аҳәынҭқарра Ахада изы адышшылара ҟаҵо, иазгәарҭон Сергеи Багаԥшь Нхыҵ Кавказ ажәлар ргәалашәараҿы дшаанхо, агәаӷьреи афырхаҵареи злаз напхгаҩны.
Аԥсны ахақәиҭраз еибашьуаз, Кабарда-Балкариантәи хатәгәаԥхарала еибашьуаз Ибрагим Науржанов иан Зельма Науржанова еиҭалҳәеит. Сергеи Багаԥшь Аԥсны хатәгәаԥхарала еибашьуаз рҭаацәа хылаԥшра ӷәӷәа шриҭоз.
Аԥсны ахақиҭра зхы ақәызҵаз рбаҟаҿы Сергеи Багаԥшь ипортреҭ ахьықәыргылаз Аԥсни Ҟабарда-Балкариеи рбираҟқәа рфон  аҟны ишьҭарҵон ашәҭқәа.
Аҟәа иалагеит амҽыша, лаҵарамза 29 рзы, 63 шықәса дшырҭагылаз иаалырҟьаны зыԥсҭазаара иалҵыз Аԥсны аҳәынҭқарра Ахада Сергеи Уасил-иԥа Багаԥшь наунагӡа абзиараз ҳәа иаҳәара алахьеиқәратә церемониа.
Зықьҩыла аҟәааи ажәлари, ҷыдала ареспублика ақыҭақәеи араионқәеи рҟынтәи аҳҭны-қалақьахь иааз, зыхьӡ Аԥсны жәларбжьаратәи азхаҵара иадырҳәалоу Аԥсны аҳәынҭқарра Ахада  аҵыхәтәантәи имҩахь анаскьагаразы, еизеит Аԥснытәи аҳәынҭқарратә филармониа аҿаԥхьа.
Сергеи Уасил-иԥа дызҭаз аҭоубыҭ дахьынхоз Чачба имҩаду аҟынтәи афилармониахь иааган аԥсыбаҩгага ала.  Уи иацын шәҩыла агәрҩа змаз ажәлар.
Афилармониа зегьы, Аԥсны аҳәынҭқарра Ахада абзиараз ҳәа иаҳәараз иаауаз ауаа шәҭыла иҭаларҳаит. Азал аҟны игоит алахьеиқәҵаратә музыка. Иаауа ауаа ҿымҭӡақәа рҳәынҭқарра Ахада иҿаԥхьа ихырхәоит.
Аԥсуа диаспора хыԥхьаӡара рацәала иахьынхо Ҭырқәтәыла агазеҭ хадақәа иркьыԥхьуеит Аԥсны аҳәынҭқарра Ахада Сергеи Багаԥшь иԥсҭазаара дшалҵыз атәы.
Агазеҭқәа     рҟны “Иԥсҭазаара далҵит Аԥсны алидер” ҳәа хыс иаҭаны Анкара, Стамбул, Ҭырқтәыла егьырҭ ақалақьқәа аԥсуа клубқәа (адырнақьқәа) рнапхгаҩцәа рыхҳәаақәа кьыԥхьуп. Иануп иара убас Аԥсны аҳәынҭқарра Ахада Ҭырқтәылаҟа ивизит аан иҭыхыз афотосахьақәа жәпакы.
