Аԥсуа жәлар рҭоурых аҿы асахьаркыратә литература доуҳатә цәырҵрак аҳасабала ауаажәларратә ҵакы змоу акакәны ишьақәгыло иналага, иара иазку ахцәжәарақәагьы арҿиауа иалагоит. Убас раԥхьатәи аԥсуа газеҭ аҿы ҳара иаҳԥылоит асахьаркыратә рҿиамҭақәа, ма иалкаау шәҟәыҩҩык ирызку шәагаала имаҷу анҵамҭақәа. Убарҭ иреиуоуп: «Ҳашәҟәыҩҩцәа» (1.08.1919, №19), (16.08.1919, №21) – арҭ аҩ-нҵамҭак аԥсевданим «Аӡәы» ҳәа зхы иазырхәо зхаҭара шьақәыргылам дравторуп; «Ухыза аура дырны, ушьапы еиҵых» (М. Лакрба. 30.08. 1919, № 23), иара уи аҵаҟа иануп «Агәыԥ» иҟарҵо аҭак; «Ашарԥы-еҵәа» (Д. Гәлиа. 29.11.1919) №35; «Данбаадыруа ҳара, ҳанбаицхраауа иара?! «(М. Чалмаз. 28.02.1920) № 6 ; «Лаҵа-лых» (Д. Гәлиа. 11.09.1920), №33. Ҳәарада, арҭ зыӡбахә ҳамоу аматериалқәа иахьатәи ҳазнеишьала ҳрыхәаԥшуазар, критикатә усумҭақәоуп ҳәа ҳазрызҳәом. Акы, дара шәагаала ихәыҷқәоуп, ҩба – уаҟа алитературатә рҿиамҭақәа реилыргара ҳԥылом. Аха ус шакәугьы, араҟа иҟоуп ҽазышәарақәак алитературатә критика аҟазшьақәа зныԥшуа: авторцәақәак рырҿиамҭақәа азеиԥш хәшьара рыҭареи абжьгарақәеи, ахәыҷтәы анапылаҩыратә журналқәа «Шарԥы-еҵәеи» «Акәареи» рхықәкқәеи реихьӡарақәеи рзы ахҳәаақәа, иара убас Д. Гәлиа иааидкыланы ирккаратә усуреи ирҿиареи рыхцәажәара. Абасала, аԥсуа литературатә критика ацәаара аабоит агазеҭ «Аԥсны» адаҟьақәа рҿы. Анаҩс, Аԥсны Асовет мчы анышьақәгыла
ашьҭахь, еиҳа-еиҳа зымҽхак зырҭбаауаз аԥсуа литературатә процесс иацҿиауеит акритикагьы. Ҵабыргуп, уи аамҭазтәи аматериал ихаҭәааны, иахьынӡахәҭоу еидкыланы иҳамам, усҟан иҭыҵуаз акьыԥхьтә органқәа (еиҳарак агазеҭ «Аԥсны ҟаԥшь») ахьеиқәымхаз иахҟьаны. Аха иҟоуп акык-ҩбак ашәҟәыҩҩцәа реизгақәа ирнылаз аԥсуа литература иазку астатиақәеи аҭҵаамҭақәеи.
1930-тәи ашықәсқәа рылагамҭазы, еиҳарак ажурнал «Аԥсны ҟаԥшь» ҭыҵуа ианалага нахыс , алитература-критикатә статиақәа рхыԥхьаӡара еизҳауа, рхаҭабзиарагьы еиӷьхо иалагоит. Убри аамҭазы ауп аԥсуа литературатә критика ашьақәгыларазы крызҵазкуа ашьаҿақәа анадаабало. Ус ҳҳәартәы ҿыӷәӷәала ҳзырцәажәо хҭысхеит – 1933 шықәсазы ҷыдала аԥсуа литература иазку ашәҟәы аҭыҵра. Уи авторс даман қәрала иқәыԥшӡаз, аха азыҟаҵара бзиа змаз, абаҩхатәра злаз, заԥхьаҟа иҵарауаҩ духараны иҟаз Хә. Бӷажәба. Аԥсуа литератураҭҵаараҿы ираԥхьатәихаз ари ашәҟәы хыс иаман «Иахьатәи аԥсуа литература. Иаазыркьаҿны критикала ахәаԥшра, теориатә зҵаарақәак нацҵаны». Ашәҟәы кьыԥхьын усҟан ахархәара змаз алатин графикала. Убри аахысижьҭеи иара уаҳа иҭымҵӡацт. Ишдыру еиԥш, аԥсуа ҩыратә графика анаҩс аԥсахрақәа ахҭнагеит: 1938 шықәсазы ииаган ақырҭуа шрифт ахь, 1954 ш. – ҩаԥхьа аурыс шрифт ахь. Ҳәарада, арҭ аԥсахрақәа ирыхҟьаны, анаҩс еиҵагылаз абирақәа рзы ари ашәҟәы (уи еиԥш имаҷымкәа егьырҭгьы) аган иавахеит, ахьӡ ргәаладыршәалон акәымзар, иара ахаҭа збахьаз, иаԥхьахьаз (аӡәык-ҩыџьак занааҭла ифилолагцәаз рыӡбахә ҳамҳәозар), шамахамзар, уаҩ дыҟам. Уи дырҵабыргуеит алитератураҭҵааратә шәҟәқәеи, аԥсуа литературатә критика иазку аҭҵаамҭақәеи рҿы ари ашәҟәы ахьгәыгәҭажьу, зхьаԥшра ахьамам. Иаахҵәаны иаҳҳәозар, аԥсуа литературатә критика ашьақәгылара зыбзоурахаз
ишәҟәы иахәҭамкәа хырҩ азун. Иаҳҳәар ҟалоит – Хә. Бӷажәба раԥхьатәи ишәҟәаҿы дзыхцәажәаз авторцәеи аҩымҭақәеи ирызкны анаҩсгьы дырзааҭгылеит, иҩит ашәҟәқәеи аҭҵаамҭақәеи аԥхьаҩцәа зҿлымҳара ззырушаз. Ус егьыҟоуп, аха анаҩстәи иусумҭақәа рҿы Хә. Бӷажәба кырџьара иԥсахит аԥхьатәи ишәҟәаҿы иааирԥшыз азнеишьақәа, иациҵеит, ихаирҭәааит. Хә. Бӷажәба егьырҭ ишәҟәқәа рҿы иаҳԥылоит уи дзыхцәажәо авторцәеи, рҩымҭақәеи, ма аҭоурыхтә хҭысқәа ирызкуи рҿы шьаҭанкыла иахьиԥсахо игәаанагарақәа, иҿыцу ахәшьара ахьриҭо. Ҳәарада, урҭ еиҿырԥшны рыхәаԥшра Хә. Бӷажәба ирҿиаратә биографиа аилкаара алзыршақәо иреиуоуп. Иаҳнарбоит ипрофессионалтә гыдра аизҳара, ауаажәларра-политикатә ԥсахрақәеи ирыдҳәалоу идунеихәаԥшышьа аиҭакрақәа уҳәа уб. иҵ. Аха урҭ зегьы ишақәнагоу рыҭҵааразы мҩас иҟоу – автор ирҿиамҭақәа иааидкыланы, ихаҭәааны анализ рзуроуп. Тәамбашақә, ма мдыршақә ашәҟәы азнеира иаанаго аԥсуа литературатә критика аҭоурых арԥсыҿроуп. Еиҳаракгьы аганахь иааныжьу ашәҟәы баша-машаны, иатәоумбаша акәны ианыҟам.
Абарҭқәа зегьы еидхәыцланы, насгьы Хәыхәыт Салуман-иԥа Бӷажәба диижьҭеи сынтәа 100-шықәса аҵра ҳасаб азуны, иҳаӡбеит раԥхьатәи аԥсуа алитература-акритикатә усумҭа азанааҭдырҩцәа – афилологцәеи, аԥхьаҩцәеи ирызҳархынҳәырц.
Раԥхьатәи алитература-критикатә шәҟәы «Иахьатәи аԥсуа литература. Иаазыркьаҿны критикала ахәаԥшра, теориатә зҵаарақәак нацҵаны» автор Хәыхәыт Салуман-иԥа Бӷажәба Аԥсни уи анҭыҵ хареи еицырдыруа ҵарауаҩуп. Уи иԥсҭазааратә мҩеи иҭҵаарадырратә ҭынхеи ирызкны иҟоуп аусумҭақәа маҷымкәа. Хә. Бӷажәба иԥсҭазаареи ирҿиареи
ирызку аусумҭақәа иаарылукаартә иҟоуп Р. Қапба имонографиа. Хә. Бӷажәба ибиографиеи иусумҭақәеи инарҭбааны издырырц зҭаху, дхьаҳарԥшуеит ари ашәҟәахьы.
Араҟа ҳара ҳазааҭгылап, аԥхьаҩ игәалаҳаршәап зыӡбахә ҳамоу аҵарауаҩ иԥсҭазаара аетап хадақәа. Иазгәаҳҭап – ирҿиара ҳахьалацәажәо еиҳарак зҿлымҳара ззаауа еиҭаҭҳажьуа ишәҟәы ауп.
Хәыхәыт Бӷажәба диит жьҭаарамза 15 1914 шықәсазы Кәыдрытәи аучастка (усҟан ус изышьҭаз) иаҵанакуаз Гәыԥ ақыҭаҿы, аԥсуа жәлар ашәа ззыркхьаз, анхаҩы Бӷажә Салуман иҭаацәараҿы. Ихәыҷра шықәсқәа ихигон ианшьцәа Қапаа рҿы – Арасаӡыхь ақыҭан. Раԥхьа иара аҵара иҵон Очамчыратәи 9-классктәи ашкол аҿы. Абжьаратә ҵара хиркәшоит 1933 шықәсазы Н.А. Лакоба ихьӡ зхыз, иҿырԥшыгаз аԥсуа школ аҿы, Аԥсны аҳҭнықалақь Аҟәа. Ашкол даналга ашықәсан иара дҭалоит В.И. Ленин ихьӡ зху Москватәи аҳәынҭқарратә педагогикатә институт. Уаҟа иара аҵара хыркәшаны, 1937 шықәсазы дхынҳәуеит Аԥсныҟа. Араҟа иара аусура далагоит Аԥсуаҭҵааратә институт аҿы (усҟан Н.И. Марр ихьӡ зхыз Аԥсуа культура аинститут). Убри аамҭазы аинститут аҿтәи иҭҵаарадырратә усуреи Аԥсны ашәҟәыҩҩцәа реидгылаҿы аҭакзыԥхықәу маӡаныҟәгаҩыс аусуреи еилеигӡон. Иара далахәын алитература-сахьаркыратә журнал «Аԥсны ҟаԥшь» аредколегиа, аҵыхәтәан редакторсгьы дыҟан. Адырҩашықәсан – 1938 ш. азы Хә. Бӷажәба иҵара иациҵарц дҭалоит Қарҭтәи абызшәадырра аинститут. Уаҟа иҵара хиркәшоит акандидаттә диссертациа «Аҭагылазаашьатә-еидҳәалагатә хәҭаҷқәа аԥсуа ҟаҵарбаҿы» ахьчарала .
1942 шықәса инаркны Хә. Бӷажәба ҩаԥхьа иҭҵаарадырратә усура иациҵоит Аԥсуа институт аҿы. Араҟа иара аус иуан
абызшәеи алитературеи рыҟәшаҿы – аҭҵаарадырратә усзуаҩ еиҳабыси аҟәша анапхгаҩыси. 1949–1953 шш. рзы иара адиректор ихаҭыԥуаҩыс дыҟан, 1953–1966 шш. рзы аинститут напхгара азиуан. 1969 ш. рзы Хә. Бӷажәба Қарҭтәи аҳәынҭқарратә университет аҿы ихьчоит адоктортә диссертациа «Афонетика-морфологиатәии алексикатәии ҷыдарақәа аԥсуа бызшәа бзыԥтәи адиалект аҿы». 1966–1988 шш. рзы алитературеи афольклори рыҟәша напхгаҩыс даман, 1988 ш. инаркны 2000 шықәса иԥсҭазаара далҵаанӡа аус иуан аҭҵаарадырратә усзуаҩы хадас ари аҟәшаҿы. 1997 шықәсазы Аԥсны Ахада В. Арӡынба иқәҵарала еиҿкааз Аԥсны аҭҵаарадыррақәа ракадемиа академикс далхын.
Хәыхәыт Бӷажәба арҿиаратә усура нап аиркит ашкол данҭаз инаркны. Иавтобиографиаҿ излаиҩуа ала акьыԥхь аҿы дцәырҵит 1930 шықәсазы. Уи нахыс иара иҭижьит «200 инареиҳаны аҭҵаамҭақәа: ашәҟәқәа (урҭ рахьтә 10-монографиак), астатиақәа, аочеркқәа». Иааидкылан ҳахәаԥшуазар, Хә. Бӷажәба ирҿиаратә усура даара амҽхак ҭбаауп. Уи иалоуп ашколқәа рзы арҵага шәҟәқәа, абзшәадырратәи алитератураҭҵааратәи усумҭақәа, жәлар рҿаԥыцтә рҿиамҭақәа реизгареи рыҭҵаареи, асахьаркыратә ҩымҭақәа раԥҵареи, егьырҭ амилаҭтә литературақәа рҟнытә аԥсшәахь аиҭагареи уҳәа уб. иҵ. Иара убас рыӡбахә ҳәатәуп Хә. Бӷажәба аԥсуа фольклори алитературеи рзы аенциклопедиатә ҭыжьымҭақәа – «Иаазыркьаҿу алитературатә енциклопедиа» 9-томкны. (М., 1962–1978), «Адунеи ажәларқәа рмифқәа» 2-томкны. (М., 1991–1992) уҳәа ирнылоз истатиақәа. Уажәы еиҭаҭҳажьуа, раԥхьатәи аԥсуа литературатә критикатә шәҟәы, ахцәажәарахь ҳаиасаанӡа еиқәаҳаԥхьаӡап асахьаркыратә ажәа иазкны иҭижьыз ишәҟәқәа. Урҭ рхыԥхьаӡараҿ иҟоуп алитератураҭҵаара иазку – «Аԥсуа литературазы аочеркқәа» – урысшәала (Аҟәа, 1940), «Дырмит Гәлиа. Акритика-биографиатә очерк» – урысшәала, аицавтор К.Л. Зелински (Москва, 1956) аԥсышәала еиҭаганы
(Аҟәа, 1957), «Аԥсуа литературазы. Критикатә нҵамҭақәак» – (Аҟәа, 1960), «Аетиудқәеи аҭҵаарақәеи» – урысшәала (Аҟәа, 1974), «Зыхьӡ камшәо. Аԥшаарақәеи аԥыхьашәарақәеи» (Аҟәа, 1977), «Аиҩызара ашқәсынҵа адаҟьақәа» – урысшәала (Қарҭ, 1983), «Аусумҭақәа». Ҩ-шәҟәыкны (Аҟәа, 1987, 1988), «Астатиақәеи анҵамҭақәеи. Аԥсуа литературазы» (Аҟәа, 1989), «Платон Бебиа. Ипоезиа аҷыдарақәак» (Аҟәа, 2003); Аԥсуа жәлар рҿаԥыц рҿиамҭақәа ирызку ашәҟәқәа: «Аԥсуа лакәқәа» – аицеиқәыршәаҩ К.С. Шьаҟрыл (Аҟәа, 1940, аҩбатәи аҭыжьра – 1965); «Аԥсуа жәлар рпоезиа» – аицеиқәыршәаҩ Д. И. Гәлиа (Аҟәа, 1941, аҩбатәи атом – 1972), «Аԥсуа лакәқәа» (Аҟәа, 1959), – аурысшәахь еиҭаганы (Аҟәа, 1959, 1965, 1974, 1976, 1979, 1983, 1985, 2002); Аԥсуа жәаԥҟақәа (Аҟәа, 1983); асахьаркыратә рҿиамҭақәеи, аиҭагақәеи, аиҭаҳәақәеи: А.П. Чехов «Ажәабжьқәак» (Аҟәа, 1937), «Аиҭагақәеи аиҭаҳәақәеи» (Аҟәа, 1980).
Хә. Бӷажәба редактор хадаси авторси дыҟан абарҭ аколлективтә монографиақәа: «Аԥсуа литература. Иазыркьаҿу аочерк» – урысшәала, аицредактор Ш.Хь. Салаҟаиа (Аҟәа, 1968), «Аԥсуа литература аҭоурых аочеркқәа» – урысшәала, аицредактор Ш.Хь. Салаҟаиа (Аҟәа, 1974), «Аԥсуа литература аҭоурых». Актәи ашәҟәы (Аҟәа, 1986).
Хә. С. Бӷажәба аџьабаа рацәаны ибеит аԥсуа шәҟәыҩҩцәа рырҿиамҭақәа рҭыжьраҿы. Уи акьыԥхь иазырхианы иҭижьит (аредакциа рзиуит, акомментариақәа рыциҵеит) Д. Гәлиа, С. Ҷанба, А. Ҷоҷуа, И. Коӷониа, В. Агрба, А. Чыкәбар, Д. Маан, С. Бжьаниа, О. Демерџь-иԥа уҳәа аӡәырҩы рышәҟәқәа. Ара ҷыдала иазгәаҭатәуп, зыԥсҭазаара заа иалҵыз, ма залымдарала арепрессиа шықәсқәа раан иҭадырхаз ашәҟәыҩҩцәа реизгақәа рҭыжьра ишацыз ауадаҩрақәа. Аха Хә. Бӷажәба илиршеит ашәҟәыҩҩцәа
рҭынха излауаз ала рыԥшаареи, анапылаҩырақәа аус рыдулареи. Убас ала аԥсуа литература аҭоурых иазиргьажьит, аамҭаказы акьыԥхь аҿы зыӡбахә уҳәар ҟамлоз авторцәеи аҩымҭақәеи маҷымкәа.
Иалкааны аӡбахә ҳҳәар ҳалшоит Аԥсны ашәҟәыҩҩцәа реидгылеи Хә. Бӷажәба напхгара ззиуаз Аԥсуа институти 1958 шықәсазы еиқәыршәаны урысшәала Москва иҭрыжьыз «Аԥсуа поезиа антологиа». Ари ашәҟәы злаатуа иара иаԥхьажәала ауп. Иара убас, аҵыхәтәантәи иҭыжьымҭақәа иреиуоуп «Дырмит (Дмитри) Маан – апротоиреи – арлашаҩы. Астатиақәа. Арапартқәа»  ҳәа иаԥхьажәеи иҵыхәтәажәеи зцу еицырдыруаз ақьырсиантә дин аусзуаҩы, арҵаҩы Д.Маан изку ашәҟәы.
Араҟа Хә. С. Бӷажәба ирҿиаратә ҭынха иаҵанакуа зегьы рыӡбахә шаҳамҳәазгьы, иаабарҭоуп уи шаҟа мҽхакы ҭбаала дацԥыҳәаны дашьҭаз аԥсуа сахьаркыратә ажәа аҭҵаара. Ҳәарада, иара здырра ҵаулаз, абаҩхатәра злаз, имаашьоз филологын. Иара иҭҵаарадырратә ҭынха уажәгьы, ҳаԥхьаҟагьы афилологиаҿы высшьа змам усумҭақәаны иҟазаауеит.
Хыхь ишазгәаҳҭахьоу еиԥш, Хә. Бӷажәба ишәҟәы акьыԥхь аарханы иҭыҵит 1933 шықәсазы. Иара крызҵазкуа хҭысны иҟалеит – аԥсуа литературатә критикеи алитератураҭҵаареи ҿырԥш бзиак аҳасабала ԥхьаҟатәи рыҿиаразы. Ашәҟәы аҭыҵра аҭоурых иҳанаҳәоит уи ауникалтә ҟазшьа шамоу. Арҿиаратә ус аҟны имаҷзаргьы иаҳԥылоит, абжьаратә ҵараиурҭа далгаанӡа, арҿиаҩы ишәҟәы ҭыҵуа. Уи аҩыза аҿырԥштәқәа ҭыԥ ахьрымоу асахьаркыратә рҿиамҭақәа раԥҵара знапы алаку рҿоуп, аҭҵаарадырратә усумҭақәа урҭ рхыԥхьаӡара иалам. Зыӡбахә ҳамоу ахҭыс аҿы 19-шықәса зхыҵуаз, абжьаратә школ алгарҭатә класс иҭаз аҵаҩы иҭижьуеит ашәҟәы, иара ихазы мацара акәымкәа, аԥсуа сахьаркыратә ажәа аҭҵаараҿгьы ираԥхьатәихаз. Насгьы, ашәҟәы ззумҳәара ыҟоу, аамҭа зеиԥшраз иақәыршәаны
ҳазнеиуазар, апрофессионалтә хаҭабзиара аганахьала ишьақәгылахьоу, иҭышәынтәалахьоу аҵарауаҩ хатәрак иаԥиҵеит уҳәартәы инагӡан.
Ари ашәҟәы Хә. Бӷажәба раԥхьатәи илитератураҭҵааратә шәҟәын, аха уи уаанӡагьы иҭижьхьан даҽа шәҟәыкгьы. 1930 шықәсазы аҵара ицызҵоз иҩыза ҷкәын В. Андарбуеи иареи аурысшәахьтә еиҭаганы иҭрыжьит «Хәышықәса рыла ҳанхамҩа» ҳәа хыс измаз шәыҟә хәыҷык. Ари аҭыжьымҭа аӡбахә иахьа издыруа, иаԥхьахьоу аӡәык-ҩыџьак ракәхап, зынӡа имаҷҩуп. Аха уи машәыршақә иҟалаз акәмызт, «Аԥсуа бызшәеи алитературеи ракадемиа агриф ала 1930 шықәсазы иҭыҵит».
«Иахьатәи аԥсуа литература иаазыркьаҿны критикала ахәаԥшра» аҭыҵра ҭоурыхс иамоу атәы иҳәоит Р. Капба автор иҿцәажәара ихы иархәаны. Ҳарзааҭгылап ҭыԥқәак. Усҟан Н.А. Лакоба ихьӡ зхыз аԥсуа школ иҭаз аҵаҩцәа алитературахь ихьазрыԥшуаз, уи абзиабара дзыркуаз иреиуан П.С. Шьаҟрыли К. Ф. Ӡиӡариеи. Ашкол аҿы аус ауан алитературатә кружок, иҭрыжьуан арҿиамҭақәа знырҵоз аҭӡы газеҭ «Аӡыхь». Акружок аилатәарақәа рҿы иаԥхьон, еилдыргон арҿиаҩ-ҿарацәа ирҩуаз. Уи, ҳәарада, анаҩс алҵшәа бзиа аиуит. Уи акружок аҿы имҩаԥысуаз аусура иабзоураны шықәсқәак рышьҭахь аԥсуа литература иаланагалеит Л. Кәыҵниа, Ш. Ҵәыџьба, О. Демерџь-иԥа, А. Џьонуа, Н. Бараҭелиа уҳәа реиԥш иҟаз арҿиаҩцәа. Хә. Бӷажәба ара еиқәаҳаԥхьаӡаз рхыԥхьаӡара далан. Уигьы иаԥиҵалон ажәеинраалақәа, аха еиҳа иҽрыдицалон аԥсуа литература иазку астатиақәа рыҩра. Дара уамак ицәыригомызт, уи атәы здыруаз еиҳа изааигәаз иҩыза гәакьа Виктор Андарбуа иакәын. Уи иагьиабжьигеит Хә. Бӷажәба иҩҩхьаз истатиақәа хаз шәҟәны рҭыжьра. Аус анагӡаразы аиҩызцәа неиуеит Аԥснытәи ашәҟәыҩҩцәа напхгара рзызуаз С.И. Ҷанба иахь. Уи данаԥхьа, ашәҟәы ҭыжьтәуп ҳәа азыԥхьаӡаны амҩа азааиртуеит. Уи акәхеит –
ашәҟәы хара имгакәа иҭыҵит. Хара имгакәа Хә. Бӷажәба даларҵоит Асовет Еидгыла ашәҟәыҩҩцәа реидгыла, М. Горки инапы зҵаҩҩу аршаҳаҭгагьы (№347) иоуит.
Хә. С. Бӷажәба ишәҟәы «Иахьатәи аԥсуа литература. Иаазыркьаҿны критикала ахәаԥшра, теориатә зҵаарақәак нацҵаны» аԥхьажәа иҩит уи аамҭазы Аԥсуа институт аҿы аус зуаз, еицырдыруа аҭоурыхҭҵааҩы А.В. Фадеев, редакторс даман аԥсуа шәҟәҭыжьра ашьақәгылара зџьабаа рацәаны иадыз Н.К. Ҭаркьыл. А. Фадеев ашәҟәы аԥхьажәа иҩратәы аҭагылазаашьа изҭаз уи аурыс вариантгьы ахьыҟаз ауп. А. Фадеев иаԥхьажәаҿы иаҳԥыло аббревиатура АПҨА иаанаго Аԥснытәи Апролетартә ҩҩцәа рассоциациа ҳәа ауп.
Ашәҟәы шьақәгылоуп абарҭ ахқәа рыла: «Д. Гәлиа иҩымҭақәеи аԥсуа литературеи», «Амра гылеит» – тематикала ибзиоуп аԥсуа литература аҿиара аҟны», «С.И. Ҷанбеи аԥсуа драматургиеи», «Ҳтәыла иадыруазароуп иара аӷьеҩ-усуцәа» ҳәа ажәеинраала еизга иҭыҵыз», «Л. Кәыҵниа иҩыз ашәҟәы «Атәыла ҿиоит» азы ҩбаҟа ажәа», «Ленинизм анбан» – Ольхови ииҩыз аԥсышәала еиҭагоу азы ҩбаҟа ажәа», «Аҿыц аиааиуеит» – даара икәадоу ҩымҭоуп», «Теориатә зҵаарақәак: аҩра напы азыркуа иидырраны иахәҭоу». Аҵыхәтәантәи ахәҭа иалоуп – «Изакәузеи асахьатә литературеи ажәеинраала аиҿартәышьазы ажәақәаки» ҳәа хыс измоу апараграфқәа. Ашәҟәы анҵәамҭаҿы иарбоуп гханы ицаз автор ирҽеирақәа.
Ишаабо еиԥш, статиак ада (Ольхови иусумҭа иазку), егьырҭ зегьы аԥсуа литература иадҳәалоуп. Ашәҟәы еиднакылоит аԥсуа литература аҭоурыхи автор иусумҭа анаԥиҵоз аамҭазы ҿыц иҭыҵқәаз ашәҟәқәеи рыхцәажәара. Убри аҟнытә иааџьоушьартә иманшәаланы иазыԥшаауп ашәҟәы ахьыӡ – ҭыжьымҭақәак, шәҟәқәак реилыргара акәымкәа, иааидкыланы аԥсуа литература критикала ахәаԥшра. Ус анакәха, ари ашәҟәы аԥсуа литературатә критика мацара
акәымкәа, аԥсуа литература аҭоурых аҭҵаарагьы шьаҭас иазыҟалеит. Ҳзыхцәажәо ашәҟәы – астатиақәа реизгоуп. Урҭ рҿы автор дрыхцәажәоит, еилиргоит аакьыскьа адунеи збаз аҩымҭақәа реиԥш, уаанӡа иҭыҵхьазгьы. Даҽакала иаҳҳәозар, раԥхьатәи аԥсышәала иҭажьыз алитературатә рҿиамҭақәа реизга – Д. Гәлиа ишәҟәы «Ажәеинраалақәеи ахьӡыртәрақәеи» инадыркны. Убри аамҭазгьы, ашәҟәы иану астатиақәагьы алитературатә критика иазҷыдаҟазшьоу аҵаки азнеишьақәеи рымоуп. Ашәҟәы ианыԥшуеит усҟантәи аамҭазы аԥыжәара змаз ауаажәларратә дунеихәаԥшышьа, иџьбароу аполитикатә зҵаарақәа зҿлымҳара рызууп, апублицистикатә цәаҩа рымоуп, хәҭакахьала аҽазышәара ҟаҵоуп алитературатә цәырҵрақәа рырҿиаратә принципқәа реилкаара. Убарҭқәа рҿы автор имҵәахыкәа, иаартны иҳәоит игәаанагара – дзыхцәажәо авторцәа рҩымҭақәа ирыдибало агхақәеи, игәаԥхо ахаҭабзиарақәеи алкааны.
Ишдыру еиԥш, акритика ажанрқәа ирыҵаркуеит: апроблематә статиа, ахҳәаа (иаҳҳәап – ашықәсазтәи, ма аҭыжьымҭақәа рыхҳәаа), арецензиа, ареприка (ажәабжьаршә), анҵамҭа кьаҿ , ақәҿыҭра  уҳәа. Еиқәаҳаԥхьаӡаз акритика ажанрқәа рҟазшьақәа ирышьашәалан иҩуп, шамахамзар, Хә. Бӷажәба ишәҟәаҿы иану астатиақәа. Араҟа иҟоуп, иаҳҳәап, автор дзыхцәажәо ашәҟә-еизгақәа (гәыԥҩык ашәҟәыҩҩцәа рҩымҭақәа зну) рыхҳәаа, иалкаау шәҟәыҩҩцәақәак рырҿиара иазку ахҳәаақәа, рҿиамҭақәак мацара ибжьы рықәыргара.
Акритика аҟазшьақәа рахьтә ари ашәҟәаҿы иаҳԥыхьамшәо акызаҵәык – аимак-аиҿак ауп. Уи зыхҟьо ашәҟәы ахраԥхьатәиу, автор измеикуа, изҿеикуа ҳәа усҟан акгьы ахьыҟамыз ауп.
Ишаҳарбаз еиԥш, ашәҟәы аатуеит аҭоурыхҭҵааҩы А. Фадеев иаԥхьажәала. Иара ашәҟәаҿы ицәыргоу азҵаарақәа рхҳәаа ҟаҵаны, игәаанагара ҳәаны, ашәҟәы ахаҭа ахә ҳаракны ишьоит. Аԥсуа литератураҿы акритика амчкәадара иамаз азгәаҭаны: «аԥсуа литература аҿиареи, амҩақәҵареи, аперспективеи ҳнарбоит ари Хә. Бӷажәба ииҩыз аџьа усумҭа» ҳәа алкаа дазкылсуеит.
Ақәшаҳаҭхара уадаҩуп аԥхьажәаҿы иаҳԥыло ахшыҩҵак – аԥсуа литература Асовет мчра иахылҿиеит ҳәа – ашьақәрыӷәӷәара. Уи акырынтә иаҳԥылоит ашәҟәы ахәҭа хадаҿы, Хә. Бӷажәба истатиақәа рҿгьы. Уи зыхҟьо ҳзыхцәажәо аамҭазы Асовет мчра ҟалаанӡатәи аҭоурых еиҳарак қәыӡбарала иахьазнеиуаз ауп. Аԥсуа литературатә аматериал амаҷра имҩақәнаҵон ари аҩыза агәаанагара ашьақәырӷәӷәара. Хымԥада, уи, А. Фадееви Хә. Бӷажәбеи усҟан аҭоурыхтә процессқәа реилкааразы изықәныҟәоз акласстә знеишьа иахҟьоит. Ҳәара аҭахым, аҵара ус аҭбаахареи ажәлар рыларҵәареи аҿы Асовет мчраан аҭагылазаашьа акырӡа еиӷьхеит, ԥхьаҟа ицеит. Аха амилаҭтә литература аира азҵаараҿы уаанӡа иҟаз алҵшәақәа хырҩ рзутәым. Ииашам, аԥсуа ҩыра лҵшәадан: анбан шәҟәқәа «аԥсуа џьажәлар ирзеилмыргакәа инхеит» ҳәа алкаа аҟаҵара. Иара убас, аҵабырг иацәыхароуп усҟан иҭыҵыз аԥсуа шәҟәқәа адинхаҵаратә мотивқәа ахьырныԥшуаз азы рыхә ларҟәны ашьара. Фадеевгьы Бӷажәбагьы уамак ирызхьаԥшуам раԥхьатәи аҭыжьымҭақәа, ашәҟәқәа рахьтәгьы акык-ҩбак роуп зыӡбахә рҿадыршәогьы.
Хә. Бӷажәба раԥхьатәи истатиа «Д. И. Гәлиа иҩымҭақәеи аԥсуа литературеи» аҿы далацәажәоит аԥсуа литература ашьаҭаркҩы ирҿиаратә усура анхациркуаз аамҭа зеиԥшраз. Автор иааԥҵәаны иҳәоит уи аамҭа ареакциа иасакьаҳәымҭан ианыҟаз ауп ҳәа. Уи азнеишьа дықәныҟәаны ауп ишеилирго Д. Гәлиа иажәеинраалақәа.
Усҟан Хә. Бӷажәба иҟаиҵоит даара аинтерес зҵоу алкаақәа. Урҭ рахьтә ихадоу азеиԥш хәшьара ауп. Уи аҿы иара иҳәоит абас еиԥш иҟоу ахшыҩҵакқәа: «… Д. И. Гәлиа иааирԥшит ажәа ҟәышқәа, усҟантәи аԥсҭазаараҿы иҟаз агәымхарақәа рықәшаҳаҭымхара…», «Асовет мчы ҟалаанӡа
апоет Д. И. Гәлиа усҟантәи иидеологиа пролетартәла ишьақәгыламызт», «Д. И. Гәлиа аҩра напы аналикуаз аамҭазы формагьы ыҟамызт, стильгьы ыҟамызт, убри аҟнытә Д. И. Гәлиа ихала далагеит аҩышьа аформа аԥшаара, ажәакала ари аҩра даналагоз џьара дызхьынҳалашаз махакгьы (махәҭакгьы – У. А.) ыҟамызт. Д. И. Гәлиа еиҳарак дазхәыцуа далагеит ииҩуа ажәеинраалақәа аԥсуа ҟазшьа рыманы, аԥсуа илымҳаҿы иманшәаланы иҟаларазы. Избан акәзар, иарбанзаалак абызшәа иамоуп иара аспецификатә ҟазшьа. Убри аҟнытә аҩҩы убри абжьгьы дазыӡырҩуазароуп. Абраҟа Д. И. Гәлиа ажәлар рҳәамҭақәа рахь ихы ирхеит, ари ажәлар рҳәамҭақәа абарақьаҭра ду ажәеинраала аиқәыршәараҿы иабџьар дуны иҟалеит. Д. И. Гәлиа иажәеинраалақәа зегьы ажәлар рҳәамҭақәа ихы иархәаны еибиҭаз роуп» уҳәа уб. иҵ.
Хыхь иаагаз Хә. Бӷажәба илкаақәа џьара-џьара излашьақәирӷәӷәо аргументқәа рыдкылара уадаҩуп. Иаҳҳәап: «Д. И. Гәлиа иҩымҭақәа рҿы даара ишәарҭаны иҟоуп: адинтәи, акласстә интересқәеи, амилаҭтәии рызҵаарақәа», «…ари ашәҟәала («Ажәеинраалақәеи ахьӡыртәрақәеи» – У. А.) Д. И. Гәлиа иааирыԥшит ажәа ҟәышқәа…, аха уи ақәшаҳаҭымхара аполитикатә еицааира аҟынӡа изынаӡомызт, аревалиуциатә ҵакы амамызт, ирыцҳахәха иҟан»; «Уи еиԥш еиҿкааны иҩу апроза ҳаԥсуа литератураҿы даара имаҷӡоуп, уи раԥхьатәи жәцысын аԥсуа литератураҿы, аха абри аҩымҭаҿгьы иҟоуп ахатә милаҭ ус адгылара. Аԥсуа жәаԥҟа «дасу иԥсадгьыл шьам еиԥш ибоит» ҳәа алагамҭаҿы иқәиргылаз иаӷроу национализмуп, насгьы ари хыс иамоу маншәалам, «Атәым жәҩан аҵаҟа» ҳәа ҽеим…
Амала иҳәатәуп: ари шаҟа ибзианы иҩызаалаакгьы аԥсадгьыл ахьҵәуара ибжьнахуеит» уҳәа уб. иҵ.
Иҟалаз уи ауп Асовет мчра анышьақәгыла, зҽышьақәзырӷәӷәаз арежим аҭоурыхтә процесс аилкааразы азнеишьақәа акыр иарҭшәеит. Уи класстә знеишьалеи ревалиуциатә ԥсахрақәеи, аинтернационалисттә еизыҟазаашьақәеи, адин мап ацәкреи рыда уаҳа даҽа факторк иазхьамԥшуа иалагеит. Даҽакала ихәыцуаз ауаа ирықәыӡбо – класстә аӷацәаны, иоппортунистцәаны, имилаҭеилыхыҩцәаны – инационалистцәаны, ишовинистцәаны рыхә ршьо аҟынӡа инеит. Уи азнеишьа, зшьагәыҭ зҩыдаз асоциализм аргылараҟны амҩақәа ахьынӡарҭшәаз, иахьынӡаԥырхагаз иахьа ибзианы иаабартәы иҟоуп. Машәырны акәым уи амҩаԥгаҩцәагьы лассы-лассы азнеишьақәеи алозунгқәеи зырԥсахуаз. Убарҭ ирыдҳәалоуп Д. Гәлиа (уи еиԥш егьырҭ ашәҟәыҩҩцәа – В. Агрбеи Л. Кәыҵниеи) рырҿиамҭақәа рҟны автор анационализм ахьрыдибало. Акоммунизм атеоретикцәеи практикала «аргылаҩцәагьы» ииашам апринцип иқәныҟәон – ԥхьаҟа амилаҭқәа еиламӡҩар ада ԥсыхәа ыҟам ҳәа ԥхьаӡо. Убри ауп изыхҟьо Хә. Бӷажәба Д. И. Гәлиа ирҿиамҭақәа анационализм ахьрыдибало. Машәырымзар акәхап, 1952 шықәса рзы Д. Гәлиа ԥшь-томкны иҟоу иҩымҭақәа рҿы, ианыркьыԥхьуаз «Атәым жәҩан аҵаҟа» ахы ԥсахны – «Марыҭхәеи Шарыҭхәеи» ҳәа изыҟарҵазгьы.
Хә. Бӷажәба Д. Гәлиа ирҿиамҭақәа рыдагьы анационализм рыдибалоит С. Ҷанбеи В. Агрбеи рҩымҭақәагьы. Убри азы, иааркьаҿны акәзаргьы, ҳазааҭгылап ари азҵаара. Анационализм еиуеиԥшым аамҭақәа рзы, еиуеиԥшым аҳәынҭқаррақәа рҿы еиуеиԥшымкәа иазнеиуан, иазнеиуеит иахьагьы. Уи зыхҟьо иара еилкаарак аҳасабала иахьҭышәынтәалам, ҳәаақәас иамоу рышьақәыргылара ахьыуадаҩхаз ауп. Анационализм иаҵанакуеит ахатә милаҭ ҳаҭыр ақәҵара, уи аҿиаразы аҽазышәарақәа рыҟаҵара. Араанӡа цәгьара зҵам, иԥсабаратәу аҵаҵӷәы змоу знеишьаны иҟоуп. Анаҩс ицәырҵуа азҵаараҿы ауп апроблема ахьыҟало – егьырҭ амилаҭқәа рзыҟазаашьас иамоузеи. Шьоукы изларыԥхьаӡо ала – ахатәы милаҭ аԥыжәара аҭара, егьырҭ амилаҭқәа тәамбашақә рызнеира, иларҟәны рыхәаԥшра, национализмуп ҳәа. Ара иҟоуп аиҿагылара: милаҭк еиуаны зхы алызкаауа ауаҩы зегь изеиԥшны, изеиҟараны изыҟалаӡом. Избан акәзар, ахалкаара шьақәгылоуп аҭоурыхтә ԥышәеи ахдырреи, абызшәеи, ацәгьеи абзиеи знеишьақәас ирымоу уҳәа аазрԥшуа акультуратә хаҿрала. Ахатәы бзиа ибаны, атәым пату ақәҵара ари иидеалтәу гармониатә еизыҟазаашьоуп. Аха аҭоурых аҿы ус иҟоу аҿырԥштәқәа, шамахамзар, имаҷуп. Асовет тәылаҿы акоммунизм аргылаҩцәа ари азҵаара азнеишьаҿы акласстә принцип хаданы ишьақәдыргылеит. Адунеи иқәынхо аусуҩцәа (апролитариат) еиҿагылара рымамшәа, ринтересқәа иахьабалак еиқәшәошәа ирыԥхьаӡон. Аха уи мчыла иазаагоу шылкааз гәарымҭакәа иуаҟахыз. Уи азы иӡбан, аиҿагылара аԥырызхша, аформула – «ҵакыла исоциалисттәу, формала имилаҭтәу» ҳәа. Уи Хә. Бӷажәба ишәҟәаҿгьы кырынтә иаҳԥылоит. Ари аформула аԥсеивгара анаҭон уаанӡатәи азнеишьа – ҩ-культуракны – ажәлар ркультуреи абуржуазиатә культуреи ҳәа еиҟәыҭханы рыхәаԥшра. Аформула ҿыц аԥшьазгаз Сталин ари азҵаара дахцәажәон абас:
Сталин иажәа амакра, ишаадыруа еиԥш, имариамызт. Насгьы ара иаагаз ихшыҩҵак уеизгьы-уеизгьы ихшыҩданы иҟамызт – акыраамҭа аус ауртә иҟан. Аха ишнеи-шнеиуаз аҭоурыхтә ҭагылазаашьақәа рҽырыԥсахит – асоциалисттәи амилаҭҭәи еиҿагылара аԥыхшьа амуит, даҽа ҟазшьак шьҭнахит. Урҭ лыҵшәас ироуз атәы далацәажәо И. Калинин иҩуеит:
Ҳазҭагылоу аамҭазы атермин  иаҵанакуа аилкаара еиҳагьы иуадаҩхеит. Уи рхы иадырхәоит зхатә милаҭ азы агәыбылра аазрыԥшуа иҟнытә афашисттә знеишьа змоу иҟнынӡа. Ҳәарада, арҭ аҩ-еилкаарак еизакны рыхәаԥшра шьаҭанкыла ииашам. Убри аҟнытә, ара иаагап урҭ злеиԥшым ҳәа ҳгәы иаанаго А. Ивантер иажәақәа: .
Ари ахшыҩҵак инагӡаҵәҟьаны ишҳанамҳәогьы, арҭ аҩ-еилкаарак еилырганы, ишеицәыхароу ҳнарбоит.
Ишаабо еиԥш, ари азҵаара даара иуадаҩқәоу иреиуоуп, убри аҟнытә Хә. Бӷажәба зҩымҭақәа еилирго аԥсуа шәҟәыҩҩцәа анационализм ахьрыдибало азы гәыбӷан иаҳамҭап. Уи зыхҟьо дызлыҵыз аамҭеи усҟан аҳра зуаз аидеологиеи роуп. Насгьы иара анационализм дахьалацәажәо иаармариашәа ауп ишиҳәо, дзыхцәажәо авторцәа дрықәымчуам, хара дук рыдиҵом.
Анационализм азҵаара ишазнеиуаз еиԥшны ауп усҟан ишрыхәаԥшуаз акласстә қәԥара атеориеи адинхаҵареи. Амарксистцәа ауаҩытәыҩсатә ҭоурых аҿиараҿы хадара зуа акласстә қәԥароуп ҳәа ирыԥхьаӡон. Ауаажәларратә еиҿкаашьеи уи еихшашьеи рҿы классла (мазарала) ашара мап ацәкра, урҭ рыбжьара еиҿагылара ыҟам ҳәа аԥхьаӡара, ҳәарада, ииашам. Аха амарксистцәа ари аҭагылазаашьа абсолиутизациа азыруан, урҭ рыбжьара еиҿагыларамзар, қәԥарамзар даҽа еимадашьак, ԥсыхәак ыҟам ҳәа иахәаԥшуан.
Амарксистцәа гәрамгарала иазнеиуан адингьы. Анцәахаҵара аҭҵаарадырратә дунеихәаԥшышьа иаҿадыргылон. Уи адунеи шеиҿкаау, ишҿиауа ииашаны аилкаара алнаршом ҳәа иахәаԥшуан. Уи аԥыхразы, дара изларыԥхьаӡоз ала, адинхаҵара акласстә шьаҭа амхтәуп – аексплуататортә уаажәларра аԥыхтәуп. Убри алагьы иалыршахоит ауаҩы ихақәиҭра наӡеи адгьылтә џьанаҭи ҳәа агәаанагара шьақәдырӷәӷәон. Арҭ апостулатқәа зыдзымкылоз, ма иззеилымкаауаз иԥырхагоу, иқәгатәу ракәны ирыхәаԥшуа иалагеит.
Ҵабыргны, Аԥсны 20-30-тәи ашықәсқәа рзы аполитикатә ԥсҭазаараҿы арҭ азҵаарақәа усҵәҟьа иџьбараны апрактикатә ӡбашьа амамызт, аха еиҳа-еиҳа аҽарӷәӷәон. Уи зыхҟьоз еиҵагылоз аҿар ирауз аҵара акәын. Абжьаратәии иреиҳауи аҵареиқәурҭақәа рҿы здунеихәаԥшышьатә принципқәа шьақәгылаз аителлигенциа рхаҭарнакцәа роуп еиҳарак ишьҭызкааз усҟантәи аидеологиа. 20-тәи ашықәсқәа рынҵәамҭаз – 30-тәи ашықәсқәа рылагамҭаз еиҿагылаз аԥсуа интеллигенциа – апублицистцәа, ашәҟәыҩҩцәа рырҿиамҭақәа ирныԥшуеит авторцәа шаҟа агәра ганы, ихаҵаҵәҟьаны иадгылоз, амаҵ азыруаз излааӡаз аполитикатә-идеологиатә дунеихәаԥшышьа. Ҳәарада, урҭ рхыԥхьаӡара далан Хә. Бӷажәбагьы.
Даара ӷәӷәала ирныруан ацентр аҟнытә иаауаз апропоганда. Усҟан хьаҳәа-ԥаҳәада авторитет змаз аурыс шәҟәыҩҩцәа агитациатә ҟазшьа змаз рырҿиамҭақәа критикада ирыдыркылон аԥсуа шәҟәыҩҩцәагьы. Иаҳҳәап, аурыс поет ду В. Маиаковски исоциалтә-бзазаратә драматә пиеса «Мистериа-Буфф» (1918-1921) аҿы иҩуан:
Абас еиԥш хыԥхьаӡарарацәала атеисттә знеишьа зныԥшуаз аурыс шәҟәыҩҩцәа рырҿиамҭақәа ианыруан аԥсуа литература. Иаҳгәалаҳаршәап адинхаҵара мап ацәкра амотивқәа зныԥшуа С. Ҷанба иажәабжь «Ыи, аллаҳ, аллаҳ!..», ипиеса «Анцәа Саваоф» Ӡ. Дарсалиа ипиеса «Аныхеи агәҭыхеи» уҳәа уб. иҵ. Иара Хә. Бӷажәба ихаҭагьы 1933 ш. Џь. Ашәба дицырхырааны аԥсшәахь еиҭаганы иҭрыжьит, иахьа ауаҩы иԥыхьамшәо, А. Сегал иброшиура «Адини амцҟазареи» ҳәа хыс измаз аусумҭа.
Аҵыхәтәан мҩасшақә иазгәаҳҭап ари ахаҿы иану – раԥхьатәи аԥсуа нбан  аиқәыршәара напхгара азызуаз И. Бартоломеи длеитенантын ҳәа иану шиашам, уи арратә чинс имаз аинрал-леитенант акәын.
Аизга аҩбатәи ахы азкуп 1931 шықәсазы иҭыҵыз В. Агрба ишәҟәы «Амра гылеит». Уаҟа Хә. Бӷажәба дазааҭгылоит аповест «Ҳколхоз «Ԥхьаҟа» аишьа». Астатиаҿы, иаҳа имаҷны акәзаргьы, иаҳԥылоит ажәа «аколнхара», аха еиҳарак ахархәара змоу «аколхоз» ауп. Астатиа автор иазгәеиҭоит аповест, уи аамҭазы иактуалтәуп ҳәа ирыԥхьаӡоз – аколнхарақәа рышьақәыргылареи акласстә қәԥареи раарԥшра ишазку. Хә. Бӷажәба ашәҟәыҩҩы ирҿиамҭа иагқәоу иреиуоуп ҳәа иԥхьаӡоит – апартиеи акомҿари ақыҭаҿы русура ишахәҭоу инагӡаны иахьаарԥшым, асхематизмра шаныԥшуа. Иара убри аамҭазгьы иара аҿырԥштәқәа ааганы ирҵабыргуеит В. Агрба асахьаркыратә баҩхатәра шилоу.
Ихадақәоу алкаақәа иреиуоуп Хә. Бӷажәба зҩымҭа еилирго ашәҟәыҩҩы иажәақәа – «Коӷониа ииҩыз ажәабжьқәа ҳара аколхозаа ԥырхагамзар хәарҭак ҳарҭаӡом… Сшәыҳәоит, иҟалауа акы акәзар шьҭа нахыс Ҳанифеи Беслани шәаарҟәаҵны, Аханиԥацәеи Маршьанааи нкажьны,
«Алло» еиԥш иҟақәоу, уи ацкыс еиӷьқәоу ирацәаны иҳазҭшәыжьразы» аҵабырг иацәыхароуп ҳәа ихьиԥхьаӡо.
В. Агрба ифырхаҵа хада Езыгә иҿала иҳәоу арҭ ажәақәа дырҿагылоит Хә. Бӷажәба. Уи иҳәоит ажәлар рдоуҳатә беиара аазырԥшуа аҳәамҭақәа ркажьра шаҭахым, насгьы И. Коӷониа афольклор ҟазарала ихы ишаирхәаз.
Хә. Бӷажәба дзыхцәажәо В. Агрба иҩымҭақәа еидызкылаз аизга ианын ажәеинраалақәагьы. Астатиаҿы урҭ иааидкыланы ахәшьара бзиа риҭоит. Амала иазгәеиҭоит ажәеинраала «Дад, дад!» аԥҵараан ишинырыз аурыс поет А. Фет ирҿиамҭа. Уи азы автор авба ииҭоит, насгьы иаанарԥшуа аҵакы «ленинтәым» ҳәа азиԥхьаӡоит.
Анаҩстәи ахы «С.И. Ҷанбеи аԥсуа драматургиеи» аҿы Хә. Бӷажәба иҳәоит зҩымҭақәа еилирго автор адраматургиа ажанр аҿы илшарақәа шдуу, дихәаԥшуеит аԥсуа драматургиа ашьаҭа азышьҭазҵаз иакәны. Астатиаҿы иҳәоуп С. Ҷанба Аԥсны Асовет мчра шьақәгылаанӡа ишаԥиҵахьаз аҩымҭақәа. Дырзааҭгыланы дрыхцәажәоит адрама «Амҳаџьыр», апоема «Аԥсны Ҳаным», апеиса «Иҳаҩсхьоу амшқәа рахьтә акы», ажәабжь «Ыи, аллаҳ, аллаҳ!» Урҭ рҿы иара иԥшаауеит ҭыԥқәак, игәаанагарала «анационализмтә хьынаара» ахьырныԥшқәо. Иазгәеиҭоит С. Ҷанба аԥсышәалеи урысшәалеи аҩра дшаҿу аповест «Сеидыҟ». Бӷажәба излеиԥхьаӡоз ала С. Ҷанба хыхь зыӡбахә ҳҳәаз игхақәа (анационализм) «кажьуа аҽыԥсахра даҿуп».
Хә. Бӷажәба анаҩсантәи истатиа азкуп ажәеинраалақәа реизга «Ҳтәыла иадыруазароуп иара аӷьеҩ-усуцәа» ҳәа 1932 шықәсазы иҭыҵыз. Аизга зырҿиамҭақәа аныз 13-ҩык авторцәа: Ш. Ҵәыџьба, Д. Гәлиа, А. Касланӡиа, Гә. Папасқьырԥҳа, Л. Кәыҵниа, М. Григолиа, А. Амқәаб, С. Ҷанба, М. Папасқьыр, Қь. Агәмаа, С. Сангәлиа, П. Ҷкадуа, Л. Лабахәуа рахьтә иара дыззаҭгыло 7-ҩык роуп. Урҭ рахьтә иара еиҳа инарҭбааны дрылацәажәоит Ш. Ҵәыџьбеи, Д. Гәлиеи, А. Касланӡиеи, Л. Кәыҵниеи рырҿиамҭақәак. Иааркьаҿны иҳәоит игәаанагара Гә. Папасқьырԥҳаи, А. Амқәаби, П.
Ҷкадуеи рҩымҭақәак рзы. Урҭ иԥсыҽқәоу рҿиамҭақәоуп ҳәа алкаагьы ҟаиҵоит.
Араҟа иалкааны иазгәаҭатәуп Хә. Бӷажәба раԥхьаӡа акәны атекстологиатә зҵаара ииашаны дшазнеиз. Аизга аԥсахрақәа алагаланы ианылаз Д. Гәлиа иажәеинраала «Хоџьан ду» дахьахцәажәо иҳәоит ус шыҟаҵатәымыз.
Ашәҟәы анаҩстәи ахы зызку 1932 шықәсазы иҭыҵыз Л. Кәыҵниа ишәҟәы «Атәыла ҿиоит» аилыргара ауп. Акритик еилиргауа аизга ианын апоет ипоемақәа «Апролетар», «Тҟәарчалргылара», «Ленин», «Миллион бжьы», «Акомҿар», «Шәӡырҩы!» Урҭ рахьтә иззаҭгылоу еиҳарак раԥхьатәиқәа ҩба роуп. Хә. Бӷажәба акритика азиуеит Л. Кәыҵниа ирҿиамҭақәа ргеографиатә масштаб ахьеиҵыхцәоу, асахьаркыратә хаҿсахьақәа иахьконкреттәым, иахьхьысҳау. Иазгәеиҭоит, иара убас, аурыс поет В. Маиковски иажәеинраала еиҿартәышьа (уи мап шацәимкуагьы) иҽахьадицалацәо, иҳәашьала ажәақәа «ԥсаҟьаны» иахьаниҵо. Астатиаҿы аӡбахә цәыргоуп – статиак М. Гочуа ԥсевдонимс «Лӡаатәи» ҳәа шимаз ҳаилзыркаауа. Анаҩс ицо «Ленинизм анбан» – Ольхови ииҩыз аԥсшәала аиҭага иазку астатиа ари ашәҟәы изагәылалаз аилкаара уадаҩуп. Избанзар, уи алитература иазку статиам. Ольхови Борис Семион-иԥа асовет партиатә усзуаҩын, журналистын, литературатә критикын. Уи иусумҭақәа реиҳарак зызкыз апартиа зымҩаԥгара иаҿыз аусхкқәа: ааглыхреи аиндустриализациеи, аусуцәа ркласси апартиеи реизыҟазаашьақәеи, апартиатә усура атеориатә зҵаарақәеи уҳәа уб. иҵ. ракәын. Икьыԥхьхьан акык-ҩбак алитературатә статиақәагьы. Араҟа Хә. Бӷажәба дыззааҭгыло Ольхови ишәҟәы «Ленинизм азбука» кырынтә акьыԥхь абахьан, аҵыхәтәантәи а-5-тәи аҭыжьра ҟалеит 1931 шықәсазы, азеиԥш тираж 1.000.000 инаӡон.
Хә. Бӷажәба ашәҟәы автор дымшаҭакәа акритика азиуеит, игәаанагара марксизм-ленинизм иақәымшәо ахшыҩҵакқәа аныԥшуеит ҳәа иԥхьаӡаны. Иара убас акритика изиуеит зыхьӡ имҳәо аиҭагаҩгьы. Б. Ольхови ишәҟәы аԥсышәала еиҭаганы ҳахьыԥшаахьоу абиблиотекақәа рҿы иаҳԥыхьамшәацт.
Аизга иану астатиақәа зегьы реиҳа ихәыҷу П. Ҷкадуа ишәҟәы «Аҿыц аиааиуеит»  иазкуп. Уи аилыргара рацәак даламлакәа – асиужет ааиҭаҳәаны, иԥсыҽу рҿиамҭаны ахә ишьоит, астатиа ахаҿгьы ус иаирбоит.
Аҵыхәтәантәи ахы азкуп алитература атеориа азеиԥш зҵаарақәеи ажәеинраалеиҿартәышьатә система ахәаԥшреи. Араҟа ирзааҭгылоуп абарҭ апроблемақәа: алитература закәу, апоезиа хықәкыс иамоу, аҟазаратә хкқәа рҷыдарақәа, арҿиамҭақәа рҿы аидеиақәа ахьынтәаагатәу, апоезиеи апрозеи рҷыдарақәа уҳәа. Арҭ азҵаарақәа рҿы Хә. Бӷажәба иааирыԥшуеит азыҟаҵара бзиеи иҳараку алитературатә гьамеи. Ажәеинраалеиҿартәышьазы иара дырзааҭгылоит астоп (ашьықәырс), ахореи, аиамб, адактиль, амфибрахи, анапест, арифма, аритм уҳәа ажәеинраала жәеинрааланы иҟазҵо аилкаара хадақәа. Уаҟа иара иааигоит аҿырԥштәқәеи асхемақәеи. Урҭ аҿырԥштәқәа реиҳарак аԥсуа поезиа аҟнытә иаагоуп, аха иҟоуп аурыс жәеинраалақәагьы, нас аԥсуа фольклор аҟнытәи иаагоу аҿырԥштәқәагьы. Автор иаирбоит аурыс жәеинраалақәа аԥсшәахь еиҭазгаз Л. Кәыҵниа шиакәу. Хә. Бӷажәба ҿырԥштәыс иааиго аматериал аҿы иаҳԥылоит еиқәымшәарақәак. Иаҳҳәап, ахореи дахьалацәажәо иаагоу раԥхьатәи аҿырԥштәы аҿы: хьы-ла|-и-ыуп|-а-хы-ис|ха-гы-ло|– 10-цырак рыла ишьақәгылоуп, автор иаирбо 9 роуп; ажәа «аԥсра» цырала ишамккәа ианыжьуп, ацыра ахьыҟам «цт» хазы иалкааны иануп уб.иҵ.
Астатиа аҵыхәтәан иаирбоит ашәҟәы ари ахәҭа аҩраҿы ихы иаирхәаз ахыҵхырҭақәа. Уаҟа зыӡбахә иҳәо авторцәеи рышәҟәқәа рыхқәеи, ажурнал ахьӡи мацара роуп. Уи азы ҳара ихарҭәааны иаҳарбап: А. П. Краиски «Аҩра иалаго ашәҟәыҩҩы идырраны иҟоузеи» (Ленинград, 1928); Г. А. Шенгели «Практикала ажәеинраалеиҿартәышьа» («Практическое стиховедение». М., 1923, 2-тәи аҭыжьра – Л., 1929 Б.В. Томашевски «Алитература атеориа. Апоетика» (Ари аусумҭа 20-30-тәи ашықәсқәа рзы акрынтә иҭыҵхьан: актәи аҭыжьра – Л., 1925, афбатәи – Л., 1931); ажурнал «Алитературатә рҵага» («Литературная учеба») аԥшьгаҩысгьы раԥхьатәи
редакторсгьы иҟаз М. Горки иоуп. Уи ҭыҵуа иалагеит 1930 шықәсазы).
Хә. Бӷажәба ишәҟәы зеиԥш гханы иамоуп – ацитатақәа ахьынтәаагоу ашәҟәқәа анҭыҵыз, иарбан даҟьоу уҳәа ахьарбам. Изыхҟьазгьы аилкаара уадаҩым – аԥсуаҭҵаара макьана атрадициа амамызт, ҳзыхцәажәо ашәҟәы уи аҿиара раԥхьатәи ашьаҿақәа иреиуан.
Хә. Бӷажәба ишәҟәы анҵәамҭаҿы иаирбоит акьыԥхьраан ицаз агхақәа. Ҳәарада, ашәҟәаҿы уа иарбоу агхақәа рнаҩсгьы имаҷымкәа иҟоуп.
Уажәтәи аҭыжьра шьақәгылоуп ҩ-хәҭак рыла: иахьатәи аԥсуа графикахь ииагоу атексти иара анҭыҵуаз излаҟаз акопиеи (усҟан алатин графика акәын ахархәара змаз). Аԥхьаҩ изымариахарц азы уажәтәи ашрифт ала икьыԥхьу атекст иахьатәи аҩышьаԥҟарақәа ирышьашәаланы ианаҳҵеит. Иаҳҳәап, раԥхьатәи атекст аҿы иахьабалак ажәақәа: «ажәеинраала» ануп «ажәа еинраала» ҳәа, «ажәаԥҟа» – «ажәа ԥҟа» ҳәа, насгьы анабан «ы», иахьа иахьаҳмыҩуа ажәақәа шьарда ирацәоуп – адыу, уырҭ, иҩыит, уҳәа уб. иҵ. Урҭ зегьы иахьатәи ҳаԥҟарақәа ирықәыршәаны иааныжьуп, ашәҟәаҿы иаагоу ацитатақәа рҿы ада. Иара убас ишыҟоу иааныжьуп Хә. Бӷажәба иҩышьа иазҷыдоу ажәақәакгьы. Иаҳҳәап, уи иҩуан «аԥсҭазаара» акәымкәа ҳәа,«аԥсҭазара» , «аексплуатациа» акәымкәа, «аексплоатациа» ҳәа уб. иҵ. Астиль аганахьала рҽеира зынӡа иалаҳамгалаӡеит, ааҭгыларатә дыргақәа ртәы ҳамҳәозар.
Хә.С. Бӷажәба ишәҟәы «Иахьатәи аԥсуа литература. Иаазыркьаҿны критикала ахәаԥшра, теориатә зҵаарақәак нацҵаны» аԥсуа литературеи алитературатә критикеи рышьаҭа зкыз усумҭоуп. Иара ианыԥшуеит аамҭа иамаз ауашәшәыррақәа. Уаҟа иаҳԥыло, хыхь акык-ҩбак ҳазлацәажәаз, азнеишьақәа, иахьатәи аҩаӡара иаҿырԥшны ҳрыхәаԥшуазар, урықәшаҳаҭхартә иахьыҟам рацәоуп. Автор ихаҭа анаҩстәи иҭҵаамҭақәа рҿы урҭ мап рцәикуеит, дрыцәхьаҵуеит. Дара еиҳарак изыдҳәалоу аполитикатәии аидеологиатәии знеишьақәа роуп. Аха ашәҟәы аниҩуаз аамҭазы ииҳәоз ахшыҩҵакқәа риашареи иҟаиҵоз ахәшьарақәа рыҵабыргреи агәра ганы дыҟан. Уи аазрыԥшуа
ҭагылазаашьоуп: автор-қәыԥш қәрала кыр еиҳабацәаз, аԥышәа дуи авторитети змаз Д. Гәлиеи С.Ҷанбеи рҩымҭақәа дахьрылацәажәо, қәрала еиҳа изааигәаз реиԥш, џьара-џьара инаҵшьны дацралангьы акритика ахьырзиуа. Ус ишыҟазгьы, хыхь ишаҳҳәахьоу еиԥш, аусумҭа анапылаҩыра агәаҭаразы ирбан С. Ҷанба. Уи изкны акритика маҷымкәа ишыҟазгьы даԥырхагамхеит, ашәҟәы аҭыжьра иахәҭаны иԥхьаӡеит. Ҳәарада, ари афакт аинтерес зҵоу, иҟаз арҿиаратә еизыҟазаашьақәа аазырԥшуа иреиуоуп.
Хә. Бӷажәба ишәҟәы ианыԥшуеит илаԥшҳәаа аҭбаара, дызлацәжәо аԥсуа литературатә материал анаҩс ибзианы ишидыруа, дшаԥхьахьоу аурыс классикатә литературагьы. Араҟа аиҿырԥшратә материал аҳасабала иара дрыхцәажәоит А. Пушкини, М. Лермантови, И. Гончарови рҩымҭақәа рфырхацәа. Ихы иаирхәоит Н. Гоголь, А. Чехов, Л. Толстои, М. Горки, В. Белински, А. Луначарски алитературатә рҿиаразы ирҳәахьаз агәаанагарақәа. Асоциалисттә литературатә тематика даналацәажәо аԥхьаҩ дхьаирԥшуеит В. Маиковски, А. Безименски, М. Герасимов, А. Жаров уҳәа аурыс совет поетцәа рырҿиамҭақәеи рырҿиаратә хырхарҭақәеи рахь.
Дызҭагылаз аамҭазы иҟаз азнеишьақәа инрықәыршәаны дрылацәажәоит Ф. Достаевскии И. Тургеневи рҩымҭақәак. Ҳәарада, аҭыԥ рымоуп марксизм аклассикцәеи Асовет ҳәынҭқарреи апартиеи рнапхгаҩцәа рцитатақәагьы уҳәа уб. иҵ.
Иааидкыланы иаҳҳәозар, ари ашәҟәы аҭыҵра иаанарԥшит абаҩхатәреи агәырҵҟәыли згымыз, заԥхьаҟа иҵарауаҩ духараны иҟаз ауаҩы дышцәырҵыз. Хә. Бӷажәба анаҩстәи ирҿиарала уи зегь шьақәирӷәӷәоит. Раԥхьатәи иҭҵаарадырратә шьаҿа злеихигаз ашәҟәы акәзар, уи алитератураҭҵааратә хәыцра хацзыркыз доуҳатә баҟаны иахәаԥштәуп аԥсуа культура еизҳазыӷьараҿы.
Агәыӷра ҳамоуп ашәҟәы аиҭаҭыжьра гәахәарыла ирыдыркылап ҳәа афилологцәеи аԥсуа ԥхьаҩцәеи. Иара аҭыжьрала аԥсуа литератураҭҵаара адагьы, аԥсуаҭҵаара зегьы иазырхынҳәхоит уи аҭоурых аҿы акрызҵазкуа аусумҭа.
Аԥснытә ҳәынҭқарра шәҟәы ҭыжьра.
Аԥсуа литература, хымԥада, Асовет мчы иахҿиааит. Ԥыхьа ари алитература зҿиомызт, избан акәзар, атәыла царҭа амамкәа аҳәынҭқар игенерал имагә иаҵарҟьыцны иман, избан акәзар, аурыстә шовинизм ду ашҳам меигӡарыда иабылуан азҳаразы рхы иҩахоз амилаҭтә культура. Аԥсуа жәлар рҳәамҭақәа лашара мбаӡакәа аканӡара иаҿын. Ашьҭахьтәи анхаҩ џьажәлар ирылҵыз абиԥара аурыс ҳәынҭқар иқәыӷәӷәара иаҵагылаз, ахьырхәра експедициақәа енагь изқәымчуаз, даҿа тәым тәылакахь иахыргар ҳәа ишәуа, иӡыӡуа иҟаз, апомешьчикцәеи акапиталистцәеи аексплоатациа ззыруаз ирылшомызт ажәлар рҳәамҭақәа рырҿиара ажәытәтәи агәаҟра шәақәеи, арыцҳара шәақәеи рҳәара аамышьҭахь даҽакала.
Аҵара змоу аԥхьацәеи, аҵара змоу аҩцәеи рыҟамзара асахьаҩра литература аҿиара аанакылуан.
Аԥсуатә алфавит (анбан) 70 шықәса рышьҭахь Бартоломеи ишьақәиргылаз еиҳарак аԥсуаа рурыстәра, динтә хәаԥшрала рааӡара иазҳәан.
Ареволиуциа ҟалаанӡагь уи анбан шәҟәы аԥсуа џьажәлар ирзеилмыргакәа инхеит.
Аџьажәлар ԥыхьа аиԥш ҵара рымамкәа иҟан. Апапцәа, ауахәаматә школқәа рахь инаргаз ԥыҭҩык аԥсуа ҷкәынцәа заҿӡаз аевангелиеи аныҳәарақәеи рҵара акәӡан, аурыстә чинуааи амиссионерцәеи иҟарҵаз «аԥсуатә» нбан ала.
Иҟамызт алитературатә кадрқәа, избан акәзар дара аӡәык-ҩыџьак иҟаз аԥсуа интеллигентцәа еиҳарак хыхьтәи ауаажәлар ирыцрыҵқәаз ракәын, насгьы урҭ, аурыс ҳәынҭқар исолдаҭ рыԥса иахаҵаны иааргаз «акультуреи ацивилизациеи» иақәыршаҳаҭны, уи аԥсала иараҿы ишьамхнышгылаҩцәан
иааӡан. Арҭ аинтеллентцәа аԥсҭазаара ҿыц азы амҩақәҵара рылшо иҟамызт. Урҭ еиҳарак ирылшон иҟаз: аԥсуа жәлар ржәытәра ду, ԥшьаала лахеиқәҵарыла агәаларшәара, азықәԥсычҳара, алаӷырӡ ақәҭәара акәӡан. Аԥхьаҟатәи аусқәа урҭ ирбомызт.
Агәымхареи, акультурадареи, адинтә лашьцареи рыла Аԥсны еибаркны измаз аурыстә ҳәынҭқарра, аколониалтә қәыӷәӷәара аполитика иахҟьаны ареволиуциа ҟалаанӡа, ишәҭуаз ажәҩан еиқәараҿы раԥхьаӡатәи еҵәан Дырмит Гәлиа аԥсуатә сахьаҩра литература ашьақәыргылара напы зиркыз.
Аха Гәлиа инаплакы, иҩымҭа аинициатива, ипоетикатә лшара усҟантәи «аамҭа анацәкьарақәа ҩаҩаӡа анхацәа рцәа-ржьы иаларԥсны» иҟаз ианамҭеит адац ахьаунашьҭшаз аҭыԥ, уи иашәақәа рбжьы аԥсуа џьажәлар, аколониалтә тәра даҷқәа рыла иҿаҳәаз рлымҳа аҟынӡа изынаӡомызт.
Гәлиа асахьаҩра литература еихеиҳаз, аха ашәҭ зхымҿиаацыз раԥхьаӡатәи жәҵысын, аха жәҵыск амацара ааԥынра азыҟаҵом, Гәлиа имала изышьақәыргыломызт Аԥсны азы алитература.
Аԥсны алитературатә ааԥынра шьақәгылеит Асовет мчы аныҟала ашьҭахь.
Март 4, 1921 шықәса ҭоурыхтә ҳәааны иҟалеит, уи иаанартит ҵҩа змам ақәаԥшылара аԥсуа литература формала имилаҭтәаны, ҵакыла исоциалисттәны арҿиаразы аусура ду.
Иӷәӷәаны ишьақәгыламызт раԥхьатәи аԥсуа ҩцәа ршьаҿа.
Аԥшқа раԥхьаӡа аныҟәара даналаго, ишьапы еихиго-цыԥхьаӡа акы дшьахҟьашо, дышкаҳауа аиԥш, аԥсуа литература апионерцәа аԥхьатәи ашықәсқәа рзы ирыман имаҷымкәа рҩымҭақәа рҿы агхақәа.
Амилаҭтә хақәиҭра аигәырӷьара, ақәыӷәӷәара ду ирхырҳәаз аҭакс, дара рхатә милаҭтә культура аҿиарала аԥылара, инагӡаны акласстә ҽазыҟаҵара ацәмаҷра иахҟьаны аԥхьатәи аҩцәа аҭыԥантәи аԥсуатә национализм ахьынаарахь имҩахнагеит.
Урҭ аԥхьатәи рҩымҭақәа пролетартә идеологиала ишьақәгылам, акласстә еиԥынгыларақәа еикәдыршшоит, обиективла Аԥсни Қырҭтәылеи иқәынхауа аџьажәлар реиҟәҟьарахь, реиқәымшәарахь иагауан (иаҳҳәап: Ҷанба ипоемақәа «Ашьха ҭыԥҳа», «Аԥсны-Ҳаным»).
Аха арҭ ашықәсқәа рзы агхақәа шыҟазгьы ишьҭаҵан наҟ-наҟтәи алшарақәа зыхҿиаашаз ауасхыр ӷәӷәа.
Аԥшқа дышнеиуа аныҟәара иҵоит, дхаҵаны дҟалоит. Аԥсны алитературатә ҵысра аҽарҭбаауан.
Уи ишьҭнахуан ирацәаҩны аҵара зҵауа аҿар, амилаҭтә школқәеи атехникумқәеи ирыҭҭәаа ирҭоу, ецы арахә ирыцыз, иахьа аки-аки еиԥшымкәа анаукеи атехникеи рыҳаракырақәа шьҭызхуа.
Аԥснытәи апролетартә ҩцәа рассоциациа еиднакылоит имаҷымкәа алитературатә кружокқәа. Аха А. Ԥ. Ҩ. А. аформеи, аусушьа аметоди анааломызт иаанымгылаӡакәа аԥсуа сахьаҩра литература ашәҭра иаҿыз.
Алитературатә ҿар А. Ԥ. Ҩ. А. иааӡон: ажәлартә ҳәамҭақәа ртәамбарала, газеҭтә схематизмла, насгьы аурыс поетцәа «Кузницеи» «Литфронти» рҩышьа аформеи, ртематика алхшьеи иаҿырԥшны ирыҩратәа, атеориатә зҵаарақәа рхьыжьрала, иаҳҳәап, аԥсуа жәеинраала аиҿартәышьа апроблема уб. агьырҭ.
Хымԥада, А. Ԥ. Ҩ. А. ариадқәа рҿы иҟалеит рдацқәа ӷәӷәаны аԥсуа литература аҿар-ҩцәа: Кәыҵниа, Ҵәыџьба, В. Агрба.
Хымԥада, В. Агрба иҩымҭа «Амра гылеит» даара ихәыцу наплакуп 1929 – 30 шықәсқәа рзы аԥсуа қыҭаҿы асоциалист-економикатә «еиҭаҵра дуқәа» иҟаз раарԥшраҿы.
Хымԥада, апоетцәа Ҵәыџьбеи Кәыҵниеи аԥсуа литератураҿ раԥхьаӡа ицәажәеит иҵару, ишәу комҿартә бызшәала.
Абарҭ авторцәа ирыман «арматә», иленинтәым ахәаԥшрақәа: ажәлар рҳәамҭақәа пату ақәымҵара, икосмизму темала, «дунеитә масштабла аҩра», схематизмла ҳаԥсҭазара ҿыц арбара, плакатла акулаки аӷьеҩ усуҩи раарԥшра,
ҳанхашьа социалисттә реконструкциала аҿиара, аҭоурыхтә ду иаҵанакуалеи ҳтәылатәи аџьажәлар рдырра ҿыцла ашьақәгылашьеи раарԥшра алымшара.
А.Ԥ.Ҩ.А. ақәхра, насгьы Аԥснытәи алитературатә организациақәа реиҭашьақәыргылара З. Ц. К. К. (б) п. 23 апрель 1932 ш. рзы ақәҵара иҟанаҵаз ала аԥсуатә сахьаҩра литература иаиуит наҟ-наҟтәи аҿиаразы амҩақәҵара бзиа. Уажәы аакьыскьа иҳаҩсқәаз ашықәсқәа рзы иҳамоуп даара алшара дуқәа аԥсуа ҩцәа зегьы рҩымҭақәа рҿы.
Д. Гәлиа ԥыхьа аидеалисттәии адинтә-мистика шьыԥкақәеи ихҳәаны, дыриааины, уажәы иҩуеит алаҵаразы, аҭаҭыназы, ажәлар рҳәамҭақәа ихы иархәаны, иҩуеит адинтә-хамҵара частушкақәа.
Д. Гәлиа ԥыхьа зны напҟазарала дааирԥшит аԥсуатә Печорини Онегини ртип – аамсҭцәеи-ҭауадацәеи, афеодалцәеи рыгәҭа иагәылҵыз «аоҩы мыцхәы».
Ԥыхьа зны иааирԥшит иахьа ожәраанӡагьы раԥхьатәи аҭыԥ шьҭызхуа аԥсуатә лирика.
Уажәы даара аус ду азиуеит аԥсуа литература атеориатә проблемақәа – аграмматика, аорфографиа, ажәеинраала аиҿартәышьа, аха ҳақәиҭуп иаҳҳәар Д. Гәлиа иҵагь иҿыцу асахьатә литература ҩымҭақәа ҳаиҭаразы.
Самсон Ҷанба раԥхьатәи ишьыԥкақәа дрыцрыҵуа, иҟәыхуа, иара убасҵәҟьа иҽиԥсахуеит крызҵазкуа аполитикатә тема – акласс қәԥареи аԥсуа қыҭан аколхоз ргылареи еилкааны аҩразы напы аркны (аповест «Сеидыҟ»).
Кәыҵниеи уи иҩызцәеи апоет ҿарақәа рҟынтә «рарматә» грақәа гәаҭаны, напы адыркит урҭ рыриашара. Урҭ даара рхшыҩ азышьҭны иалагеит аформеи астили рышьақәыргылара, апроблемақәа рҵара, урҭ ажәлар рҳәамҭа абарақьаҭра иамаз гәаҭаны критикала рхы иадырхәарц ирыдыркылеит. Ажәлар рҳәамҭақәа «аџьажәлар рԥсҭазара зегьи, рсоциалтә ҭоурыхтә ԥышәеи» еиднакылеит, «аҩҩы уи, хымԥада, идыруазароуп», избан акәзар, «аҩҩы итәылеи икласси дыргәуп, лымҳаси бласи дрымоуп, иепоха бжьыс дамоуп… ԥыхьатәи шаҟа ибзианы еиликаауа аҟара, иахьатәи аамҭагьы убриаҟара иара изын еиҳа еилганы иҟалоит» (М. Горки).
Ажәлар рҳәамҭа ҭынха критикала иҳадкылуа, Сталин исоциалисттә реализм методла ҳҽеибыҭуа, ҳепоха асоциалтә ҵаки, асоциалисттә процесс дуӡӡақәа аџьажәлар рдырра иаарҳәны ишьақәзыргылуа аарԥшуа аԥсуа ҿар ҩцәеи, апоетцәеи «рҳаи рҵәышьеи» еицырхырааны ирчаԥароуп аԥсуатә литература абаа, формала имилаҭтәу, изҵанакуала исоциалисттәу.
Убарҭ зегьы, аԥсуа литература аҿиара амҩақәҵареи аперспективеи ҳнарбоит ари Хә. Бӷажәба ииҩыз аџьа аусумҭа. Аԥсуа литература аҿиараҿы даара бжьаха дуны иҟан акритика амчкәадара, акритика «ҳлитература азҳара апроцесс аҿы иԥҳьагыланы, имҩақәҵаҩ мчны иҟалароуп» (М. Горки).
Акритика ҿыц аҩра иалагауа аҵара инарҵалароуп.
Акритика аҿар ҩҩы амҩақәҵара рнаҭароуп.
Акритика ԥыхьатәи аҩцәа ҿыцны рышьақәыргылара иацхырааҩны иҟазароуп.
Акритика аидиалогиатә ырхәарақәеи ҟамларазы ибжьаҩхароуп, классла иҳаӷоу аидеалогиа иаарԥшны иԥнажәалароуп.
Еиҳараҩык аԥсуа аҩцәа дуқәа рҩымҭақәа, марксисттә-ленинтә анализла раарԥшраҿы раԥхьатәи ихәыцу наплакуп Хә. Абӷажәба иусумҭа. 1912 ш. раԥхьатәи Гәлиа иажәеинрала еизга иҭыҵыз инаркны, иахьтәи аԥсуа литература налаҵаны, иаазыркьаҿны акритикатә хәаԥшра азызуа.
Абӷажәба иусумҭа иара злаҟоуала макьана иакуп.
Ҿыц адәы иаақәлаз аӡә еиԥш аԥсуа критикагьы макьана мҩадук уаҟәыҵ, мҩахәасҭакгьы ылнамхыцт. Иара убри амҩахәасҭа аԥшааразы, аҟаҵаразы, ахҿаразы наҟ-наҟтәи алитературатә критика амҩа алхразы Абӷажәба иҩымҭа убри аҿы наплакы бзиоуп.
Хамԥада, ари акык-ҩбак агхақәа ирцәыхьчам, иҟалашт џьара-џьара еимактәқәоу азҵаарақәа, аха уысгьы ари кыр иаԥсоу лагамҭоуп Аԥснытәи асоциалисттә литература аргылараҿы.
Аԥсуа литература аҿиара аҭорых иацуп Дырмит Иесыф-иԥа Гәлиа ихьӡ. Д. И. Гәлиа ихаан оуп аԥсуа литература ашьапы анкха, аԥсыԥ лагаҩагара ианалага, аха ашәҭра ианалага Асовет мчы ҟалеижьҭеи оуп. Амаҷ-саҷқәа ҳаарҟәаҵны иаҳҳәозар Д. И. Гәлиа иҩра шьақәгылеижьҭеи шьҭа иҵуеит 28 шықәса раҟара.
Д. И. Гәлиа иҩыра ашьақәгылара аамҭазы даҽа социалтә-економикатә еиҿцаарақәак ыҟан. Усҟан Аԥсны иааԥкны иқәын аурыстәи империализм аимпериалисттә-колониатә политика ус мҩаԥгауа.
Д. И. Гәлиа иҩра ашьақәгылара аамҭазы Аԥсны ҩ-қәыӷәӷәарак иаҵагылан: аурыстә империализм, аҭыԥантәи ҭауади-аамысҭцәеи афеодалцәеи рықәыӷәӷәара Д. И. Гәлиа аҩра напы аналаикуаз аамҭазы аурыстә шовинизм дуп, аҭыԥантәи национализми ирысакьаҳәымҭан иҟан. Амилаҭ ссақәа алашьцара иҵахалан. Аԥсуа шәҟәыҩра хәыҷы аиргь афора ҳәа ахы аҩахара иаҿыз адинтә каҭа иҭахалан, мистикала еибаркын, еиҳарак аџьажәлар динтә ҟазшьала рааӡара иазҳәан.
Зхы ҳарҵысыз азҵаара иҵагь еилкааны иаҳнарбоит аԥсуа литература аҿиара аҭоурых. Раԥхьаӡа аԥсуа нбан шәҟәы алеитенант Бартоломеи ихьӡ ахны иҭыҵит Қарҭ 1865 шықәса рзы.
Ари «Аԥсуа нбан» аџьажәлар рзы хәарҭа аланы, шәыр аанашьҭуа иҟамлеит. Џьарак-ҩыџьара иахьаԥхьоз ауахәамақәа рҿгьы аҭыԥ аанкылан ирыман хыхьтәи ауаажәлар.
Анбан шәҟәы уалс иамаз ахәыҷқәа динҵасла рааӡара, акласстә интересқәа реиныршәара ала акәын. Уи ахәыҷқәа иднарҵон: «ауаа зегьы бзиа ибала, Анцәа иишаз аоҩы изы ӷас уҽыҟаумҵан; аиаӷара Анцәа ицәымӷыуп, Анцәа аоҩы дзыиша бзиа еибабаразоуп». Ари анбан шәҟәы еиҳарак аԥсуаа рурыстәра иазҳәан.
Уи ашьҭахь дук мырҵыкәа иҭыҵит «Аԥшьа аҭоурых иаазыркьаҿны».
1910 шықәса рзы иҭыҵит аҩ. Д. И. Гәлиа еиҭеигаз ашәҟәы «Ақьырсиан иаша екклесиа аныҳәа дыуқәа».
Иара убри ашықәсазы иҭыҵит К.Д. Маҷавариани еиҭеигаз «Аныҳәарақәа, жәа закәанк, ақәра бӷьыц».
1912 шықәса рзы иҭыҵит 356 даҟьа зҵазкуа «Иҳақәиҭыу Иисус Христос иевангелиа цқьа Маҭфеи, Маркозыи, Лукыеи, Иаанныи ирыҟнытәу».
Абри ҳазхәаԥшыз иаҳнарбоит, аԥсуатә шәҟәыҩра аҳра змаз аклассқәа рышьхәа ишҭацалаз, адинтә гәымхара ҵакыс иаманы ишеибаркыз.
Ари ашәҟәыҩра хшыҩҵакыс иаман: аџьажәлар рырлашьцара, динтә ҟашьала рааӡара, акласстә интересқәа реиныршәара, аколониалтә политика ариашара.
1871 шықәсқәа Аԥсны имҩаԥыргаз ареформа ашьҭахь, Аԥсны ашә иасуа иаалагеит акапиталисттә еиҿцаарақәа аурыстә ҳәынҭқар исолдаҭ рԥса иахарԥаны иаанагаз. Аԥсынгьы иазҳауа иалагеит ахәаахәҭратә капитал, уи ахәаахәҭратә капитал ԥшьала-ԥшьала иҽалаирхәуан аҭауад – аамысҭа – афеодал, аха иаҵшьтәуп уи аҿиара иаҿаҳәуан инханы иҟаз ажәытә феодалтә усҳәарҭақәа (аха уи аилыргара уажәтәи ҳцәажәара иаҵанакуам).
Ҵоуп, Аԥсны макьана иҟамызт акапиталисттә еиҿцаарақәа, арҭ ажәақәа ишрыҵаркуа аиԥшҵәҟьа, аха усгьы уи амҩа иқәын.
Убри аҟынтә, аԥсҭазара ҿыц даҭахын аҵара змоу ахәаахәҭҩы, аҭауад, акапиталисттә усқәа рымҩаԥгаразы. Убри аҿыц ԥсҭазара аамҭа иаҭаххеит аҵара. Ари аҵара уалс иамаз
аџьажәлар рылахтра акәмызт, хыхьтәи ауаажәлар аԥсҭазара ҿыц ашьақәгылара иаҿыз анрааларазы, аџьажәлар динтә ҟазшьала рааӡаразы, аурыс ҳәынҭқар иколониалтә политика ариашаразы, аԥсуаа рурыстәразы акәын.
Аԥсуа литература аҿиараҿы иамҩаны исыԥхьаӡоит Д. И. Гәлиа иҩымҭақәа цқьа марксисттә еилыргарыла ирӷәӷәоу аарԥшра. Абри астатиа хәыҷгьы, абри аусбжьахаҿы лагаласҳәоуп сшаҳәаԥшуа.
Д. И. Гәлиа алитература асцена дықәгылт 1905 ш. рышьҭахь. Иҩырақәа аҭыҵра иалагеит 1910 шықәса идыркны. 1912 ш. рзы, ареакциа цәқәырԥа ианасакьаҳәымҭаз иҭыҵит «Ажәа еинрааалақәеи ахьӡыртәрақәеи»:
«Аҽы ԥсыр,
Адәы аҭынхоит;
Аоҩы дыԥсыр,
Ажәа иҭынхоит» – ҳәа епиграмс иақәыҩны
Абри аиԥш аԥсҭазара еиқәаҵәа аан Д. И. Гәлиа иҭкааны изыҩуамызт (иҩыргьы иадраӡомызт) игәы иҭеикуаз. Убри аҟынтә иҩымҭақәа ауахәаматә мистика иақәыршаҳаҭны, идеализмла еибаиркит, иара усгьы ари ашәҟәала Д. И. Гәлиа иааирԥшит ажәа ҟәышқәа, усҟантәи аԥсҭазараҿы иҟаз агәымхарақәа рақәшаҳаҭымра, аха уи ақәшаҳаҭымра аполитикатә еиҿцаара аҟынӡа изынаӡомызт, ареволиуциатә ҵакы амамызт, ирыцҳахәха иҟан.
Д. И. Гәлиа ишәҟәы уалс иамаз, еилырганы иҳәоуп иара ишәҟәы алагамҭаҿы:
«Жәа хала ирччала,
Жәа рҟәышгала уцәажәала,
Ажәабжь ҿыцқәа хкы-хкыла
Исызраҳәала аԥсышәала».
Аоҩы идырра шьақәзыргылуа ибзазароуп. Абзазара акәзар, усҟан ирхханы иҟан. Абри ашәҟәы аҿы Д. И. Гәлиа далацәажәоит усҟан аԥсуаа рԥсҭазараҿы ацәгьарақәа иҟаз. Урҭ ирыӷроу агәымхарақәа ааирԥшуеит, насгьы уи аҟамларазы дҳәаҩуп:
«Анцәа ицәымӷхаз аӷьычра ҵыигоит,
Жәлары ирцәымӷыу, ргәы иалсша ҟаиҵоит;
Аибеи, арыцҳаи рырахә иӡоит,
Аныха иара ишьҭоуп, ауаа дыршәыиуеит,
Абзиарахь дызцом, ацәгьарахь дхынҳәуеит,
Агәнаҳа дыннархуам, цәгьала дыннарҵәоит».
«Анцәа», «аныха», «агәнаҳа» – абарҭ роуп абџьарс имоу автор иқәԥараҿы, аха аус злоу, ари ажәеинраалаҿы Д. И. Гәлиа аӷьычра дабашьҩуп, ацәгьара иахҿиаауа еиҿкаау ажәала иаҳирбоит. Адгьыл аҿы цхырааҩы данимба, хымԥада, ажәҩан ахь ихы ирхеит, уи ажәҩантәи амч ацәыршәарала арҭ ацәгьарақәа ааникыларц.
Аӷьычра дшабашьҩыз ҳнарбоит ажәеинраала «Ҩыџьа зцомызт, аӡәк дрыхьӡомызт»:
«Ҩыџьа аишьцәа иашьак дрыман,
Раӡәык дӡаҩын, ҩыџьа ӷьычцәан;
Зны аешьцәа харак ицауан
Ҩыџьа ргәы иҭан аӡара,
Аӡәк дышьҭан агара.
Ҩыџьа иҭыргеит жәеиқәаҵәак
Агьыи иҭыицеит жәеиқәаӡак».
Изцоу нас арҭ еибганы? Аӡы иахьынҭалаз ҩыџьа шьҭнахит, аӡәк дыхнаҵеит, ҩыџьа хәаҽӡеит, аӡәк дашьӡеит. Абас «џьаҳаным» рҭыԥхеит аӷьычцәа. Абасала, адгьыл аҿы цхыраараҩ данимба (избан акәзар дара ҭауади аамсҭеигь уи иашьҭан) ииурызыз, ма ажәҩан ахь ихы ирхар акәын, ма даҽа ршәагақәак иԥшаар акәын.
Д. И. Гәлиа иааирԥшуеит ихәарҭам аҟазшьақәа: «Аҩы гра хтыгоуп», «Шаҟа дыԥстәы цәыбзахәузеи», «Абжьаҩашьа хабжьаҟьала». Арҭ ажәеинраалақәа, иахьа ожәраанӡагьы кры зҵазкуа, аашьацәа, аԥырцәа ирысуа, рмаска рҿызхуа даара напҟазала еибыҭоуп.
«Шаҟа дыԥстәы-цәыбзахәузеи», ари даара хшыҩ ҵакы змоу жәеинраалоуп. Ари ажәеинраалаҿы даарԥшуп усҟантәи асоциалтә тип – «аоҩы мыцхәы». Арҭ реиԥш ауаа ҟазҵауаз даҽа аамҭан, даҽа еиҿкаарақәан, даҽа џьа хәаԥшран. Усҟан аџьа пату ақәмызт, гәыԥҵәаган, гәыргаган, гәеиҵархаган. Уи иҳанаҳәоит ажәаԥҟагьы: «Ачԥҳа лыградагь, ажә лхьон» ҳәа. Ари «аԥстәы цәыбзахәы бзиа»:
«Аҵара ицәымӷыуп, аӷьычра заҟа бзиа ибуазеи,
Анхара иаҭәеишьуам, арҳәра шаҟа деилаҳуазеи,
Аҳәара дацәыԥхашьоит, ацәгара шаҟа игәаԥхозеи,
Зехьынџьара дахьыугалакь аԥстәқәа заҟа дреиԥшыузеи».
Аԥстәы цәыбзахәы, аԥстәы бзиа, аԥстәқәа иреиԥшу, аԥстәы гәыԥжәага, аԥстәы бааԥсы, аԥстәы гызмал, аԥстәы ԥырхага, аԥстәы хԥара, аԥстәы ныхтәы – абас анышә даиҭоит агызлам «аоҩы мыцхәы».
«Абжьаҩашьа хабжьаҟьала» – уигьы «имыцхәу» оҩуп, ари аџьа наӡаӡа иацәыхҟьаӡаз, ибжьаҩашьаны, хабжьаҟьаланы агәар бжьара ибжьагьалдызуаз иоуп:
«Анхареи ауысуреи патударас иԥхьаӡоит,
Ачарақәеи аԥсхәрақәеи дрыгхауам,
Дахьнеиуа уцаҳәа иарҳәаанӡа ацашьа дақәшәом,
Уысда иҽы абӷа кылжәаны икаижьыит,
Хыда аныҟәара икәымжәы ҵнархааит
Абжьагьалара зынӡак ипатыу бжьнахыит,
Исамырҟәыл дшасуаз иуоҩыбжара дахысыит».
Автор ари инышәынҭрагь аџьар ахаиргылт:
«Ари мариам, зегьы ирызуам,
Лыԥсаа хьшәашәак иакәымзар,
Ари мариам, зегьы ирызуам,
Мхәыц ԥагьак иакәымзар».
Ари аиԥш зегьы ирылшом «аха змоу оҩы ҟьалак, абжьаҩашьа хабжьаҟьалак, гәар бжьар ҷкәынак иакәымзар». «Имыцхәу аоҩы» иаарԥшра даара краҵанакуеит Д. И. Гәлиа иҩыраҿы. Иарбан литературазаалакгьы, еиԥшым аамҭақәа рзы даман ари аиԥш «аоҩы мыцхәы». «Абжьаҩашьа хабжьаҟьала», «Шаҟа дыԥстәы цәыбзахәу бзиоузеи» – ара хшыҩҵакыс иамоу «имыцхәу аоҩы» – Обломов, Печорин, Евгени Онегин реиԥшқәа роуп. Ҵоуп, Евгени Онегин, Печорин, Обломоваа урҭ иаҳа аҵара рыман, хыхьтәи ауаажәлар ирылаԥхьаӡан, аха анс ҳҳәаргьы, ас ҳҳәаргьы, инаҳарҳәыргьы, иааҳарҳәыргьы урҭ ҵлак иацрыҵыз шәыруп. Аԥснытәи «аоҩы мыцхәы» иман адәныҟала даҽа ҟазшьақәак, аха хшыҩҵакыс иамоу аҩбагьы акоуп.
Иаҳҳәап, Печорин иааигәа-сигәатәи аԥсҭазара «игәы анахшәа», дырқьынцыцны иааӡара аџьа игәы анахнаршәа, дааҟәымҵӡакәа ддәықәлеит ныҟәара, атәылақәа еимдо. Ҵоуп, «Аԥснытәи Печорин» атәылақәа изеиммырҟьаргьы агәарбжьара дыбжьан, аԥсхәрақәа, ачарақәа рҿы иара дыҟан, аҭарчеи ныҟәигон, дӷьычуан уб. агьырҭ. Обломов еиԥшҵәҟьа аԥсуатә «аоҩы мыцхәы» «анхареи аусуреи патударас иԥхьаӡуан».
Абри азҵаараҿы Д. И. Гәлиа даара иџьшьатәуп, абри еиԥш крызҵазкуа аԥсуа литература уаҟәыҵ, адунеитә литератураҿы азеиԥш «оҩ» дахьааирԥшыз. Ҩажәак рыла «Хоџьан дыу» сахцәажәоит (уи маҷк инеиҵыхны даҽа статиак аҟны сахцәажәахьеит, аха аамҭа мышьҭыкәа араҟагь маҷк ахҳәаатәуп).
Динла ихҩаны излаҟоу алагьы «Хоџьан дыу» даара краҵанакуеит Д. И. Гәлиа иҩымҭаҿы. Араҟа даарԥшуп ажәлар рцәа рхызхауз аԥсуа феодал:
«Аԥҳәысеибацәа цәыирҳәхьеит,
Ахацәақәа ижьахьеит,
Реиҳараҩык хирҵәахьеит,
Иаанхазгьы иршәахьеит».
Иара еиԥшуп иԥацәгьы:
«Рхы азакәанқәа дара иаԥырҵоит,
Аҽан ауахьад дара ианырҵоит,
Кыр рымазкуа иҵыхәа ԥырҵәоит,
Дрыцҳаршьаӡом ихы хырҵәоит».
Уажәы, ҳара ҳзы еиҳа крызҵазкуа: ас кьыс имамкәа дзымҩаси «Хәаџьан дыу» «Асамарҭал» данаамыжьит: арҭ иҟаиҵаз зегьы аԥхасҭа «иахьикӡеит» иҵыхәтәа», иахьырхыихуаз ауаа рцәа»:
«Зегьы иԥыигалт иԥсаҭа,
Илалазаап азҩа дыу
Иннарҵәазаап иҭаацәа дыу
Иқәӡаазаап ирахә, иԥсаса, иҩнра дыу».
Далгоит динтә хәыцрала ихҩаны:
«Сгәы далсыит Хоџьан дыу
Гәымбыл џьбара суоҩ дыу
Дыҟам шыиҳәоз Анцәа дыу
Далаимыжьыи амца дыу».
Ари аҩыраҿы Д. И. Гәлиа анцәа дицырхрааны «Хоџьан дыу» иҩызцәа аџьажәлар цәзырҳәуаз аҳаиуанцәа аус хәынга иҟарҵуа иацәиршәоит.
Еиҭасҳәоит, ажәеинраала еизга «Ҳтәыла иадыруазароуп иара аӷьеҩ-уысуцәа» аҿы «Хоџьан дыу» хымԥада иақәнагамкәа ирҿыцуп.
«Хоџьан дыу» ирҿыцны имыҩӡаргьы акритика уи иаҵанакуа аиаша аанамырԥшыр ҟалауамызт, иаҵәахыргьы ҭоурыхтә ҟазшьала ииашахомызт. «Хоџьан дыу» аилыргара сара абри аиԥш аизак аҟны саанагеит: «Хоџьан дыу» арадикалтә ҵакы змаз теман, иара анҩыз аамҭала. Абри аилкаара хәыҷы иҟаҳҵаз ашьҭахь ҳахцәажәап иалкааны иҵагь азҵаарақәа: Д. И. Гәлиа иҩымҭақәа рҿы даара ишәарҭаны иҟоу: адинтәии акласстә интересқәеи, амилаҭтәии рызҵаарақәа. Уажәы макьана еилсыргауа ажәеинраалақәа Асовет мчы шьақәгылаанӡа ииҩқәаз роуп. Асовет мчы анышьақәгыла ииҩқәаз иҵагь аладахьҟа салацәажәоит. Д. И. Гәлиа иҩымҭақәа акыр уахәаматә хәаԥшрала, евангелиатә дыррала еибыҭоуп. Убри аҟнытә иамҩаны исыԥхьаӡоит Д. И. Гәлиа иҩымҭақәа рҿы иахьатәи аамҭа иаԥырхаганы иҟоу раарԥшра.
Ажәеинраала «Аҭынчра» («Ажәеинраалақәеи ахьӡыртәрақәеи рҿы иану») уажәы аакьыскьаанӡа А. М. Ҷоҷуа ирҵага шәҟәқәа ирнылоз, ашколқәа рҟны аакьыскьанӡа иахәамԥшӡакәа ирҵалоз пролетартә идеологиала ишьақәгылаӡам, акласстә интересқәа реиныршәарахь ахы хоуп. Сара иара абыржәыгь исзеилыргом, абри ажәеинраала арҵага шәҟәқәа изанырҵоз, аха «Кәымпыл ича анынҵәа аишәа дықәсуан» ҳәа шьҭа иуҳәарызеи. Уажәыгь, кырџьара, еиҳарак ақыҭан иубоит арҭ арҵага шәҟәқәа. 1929 ш. рҟынӡагь иара убриала аус ахьаларуазгьы ыҟан. Ҳахәаԥшып уи иҳанаҳәуа:
«Егьызмамыз амазара шыгәхьааигоз дҵыкәкәаӡеит,
Дышхәыцуаз, дышшьыцуаз иниазгьы ахьцак имбаӡеит,
Абри ала мацара, џьабаада мазарак измырҳаӡеит,
Амазара рацәа змаз еиԥшҵәҟьа абрыгь ҭынҷрак имбаӡеит».
«Абзанхара змоугьы наҟ-наҟ исцәеилагар-ҳәа дацәшәоит.
Измамгьы дашьҭоуп цәгьалагьы игәырҩоит,
Убри ала кыр змоугьы, егьызмамгьы ҭынчрала еиԥшхоит.
Шәтәаны шәазхәыцыр, ииашаны ажәа исҳәаз ҵабыргхоит».
(Ҳтәаны ҳазхәыцыр, ииашаны имцхоит. – Хә.Б.).
Ари иаҳнарбоит ауаа зегьы мазарала еиԥшымкәа иҟоуп, акры змоуи, измами, ма изцәмаҷуи, арҭ аҩыџьагьы ҭынчра рымам игәаҟуеит. Аӷар амал соундыз ҳәа ихы џьабаа аирбоит – уигьы дгәаҟуеит, абеиа, уи исымоу сцәеилагар ҳәа дызҭынчхауам – уигьы дгәаҟуеит.
Арҭ аҩыџьагь игәаҟуеит, игәырҩоит, ус анакәха, акры змоугьы измамгьы гәаҟрыла еиԥшхозаап. Нас иаԥсыхәаузи ари арыцҳара, хәшәыс иаҭахузеи? Уи мариоуп:
«Анцәа иԥҟарақәа рахь ажәаба даԥхьар инарҵоит
Аҭынҷра аԥсшьара злаҟалауа инарбоит.
Ацәыгь-шьыцра, агәырҩа зегьы ихнагоит,
Дҭынчны, иԥсшьаны аԥсабараҿы дҟанаҵоит,
Аԥҟарақәа рҵыхәанӡа игылоу ажәаба иаҳнарҵоит
Аӡәы итәы уаҵамшьыцын, иумоу уара иуызхаӡоит».
«Абри аԥҟара цқьа еилкааны иангәаҳҭа иаҳҳәоит ҵаҟа: ацәыгьшьыцра ҳгәаԥхарым, иҳамоу ҳазхап, иҳамам азы ҳԥсы цәгьахарым».
Ажәакала, ари хыхь сзыхцәажәаз иаанагоит: иҟаҳҵарым асоциалтә ԥҟарақәа реилагара, аҭынчра еилаагарым, абеиареи аӷарреи, агәаҟреи – аргәаҟреи еинҳраалап, иҳамам азы ҳԥсы цәгьахарым, избан акәзар:
«Амҭәреи ацәыгьшьыцреи роуп оҩы иԥсы измыршьауа,
Аӡәы итәы амакреи ацәгареи роуп оҩы аҭынчра измырбуа».
Ҳара ҳазҵаауеит, дарбан абри хьӡы змаӡам аоҩы? Уи, хымԥада, абеиа иоуп иаҵанакуа.
Абасала, Д. И. Гәлиа иҩымҭақәа аполитика анаҵаикуаз абиектив мчала аҳәынҭқарратә аиҿкара адгыларахь дымҩахнаҟьон. Ари ас даныҟаз, еиҳарак ареакциа аамҭа азоуп, усҟантәи аинтеллигенциа ахыԥхьрак рзеиԥш чымазара (апессимизм – агәкаҳара) ирымаз Д. И. Гәлиа иман. Сара скритикатә хәаԥшрақәа рҿы Д. И. Гәлиа иҩымҭақәа
обиективтә мҩала сахцәажәарц сҭахуп. Иаҳԥырхагоу наҟ луанытә иҵаҳцалап, «алаӷәым агәыдҳҵап», ибзиоу ҳадаҳкылап, ҳхы иаҳархәап.
Д. И. Гәлиа иҩымҭақәа маҷк ада зегьы ари ҳзыхцәажәауа аамҭазы динтә хәаԥшрала еибыҭоуп. Уи ус шакәу ариашаразы ҳахәаԥшып «Иԥсны ибзахаз иажәа». «Иԥсны ибзахаз иажәа» иҵагь еилырганы иҳанаҳәоит Д. И. Гәлиа идунеихәаԥшра динтә хәаԥшрала ишеибаркыз «иԥсны ибзахаз» ажәлар агәра диргоит:
«Абас оуп ишыҟоу Анцәа иԥҟара
Иуысқәа еилазгауа, измам ицәшәара,
Адунеи аҿы иауам ҭынч аԥсшьара,
Ианыигәымхәа мшкы иԥгоит инхара,
Даҽаӡәгьы дыҟам ԥыс-ҿыхҩыс Анцәа инаҩс,
Ари идыруазааит, уаҳа еигьшәасҳәауам ехьа анаҩс».
Ари, аџьажәлар адгьыл аҿтәи русқәа рхаршҭны «наҟтәи» аидеиалтә (иҟам) адунеиахь ихьанарԥшуан.
«Ешсоуа итапанча» аҿы Д. И. Гәлиа агәра ҳиргоит, урҭ Маршьанаа рқыҭа рзы ргәы былуан, урҭ рзы еибашьцәан, «ацәгьараан ирхылаԥшуан» уб. иҵ. Урҭ рзын еибашьцәан акәмызт иаҭахыз, иаҭахын урҭ рхы иархәаны дара ринтересқәа рзы еибашьцәан. Анхацәеи Амаршьанааи ас агәабылра рыбжьамызт, уи мцуп, урҭ ирыбжьан классла аиԥынгыларақәа. Ацәгьараан ирхылаԥшуан уаҟәыц, амцабз иаҿарцалауан.
Ицәыкшаԥан иҟаз аԥсҭазара гәыргага еидаҳәалан иаман аԥсҭазара ҿыц азықәԥара. Абри аамҭазы аинтеллигентцәа изныз аԥсҭазара ргәы анацәца, Аԥсны ажәытәра ду ахь рхы дырхеит, уи хәарҭа алаз џьшьа. Урҭ ирылшон иҟаз Аԥсны ажәытәра ду азықәԥсычҳара, лахьеиқәҵарыла агәаларшәара акәын. Уи аҟәых Д. И. Гәлиа иҩымҭақәа рҿы оҩы игәеиҭартә иҟоуп. Иара убри амҩала иҩуп ажәеинраалақәа «Ажәытә», «Ажәытә уаа раҳаҭыр еиқәҵашьа».
Аԥхьатәи ажәеинраала ишаҳәауала:
«Аицәшәареи аицәыԥҳашьареи мыцхәы иҟан ажәытә,
Уи аҟара иҟам уажәы ҳаазқәылаз аҿатә,
Аҭаҳмада дрыцҳаршьауан, аиба драаӡауан,
Ананамга ицхраауан, ацәгьа дахьдырхәуан.
Аԥа дтәомызт аб иҿы,
Аиҵбы аиҳабы иҿы.
Зегьы ргәы еизыбылуан, мыцхәы бзиа еибабуан,
Зегьы абзиарахь рнапы еикәаршаны еибагауан,
Кыр змаз иԥа егьызмамыз диааӡуан
Ацынхәрас амазара рацәаны игаӡуан».
Ари зегьы зыхҟьа рыкәша-мыкәша аԥсҭазара агәы ацәцара, ацәкаҳара оуп. Ашәрақәа иҟаз раарԥшра азы амч анырзымха, ргәы анацәкаҳа, аԥсуа ажәытә аҭоурых ду иахьынҳалт. Ҵоуп:
«Ожәы еиԥш усҟангьы иҟан аиӡбреи аимакрақәеи,
Аха уысҟан иҟамызт ауаа дуқәеи ашәҟәы-ҩырақәеи,
Зегьы неиуан ҵла дыук амҵаҿы еиманы,
Уаҟа итәан зегьы еизаны».
Ҵоуп, арҭ ажәақәа рҟнгьы Д. И. Гәлиа ибауан уи аԥсуа ажәытә ҭоурых ду зынӡакгьы ицқьаны ишыҟамыз, аха уи ажәытә ду ашлара иаҿырԥшны иааирԥшырҵ иҭахын аҳәынҭқарратә еиҿцаара агәымхарақәа иамаз, аха уи ҭкааны изҳәомызт, дацәшәауан.
Уажәшьҭа ҳалацәажәап 1913 шықәса рзы иҭыҵыз «Арԥызбеи аԥҳәызбеи рышәҟәи, даҽа хьӡыртәрақәакыи, жәа еинраалақәакыи».
Естетика ҳасабла арҭ ажәеинраалақәа агьырҭ ҳазхәаԥшқәаз ажәеинраалақәа реиԥшҵәҟьа напҟазала еибыҭоуп. Д. И. Гәлиа иажәеинраалақәа рыртәашьеи, естетика ҳасабла ашьақәыргылашьеи хазы иалкааны ҳахцәажәап иҵагь аҵыхәтәаншәа.
Уажәы ҳахәаԥшып «Арԥызбеи аԥҳәызбеи рышәҟәы» иаӷроу. Ажәакала иуҳәозар, уи аԥҳәызба лхыхра иазҳәоуп.
Аԥхьатәи арԥызба иажәа:
«Бара ибҳәаша бара ибдырааит,
Ҳацәгьеи бзиеи еизакызааит;
Ари гәынхарас иҟабымҵааит,
Ацкы ажәагьы сыгымхааит».
Аԥҳәызба дазааиуам, илыдылкылом:
«Сымыш, сыҵых, уааԥсаӡеит,
Сылашара, сыурҽхәаӡеит;
Сыда ухәарҭамшәагьы уҳәаӡеит.
Ажәа уамеикӡакәа иуыԥхьаӡеит...
«Сара убри еилсыргоит,
Уара амала уааԥсаӡеит».
Ашьҭахьтәи асалам шәҟәаҿы арԥызба аԥсшәа шьҭаҵаны иҵагь аҳәара ҟаиҵоит, лгәы ҟаиҵарц, лгәы ишьышьырц, ииҳәаз дазааигаразы дасны дирҽхәоит. Аха аԥҳәызба дырҩагьых илуам, анс иҳәаргьы, ас иҳәаргьы мап лкуп, аҭакс илҭиуагьы акоуп:
«Мдыр еилымгас сыумԥхьаӡааит,
Смап шысмапыу удыруазааит».
Ас аусқәа шеилахәаз ангәеиҭа, иаҳҳәақәо ирзуазеи, арԥызбагьы ицәымыӷхеит, аус баҩ шалаз еилиргеит, иухуазыз иҭахы-иҭахым, иҳәар икәхеит:
«Мҩа бзиа бақәшәааит,
Бымыш аабзиахааит…»
Ас иаразнак арԥызба ихшыҩҵакы аниԥсах, аԥҳәызбагьы дарбжьажьеит, маҷк деиланархеит, ацкы ажәагьы, уаанӡа аиԥш акәымкәа иҵагь иҟәандаз бжьыла илнарҳәеит:
«Шьҭа улыԥха сымазааит,
Угәы амыргара сылшалааит
Угәы аҟаҵашьа здыруазааит...
Исзымдырыз сывыумбааит
Бзиалагьы ҳаибабааит».
Иаҳҳәақәо ирӡуазеи, сарԥызбагьы ас гәыбзыӷ ажәа аниаҳа илымҳа аарҟаԥшьит, аха дырҩагьых аҿҳәара аԥҵәара аӡӷаб иланаижьуеит:
«Ехьатәыи ҳажәа хаирхааит,
Шьҭа аҿҳәарагьы здыруазааит,
Ҳабзеиабабара нагӡахааит,
Ҿаргәыбзыӷра еижьагамхааит».
Ҿаргәыбзыӷра еижьагамхеит, аус замананы иҟалеит, арԥызбагьы еижьарамкәа ацкы иаҳаит:
«Угәы иахәауа сашьҭазааит,
Аҿҳәарагьы ԥшьашазааит,
Уҭахызаргьы иааскьазааит,
Шьҭа бзиала ҳаибабааит».
Абар иааркьаҿны «Арԥызбеи аԥҳәызбеи рышәҟәы» иаҵанакуа, идеологиа ҳасабла иахьатәи абзеибабара хәаԥшра ианымаалозаргьы ари даара ҩымҭа бзиоуп, жәа ласыла еиҿартәу поетикатә бызшәала еиқәыршәаны иҩуп. Ҵоуп, ара абзеибара еиҳарак аԥҳәызба жәа-хаала лхыхразы иҳәоуп.
Абзеибара хшыҩҵакыс иамазароуп еиқәшаҳаҭу аиҩызара, рда абааӡарақәа рыла еилдыргартә аиԥш адырра. Усҟантәи аамҭала Д. И. Гәлиа диашоуп; усҟан изышьҭаз ишакәхалакгьы саламшәҟәыла дхыхны, ма дӡаны лгара акәын, уда абааӡарагь иашьҭамызт.
Усҟан иҟамызт зинла аиҟарара абзиаеибабараҿы ахаҵеи аԥҳәыси рыбжьара. Усҟан абзиабара даара аҭшәарра дуқәа ирҭацалан иҟан. Амала иҳәатәуп, «Арԥызбеи аԥҳәызбеи рышәҟәы» ари азҵаараҿы макьана иакуп. Аԥшӡара мыцхәы
амамзар иҵагь еиӷьхон, аха иабаҟоу аԥшӡара усҟан даҽа шәагак ала иахәаԥшуан, Д. И. Гәлиа усҟан дзыхцәажәауа аԥшӡара иаалкаан, хыхьтәи ауаажәлар аԥшӡара ишахәаԥшуаз дахәаԥшуан, уи еиҳарак дцәажәар акәын «жәахаала»:
«Сымыш, сыҵых сылашара!
Сшьақар-канфет, сыхаара,
Сыџьымшь ҟьаҟьа, сылахь-ҿаша,
Сымра, сымза, сыиаҵә шаша,
Сы-мсыр қьаадыш, сыхьырҵәаҵәа;
Сеихышәашәа сыла-ҭшаша.
Сыхцәыргьала, слымҳа ҿыҟаԥшьха,
Дыр еилырга, хрыжь-хрыжь цәажәа».
Ари, хымԥада, имцхәу, ҳара иаҳтәым естетикоуп. Амала иҳәатәуп, ажәа даара еиқәыршәоуп, аформа бзианы еиҿартәуп. Аформа еиҳарак иҭынчуп, угәалсрақәа зегьы ухаршҭны, ацәа уҭанагалоит, уарҭынчуоит, ари цәқәырԥа злам аԥсҭазара иалаԥхьаӡоуп, классикатә формоуп, напҟазарала еибыҭоуп. Абзиаеибабара темақәа усҟантәи аурыстә литератураҿы еиҳарак аҳра змаз Д. И. Гәлиа адырра инамҭаз ауамызт. «Арԥызбеи аԥҳәызбеи рышәҟәы» даара ибзианы еибыҭоу акоуп – классикатә ҩымҭоуп, ари иахьа ожәраанӡагьы ԥсра змам ԥсуатә лирикоуп.
Аҿар шәҟәыҩцәа рыхшыҩ азышьҭны ари аус бжьха иҟоу иахьатәи аамҭа ишаднакыло ала иаадырԥшыроуп ииашаны ишьақәыргылоу акоммунисттә бзиаеибабара иаҭахым абзиаеибабара мыцхәқәа хырҳага шрымам аарԥшуа. Абзиаеибабара асахьаҩыра литература иалцатәым, избан акәзар – уыгьы аԥсҭазара иалаԥхьаӡоуп, крызҵазкуа усуп.
Уажәы ҳахәаԥшып Д. И. Гәлиа абзазара дшахәаԥшуа. Абри азҵаара Д. И. Гәлиа иажәеинралаҿы оҩы игәы ааканажьыртә ирԥсыҽӡаны иҳәоуп:
«… Аԥсабараҿы, ухәыцыр, иҟоу зегьы џьашьатәыуп,
Игәоуҭаӡар, ҳабзазара аԥхыӡқәа рахь иԥхьаӡатәыуп;
Еиӷьыуи еицәоуи цәҟьагьы реилыргара мыцхәы
ихьанҭа-дууп,
Нас аԥсбараҿы зегьы здырыит, еилсыргыеит
Зҳәуа, амц имҳәозааит, цқьа деилыргатәыуп».
(Дызусҭа еилыргатәыу?!)
Ара дзыхцәажәауа абзазара (ҳара иаҳҳәап аԥсҭазара) мчы амам, цәқәырԥа алам, иҭынчуп, «аԥхыӡқәа рахь иԥхьаӡатәыуп», «еиӷьыуи еицәоуҵәҟьагьы реилыргара» уигьы даара хьанҭа дууп. Ари аԥсҭазаара ашьшьыҳәа аҟьаҟара иқәланы аӡы инеиуа иаҩызоуп. Аԥсҭазара ас иррыцҳаны, аибафара иамоу алхны ахцәажәара, оҩы игәы зырхаҵауаз акы акәмызт. Ҵоуп, ари анҩыз ареакциа аан аинтеллигенциа еиҳарак ргәы каҳаны, ареакциа цәқәырԥа иахәаҽны ианыҟаз оуп. Уи апессимизм Д. И. Гәлиа даҟьашьт.
Асовет мчы ҟалаанӡа апоет Д. И. Гәлиа усҟантәи идеологиа пролетартәла ишьақәгыламызт. Уи усҟан дызлаҟаз Акаки Ҵереҭели иҩымҭа иаҿырԥшшәа еиҭеигаз ажәеинраала «Апоет» ҳәа хьӡыс измоу зынӡак иаԥнушьалартә иҟоуп. Уи ажәеинраала иаҳәоит:
«Зны сымдыруп, зны кыр здыруеит,
Зны сџьоушьалашт зегьы злоуҳәа.
Цқьа сгәоуҭаӡар, сеилыукааӡар,
Сагьжәҩантәым, сагьдунеитәым,
Сара сдырра даара ицәгьоуп…
Абриоуп-ҳәа ззырҳәуа сакәым,
Даҽаӡә иоупҳәагь изқәыркуа сакәым,
Сгәыбжьанытәыуп, сыоҩиашоуп,
Сара сдырра даара ицәгьоуп;
Зны сдунеитәуп, ԥсабаратәыуп
Даҽа зныхгьы сыжәҩантәыуп».
Ари ажәеинраала, иҟалах здырхуада, обиектив мҩала Гәлиа усҟантәи идунеихәаԥшра ҟаимаҭла иақәшәеит. Хымԥада, Д. И. Гәлиа иҩырагьы зны идунеитәуп, иԥсабаратәуп, даҽазныхгьы – ижәҩантәуп, аԥсабара иацәыхароуп.
Ажәакала, ара арҵаҩы дзеиԥшраз аиԥш аҵаҩгьы дҟалеит.
Уажәшьҭа иаазыркьаҿны ҩажәак рыла салацәажәоит Асовет мчы ҟалеижьҭеи иҭыҵхьоу Д. И. Гәлиа иҩымҭақәа.
Убри инадҳәаланы салацәажәоит амилаҭ зҵаарагьы. Раԥхьаӡа ҳәаҳәаԥшып «Ажәа еинраалақәеи, ахьӡыртәрақәеи ашәақәеи» 1923 шықәса рзы иҭыҵыз. Араҟа иану ажәеинраалақәа, еиҳарак аменшевикцәа рхаантәи иҩымҭақәа роуп. Абарҭ ажәеинраалақәа рҿы Д. И. Гәлиа аҽихьнаҳәеит амилаҭ дгылара (аԥсуа национализм) аҵара зҿиҵаауаз ақырҭтә поет-националистцәа рҟынтә «дызҟьышьыз».
Д. И. Гәлиа аҵара зҿиҵаауаз ақырҭ шәҟәыҩцәа ракәын. Урҭ ақырҭ шәҟәыҩцәа аҵара зҿиҵаауаз рхатә милаҭ бзиабара змақәазгьы ыҟан. Иаагап, Ҵереҭели иҟынтә еиҭагоу «Абаӡӡеи». Ари даара крызҵазкуаны, иԥшӡаны иҩу поемоуп, еиҭазгазгьы напҟазала еиҭеигеит. Ҳахәаԥшып Ҵереҭели аԥсуа ԥацха дшахцәажәауа:
«Дыдыи-мацәыс еилаҩынтуа,
Ашьхаи агыеи анарӡыӡуа...
Амза каԥха анақәыҷҷуа,
Амра цаҳә-цаҳә ианарлашуа,
Аԥсҭеи ашьхыеи еибаргәырӷьуа
Дара абарҭқәа ианырԥылуа,
Ари аҩны гәырӷьахәхаӡоит,
Бааи ханыи аҵанарӡуеит,
Уырҭқәа абри иузадкылуам,
Игәазырҳагахоит иԥшӡаӡахоит».
Аԥсуа иакәзар:
«Аҽы ҭоуӷан, абџьар бзиа,
Хҭарԥарқьақьа ачыхә ыргьалуа,
Иуап-хәылда еилаҳауа…
Уаҳагь акы деилаҳауам».
Аԥсуа ԥацха ара имитәхеит: «уи бааи ханыи аҵанарӡуеит», уиндустриагь ҳҭахым, ҳаԥсуа еиҳа еиӷьуп, ҳара ҳтәы адагьы уаҳа даҽакы ҳаилаҳауам, «ҳара ҳҭәы амарџьа» – абриоуп иаҵанакуа, ари хыхь иаагоу. Ари хшыҩҵакыс иамоуп аҭыԥантәи амилаҭ культура еиҵаханы иҟоу, ишьҭыхны, иҳаракны, ҳмилаҭ аиҵахара, ихьӡыркны ахцәажәара, ажәакала – ахатә милаҭ кәтаӷь цәа аҭаҭәара – ашовинизм (ахатә милаҭ арҽхәара). Д. И. Гәлиа аҵара зҿиҵаауаз ас ианыҟала, уи ашҳам иаргьы дамҟьышьыр ауамызт, дагьаҟьашьт.
Аменшивекцәа раҳра Д. И. Гәлиа идимкылт. Ибжьы ҭкааны изиҩуамызт, аха уи усгьы символла иҳәеит ажәеинраала «Сбаҳча» аҿы:
«Абар, иасыит аладахьтәыи
Анааи, кырҵхыи, аԥшаӷьи,
Иархәеит рымахә рыгәҭагьы,
Акгьы ннамыжьт рыбӷьқәагьы».
«Сбаҳча баҳчам даҽакхыеит
Ахыи ашьхәеи зегь ҭацәхыеит...
Амза аҟәыҵт арлашара,
Сбаҳча иацәыӡт аԥшӡара…
Гәырӷьеи ччареи рцынхәрас,
Бжьык ааҭыҩт мытәкәмаҵас».
Аха ари аамҭазы Гәлиа ибжьы аԥсуа џьажәлар рлымҳа аҟынӡа инаӡартә иҟамызт, уи еиҳарак лахьеиқәҵарала, гәы ԥшаарала дахцәажәауан асоциал-империалистцәа ихәаҽны ирымаз Аԥсны: ибжьы думызт, еиҳарак аԥсуара азықәԥсычҳарахь ихан:
«Сыхаара сыԥсадгьыл,
Иҟалазеи, закәузеи?
Иуԥшаауазеи, иуцәыӡзеи,
Абас улахь зеиқәузеи?!»
Џьара-џьара иҵагь инеиҳаны даланахалоит ахатә милаҭ адгылара – анационализм ахь:
«Исҭахын сара сҿаҳәатәы ҟалуа сҟаларцы,
Аԥсны иазеиӷьыу акәымзар даҽакы сымҳәарцы,
Аԥсуа еидгылуа рҳәатәы еиқәшәарцы» – уб. агьырҭ.
Арҭ ажәақәа ирыӷроу ахшыҩҵак даара ибааԥсуп, аџьажәлар реиқәымшәарахь ихоуп. Арҭ ажәақәа ирыҵаркуеит: «агьырҭ амилаҭқәа шыҟазаалакгьы, амарџьа убарҭ аԥсуаа напы рыгымхааит». Аменшевик гәыргагақәа Аԥсны ианаа аҵара шаҟа ԥхьа ирымгара, зынӡак ихәаҽны ирыман. Арҭ зегьы гәамҭакәа дзырхымсит Д. И. Гәлиа иҩымҭақәа рҿы. Ҷауҷауаӡе иҩымҭа иаҿырԥшу ажәеинраала «Ишәҭыит ашьхақәа» рҿы Д. И. Гәлиа ԥшьаала, уиаҟара «имырхьаакәа» дҵаауеит:
«Ишәҭыит ашьхақәа,
Ишәҭыит архақәа,
Ишәҭыит абнақәа,
Сыԥсадгьыл сызкәыхшаша,
Уара ианбыкәу уанышәыҭуа!?
Ажәларқәа ԥхьала ицоит,
Рыбызшәала аҵара рҵоит,
Шьаҭамырӡгас уи ҟарҵоит,
Сыԥсадгьыл сызкәыхшаша,
Уара ианбыкәу ас аныҟауҵауа»?!
Арҭ ажәақәа рҿы иаабоит Д. И. Гәлиа ажәлар рзы аҵара дшашьҭаз, аԥсуаа рхатәы бызшәала аҵара роур шиҭахыз (ҵоуп, ани Ҷауҷауаӡе иҟынтәи дырҩагьых «Сыԥсадгьыл» ихьыԥшит). Д. И. Гәлиа аҵара дшашьҭаз аабоит дырҩагьых ҵаҟатәи ажәақәа рыла:
«Аԥшӡара мҩасуеит,
Иаанҿасуам наҟ ицоит,
Аҵара бзиа умазар,
Убри уара иузынхоит».
Амилаҭ ус аҿы Д. И. Гәлиа иҩырақәа рҿы ашәарҭақәа шимоу ҳнырбоит «Атәым жәҩан аҵаҟа» аҿгьы. Уи еиԥш еиҿкааны иҩу апроза ҳаԥсуа литератураҿы даара имаҷӡоуп, уи раԥхьатәи жәҵысын аԥсуа литератураҿы, аха абри аҩымҭаҿгьы иҟоуп ахатә милаҭ ус адгылара. Аԥсуа жәаԥҟа «дасыу иԥсадгьыл шьам еиԥш ибоит» ҳәа алагамҭаҿы иқәиргылаз иаӷроу национализмуп, насгьы ари хыс иамоу иманшәалам, «Атәым жәҩан аҵаҟа» ҳәа ҽеим. Аӷьыч «атәым жәҩан аҵаҟа» днанагеит, иԥсадгьыл дшазгәышьуаз, иҭаацәа шыгәхьааигауаз, дшыгәжәажәоз, дшылаӷырӡышуаз, дшықәԥсычҳауаз идунеи ишьапы алихт. Ари даара иҽеимхеит. Еиҳа еиӷьын маҷк иҵагь оҩы игәы ҭнаго иҟазар. Елҟан убра Сибра дымшьыкәа, ҩаԥхьа ишьҭахьҟа дааганы, иҵагь аус илхзар ҟалауан, аха уи иазаауазеи, иҟам ҳахьҵәыуарым. Амала иҳәатәуп: ари шаҟа ибзианы иҩызалакгьы аԥсадгьыл ахьҵәыуара ибжьнахуеит.
Шьҭа ҩажәак рыла ҳахцәажәап Д. И. Гәлиа иҩышьа аформа – ари еиҳарак стильс имоу классикатә стильуп.
Д. И. Гәлиа иҩышьа аформа еиҿкааны напҟазарыла еибыҭоу, гармониатә стильуп. Д. И. Гәлиа иажәа еилгоуп, ицқьоуп иаҭахымкәа, имцхәны џьара акы алам.
Д. И. Гәлиа аҩра напы аналаикуаз аамҭазы формагь ыҟамызт, стильгьы ыҟамызт, убри аҟнытә Д. И. Гәлиа ихала далагеит аҩышьа аформа аԥшаара, ажәакала, ари аҩра
даналагоз џьара дызхьынҳалашаз махакгьы ыҟамызт. Д. И. Гәлиа еиҳарак дазхәыцуа далагеит ииҩуа ажәеинраалақәа аԥсуа ҟазшьа аманы, аԥсуа илымҳаҿы иманшәаланы иҟаларазы, избан акәзар, иарбынзаалакь абызшәа иамоуп иара аспецификатә ҟазшьа. Убри аҟнытә аҩҩы убри абжьгьы дазыӡырҩроуп. Убри абжьы азыӡырҩра Д. И. Гәлиа еиҳарак ихшыҩ азишьҭит. Аха ихы иаирхәарызыз, ҩышьа формас ишьҭихрызыз? Абраҟа Д. И. Гәлиа ажәлар рҳәамҭақәа рахь ихы ирхеит, ари ажәлар рҳәамҭа абарақьаҭра ду ажәа еинраала аиқәыршәараҿы иабџьар дуны иҟалеит. Д. И. Гәлиа иажәеинраалақәа зегьы ажәлар рҳәамҭақәа ихы иархәаны еибиҭаз роуп. Ажәлар рҳәамҭа даара напҟазала иаирхәеит.
Ҳахәаԥшып «Хоџьан дыу» злаҩу аформа. «Хоџьан дыу» иҩуп ажәлар рҳәамҭа иаҿырԥшны. «Хоџьан дыуи» ари ҵаҟа иарбоуи злеиԥшымзи?
«Аб хәыҷы тәыҩа дыу
Абнахь иагыеит абга дыу».
Ҳара иацаҳҵап:
«Сгәы «даахәеит» Хоџьан дыу
Инхара, имазара, иҩнра дыу».
Арҭ зынӡак «Аџыныи Кәаџыныи» роуп, хымԥада ари даара напҟазала еибаркуп, ихәыцуп. Арҭ аҳәамҭақәа ихы иархәаны иҩуеит иахьатәи аполитикатә мшы иаҵанакуа аԥсуа частушкақәа:
«Угьала, угьла уаргьала,
Непман буржуи ԥаҵаргьала
Гела, гела-гела, гела џьамшьы
Шаха наԥҵәан ҳәынцәа лашьшьы».
Абар уи зҿырԥшу:
«Уасарада гәышьаӡа
Сахҭан еимаак ушьаҵа».
Ари зынӡак шедевруп. Иаагап иҵагь. Ажәлар рҳәамҭаҿ иаҳәоит:
«Са сҽырбаргьы
Бара бзы,
Ба бҽырбаргьы
Бара бзы».
Д. И. Гәлиа ари аҳәамҭа иалихыз ажәеинрала иаҳәоит:
«Исҭахын сара сҿаҳәатәы ҟалуа сҟаларцы,
Аџьажәлар ирзеиӷьу акәымзар даҽакы сымҳәарцы.
Аџьажәлар еидгылуа рҳәатәы еиқәшәарцы,
Рыусқәа бзианы адыррахь рхы дырхарацы».
Ари зынӡак иҟаимаҭуп.
Арҭ ҳазхәаԥшқәаз иаҳдырбоит Д. И. Гәлиа дызнылаз амҩа шиашаз, аҩышьа аформа напы зиркыз, ихәыцны, даара иманшәаланы аԥсуа бызшәа абжьы аҟазшьала ишеибыҭоу. Уи даара напҟазара дууп. Аҿар ҩцәа Д. И. Гәлиа илшарақәа рхы иархәаны, уи иацҵауа, аҿыц формақәа ԥшаауа ишьақәдыргылароуп цқьа иҵәиуа, иҟуа аԥсуа бызшәа абжьы ианааларатәы ажәеинраала аҩышьа аформеи астили.
Убри аҟнытә сара сахьахәаԥшуа иамҩаны исыԥхьаӡоит еилыԥшаау Д. И. Гәлиа иҩымҭақәа еизганы рҭыжра, аҿар шәҟәыҩцәа аҩышьа аформа днарбаларазы, аџьажәлар аԥхьаразы, уи аус дук хара имгакәа Аԥҳәынҭҭыжьра имҩаԥнагар даара иус бзиахон, избан акәзар Д. И. Гәлиа иҩымҭақәа ас хьыжьра азуны иаанҳажьыр, ҳхы иаҳзамырхәаӡакәа иаҳцәыбжьахоит.
Аакьыскьа Д. И. Гәлиа ҩра ҿыц ҳаимҭацт. Ачачтушкақәа (еиҳарак) ииҩуа рҟны хымԥада иахьатәи ҳаамҭа шеидикылаз, дҳадгыланы асоциализм шҳациргылауа ҳнарбоит. Д. И. Гәлиа уажәтәи иажәеинраалақәа рҿы ҳара дҳадгыланы аԥсҭазара ҿыц азы дықәԥаҩуп: ичастушкақәа рҟны ҳаӷацәа драбашьҩуп, баша ажәаеизадала драбашьуам, уи драбашьуеит даара хшыҩ ҵакы змоу ажәала. Уи шиашоу хдырбоит ҵаҟа иаагақәоу:
«Акәытқәа ҟарҟаруеит,
Акы кәтаӷьк аҵазаап,
Ҩыџьа ауаа парпаруеит,
Папи дикәани ракәзаап!»
Амцхаҵараҿгьы иара убасҵәҟьа амца рыцреиҵоит «наҟ ҭҳәахаала абжьышьхак ирхыицеит».
«Ажьыи Гыды иџьма гыды,
Уахь ажьирахь иумган;
Дыук ззымдыруа угәылацәа,
Акыҟоушәа иумжьан.
Згәы бзиам ачымазаҩ,
Дыгә ижьирахь умцан,
Ушьтәагьы атәҩа ианкны,
Уахь ажьирахь иумган.
Апап мыжда иуааҳәцәа,
Аҳәа рҟааны ала рзыишьт.
Ахәаџьа гьангьаш иҩымҭа,
Амдыр ихәда инахыишьт.
Ацәымза ҿыцқәа надыркын,
Иххаӡа идырлашеит,
Аҵас бааԥсқәа рыцәҳауан,
Саргьы снарықәшаҳаҭхыеит.
Кулак непман ахьцауа,
Папык дрышьҭоуп дҳәазауа;
Иԥаҵа дыу аԥша сын,
Игәыдҳалоит игьалуа!»
Д. И. Гәлиа иҩымҭақәа рҿы иҟоуп ҳаӷацәа ирысуа частушкала еиҿкаау:
«Угьала, угьала, уаргьала!
Непман буржуи ԥаҵаргьала;
Гела, гела-гела џьымшьы,
Шаха напҵәан ҳәынҵәа лашьшьы.
Кулак-кулак ҟәараҟәанҽа,
Уабацои «џьым» гарыгаҽа!?
Амала иухоуп ухҭыԥажә,
Иузыруаанӡа лажәхарԥажә.
Унан, хса аҭауад!
Ихьын дамгыеи аҭлауа!
Уи дишьҭаргалт аамысҭа.
Инапы даныуп «аҩысҭаа»!
Кьаранџь ӷари дрыԥхьоит рҽеибыҭаны, рымч акны раӷа иақәԥаразы:
«Кьаранџь ӷарыи шәеибадыр,
Ашәҟәы ҿыцқәа шәрыԥхьала;
Ҭауад шьнаҟәмеи неидшәыргыл…
Наҟ акәарахь шәрыгәала».
Д. И. Гәлиа иахьатәи ҳус нагӡатәқәа рҟынгьы иажәеинраалақәа рыла ацхыраара ҳаиҭоит. Уи иҩуеит алаҵаразы, аҭаҭын азы, аӷьеҩ уысуҩ изы:
«Дҵарыуп рҳәеит Даҳар изы
Иԥжәатәы  далгыеит иануар азы,
Адгьыл бзиоуп «трабзан» азы,
Егьыцәгьаӡам «самсун» азгьы.
Аыус илоуп Кәышәҭын,
Иԥсы ишьалоит цәышьҭын,
Иарма иакыуп «трабзан» хьаԥшь,
Иарӷьа – агазеҭ «Аԥсны ҟаԥшь».
Афырхаҵа Мац фырҭын,
Ҩ-гак лыеиҵеит аҭаҭын,
Даара дацхрааит, ирашәеит,
Ианаамҭазгьы иҵкәеит.
Аҭаҭын атәы – адамеҭ, –
Даара идыруеит ҳа-Ҳмамеҭ,
Дагьадхалом уыс каамеҭк,
Минуҭк ирҭәуеит уи сапетк».
Арҭ ҳазхәаԥшқәаз иаҳдырбоит Д. И. Гәлиа дҳадгыланы асоциализм шҳациргылуа, насгьы имч излаилнадауала ажәытәтәи иҟәыхқәа шкаижьуа.
Асахьа литератураҿы мацара акәӡам Д. И. Гәлиа аус ахьиуа, уи аус иуеит аԥсуа бызшәа ашьақәыргылара ариашаразы. Раԥхьаӡагь иҭижьт кыр аԥсуа аҩыра иахәаз «Аорфографиа иаазыркьаҿны».
Аха иҳәатәуп, асовет мчы ҟалеижьҭеи Д. И. Гәлиа асахьатә литератураҿы рацәак ҳаимҭацт, иҳаиҭахьоугьы зынӡак имаҷӡоуп. Д. И. Гәлиа макьана аҩра илшоит, имч кәадаӡангьы дыҟам. Аҿар шәҟәыҩцәа дҳадгыланы аус ҳациулашт акыр шықәсқәа.
Д. И. Гәлиа иԥхӡаша аԥсуа литература амхаҿы даара ирацәоуп, краҵанакуеит. Убри аҟынтә ҳақәиҭуп иаҳҳәар, иаҳҳәаргьы азин ҳамоуп: Д. И. Гәлиа аԥсуа литература дабуп ҳәа. Аԥсуа ҿар шәҟәыҩцәа Д. И. Гәлиа раԥхьаӡа алитература еихеиҳаз рхы иархәаны, критикала ирыдкыланы идырҿиароуп аԥсҭазара ҿыц иақәнагауа, коммунисттә идеологиала иҭәу асахьаҩра литература ду.
«Амра гылеит» ҳәа хьӡыс иамоуп аҩ. Вл. Агрба ишәҟәы иҭыҵыз. Ари ашәҟәы аҟны иануп аҩ. Агрба иҩымҭақәа рҟны иреиӷьу «ҳаԥсуа литератураҿы иаацәырҵыз ааԥын жәҵыс» «Ҳколхоз «Ԥхьаҟа» аишьа». Агьырҭ иаанхаз жәеинраалақәоуп. Аԥсуа литература ҿиара аетап аҿы аҩ. Агрба иҩымҭа даара лагала бзиоуп. Ари аҩраҿы напы аркуп аԥсуа литератураҿы иҭшәарраны иҟоу ауснагӡатәы, ара ишьҭыхуп ақыҭа нхара ҿыц формала ажәытә ҟазшьақәа еимгәырԥауа, асоциалисттә уаажәлар мҩала аҿиара. Ақыҭа нхара ҿыц формала ашьақәгылара иазҳәоуп – аџьанхаҩыжәлар рхәыцра социалисттә дунеихәаԥшрала ашьақәгылара.
Ажәытә ҟазшьеи ажәытә шьцыларақәеи ақыҭа нхараҿы иԥырызхуа, еихытта-еиԥытта хатә мал ԥсихологиала еибаркны иҟаз анхаҩыжәлар – аколлективтә ԥсихологиа ашҟа ииазгауа, ақыҭа нхашәа социалисттә уаажәлар мҩахь иқәызҵуа аԥсҭазара ҿыц аарԥшра иаҭахуп даара напҟазара. Автор ари аԥсҭазара ҿыц ааирԥшырц напы аналаикы, хымԥада, иааирԥшыроуп ари аԥсҭазара ҿыц аиышьа зеиԥшроу амҩасшьа, иааирԥшыроуп ари аԥсҭазара ҿыц зыргылауа аџыр-уаа, рмаска рҿихроуп уи аус иаԥышькласуа, ажәакала – уи аԥсҭазара ҿыц еиқәымшәарыла (противоречиала) аҿиара зеиԥшроу.
Уи аиԥш аус ду аарԥшраҿы ашәҟәыҩҩы деибыҭазароуп марксист диалектикатә абџьарла. Уи аҩыра аџьанхаҩыжәлар
«русура аҟны иаарыгхауа аарԥшны арҽеира иаднагалузароуп, ирцәыбжьахауагьы аарԥшны иаднабжьалауазароуп», емоциала ишьҭнахроуп, рыхшыҩ системала еиднакылароуп, иарыӷәӷәароуп классла ргәаҽанра.
Убри аҟнытә ашәҟәҩҩы социалисттә реализм методла деибыҭазароуп (ԥсихологиатә реализмла мацара акәымкәа), аԥсҭазара ҿыц баша хәыцрала аарԥшра акәымкәа, аԥсҭазара ҿыц апризма далԥшны иааирԥшыроуп.
Абри ашәагала ҳазнеироуп аҩ. Агрба иҩымҭақәа ҳрыхцәажәарц напы аналаҳк. Амала уажәы зны ҳахшыҩ аҟны иаанкыланы иҳамаз, уашьҭан ҳзызнеиуа аизак: аҩ. Вл. Агрба иҩымҭақәа рҟны зынӡаскгьы «дыԥсыцқьаӡан» дыҟам, имақәоуп абжьажьарақәа, анымҩахҟьара, аамҩахҟьарақәа, амала, ирмчны иаҵшьтәуп, иалшарақәагьы ҟәазуп (уи ус шакәу ҵаҟа иҳариашап).
Уажәшьҭа ҳаиасып «Аколхоз «Ԥхьаҟа» аишьа» аилыргарахь. Иааркьаҿны ҳахцәажәап асиужет (иаҵанакуа).
1930 ш… Аӡлагара иалагашаз аиуит, уи аӡлагара ҳаӷацәа рыӡлагароуп, иалагауагьы ақыҭа знылаз амҩа ҿыц – аколнхароуп. Зегьы ирзеимакыран ари аус. Езыгә иҩны итәан «еибарҿыҿуа, аӡәи-аӡәи ажәаҳәаха рыибамҭауа, еилаҟарҟаруа, ецыбарбаруа аҳәсақәа». Еиҳарак лыбз ҭҳәаны дықәгылан ахәаџьа иԥҳәыс Нангәа, уи илыцлырӷызуан абжьагьала Иасыф иԥҳәыс Машьа. Урҭ (ҳаӷацәа) аколхоз ршәиуан, аҵыхәа арҭауан, аԥсцәаҳа цәа ахадырԥауан, аха Ӡымҭа инхауаз ажәлар акәымызт, зегьы еиԥшымызт, зегь еиҟарамызт. Иҟақәан Шьаҳан иԥҳәыс Нангәа илықәшаҳаҭқәамыз, иҟақәан аԥҳәыс еиба Маниа лҩызцәа изымуаз, арҭ рыбжьара иҟан классла аиԥшымзаара, малла аиԥшымзаара иахҟьаны аимак. Уи аколхоз ус аиҵаҟьара иазкын Цәгьамш иҟны «акрыфара» иҟаз, уи акәӡан изышьҭаз аҭауад Каси, ахәаџьа Шьаҳани, апап Кәасҭеи. Урҭ иашьҭан аколхоз аизара ахырбгара. Урҭ рхы иадырхәуан апартиеи акомҿари русура кылҳара цаԥхьаӡа иагхауаз акы аанмыжькәа, урҭ ирыдкыланы ирыман «аҷырхал уаа» Ҭашьых иҩызцәа, урҭ рхы иадырхәуан «аԥсуара», аԥсуа чеиџьыка, акаҷыҷ ҩи, акәац ҵаи.
Апартиеи акомҿари русура ахьыжьра рхы иархәаны, урҭ еиҵарҟьеит аԥхьатәи аизара аколхоз ашьақәыргыларазы, избан акәзар, урҭ заанаҵ рышҳам ддыркит аиҳараҩык, избан акәзар, ақыҭантәи апартиеи акомҿари ирыцәмаҷын классла агәаҽанра, цқьа ирзеилыргомызт классла ақәԥара аформа аҽшаԥсахуа. Уи ус шакәу ҳнарбоит Езыгә иажәа: «Ахақәиҭра дыу иҳауыз хәыҷык ҳгәы арԥшқан, ҳаӷацәагьы ҳхашҭшәа ҳҟалыеит, аӷәра, аԥыхьа ҳаззықәԥозгьы, ԥыҭк иҳаркәадеит… аха, нас дыук мырҵакәа, ҳхы аадырыит, Цәгьамшыи, Кацыи рхала бзиахәла иаҳдырдырыит изуысҭаз, ргәы иҭаз, ҳара ҳацәгьа аԥыхьа аҵкьысгьы еицәаны ожәы ишашьҭаз». Аизара ахырбгара ацәажәаҩ иааизгьы ихҟьеит, ацәажәаҩ иааиз аџьажәлар реилахәара иашьҭаз дреиуан, уи акулак диагентын, аха деилымкааӡакәа дрыдыркылт. Абри ашьҭахь апартииццәеи акомҿари ирыгхаз аускәа зегьы гәаҭаны аџьанхаҩыжәлар еидкылуа, дара рганахь иадбжьалауа, аусура имҩаԥаргауаз амчала, апартком иаарала, рнаҩсан ақыҭан иҟаз аколхоз аҟынтәи иааиз Лашарбеи ицәажәарала ишьақәгылеит аколхоз «Ԥхьаҟа» – иааԥхеит ишаԥ-шаԥуа аколхоз мра. Аӷьеиҩҳәа инеиуан ҳколхоз ԥхьаҟа, инхеит «аҭоубыҭ уаа». Амра гылеит – аколхоз мра. Абри оуп иааркьаҿны «Ҳколхоз «Ԥхьаҟа» аишьа» асиужет. Аҩ. Агрба иҩымҭа сара сахьахәаԥшуа макьана далымгацт, аԥхьаҩгьы еилиргартә иҟоуп. Уи аколхоз «Ԥхьаҟа» аишьа ҳарбоуп, аха иҳарбатәуп иҵагь, аколхоз аусушьа, аџьа аиҿкара, классла ақәԥара елементқәа аколхоз аҩныуҵҟа иҟоу, убас агьырҭгьы. Абри аҳасаб ала, сара сахьахәаԥшуа «Ҳколхоз «Ԥхьаҟа» аишьа» макьана иалгам, иҵагь аԥшьызар ақәнагоит. Уи ус шакәу ҳдырбоит арҭ ажәақәа: «Шәаалыеи, шәаалыеи сыӡлагараҿы ҳлыеины, ашә ҩаркны, ашьшьыҳәа ҭынч ҳнеицәжәап.
Макьана ҳабаҟоу!
Макьана ҳабаҟоу!
Макьана ҳардыруа џьыршьоит.
Уаҳа агьҳалымшаргьы ԥыҭҩык… ҳԥсы… иаҵаҳҵап…
Шәаалыеи! Шәаалыеи шәааласны!
Еишьҭаны, ашыр-сырҳәа, рхы ҭаҳәҳәаны архан иҭагылаз Цәгьамш иӡлагарахь рҿылархыеит».
Хымԥада, арҭ џьара цәгьарак ҟарымҵар руамызт, аха иабаҟоу уи арбам. Аԥхьаҩ игәы ҩбаны инхоит.
Хыхь иаазгаз ажәақәа иԥыхха иқәырҵоит аҩ. Агрба «аҭаубыҭ уаа» ҳәа ииашамкәа ажәа иҿаиршәуа.
Уажәшьҭа иааркьаҿны ҳахцәажәап аҩ. Агрба ари ажәа еиуыжь ииҩыз аҟны агхақәа имоу. «Езыгәи аредакциеи» аҟны Вл. Агрба Езыгә иҿала иҳәоит: «Шәнапыршьшьуа шәзагәылоузеи ажәытәра! Иахьа ҳара, ҳара зегьы ҳазҭагылоу аамҭа дыу шәаҩсны шәызцозеи?! Ҳара ҳлакә иаша иацызгауа лакәы ыҟам аҭоурых аҿы!»
Ари ииашам, ленинизм иаԥынгылоуп. Ас ҳахцәажәаӡом ҳара ажәытәтәи акультура ҭынха, ажәытә иҟаз ҳхаҳаршҭуеит ҳәа уи злоу ааҩыр ҟалом ҳәа ҳҳәаӡом. Ажәытәтәи зегьы леилагәаны, еилмыргаӡакәа, ицәгьоугьы ибзиоугьы ҳагәҭасны аҭоурых хырԥасҭа иҭаҳажьуеит ҳәа ҳаҿӡам. Ажәытәтәи уаажәлартә аҭоурых иарҿиаз критикала иҳадкыланы иҳаргылоит апролетартә культура.
Уи аҵыхәала ҳарҵаҩ ду Ленин 1920 шықәса III Акомҿар рсеиезд аҿы абас иҳәеит: «Цқьа еилырганы еилкаамкәа, аоҩытәыиса иҭоурых ҿиара иаанарԥшыз акультура еилкааны адырра мацарала, уи иаарҳәны аиҭашьақәыргылара мацарала иҟалоит апролетартә культура ашьақәыргылара – уи еилмыргакәа ари ауыс ҳара иаҳзынакӡом. Апролетартә культура иахьааз оҩы изымдыруа ишьҭҟьаз акы акәым, уи апролетартә культуразы ҳҟазацәоуп зҳәоу ирхәыцымҭам. Ари аиԥш аҳәара зынӡак башоуп. Апролетартә культура ҟалароуп аоҩытәыҩса акапиталисттә уаажәлар, апомешьчиктә уаажәлар, ачиновниктә уаажәлар аҿынтә адырра еизак иааирԥшыз закәанԥҟара ҿиарала».
Абас еилыргаӡаны ҳарҵаҩ ду Ленин иажәа Вл. Агрба ила игәцаракым, зынӡак инагӡам. Аҩ. Агрба асахьаҩра иналакны «акритика» ҟаиҵоит, аԥсуа шәҟәҩырақәа зегьы ԥырганы аӡы еиҭоит, зегьы кьылк-кьылк рымоуп. Ари «акритика»
ара асахьаҩра изадҳәалахаз сзымдырит, ари зынӡакгьы иаҭахӡамызт. Аҩ. Агрба агәынамӡарақәа имазар критикатә статиала иааирԥшыр еиҳа еиӷьын ҳәа сыҟоуп, ара акритика хәыҷы иҟаиҵо оҩы дазырхәыцуам, баша иацәымцхәны иаԥыҳәҳәоит, наҟ иамхзар иаҳа «иԥсаԥан». Аҩ. Агрба игәы ззынамӡуаны асахьатә ҩрақәа иҟоу асахьаҩра иаҿаиргылар еиҳа еиӷьын.
Ҳаҳәаԥшып ари акритика иҟаиҵуа аҟны аҩ. Агрба «дыцқьаны» дыҟазар. Иара абрагь зегь маншәалаӡам. Уи ҳнарбоит ҵаҟа иарбоу: «Коӷониа ииҩыз ажәабжьқәа ҳара аколхозаа ԥырхагамзар хәарҭак ҳарҭаӡом. Анҭ реиԥш иҟақәоу ажәабжьқәа ажәытә акәын ианырҳәуаз анхаҩыжәлар алаажьап ҳәа. Уырҭ ҳгәы ԥырҵәахьеит, ҳхаԥыц рҿахьеит, ҳлымҳа ргахьеит, ҳабз аӡаӷь ыҵарҵахьеит.
Ҳара аколхозаа – сареи сҩызцәеи, – иаҳҭахыу хазыуп, зынӡак даҽакуп. Сшәыҳәоит, иҟалуа акы акәзар, шьҭа нахыс Ҳанифеи Беслани шәаарҟәаҵны, Аханиԥацәеи Маршьанааи нкажьны «Алло» еиԥш иҟақәоу, уи аҵкыс еиӷьқәоу ирацәаны иҳазҭшәыжьҭразы.
Коӷониа иҩымҭақәа ас ахцәажәара иашам. Дзыхцәажәауа жәытәуп, аха уи азоума дызкыдҵатәу? Коӷониа еилырганы, поетикала еиҿкааны еиҭеиҳоит ажәлар рфольклор, рбызшәа зеиԥшроу ала. Убри аҿынтә Коӷониа иҩымҭақәа ирыҵанакуа гәамҭақәа ас ахцәажәара хԥараны исыԥхьаӡоит. Аԥхьатәи абӷьыц аҿы Коӷониа иҳирбоит ашәҟәы уалс иаду:
«Аҳы сышәҟәы уԥырла,
Тәамҩахә умамкәа уцала,
Ажәытә ажәабжьқәа наҳәала,
Закә аамҭазгьы дырҳала».
Ари ишәҟәы иадиҵаз ауал хымԥада ииашоуп, иагьынеикӡеит напҟазала, даара дақәшәаны. Коӷониа дзыхцәажәауа ажәытә ажәабжьқәа кыр рыҵаркуеит. «Ҳгәы ԥырҵәахьеит, ҳхаԥыц рҿахьеит, ҳлымҳа ргахьеит, ҳабз аӡаӷь ыҵарҵахьеит» ҳәа ҳҿырҭынчны ажәытәтәи ҳхаҳаршҭуеит, уи иазаауазеи ҳәа шьацәқәыбла ҳагәҭасны аӡы иаҳзаҭауам. Убарҭ ажәытә ажәабжькәа, ажәлар рҳәамҭақәа рыла еилҳаргароуп усҟан иҟаз закә аамҭаз.
Сара арҭ хыхь исҳәауа ажәақәа рыла Коӷониа иҩымҭақәа ажәҩанахь исырԥыруеит ҳәа саҿӡам. Хымԥада, Коӷониагь имақәоуп, имаҷымкәа агхақәа (уи хаз ҷыдала даҽазны иарбахашт). Сара араҟатәи сахцәажәара зызҳәаз Коӷониа иҩымҭақәа иаԥсоуу-иаԥсаму рышьақәыргылара заҵәык акәын. Ҳзыхцәажәаз иаҳнарбоит Коӷониа иҩымҭақәа Вл. Агрба дшахцәажәаз ахцәажәара шаҭахым.
Аҩ. Вл. Агрба ажәлар рҳәамҭақәа иленинтәым апозициала дшазнеиуа ҳнарбоит дырҩагьых даҽакы. Д. И. Гәлиа иҩымҭақәа рҭыжьразы инапҩырақәа рыхәаԥшраан џьара ианын ажәлар рҳәамҭа ашәак («Ахәыҷқәа рашәа»):
«Арҭ шәахьтә избахьада ауаа амхы ларҵоны?
Чари, чари, чари-рама, ауаа амхы ларҵоны!
Арҭ шәахьтә избахьада ауаа амхы драшәоны?
Чари, чари, чари-рама, ауаа амхы драшәоны!
Арҭ шәахьтә избахьада ауаа џьықәреи ҿырхуаны
Чари, чари, чари-рама, ауаа џьықәреи ҿырхуаны!
Ари ажәлар рҳәамҭа ашәа зынӡак ихәарҭаҵәҟьам ҳәа ихтны изымҳәеит, аха уысгьы акыр аҭшәаррақәа ирҭеицалт:
«Вместо «аџьықәреи» сделать «аҭаҭын» ҳәа, ажәакала аҭоурыхтә ҵак иамаз аацрыхны, ахы иақәиҭны иааҟаиҵеит. Сара сахьахәаԥшуа аҭоурыхтә докуменҭқәа, ажәлар рҳәамҭақәа ас ахырбгара ҳақәиҭым, уи аиԥшгьы азин ҳамам. Уи ҭоурыхтәла ииашахом. Аҭаҭын азы ажәлар рҳәамҭақәа рҿы ашәа ыҟамзар, ҳара аҿар шәҟәыҩцәа иааҩып ажәлар рҳәамҭақәа аҭоурыхтә ҵакы иаӷроу агәылымхыкәа.
Ажәытә уаа рҳәамҭақәа ирыҵанакуа иахьатәи алитература аҿиараҟны аҩ. З. Агрба дахцәажәоит абас ала: «Аԥсны
еиҳарак кәакь гҿаханы иҟоуп – шәҟәыла иҩым апоетикатә ҳәамҭақәа – аԥсуатә аџьажәлар рфольклор. Аџьажәлар шәҟәҩырада ирымоу апоетикатә ҳәамҭақәа хымԥада иадҳәалоуп азеиԥш ҭоурых социалтә қәԥара апроцесс, алакәқәеи, ашәақәеи, ажәаԥҟақәеи уб. агьырҭгьы рҟны иаарԥшуа уи апроцесс. Арҭ реиԥш афольклор ианакәзаалак ҵакы рымамкәа иҟаӡам.
Ари ҵҩа змамқәа ибеиоу арсенал рхы иадырхәароуп критика азуны Аԥснытәи аҩцәа реидгыла. Ари аԥсуатә џьажәлар рфольклор иахьа ожәраанӡа критика азыуны ишьҭыхым. Аилыргареи аизгаразы имҩақәҵареи – Аԥснытәы аҩцәа рзы нагӡатәы уысуп. Ари афольклор маҭәахә анализ азыура аан еилкааны игәаҭазароуп уи класс ҵакыс иамоу, аԥсуа џьажәлар ҩбаны агәаҟра изҵагылаз: аурыс ҳәынҭқарыи, афеодалтә-аамысҭцәа рхырақәеи, акапиталисттә елементқәеи рҟынтә ақәыӷәӷәара иахҟьаны ишыҟалаз. Аԥсуатә фольклор еизызгауа, хымԥада ари афольклор аҳамҭа дыу иазнеироуп социалтә факторны излаҟоу еиԥш. Иара убасҵәҟьа, ари аҳамҭа ду еиҭазҳәауа имырӡроуп аформа зеиԥшроу, сахьаҩрала аиҿкара, астиль, абри аҟны иаҭахыуп аҵара».
Ԥыхьа сара сызҿыз ара ииашахеит. Аформеи сахьаҩрала аиҿкаара стильлеи Коӷониа итәы напы ҟазала еибыҭоуп.
Аҩ. Вл. Агрба иҩыраҟны даара имаҷны иаҳирбоит апартиеи акомҿари русура даҽакала уахәаԥшыр, уи џьашьатәӡам. Аҩ. Агрба ишьҭихуа ақыҭаҿы апартиеи акомҿари русура амчкәадароуп, цәгьамшаи кацааи рымч зырӷәӷуа ақыҭан апартиеи акомҿари классла агәаҽанра рыцәмаҷын. Аиҳабыра иаарышьҭыз деилымкааӡакәа аизара хыртит. Ҳаџьараҭ Кәыбта диазҵаауеит: «Аҟәантә даарышьҭыит-ҳәа сыҟоуп. Уара уаныҟаз ииҳәаз ада уаҳа дыукы ҳаимҳәаӡеит. Миха ихьӡыуп. Амала ицәажәашьа ухшыҩ азыушьҭыр, маҵура дыук имоуп уҳәаратәа дыҟоуп». Классла агәаҽанра ацәмаҷреи, акулак иӷәӷәаны иусуреи, ари еиԥш ацәажәаҩ акулак иагент данаа хымԥада аизара хыбгар акәын. Уи ус иҟаз аха,
рыгхақәа гәаҭаны аусура ианалагагьы иаарԥшым аӷарцәеи абатракцәеи шеидыркылуаз, абжьара-нхацәа шазыҟарҵауаз. Ҵоуп, џьара ҩажәак рыла иҳәоуп: «Ари абжьарак ҳқыҭан инхоз ӷаркыи аӡәы даанмыжькәа зегьы лкаа-лкаала, аӡәаӡәала ҳрацәажәеит «акомхоз» аҵыхәала».
Аха иаԥхьоуа ари аиԥш аизак аҟны дзааиуам. Аԥхьаҩ ашәҟәы аԥхьара даналгалак ииҳәашаз иара ашәҟәы ажәа еизадала иуанаҳәоит. Уаҳа иабааугари асхематизм!
«Лкаала, аӡәаӡәала, оҩы дынмыжькәа» – аха дарбан, дызусҭа, дзеиԥшроузи, иахиҳәаази – акымзарак. Ари зынӡак шлацк зларшәым схематизмуп. Цқьа иаарԥшым аҩбатәи аизара аҽазыҟаҵара. Апартком дааит, Лашарба дцәажәеит, рнапқәа еинырҟьеит – иаразнак зегьы аколхоз иалалт. Зегьы мырхьааӡакәа ашьышьыҳәа иҟалеит. Арагь асхематизмуп, избан акәзар, еиҳарак аус злаз апартиеи акомҿари, аӷацәа рыдкыланы, абжьара нхацәа разыҟаҵара акәын, уи ашәҟәы аҟны ибжьажьуп. Ажәакала, инагӡаны иаарԥшым апартиеи акомҿари русура иаша.
Аҩ. Агрба иҩымҭа аҟны иҟақәоуп сахьала еибарку, аха иаӷроу бааԥсны аполитикатә ԥсҭазара иаҵанамкуа. Иаҳҳәап, иаанагозеи «аҭоубыҭ уаа» Хамԥада, араҟа автор дзыхцәажәауа ҳаӷацәа роуп, ииашоума, нас, арҭ ажәақәа? Марцхалкгьы ииашам. Урҭ ҭоубыҭ уааӡам, уаа бзақәоуп, урҭ кылҳара цыԥхьаӡа иҳәазо ҳус аиҵаҟьара иашьҭоу роуп.
Ҭоубыҭ уаазар, урҭ уиаҟарагьы рақәԥара аҭаххарымызт, уи аҟарагьы иуадаҩхомызт рықәхра, уи ус шакәым (уи ҵабыргыҵәҟьаны ус акәӡам) иаҳнарбоит аҩ. Сталин иажәа: «Ожәы ақыҭаҿы Асовет мчы иазтәымны иҟақәоу – уырҭ реиҳараҩык убарҭ реиԥш уаа «хаақәоуп», уаа «цқьақәоуп», уырҭ аколнхара рынҭыҵ хара иԥшаатәым, уырҭ иара аколхоз ахаҭа иалоуп, уаҟа изавхозыуп, счетоводцәоуп, маӡаныҟәгаҩцәоуп уб. агьырҭгьы ирылақәоуп». (Сталин иажәа «Ақыҭан аусуразы»). Аха ас акәым Вл. Агрба ишиҳәуа, уи ииҳәуа ари иаԥынгылоуп, «уырҭ уаамзт шьҭа! Уырҭ ҭоубыҭ уаауп шьҭа!» Абасоуп дшалга Вл. Агрба иҩымҭа.
Ари зынӡак ииашам, аполитикатә ԥсҭазара иаҵанакуам. Арҭ ажәақәа иахьрыжьыр ҟалоит классла ҳгәаҳҽанра. Нас дырҩегьых гха дууп даҽакы. Иалақәоу ауаа аӡәгьы маҭәа ишәым, ԥшра имам, џьоукы агага еиԥш асцена иқәгыланы ацәажәара иаҿуп. Шьоукы цәажәоит, ихәыцуеит, аха рыԥсы ҭаӡам, агага иаҩызоуп, рцәаара ҳәа џьара акы еилургартә иубаӡом, арҭ идеалтә уаауп, материалтә ҟәыхк амалагьы ирыларшәым. Асахьаҩра аҟны амалагьы иҵәахтәӡам аиндивидуум дзеиԥшроугьы аарԥшра, избан акәзар, аколлектив егьа ибзиазаргьы зегьы еиԥшӡам, уаагь иаламшәар ҟалаӡом еиҳа иӷәӷәоу, еиҳа зылшуа, еиҳа аус зуа, еиҳа зхәыцуа, убас агьырҭгьы. Ус анакәха, аколлектив аҟынгьы иаарԥшызороуп аиндивидуум дзеиԥшроугьы. Аколектив ас аилыхра ҟамҵаӡакәа илеилажьны ҳахцәжәар уи иашахом, аԥсы аханы изыҟалом.
Амала иацҵатәуп аҩ. Агрба аҩнуҵҟала анализ даара ибзианы иҟаиҵоит. Аҩ. Агрба дҟазоуп ԥсихологиатә анализ ҟаҵара аҟны, аха дкәадоуп адәныҟа аоҩы дзеиԥшроу аарԥшра аҟны. «Анхашьақәа зегьы еиԥшым, дадраа!» «Оумашәа иубаша» ҳәа ахқәа рҟны аҩ. Агрба даара дақәшәаны, дигәылаланы ԥсихологиала анализ азиуеит. Ԥсихологиала анализ аҩ. Агрба иҩра аҟны даара иабџьар дууп.
Аҩ. Агрба иҭаххар изамананы илшоит аоҩы адәныҟалагьи иаарԥшра. Иаагап акы заҵәык иаларшәу, ақыҭсовет ахантәаҩы Ҳампал аизараҟны данааз, дзеиԥшраз сахьаҩрала дшазнеиуа: «Ақыҭсовет аиҳабгьы, ачара иуазшәа имахәар хьарффа, ихҭырԥажә аҽацә саара илышьҭасуа, ахца-хца дкаӷьцәауа, ауысҳәарҭеи ажәларыи дрыбжьан дыблаҟьуа аргьала аиԥш. Икьаҿ цәыш акаҷыҷ ҩы алатата ишәын, иыблақәа ҭыгга, иԥштәы цаны дцәышҟаҟараӡа дыҟан». Ари бзиоуп изаманоуп. Ара асахьаҩҩы ииашаҵәҟьаны ҳгәы рыхиршәоит ҳампалаа рҩызцәа ауаа. Ирыӷроу шгәаму еиԥш, иргәамны иааирԥшуеит. Ари абџьар бзиоуп.
Аҩ. Агрба дақәшәаны дааирԥшит ақыҭсовет ахантәаҩы, акулакцәа ирыдкылан ирымаз – Ҳампал. Ҳампали Калдини
() злеиԥшқәоу даара ирацәоуп. Аидеиа уахьынтә игазаргь, аԥсуа ҟазшьа ианрааланы напҟазала еибыҭоуп. Ҳампал даара ибзианы даарԥшуп. Баша даарԥшым, аԥхьаҩ игәы ихшәартә еиԥш даарԥшуп, имаска иҿыхуп, уи баҩхатәра бзиоуп. Ибзианы иаарԥшуп акулак икласс қәԥара ачеиџьыкала, «аԥсуарала» ихҩаны. Аха уи маҷуп, ганкы мацароуп ишьҭихуа, агьырҭ аформақәа иаарԥшны акгьы арбам. Аԥхьаҩ игәы иаанагар ҟалоит: Цәгьамш иҩны акрыфара иҟаиҵаз иахҟьаны мацара аизара еилагеит ҳәа, аха ари ас мацара изыҟаломызт. Акулак аӷар иҟынгьы днеирын, абжьара нхаҩ иҟны днеирын, аха уи амалагьы иарбам. Уи даара ус ду цәынхоуп.
Аҩ. Агрба иҩырақәа рҟны аӡыни аԥхыни еилихӡом, уи изын аӡынгьы – ԥхынроуп, ма иааԥнуп, урҭ иҩдыраашьа рымам.
«Аӡын – ԥеруал мза… амш, ааԥын агәы шьҭыхны, илаша кәакәараӡа, иԥхаҵәыҵәараӡа акәын ишыҟаз. Амырхәаг дгьылгьы, мшынгьы, уааԥсырагьы, шәаԥыџьаԥгьы, ԥсаатәгьы, ҳаиуангьы акы аанмыжькәа зегьы агәыҵакны, зегьы ирхаԥаны, зегьы ирҿаҷҷуа, ирҿахәмаруа дгьылыи жәҩаныи ирыбжьан.
Ашәаԥыџьаԥ хыхьынтә амырхәаг иаарықәҷҷуоз ихьӡыркны иҟаҵан, исирха, икәалыкәаџьуа, еилаарцыруа игылан аҭаца леиԥш еихышәашәа. Ашьац еиҵәҳаҳараӡа еилачны, ижәпаӡа, ашьа-иаҵәа алԥххауа архқәеи, аҳәысҭақәеи, адәқәеи ирықәжьын».
Ара сара сахьахәаԥшуа, аӡынра зеиԥшроу зынӡак иарбам. Аӡынра ԥхынрахеит. Абар ассир! Уи амацароума: амра ацԥхь аҿыдды иахьԥхоз «адгьыл, амца шоура змоу ачымазаҩ гәаҟ иеиԥш иышны ицаҳәцаҳәуа иҟан».
Ари ԥеруал мзам, ари кәыркәа мзоуп. Аӡын ӡнызар ишӡыну иҳарба, аԥхын шыԥхыну, ааԥын шааыԥну. Урҭ аамҭақәа злеиԥшым акака рымоуп. Аӡын аԥҭақәа цәқәырԥауа ажәҩан иалоуп, асы быбышӡа иаауеит, ма ақәа леиуеит, иҵаауеит, ихьҭоуп, афырҭын асуеит, ашьхақәа рыҽҭаҳәҳәа сыла ихыбны игылоуп, адгьыл цәҳәуп, аҳаскьын ԥсуп, ашәаԥыџьаԥ ҟьанҭазӡа игылоуп, амра ала ҭраа иԥхоит. Ҵоуп, Аԥсны аӡын уиаҟара ишҳамым, аха усгьы аӡын шӡынроу хыхь сшахцәажәаз имҩасуеит, аԥхаррақәа ҟалалоит (еиҳарак февраль), аха уи амалагьы иазырӡуам аӡынра зеиԥшроу апеизаж.
Ааԥын акәзар, уигь иара азакәанқәа амоуп: ԥхарахоит, амра иҵагь илыхҿыххоит, аԥхара рацәаны адгьыл ахь иланашьҭоит, ашәаԥыџьаԥ аҽеилаҳәара иалагоит, иԥтуеит, еиҵәҳаҳараӡа аҳаскьын игылоит, асы ӡыҭуеит, асырӡ леиуеит. Абас закәанк закәанк рымоуп аамҭақәа зегьы.
Уажәышьҭа ҩажәак рыла сахцәажәоит аҩ. Агрба алшарақәа имоу. Ҵоуп, В. Агрба иҩымҭа иамақәоуп имаҷымкәа аидеологиа хьарҵәиаарақәа, аха сахьаҩыра еиҿкаарала аҿар шәҟәҩраҟны «Ҳколхоз «Ԥхьаҟа» аишьа» макьана аԥхьатәи аҭыԥ шьҭнахуеит, аҩышьа маншәалоуп; абызшәа беиоуп. Вл. Агрба иҩымҭаҿы иҟоуп оҩы ихшыҩ ззишьҭыша, дзызхәыцша. Асахьаҩра зда ихәарҭам ажәатә – сахьаҩрала аиҿкара оуп, иаӷроугьы, хымԥада, класстә ҵакы еиланамгауазароуп, классла ҳгәаҽанра арӷәӷәозароуп, аҩымҭа аформеи иаҵанакуеи еибаркызароуп, урҭ реимыхра ҟалауам.
Сара уажәы еиҳарак сзыхцәажәарцы сҭаху аформа анализ азуроуп. Хымԥада, асахьаҩымҭа сахьала аиҿкара анамоу, уи акы иаԥсам, иамԥахоит, мчы амам.
Сахьала аиҿкара аҟны аҩ. Агрба иԥшаауеит аки-аки еиԥшымкәа аметафорақәа, аллегориақәа, асимволқәа убас агьырҭгьы. Ари абџьар ишақәнагоу дарбанзаалагь аҩҩы иҩыраҟны ихы иаирхәароуп. Аус злоу баша аԥсабара сахьала апартреҭ ҭыхны ашәҟәҩыра иахьаҭахымгьы агәылаҵара мацара акәым, аус злоу иара убасҵәҟьа ашәҟәҩыра иалоу ицәажәараҟынгьы иалазароуп сахьала аиҽырцаара, ус ианыҟамла мажәахоит.
Аҩ. Агрба иҩымҭа аҟны еиҳарак сахьа бызшәала дцәажәоит. Уи ус шакәу арҵабыргразы ҳахәаԥшып ҵаҟа иарбоу: «Ашәаԥыџьаԥ хыхьынтә амырхәаг иаарықәыҷҷоз
иыхьӡыркны иҟанаҵан, исирха, еилԥххуа, икәалыкәаџьуа, еилаарцыруа игылан аҭаца леиԥш еихышәашәуа».
Ара баша иҳәам. Амра зқәыҷҷаз ашәаԥыџьаԥ акәалыкәаџьра, аилаарцырра, асирра мацара акәым аус злоу, «игылан аҭаца лыеиԥш еихышәашәуа». Ас ҿарԥшрала аԥсабара ду асахьа ҭыхра даара краҵанакуеит асахьаҩра литератураҿы. Ари џьарак акәым; ари ала ашәҟәы амла иамкыртә иҟоуп. Ҳахәаԥшып иҵагь. «Ачымазаҩ даныцәалагь дҷаԥшьауа ихатәоу ашьшьыҳәа игыланы даадырԥшырҳәа ишәаны, ҿымҭ-сымҭ, иҵыркьакьаны ишцауа еиԥш, аԥша еилышьқьраауа, иҟәандашьшьыраӡа, ашәаԥыџьаԥ аарла-аарла ҳәа рхықәцәқәа инықәсуа ихалыууа ихалон».
«Ашьхақәа асы шкәакәа иалхыз ашьал – ҵӷа, ашьал ԥшӡа рхы ҭаҳәҳәаны иԥхашьа-ԥхаҵуа… амшын дыу, амшынҭбаа агәы–ҵаӷа инхыԥшылуон».
«Амшын хазы иԥышәырччуа, зқьаф ыҟоу апап еиԥш аџықә-џықәҳәа ажакьа иалаччуа, алагьан дыу ианыжьлан, амлагәыр ибалыбаҭуа». (Абра апап даламзар иаҳа ицқьахон).
Хымԥада, арҭ ҳазхәаԥшқәаз иахдырбоит аҩ. Агрба сахьаҩрала аиҿкаара аҟны напы злеикуа аус дуқәа. (Ҵоуп, асахьа еиҿкара маҷк аԥсабара иалгашәа иҟоуп, аха уи агьаурым).
Аҩ. Агрба деигӡом акраска аԥсабара асахьа ҭыхра аҟны. Аҩ. Агрба аԥсабара баша асахьа ҭыхны аҩыра иаӷреиҵом, уи иахьақәнаго, иахьаҭаху иалаиҵоит, иара иалоу ауаа рцәажәара аҟынгьы, (иаҳҳәап, «адунеи ҳҭәырҿаҿуа ҳақәызҵаз» Ҳампал данцәажәауа). Вл. Агрба уи адагьы ажәа ҳԥарақәа иҿоуп. Урҭ ажәақәа рыла ииҭахым ауаа, аԥхьаҩ игәы рыхшәартә еиԥш иҟаиҵоит. Нангәа ахәаџьа Шьаҳан иԥҳәыс «аббы лыхга», абжьагьала Иасыф иԥҳәыс, ма аиҳабыра иаарышьҭыз «ихы нықәҵа аақәҵауа, ишьапқәа ҵәҩанны иҵазшәа инышьҭарҳәазуа, иԥалта ижәҩахыр иқәҵаны, ипартфел иргьалуа икны «деимахәланы».
Вл. Агрба сахьала аиҿкара даара ихы иаирхәоит раԥхьатәи аизара данахцәажәауа. Араҟа ииашаҵәҟьаны иаҳирбоит еизаз ауаа зеиԥшраз, хәыцрас ирымаз, ргәы ҭҟьаны ишыҟаз.
В. Агрба иҩырақәа рҟны ажәа дацәымшәакәа иааирԥшоит аԥсҭазара зеиԥшроу аиаша. Иахьаҭаху иажәа даара ишҳамуп, даара еиқәыршәаны, аҵак бзиа аманы еибиҭоит, даара дақәшәаны иааирԥшит раԥхьаӡатәи аизараҿы аҳәсақәа ргәыҭҟьара. «Аҳәсақәа ақәыџьма иаршәаз ауахьад реиԥш еидгәыгәланы» аиҳабыра иаарышьҭыз ихәаԥшуан. Ари маҷк иҟаҟоуп, аха аԥсҭазара аиаша ҳнарбоит. Даҽаџьарагьы: аиҳабы данырба – «акамбашьқәа мчыла аӡмах иҭырцуаз» реиԥш ашьшьыҳәа иҩагылеит ажәлар.
Џьара-џьара дақәшәаны аԥсҭазара аҩнуҵҟа хланҵы дагәылаланы иааирԥшуеит. Аԥсҭазара злаҟоу динамикала аарԥшра даара ус уадаҩуп. Аколхоз ҿыц ианыҟалаз, ажәлар шаҟа иархәыцуаз абас далацәажәоит: «Ашьхақәаҵәҟьагьы рыжәҩахыр рџаџаны иахьгылаз «акомхоз» аӡбахә зҳәуоз џьаҳшьуан ҳара.
Ԥшак агаҿантә ианааслакгьы «абри иаанагуозышь» ҳәа ҳлымҳақәа кыдҵаны аӡырҩра ҳалагон. Акәарҷҷақәаҵәҟьагьы аиҩԥарақәа ирыбжьаҟьа, архақәа ирықәс-ықәсуа иахьлеиуаз «жәабжьк ааргуозар» ҳәа егьаҩы рхшыҩ азыршьҭхьан. Иаҳхагылаз аҵлақәаҵәҟьагьы рыгәра аагауамызт, ҳазқәныҟәоз, зегьы ҳзааӡоз адгьыл ҳацәгәышуан; ажәҩан згәы ркшара иҳаргьны иаҳхагылаз ҳацәшәуан – абас мацара аамҭа ҳхаагон».
Ари ахшыҩҵак иамоу хымԥада ииашоуп, асахьала излеиҿкаау алагьы вба амам, ара даара дақәшәаӡаны иҩуеит аколхоз ҿыц ианыҟалаз аџьанхаҩыжәлар шаҟа ахәыцрақәа рнаҭаз. Абарҭ ҳазхәаԥшқәаз иахдырбоит аҩ. В. Агрба дышсахьаҩ кәадам, ари напы злаикуа ак дук ишазҳәоу.
Шьҭа иааркьаҿны иаанаҳкылап «Ҳколхоз «Ԥхьаҟа» аишьа» аилыргара напы зҳаркыз.
Уажәшьҭа ҳаиасып ажәеинраалақәа реилыргарахь, арҭ ажәеинраалақәа еидкылоуп «Амра гылыеит» ҳәа хьӡыс иаҭаны. Аԥхьатәи ажәеинраала «Дад, дад» Фет иажәеинраала иаҿырԥшшәа еибыҭоуп.
Аҩ. Агрба даара напҟазала ихы иаирхәоит аклассикцәа рҩышьа аформа, аԥсҭазара ҿыц ҵакыс иаҭаны. Уи ихы иаирхәоит урҭ рҩышьа аформа, ииашоу апоетикатә форма канон аԥшааразы. Уи урҭ дрышьҭагыланы иҩӡом, иаҿирԥшуа аҟынгьы урҭ ибзианы ирымоу идикылоит, иаҭахым наҟ икажьуа. Ус ҟаиҵалароуп дарбанзаалакь ииашаны ажәеинраала аформа бзиа азырԥшааразы.
Апоетикатә ҩымҭақәа ианакәызаалакь ажәҩан иалҩырны оҩы имҵаҳауа иҟаӡам, џьабаала, ҵарала иаарԥштәуп. Уи аарԥшразы, хымԥада, иаҭахуп шәышықәсала аклассикатә литература иаанарԥшыз ахархәара. Ахархәара анысҳәуа, џьоукы ргәы иаанамгааит аклассикатә литература алшарақәа иамоу акы аанмыжькәа зегьы ҳадаҳкылап ҳәа сҳәауашәа, ус аҳәара лененизм иаԥынгылоуп. Аклассикатә ҩцәа рҭынха иҳадаҳкылоит марксисттә-ленинтә критика иҵыхны, материалисттә диалектика хәаԥшрала. Урҭ алшарақәа ирымоу иҳамбааит ҳәа тәамбара ҟаҵаны шьацәқәыԥла ҳагәҭасуа ҳаҟаӡам. Ҳпролетар литература аргылара иахәуоны иҟоу акы аанмыжькәа зегьы ҳхы иаҳархәароуп. Изаҳамҵарызеи сахьала аиҿкаара шаҭаху аклассикатә литература аҟны. Хымԥада иаҳҵароуп, ҳхы иаҳархәароуп иахьатәи аурыстә литература алшарақәа. Убарҭ алшарақәа иҟоу ҳхы иамырхәакәа, ҳакәтаӷь цәа ҳҭатәаны еибыҭоу, еиҿкаау аԥсуа литература ҳзыргылуам. Ленин иҳәон, коммунист иашаҵәҟьаны уҟалар ҟалоит убасҟан, аоҩытәыҩса иҭоурых иарҿиаз акультурала ухшыҩ анурбеиа. Ари идуӡӡаны ахшыҩ ҵакы змоу Ленин иажәа даара рхшыҩ азыршьҭыроуп аҿар шәҟәыҩцәа.
Уажәы ҳзыхцәажәоз ажәеинраала аҟны аҩ. Агрба ибзианы ихы иаирхәеит Фет иҩымҭа аҟны дызҿыԥшыз. Аха иабаҟоу аидеологиа бааԥс аҵакуп. Ашьыжь амра гылеит иҟаԥшьӡа, адунеи сирын, аҵарақәа ҿыхеит, ашәҭқәа цәырҵит, аԥсҭазара иасны еилашуан, зегьы-зегьы гәырӷьон, хәыҷгьы-дугьы қәашқәашон, адунеи хааӡа иҟан, аҵарақәа
ашәа рҳәауан, идумкәа, исирны, игәыкӡа! Уи бзиоуп, уи ашьыжьтәи аԥсҭазара ауп, аха ҵаҟа аполитика зҵазкуа акуплет акы иаԥсам. Акы иаԥсам ҳәа сызҿу аидеологиа иаҵанакуа ауп, аформа вба амам, аха аидеологиа анҽеимха аформа зыԥсоузеи, хырҳага алам. Ажәеинраала алгамҭа аҟны иаҳәоит:
«Иуымдыруои дад, –
Акәарқәа мҩасуоит,
Акәарқәа амшынахь иҩны ицоит!
Иуымдыруои дад,
Аџьажәлар неиуоит –
Аџьажәлар
Акоммунизм дыу иазцоит».
Ара поетикатә формала ихҩаны иаҵоу аидеологиа зынӡак ииашам. Ҳахәаԥшып уи ус акәзар (уи ииашаҵәҟьаны ус оуп). «Акәарқәа мҩасуеит, амшынахь иҩны ицоит, аџьажәлар неиуоит, аџьажәлар акоммунизм дыу иазцоит». Арҭ еиҿырԥшу зынӡак еимаҭәам. Акәарқәа шәышықәсала, миллион шықәсала рымҩа алхны ирымоу, џьабаада ианыланы «агәыды-гәдыҳәа» амшын иазцоит. Аха арҭ акәарқәа ашьшьыҳәа, агәды-гәдыҳәа амшын ишазцауа аиԥш, аџьажәлар акоммунизм ду изазцару? Уи ииашам. Уи баша агьзлымҵуа хәыцра ажәоуп. Аџьажәлар ашьшьыҳәа џьабаа мбакәа акоммунизм иазнеиуазар, изаҭахызыз уи аҟара ақәԥара, ахыргәаҟра. Акәареи акоммунизми зынӡак реиҿарԥшра анаалаӡом, зынӡагьы еиманшәалам, еибакуам.
«Ҳара иҳалымшуа иҟоузеи?!» хар амамкәа, уи аҟара вба амамкәа еиқәыршәаны иҩуп.
Аҩ. Агрба иажәеинраалақәа, формала аиҿкара хар рымам, џьара-џьарагьы иманшәалоуп, ибзиоуп:
«Ари башам!
Ари хәмаррам!
Ари башам –
Акы дыук иазҳәоуп
Адунеи дыуӡӡа
Зыхьӡ ахыҵәаз
Аџыр иагәылҵыз
Ҳара ҳауп!»
Аха џьара-џьарагьы иалашәалоит цқьа еиқәымшәауагьы. Хыхь иаазгаз ажәеинраалаҟны иаҳәоит:
«Коллективла ҳанхароуп,
Ҳиачеика шьҭаҳхроуп,
Ҳплпнқәа аӷьеиҩ-ҳәа
Инагӡатәыуп».
Куплет хәыҷык аҟны аколхозгьы, аиачеика ашьҭыхрагьы, ҳплан аӷьеиҩҳәа анагӡарагьы анымӡалеит, иацәахьанҭахеит. Амала иҳәатәуп аҩ. Агрба иажәеинраалақәа сахьала аиҿкаареи аформеи рзы зынӡакгьы дкәадаӡам.
Шьҭа ари аилыргара хәыҷык иҟаҳҵоз иақәыршаҳаҭны ҳазкылсыр ҟалоит абри еиԥш аизак: аҩ. Агрба напы злеикыз аус арбара аҟны хымԥада имоуп алшарақәа, абаҩхатәра, аталант сахьала аиҿкара аҟны. Аҩ. Агрба иҩымҭақәа (уажәы еилҳаргоз тематика бзиоуп аԥсуа литература аҿиара аетап аҿы). «Ҳколхоз «Ԥхьаҟа аишьа» ала ихьаирԥшит аҿар шәҟәыҩцәа аԥсҭазара ҿыц – аколнхара сахьаҩрала арбарахьы. Аҩ. Агрба иҩыраҟны дақәшәаны иааирԥшуеит акулак ақәԥара аԥсуарала, аԥсуа чеиџьыкала, каҷыҷ ҩыла ихҩаны икласс қәԥара.
Аҩ. Агрба иҩымҭақәа рыҟны имоуп агхақәа, аха хыхь ҳазлацәажәақәаз иҩымҭақәа иаҳдырбоит напҟазарала аԥсҭазаара ҿыц излақәнагауала иаарԥшны аҩра шилшоуа.
С.И. Ҷанба аҩра далагеижьҭеи 15-ҟа шықәса цлашт, ари алитератураҿы данеилыркаа Асовет мчы шьақәгылеижьҭеи оуп. С.И. Ҷанба раԥхьатәи иҩыра инаркны даара драматург ӷәӷәаны дгылеит. Ҷанба иҩымҭақәа рыла иарсын аҵәҩан ӷәӷәа аԥсуа драматургиа амхаҿы. Ҷанба драмала, комедиала, фарсла иааирԥшуеит аԥсуа жәлара рграқәа, ргәаҟрақәа, аурыс ҳәынҭқар ихаан амчымхарақәа изықәшәауаз, ишдыргәаҟуаз, рымч мырхакәа мҳаџьырра Ҭырқәтәыланҟа ишцаз, уи иааирԥшуеит Аԥсны агәаҟра дуқәа изықәшәаз аменшевик гәыргагақәа раҳра аан.
Аԥсышәала аԥсуа цқьа пиесак, оригиналк акьыԥхь аарханы иҟаӡамкәа, раԥхьаӡа иҭыҵит акьыԥхь аарханы идрама «Амҳаџьыр» ҳәа хыс измоу.
Ари адрамаҿ Ҷанба иааирԥшуеит оҩы игәы иаҵаххыша, ашьеи алаӷырӡи зықәҭәоу аҭоурыхтә даҟьақәа, аԥсуа нхаҩыжәлар атәра рзымчҳакәа аурыс ҳәынҭқари, иара имаҵуцәа аԥсуа феодалцәеи рақәԥара аҭоурыхтә иаша. Автор аҭоурыхтә иаша романтикала иаҳирбоит, аха ари револиуционтә романтикоуп, ари иаԥхьауеи, асценаҿы иазыӡырҩуеи ақәԥаразы ргәи ршьамхи еибызҭауа романтикоуп.
Баҭал – романтикатә сахьоуп, аха ҳкомҿар рнапы еинырмҟьари Баҭал – абрагь аплен аҟынтәи ихы ҿыхны дырҩагьых иҩызцәа апартизанцәа рахь данхынҳәуа. Алгамҭа асценаҿ «Абрагьцәа рҭоуба» луанытә иромантикоуп, аха аԥхьаҩ игәы иаанамгаӡо, Баҭали иҩызцәеи рымҩа пролетартә револиуциа шәаԥшьла ишыхҟьоу. Насгьы аилыргара уадаҩума, абарҭ рҩызцәа абрагьцәа рымчи рылшареи, аргәаҟцәа рҟынтә ргәаҿи рда абааӡарақәеи рҿи ахақәиҭразы амца зыцраны иҟаз ареволиуциатә цәкәырԥа иаларымҵарызи. Баҭал иҩызцәа ракәӡами 1917 ш. рзы даара ачҳара ду змаз аџыртә «Кьераз» зхылҵыз.
«Амҳаџьыр» – ҭоурыхтә хроникоуп. Ари маҷк иаркәадоит адрама амч.
Еиҳа еиӷьын Ҷанба даҽа мҩакала дцар: амҳаџьырра аҭоурых зегьы аарԥшра даламлакәа, епизодк, цыԥҵәахак, иҵагь еиҳа масштабла еидцалоу темак шьҭыхны усҟантәи асоциалтә еиҭаҵрақәа иҟалақәаз ҳирбар, мамзар автор џьара-џьара атема дзаиааиуам, атема адуреи, иалоу ауаа рыҟазшьеи, изыхцәажәауа ахасқәа (события) рыхьанҭареи аҽааихьнаҳәоит, иқәыӷәӷәоит. Усҟан автор урҭқәа ихы рцәихьчарц далагоит, убри азын асхематизм ахь ихы ирхоит, аха асхематизм аҿгьы хәарҭа ыҟам. Убри аҟынтә автор илымшеит иалоу ауаа аӡәырҩы рыҟазшьа аарԥшра.
Агенерал, аҳ, апап, асолдаҭ – зыԥсы ҭоу уаам, џьара агитплакатк аҟынтәи иамҷоу сахьоуп. Автор урҭ имазар акәын, имамзар ауамызт, урҭ рыда апиеса иаҵанакуа акласстә иаша аԥырхага аиуан, урҭ рыда автор изаарԥшуамызт амҳаџьырра иаҵанакуа асоциалтә трагедиа зеиԥшроу. Апиеса аушәақә исхематизмым, апиесаҿ иҟоуп зыԥсы ҭоу, ашьа злоу ауаа, аԥсы зхоу жәала абзиаеибабареи агәаҟреи ирыхцәажәауа. 1-тәи акт ахԥатәи асахьа иаҵанакуа даара ибеиоуп. Хымԥада, ара автор рацәак инапы иамҟәыҵижьуам, деигӡоит. Баҭали Шьазинеи рбзеибабара асцена иҵагь аиҵыхра дацәшәеит.
Сара сахьахәаԥшуа абрагьгьы иман иара ихатә усқәа, нас уи дақәиҭымзи абзеибабара? Ажәакала исҳарц исҭаху – абзеибабара асцена ацагь маҷк еиҵыхтәын, усҟан, хымԥада, оҩы емоционалла еиҳа деимнадауан.
Ари асахьа, автор дызлеигӡаз алагьы, аԥхьаҩ идырра аҟынӡа инаӡартә иҟоуп, избан акәзар – ииашоуп, оҩы игәы иадыххылоит, амч амоуп, оҩы ида абааӡарақәа рҟынӡа инаӡоит.
Ашьҭахьтәи Шьазина лажәа: «У-у-у агьаурқәа? Ашәарах еиԥш дкыдцала дрымоуп! Избан? – дарбанзаалакь еилиргоит, избан акәзар, ари дараӡа крызҵазкуа аккордуп. Ари иаҵанакуеит аҳәагәыжь ирӡаӷьагаха ирхажьыз агәаӷ, агәеибафара, бзиа илбуа акы ихьырҳәа лшәара, насгьы аԥҳәыс лгәашыра абзиаеибабара алҩацә рыхҟьо рымацара ианеидтәалаз.
Абас иҟоуп афбатәи асахьа. Амҳаџьырцәа агаҿа ааныжьны амшын ихыхәхәала иандәықәлауа аҵлаҳәысҭа Рашьыҭ, злаӷырӡ зҿы иакәааша провокациала, мчыла, изқәынхоз радгьыл иқәкәкәаа аԥсуа нхацәа иҵәуа анижьжьуа, оҩы ихшыҩ луанытә иалалоит, оҩы ихшыҩ иӷәӷәаны аҽҭанахалоит. Ари аҭыԥ даара трагедиа ӷәӷәоуп. Қьаамил хәыҷы ибжьы: «Нан, ицәеит, ицәеит амра» – ари оҩы илымҳаҿ абжьы гоит агәаҟреи арыцҳареи ахьныҳәҳәы.
Адрама «Амҳаџьыр» оҩы игәы канажьуа, игәы аҵаӷа аркәадауа иҟаӡам, ари оҩы ақәԥаразы деибнаҭоит, иаӷацәа ицагь ргәаӷ ишьҭнархуеит, драқәԥаразы еиҳа игәы еибанарфоит, насгьы ажәытә гәыргага цәымӷыс, ӷас инаҭоит.
Оҩы дақәгәыӷыр ҟалоит ари даара крызҵазкуа Аԥсны аԥсҭазара аҭоурыхтә тема ду Ҷанба ибзианы ииҵаз, еиликааз, ус иаанижьшам, иҵагь иацҵаны еибиҭашт. Дырҩагьых ҳасценаҿы иаарбахп ари крызҵазкуа Аԥсны аԥсҭазаратәи атрагедиатә епоха аҭоурых иаша, насгьы иҳәатәуп: Ҷанба ибызшәа даара ибеиоуп, иҭбаауп, излаиҭаху ала ишьақәиргылоит. «Амҳаџьыр» ахәаԥшра иаазыркьаҿны абра иааныскылоит. Уажәшьҭа иаазыркьаҿны салацәажәоит аменшевикцәа – асоциал империалистцәа Аԥсны аҳра анрымаз иахҳәаақәоу апиесақәа.
Аԥхьа «аԥсышәала», хаала иашьҭалеит руыӷә Аԥснытәи аџьажәлар ирхадырԥарц, Аԥснытәы аџьажәлар ахақәиҭра ироуз имҵарсны иргарц. Ари баша хыхьтәи ажәан, ашьҭахь амчыларагьы нацырцан рхақәиҭра иаарҿыҵкәкәаа иагьыргеит.
Абри аамҭа аиқәара, арыцҳара ахьныҳәҳәы Аԥсны иахатәаз Ҷанба дахцәажәеит ҩ-пиесак рыҟны. Акы: «Аԥсны-Ҳаным», аҩба – «Иҳәаҩсхьоу амшқәа рахьтә акы» (сатираны иҩуп).
Амилаҭтә хақәиҭра ҵысра аигәырӷьара, ирхырҳәаз агәаҟра аҭакс рхатә милаҭтә культура ирласны ҿиарала аԥылара, ишақәнаго класстәла аҽазыҟаҵара ацәмаҷра ԥыҭҩык аԥсуа интеллигенцәа, аԥсуатә национализм хынаарахь имҩахнагеит.
Ари аԥсуатә национализм ахынаара еиҳарак ицәырганы иҟалеит С.И. Ҷанба иҩымҭақәа рҿы. Убри аҟнытә арҭ азҵаарақәа, иленинтәым амҩақәҵара ирыӷроу аарԥшны, алаӷәым агәыдҵатәуп, лунытә иҵацалатәуп. Ҷанба иҩымҭақәа амилаҭ зҵаараҿы ишәарҭоу Асовет мчы Аԥсны ианышьақәгылаз аамҭазы ииҩқәаз роуп: «Аԥсны-Ҳаным», «Ашьха ҭыԥҳа».
Апиеса «Аԥсны-Ҳаным» символла иҩуп, «Аԥсны-Ҳаным» символла иаҵанакуа Аԥсны оуп.
«Меншевиӡе» символла иаҵанакуа аменшевикцәа рҭарнак иоуп. Меншевиӡе далагоит Аԥсны Ҳаным лгәы ҟаҵаны ԥҳәысс дигарц, «Аԥсныхәыҷы аҟәыҵәа Қырҭтәыла аӡ-дыу иаланаҵарц, «Аԥсынгьы Қырҭтәылатәыи адемократиа ашәшьыра иаҵаҿиарц». Ари иакәын агәырҩа сасы. Аха ари иажәа «Аԥсны Ҳаным» илыдлымкылеит, дақәшаҳаҭымхеит, уи еллыргеит агәырҩа сас дзышьҭаз еиҳарак атәыла амал шакәыз.
Усҟан аменшевик дгәааит: «Иагьа атәыла ԥгаргьы Аԥсны ҳнапаҿы иҟалароуп! Аԥсны Ҳанымгьы са дыстәхароуп, уыс аԥсышәала ианыҟамла, ажәытәи, игәаҭоу ахәшә».
«Ижәытәу, игәаҭоу ахәшә ала» Аԥсуа рымпыҵаркит, ахысыбжь геит, «Аԥсны-Ҳаным» дымҵадырсит. Нас амш ааимҟьан, амра аакаԥхеит, ахақәиҭра – Асовет мчы аманы.
Абар иаазыркьаҿны «Аԥсны Ҳаным» асиужет. Аха ари апиеса пролетартә идеологиала ишьақәгылам. Ари апиесаҿ иарбам Аԥснытәии Қыртәылантәии аџьажәлар рзеиԥш интерес. Ажәакала автор иаҳирбом арҭ аџьажәлар рыбжьара аиашьара ирыбжьоу, рҭоурыхтә ус акы шакәу. Қырҭтәылантәи иаҳирбо именшевикцәа рҭарнак иоуп. Уи ус акәзааит, аха дабаҟоу ақырҭ џьажәлар рҭарнак, иара
уи аменшевик иабашьуа? Уи даарԥшым, уи дҵәахуп. Аԥснытәыии Қәырҭтәылантәии аџьажәлар ари апиесаҿ еиҟәыҭхоуп, еидым, рус акны иаарԥшым. Ари, хымԥада, аԥсуа национализм ахь ацҳа хнаҵоит. Ҵабыргуп, автор ари апиеса ашьҭахьтәи аҭыжьра аан маҷк ирҽеиқәеит. Ақырҭ џьажәлар рҭарнакс ақырҭ џьажәлар иреиоу абольшевик даирбеит (уаԥхьа Қарҭвелишвили). Хәмарда ари арҽеиара маҷ иҟаиҵаз агхақәа зегьы азымҵәахит. Аԥсны символла ианхеит, аха иаҳҳәап, арҿиара иаиҭаз маҷк иаиқәнаршшеит, аха аус ԥыхьа излаҟаз иазымԥсахт рацәак. Абасала, ари апиеса шаҟа иԥшӡаны иҩызаалакгьы Қырҭтәылантәии Аԥснытәии аџьажәлар реиқәымшәара оуп иаҵанакуа. «Ашьха ҭыԥҳа» аҿы «агәырҩа сасцәа» данрыхцәажәауа иҳәоит.
«Уырҭ ракәын агәырҩа сасцәа,
Адунеи зегьы еимыздауа
Ахьы ахәаахәҭра бзиа избауа
Енагь иашьҭоу жәлар рыршәара».
Арҭ ажәақәа хәмарда ииашоуп, иаҳдырбоит адәныҟа зҿаазхаз бзиара игәы ишҭамыз, аха иабаҟоу уи ахыхь иаҳәауа зынӡак ишьақәгылам, ахшыҩҵак иагәылоу бааԥсуп:
«Арахь атәылақәа дрылаԥшуеит
Тәым дрыламкәа рхаҭа рыла,
Аԥсҭақәа, архақәа ҭырҭәаа
Гәазырҳага лԥацәа рыла».
«Лгәы ԥыруеит дахьрылаԥшуа,
Евасны иахеибарҩуа,
Ахәқәа, анаарақәа иарҿахәмаруа
Иԥагьаӡа лԥацәа аԥсуа».
«Тәым дрыламкәа рхаҭа рыла» – иаҵанакуеит ахатә милаҭ адгылара, амилаҭ еилыхра, аԥсуатә национализм. Аԥсны
«аԥсҭақәа, архақәа ҭырҭәаа» гәазырҳага ԥацәас иамаз аԥсуа рымацара ракәӡам, уи ԥацәас иаман, уажәыгь иамоуп милаҭ еилых ҟамҵакәа аџьажәлар зегьы. Агәырҩа сас адәныҟатәи зҿаазхаз аԥсуа рымацара ракәмзт изаӷаз, урҭ раӷан агьырҭ амилаҭқәа зегьы иреиуоу аџьажәлар, аха ари аҩымҭаҿы уи аарԥшым. Ари аҩымҭа ишаҳәуала Аԥсны ԥацәас иамаз «иԥагьаӡа аԥсуаа» ракәзаап.
Нас ари аҩымҭаҿы имаҷымкәа кырџьара иҳәақәоуп абарҭ реиԥш ажәақәа: «рыԥсадгьыл Аԥсны», «атәым милаҭ». Ари «Ашьха ҭыԥҳа»:
«Арахь атәылахь данаахьаҳә,
Лқьышә ԥшӡа ачча аақәыжжит:
Илбеит лԥацәа ишрылатәаз
Иашьас иҟаибаҵаз атәым милаҭ».
«Аамҭа иҟанамҵо иҟоузеи:
Ԥацәас илоут атәым милаҭ,
Ргәыи рԥсыи лылахыеит,
Рыԥсадгьыл рхашҭыит, иаанхаӡеит!»
«Атәым милаҭ», «рԥсадгьыл» – арҭ ажәақәа ирыҵаракуа амилаҭ арҽхәара тенденциоуп, аԥсуатәи национализмуп, уи оума иџьоушьаша – «атәым милаҭ ргәы рԥсы лылахыеит, рыԥсадгьыл рхашҭыит» – ари иаҵанакуеит аԥсуара хыхь ахагалара, иҷыданы, иалкааны ахцәажәара.
Ара Аԥсны даҽа миссиак, даҽа хатә ҟазшьак (самобытность) амоушәа оуп ишыҟалаз. Аха уи ус акәӡам, Аԥсны хаз хатә ҟазшьак аман иҟам, уи агьырҭ ареспубликақәа ирҩызоуп.
Уи амацара оума арахь атәылахь данаахьаҳә, «илбеит лԥацәа ишрылатәаз иашьас иҟаибаҵаз атәым милаҭ».
Араҟагь иманшәаламкәа иҳәоуп: «атәым милаҭ», «лԥацәа» – арҭ ажәақәа ыҟамзар иаҳа ицқьахон.
Абри аҩымҭаҿы амилаҭ политика ахцәажәоуп иленинтәым апозициала.
Иҵагь аакьыскьа иҩыуп «Иҳаҩсхьоу амшқәа рахьтә акы» (асатира қәгыларак аманы).
Ари апиесаҿы Ҷанба дақәшәаны иааирԥшуеит Пиленково афронт аԥжәара.
Пиленково афронт ԥжәеит ҳәа шаараҳазҵәҟьа Аԥснытәи аменшевик еиҳабыра еибаргәжәажәуа, иҟарҵара рзымдыруа, иччархәханы, иаарԥыхьашәаз ԥара-шьара акы аанмыжькәа атәымтәыла ӷбақәа рҽынарҭажьны иқәҵит.
«Иҳаҩсхьоу амшқәа рахьтә акы» ари асахьа еилыргыны иаанарԥшуеит. Ари апиесаҿ иҟақәоуп ибзианы иарбақәоу ауаа рсахьақәа, иаҳҳәап, Карапет ахәаахәҭцәа рҭарнак, даара даарԥшны дарбоуп.
Ари ахәаахәҭҩы гызмал дзышьҭаз аменшевик игәшәа аҟаҵара акәын, икәа аҭалара акәын. Урҭ ирзеилоу Ҷанба даара ибзианы иааирԥшит Карапет иҿала:
«Саҭаумҵан преседател ухацкы-ицеит, зегьы раԥхьаӡа Аҟәатәыи акупецқәа рыхьӡала шьуара хаихабыра ишьуасҳәоит асалам. Хара акупецқәа гәык ԥсык ала шьуара изы хакоуп. Анаус хара жьуанаҭ џьанаҭ демокритически республики иахьа изҷыу аибашьра иҟны цхыраарас иҟаларазы шьӷә-нызықь манаҭ ԥараны иалаагалоит».
Ари апиесаҿ ицәаара арбоуп англиатәи аимпериализм агент, аха цқьа даарԥшым, дцәыргам. Иҵагь иаарԥштәын аменшевикцәа аимпериалисттә-ҳәынҭқар магнатқәа рнапаҿы хәмарганы, урҭ рмаска рхарԥаны аус шыруаз. Апиеса даара еидцалан ишьақәыргылоуп, инеиҵыхзаргьы цәгьамызт.
Иҟоуп дырҩагь аҩыра бзиақәа: «Аҩы иашьыз иԥсцәа иҵәыун» «Анцәа Саваоф» уб. агь.
«Аҩы иашьыз иԥсцәа иҵәыуан» аҿы Ҷанба иааирԥшуеит иахьа ожәраанӡагьы асоциалтә бзазара аҟны ибааԥсны иҟоу – аҩы иахҿиаауа абааԥсрақәа. Ари акомедиа ҩуп даара ирманшәаланы, аԥсҭазара бла ҵарла иалкааны. Ари акомедиа беиоуп даара оҩы аӡырҩра игәанарԥхаратәы жәа хԥарала, афоризмла.
Агит-сатира «Анцәа Саваоф» – адинхамҵара усуразы даара имаҭәахә бзиоуп.
С.И. Ҷанба апиесақәа мацара ракәым ииҩуа, уи иҩуеит апрозагьы.
«Ыи аллаҳ, аллаҳ!» – даара ихәыцны иалху темоуп.
Ари аҩымҭаҿы С.И. Ҷанба иааирԥшырц напы алаикт шәышықәсала аџьажәлар аексплоатациа рзураҿы аҳра змаз аклассқәа рнапаҿы ихыихәага маҭәахәны иҟаз «Елырныха» социалтә уалс иамаз, уи ауахәамаҿы ажәытә ажьара ду иҟаз ацырҟьа иахьа ожәраанӡагьы ԥыҭҩык аџьажәлар ирызкамыжьыц. Ажәакала, ари аҩымҭаҿы «Елырныха» амаска аҿихырц напы аиркит. Аха астиль маҷк ишьақәгылам. Автор кырџьара имариоу аиумористикахь дымҩахнагоит, аха уи агьаурым.
Ари аҩымҭаҿ Ҷанба алшарақәа имоуп. Ари аҩымҭа даара еиҿкаау, иԥшӡоу сахьа бызшәала иҩыу акоуп. Символла аиҿарԥшрақәа иҟаиҵауа зынӡак иҟаимаҭуп.
Иаагап, «ахәшәтәҩы» Ҟаимҭхан данааи, Гедлач иԥҳәыс лыбӷа акы инҭырҳәыцаа ианаанакыла.
«Дыук мырҵыкәа ашырҳәа дааҩнашылт ахәблы даҵасуа, ҭакәажәы ӷәарӷәан дыук аԥсыбаҩ ашәҵатәы ахарԥазар еиԥш, лышәҵатәы лыдкнаҳаны. Абанс дыҟан аха ҵарык лакәын, лԥынҵа ҵәаҳәӡа, лылақәа шаҟь-шаҟьуа, касеиқәаҵәала лылахь ҵакны».
Данцозгьы иара убас: «Хәарҭа боуп – лҳәан, абаҩ-дыу итәаз аҽыҩеиҵнахын, ашәахь аҿынанахыеит, абыржәыҵәҟьа еилышәшәаны икаԥсап уҳәаратәа».
Хымԥада, арҭ ажәақәа иаадырԥшуеит амцҟазаҩы адәныҟатәи лсахьа дыччархәны, угәы лыхшәартә еиԥш.
Алыгажәи аҭакәажәи «Елырныха» ианазааигәаха ирбазеи? «Ианаахьаԥш абаа гәара ашәшь ақәшьшьы ауахәама иакәыршаны илахьыԥшыит. Ажәытә баа-гәара ашәшь аҽаларԥсны иақәын. Угәы иаанагарын ажәытә аамҭа анацәкьарақәа ҩаҩаӡа анхацәа, ара ажьара дыу иҟаз, рцәаржьы иалаԥсны иҟазшәа». Ара зынӡак изаманоуп, еиӷьны иузҳәом, сахьала ибзианы еиҿартәуп.
С.И. Ҷанба урысбызшәалагьы аҩра илшаит. Иҩымҭақәа реиҳарак урысбызшәалагь иҩуп.
С.И. Ҷанба раԥхьатәи ишьыԥкақәа кажьуа, уажәы иҽыԥсахра даҿуп. Уи ожәы аакьыскьа аҩра далгеит урысшәалеи аԥсышәалеи аповест «Сеидыҟ» – аԥсуа қыҭа аколнхаратәреи, акласс қәԥареи ҵакыс измоу. Аҿар драматургцәа Ҷанба иҩымҭақәа рҿы ирбоит рхы иадырхәаша сахьала еиҿкааны абызшәа бзиа, икьаҿу, иманшәалоу ажәа.
С.И. Ҷанба даара драматург ӷәӷәоуп аԥсуа литератураҽы. Аԥсуатә драматургиа Ҷанба иҩымҭақәа рыла наҟ-наҟ аҿиаразы амҩақәҵара аиуит. С.И. Ҷанба иҩымҭақәа рыла раԥхьаӡа аԥсуа драматургиа ашьапы кхеит. Аԥсуа драматургиа аҭоурых аатит Ҷанба иҩымҭақәа рыла. С.И. Ҷанба аԥсуа драматургиа дашьаҭакҩуп.
«Ҳтәыла иадыруазароуп иара аӷьеҩ уысуцәа» ҳәа хьӡыс иамоуп ари ажәеинраала еизга иҭыҵыз. Иагқәоу ааныжьны ҳахцәажәозар, ари ажәеинраала еизга даара лагала бзиоуп аԥсуа литература аҟны. Ииашаны иуҳәозар, ари раԥхьатәи жәҵысуп аԥсуатә ҿар ҩцәа рпоезиа аҿы. Ари ашәҟәы сахьаҩрала иаҳнарбоит аԥсҭазара ҿыц аргылара, аҭоурых ишамбац ала аџьажәлар рбзазареи рдыреи аҿы адунеи хәаԥшра ҿыц ишьақәгылауа. Аҟазара даара краҵанакуеит аџьажәлар ҿыц ԥсҭазарала рааӡара аҟны. Уи акультуратә қәыргыла (надстройка) иалаԥхьаӡоу формоуп, изықәгыло (база) аоҩытәыҩса инхара, иекономика ауп. Аҟазара аџьажәлар рдырра системала еиднакылоит, емоциала ргәы шьҭнахуеит, рус аиааиразы иаднаԥхьалоит, коммунисттә дунеи хәԥшрала иааӡоит. Аҟазара аидеологиа иаҵанакуеит. Аидеологиа класс қәԥара формакны иԥхьаӡоуп. Уи абџьар дууп аџьажәлар ҿыц дунеихәаԥшрала рааӡаразы. Аҟазара аҳра змоу акласс инапаҿы даара кыр зылшо абџьароуп.
Убри аҟынтә иахьатәи аамҭазы захьынџьара иаҭахуп классла агәаҽанра. Уи анагӡара азы иаҭахуп марксисттә-ленинтә теориала аҽырӷәӷәара. Убри аҟнытә сахьаҩразааит, пиесазааит, поезиазааит, уи иақәыршаҳҭзароуп, уи ала еибаркызароуп. Убри аҟнытә, сара сахьахәаԥшуа иаҳа аус злоу, ишԥанаргӡеи ҳҿар ҩцәа ари азҵаара, насгьы рҩышьа аформа зеиԥшроу, избан акәзар, иуҩуа иаҵанакуеи иара уи аформеи реиҟәҟьара ҟалауам, урҭ еибаркуп, астильгьы уи иақәыршаҳаҭуп.
Излаҿару ала (раԥхьатәи шус ҿыцу аҳасабала) урҭ уысгьы рнапы ианыз аус наркӡеит, аха (аха гәынамӡароуп рҳәашт џьоукы) уи агьаурым, ак згымхауа дубахьоу. Усгьы ҩбаҟа-жәа ҳәатәуп. Убри аҟынтә ҳаихцәажәап раԥхьа аҩ. Ҵәыџьба.
Ари алитератураҟны уажәы аакьыскьа иҽыдирдырт, аакьыскьа иҭыҵыз иажәеинраалақәеи «Амаҭ зыбӷа ԥҵәоуи» рыла. (Уи уажәтәи ҳцәажәара иалаԥхьаӡам). Аԥхьатәи ажәеинраала «Ҳара» иаҳнарбоит, уи аҟара уагәылаланы иумҳәозар, иааркьаҿны ҳара ҳус:
«Ҳара амшыныи океаныи
Ирхаҳҵап ацха еихатәны,
Парижыи, Лондоныи, Берлиныи
Иҳарқыџьқыџьып иршәаны».
Уи бзиоуп, савалом, аха аҩ. Ҵәыџьба зны-зынла адгьыл аакажьны, ажәҩанахь алалара цәгьа ибауам, абар уи:
«Хыхь Марс ихаагалап
Аклуб-ҟаԥшьыла ихҟьаны
Ҳара уи Ленин хьӡыс иахаҳҵап
Дунеи иазгылаз имраны».
Арҭ ажәақәа рҿы аҩ. Ҵәыџьба имоуп «Кузница» адухқәа. Ҳахәаԥшыпи уи ус акәзар. Излеиԥшымзи хыхь иаазгази ҵаҟа Герасимов итәы иарбоуи:
«Марс аканалаҿ иқәҳаргылап
Адунеитә коммуна абаа дыу».
Иаҳа еиӷьуп ҳәа сыҟоуп аҩ. Ҵәыџьба абри «аклуб – ҟаԥшьыла ихҟьаны» зны адгьыл аҟны иҟаҳҵар. Ҳаҟәыҵып ҳнапыршьшьуа ажәҩан алалара.
Иара убасҵәҟьа еиқәыршәаны иҩуп «Амиллион уаа ражәа». Ари ажәеинраалаҟны конкретла ауснагӡатәқәа дрыхцәажәарц напы аиркуеит, насгьы арҭ ауснагӡатәқәа рҟны абжьаха ҟамларазы абасала дахцәажәоит:
«Ҳашьцәа ирыгхаз еицлабрыла
Ҳасны ӷьеҩла инаҳагӡоит
Ҳа иҳалымшо џьаргьы акыҟам
Ҳшьанҵоуп, ҳамцоуп зегьы рзы
Жәаҩа нызқь га аҭаҭын еиҭаҳҳап
Акы заҵәык еиԥш иԥхьаӡаны».
Ажәа «ҳшьанҵоуп» – абра цқьа ианаалауам. Ашьанҵа амца алҵуеит, ҵабыргуп, аха ари цқьа иӷәӷәам, иагьаумҳәан, хаҳәуп. Уи аҵаҟа иҳәоит: «Ҳара згәы џырыу, зыбз еихоу». Уи бзиоуп, сахьа ҳасабла иԥшӡоуп, аха «ҳара згәы џырыу, зыбз еихоу» аусураҿы ҳшьанҵахеит. Мап! Ҳара «згәы џырыу», иахьабалагь – аусураҟнгьы ҳгәы џыруп, еилшәарак ҳамаӡам.
«Акулак» ҳәа хьӡыс иаҭаны, акулак данихцәажәауа аҩ. Ҵәыџьба даара дцыркьуеит.
Аҩ. Ҵәыџьба дзыхцәажәауа акулакцәа рҩызцәа уажәы иубаӡом. Аҩ. Ҵәыџьба дзыхцәажәауа акулак, ашиҳәуала, уиаҟара дԥырхагам ҳәа еилургар ҟалоит, амала иакәым ажәақәа иҳәалоит, ажәлар дрылоуп ицихуеит, ишҳам «иахәхьаз рхы иҭыԥ иқәиҟьон, ируа рзымдыруа игәырҩон, ргәаӷ амазшәа апартиа еисуан, иакәым ажәақәа рҳәон».
«Иқәиҟьон, игәырҩон, еисуан, рҳәон» – аҳәара иаанагоит – ԥыхьа акәын акулак илеишәа аныцәгьаз, ԥыхьа акәын акулак меигӡарахда данҳақәԥауаз. Ожәы? Ожәы уи ибз шҳам ӷьеит. Уи аҟара мчы амам. Абри еиԥш ала оҩы еилиргар ҟалоит аҩ. Ҵәыџьба иажәақәа.
Ишԥақәаҳхуеи акулакцәа? Уи мариоуп «ибӷа ԥаҳҵәеит, (лабала акәу – изла? – Хә.Б.) иаамҭа цеит, ибз ишҳамха иҳалагьажьуаз ҳаиааит ҳара, имчыдаҳтәыит». Еилышәкаауоу, ари ибз акәзаап имчыдаҳтәыз акәымзар, агьырахь деибгазаап макьана. Акулак ибз шҳам бааԥсуп, аха аус злоу нхашәала идашьхәа ԥаҳҟеит, ақыҭ-нхара колхозтәрала имҩа
данаҳцеит, иара уи аколхозтәра амчала акулак класс ҳасабла иқәхра ҳаҿуп, аха макьана уи дымԥсӡацт, уи еиҳаны, уи уажәы аколхоз маҭәа ишәҵаны «саргьы аколхоз сашьҭоуп» ҳәа ашьшьыҳәа шьҭыбжьыла аколхоз хирбгоит. Аҩ. Ҵәыџьба, акулакцәа класс ҳасабла рықәхра аполитикахь ҳаизгаз алшарақәа дрыхцәажәаӡом, аколхоз амчала шакәу амалагьы иҳәаӡом, насгьы аҩ. Ҵәыџьба, акулак иҟны иаҳа бааԥсрас иибауа акулак ибз оуп, даҽакала политикатә бзла иуҳәозар агитациа оуп. Агитациа зыҵәык оума акулак абџьарс имоу? Сара сахьахәаԥшуа: акулак аҭаҭын казармақәа анбылуа, ақыҭкор данишьуа класс қәԥара формала иаҳа идууп. Уи ала сара амалагь истахӡам исҳәарц, акулак асаботаж иҟаиҵауа, агитациа ус имҩаԥигауа амч маҷуп ҳәа аҳәара. Аҩ. Ҵәыџьба иара уи ажәеинраалаҿы иҳәоит: «Уқәҵра аамҭа ануыдгыла, ацхра уалагыеит уара ҩныцыԥхьаӡа ункыдгыло». Ари иашам, акулак ас аргама аус иуазар уиаҟара иԥшаарагь цәгьахарамызт. Аха уи ус аргама аус иуӡом. Акулак адәныҟа акәым дахьыԥшаатәу, уи дахьыԥшаатәу аколхоз аҩнуҵҟоуп.
Акулак иқәҵра аамҭа анидгыла шьҭыбжьыла аусура далагеит. Ажәакала аҩ. Ҵәыџьба дзыхцәажәауа акулак «аԥсыԥ даҩызоуп», «лшара имам» – дымчыдоуп. Аҩ. Ҵәыџьба иажәеинраала иармаҷыр ҟалоит классла ҳгәаҽанра, избан акәзар, акулак уажәтәи аамҭазы уиаҟара мчы имамзар, нас изаҭахузеи классла агәаҽанра. Ари ажәеинраалаҿ икулак даарԥшым, даарԥшызаргьы схемала даарԥшуп, аплакатқәа рҿы ишану еиԥш. «Акулак» ҳәа атема ду, атема ҭбаа анышьҭих, сара сгәы иаанагауан, инароуны зхы ирҵысыз азҵаара дахцәажәап, иҵагь сахьала иааирԥшып ҳәа, аха ус агьаабауам.
Ажәеинраала ахи, ажәеинраала иаӷроуи цқьа еимадам, иҵагь агәылаланы аарԥшра аҭахын, аха ожәышьҭа рнахыс акулак сахьала иарбара иақәыршаҳаҭзароуп абарҭ ажәақәа аҩ. Сталин Ц.К.(б) П – А-Ц. К-И, А-Ц. К. К-и ианвар мза 1933 ш. рзы иҟаз рзеиԥш плениум аҟны ииҳҳәаз: «Ожәы ақыҭаҿы Асовет мчы иазтәымны иҟақәоу – уырҭ реиҳараҩык убарҭ
реиԥш уаа «хаақәуоуп», уаа «цқьақәоуп», уырҭ аколхозқәа рынҭыц хара иԥшаатәым, уырҭ иара аколхоз ахаҭа иалоуп, уаҟа изавхозыуп, счетоводцәоуп, мазаныҟәгацәоуп, убас агьырҭгьы ирылақәоуп. Уырҭ бзанҵык ирҳәауам – «иҳамбааит аколхозқәа», уырҭ аколхозқәа «ирызгәакыуп». Аха уырҭ аколхозқәа рҟны убри асаботажи, аԥырхага ҟаҵара уысуреи ныҟәыргоит, уырҭ рахьтә аколхоз гәабзиарак аиыушам. Аӷа еилиыргыеит иқәша мықәша аҽшеиҭанакыз, еилиыргыеит ақыҭаҿы аҿыц ргылара алшара дыу иамаз. Иҽыиԥсахт, еиҭеикыит итактика – аргама аколхозқәа рҿагылара ацынхәрас, шьҭыбжьыла аԥырхага ҟаҵара уысурахь дыиасыит».
Аҩ. Ҵәыџьба џьара-џьара, зынӡак иахьатәи аԥсҭазара ҿыц иацәтәыму ажәақәа иҿаиршәуеит. Аӷар ихы даххашшауеит:
«– Еҳ! – иҳәеит дуазырны Никәа,
– Аамҭа цәгьа ҳаныуп ҳара,
Ауыс аауеит тәамҩахә муыкәа,
Аха имаҷыуп ҳаԥгала».
Иаҳҳәап, хазы дынхоны иԥгала маҷзар аамҭа иахароузи? Аамҭа ԥхьаҟа дызлацаша, аԥгала изҭаша амҩа дықәнамҵаӡои? Ас аҳәара ихырҳагоу ҳәарам, ибруп.
Аҩ. Ҵәыџьба џьара-џьара ирыԥшӡацәаны дцәажәоит. Уи ҳнарбоит «Аԥҳәызба лахь». Идеала уи бзиоуп, аха иагу акы заҵәыкоуп: ирԥшӡацәаны иҳәоуп џьара-џьара ажәақәа. Изаҭахузеи, изҳәатәузеи «абырфын хцәы», «сылмас бла», «сыхцә дыу».
Арҭ реиԥш ажәақәа аҩ. Ҵәыџьба иажәеинраалақәа рҟны ирацәоуп сҳәаӡом, аха усгьы акык-ҩбак налашәеит. Амала ҳаибашьыроуп, иҳамбароуп иаҭахым, имцхәу арԥшӡага. Иаҳҳәап ариаҟара «ирқьынцыцны» изҳәатәузеи:
«Сымыш-сыҵых сылашара
Сымза-сымра сыиаҵәшаша
– Сшьақар камфет сыхаара
Сбырфын бырса сеихышәашәа».
Абарҭ реиԥш иҟоу ажәақәа наҟ аҿатә, ҳлитература иалҳцахароуп. Сара абриала зынӡакгьы исҳәарц сҭахӡам асахьаҩра аԥшӡара аҭахым ҳәа. Асахьаҩра аԥшӡара, аиҿкара агымзароуп, ԥшӡара злам, сахьала еибыҭам аҩра – уи баша ҩроуп. Амала ани хыхь сзыхцәажәауаз иаҩызоу аԥшӡара акәым, излаҟам ала атәыҩақәа ахаргыланы акәым ҳара арԥшӡара шҳадаҳкылуа, ҳара аԥшӡара ҳадаҳкылоит иара аԥсабараҟны излаҟоу ала (реально). Аԥшӡара излаҟам ала ихьӡыркны наҟ иҳаумырбан, уи аҳаҩсқәаз аамҭақәа иртәуп.
Зны-зынла аҩ. Ҵәыџьба «арма» лозунгқәа рахь дагалоит. Ииашоума иаахцәаны аҳәара «ажәытә дунеи ықәаҳхыит, иааблыит» (40 адаҟьа). Ажәытә дунеи ацәынхақәа макьана ирацәоуп, уи еиҳаны аҩбатәи ахәышықәсатәи аплан даара уснакӡатә дуны иқәнаргылоит аџьажәлар рыхшыҩ аҟны ажәытә цәынхақәа рырӡра. «Иааблыит» – уи маҷк иџьбараны, ирццакцәаны иҳәоуп.
Ажәытә цәынхақәа аџьажәлари апролетарцәеи рус еиҵазҟьауа, рԥсҭазара ҿыц аргылараҟны иаԥышькылаҳауа хымԥада иаабылуеит (иаабылуеит – ҳәоуп ишысҳәауа, «иааблыит» ҳәа акәым), аха ажәытә дунеи иҳахәарҭаны иамақәоугьы критикала иҳадаҳкылоит. Ари адиалектика Ҵәыџьба изеилмыргеит. Ажәытә дунеи амца ацраҵаны иҳаблит ҳәа алавра ҳҽаҭаны, ҳҿырҭынчны, ҳшьамхы еиқәҵаны ҳазтәаӡом. Аҩ. Ҵәыџьба ииҳәаз иаанагар ҟалоит: «Ажәытә дунеи ықәаҳхыит, иааблыит» – шьҭа уиаҟара ахыргәаҟра аҭаххарым.
Аҩ. Ҵәыџьба иажәеинраала «Акамбашь» аҟны хәыҷык имоуп акамбашь атәамбара ҳқыҭа нхараҟны. Ҵабаргуп, раԥхьаӡа
акамбашь даара баша ԥсакәаҭ дадышшылоит, идеализациала дахцәажәоит:
«Аҩыза, акамбашь! ихьанҭоуп уеидара,
Уаргәаҟуеит, уарааԥсоит уи
Избоит, енагь уаҿыуп гыеи шьхыеи рыбжьара
Иугоит аидареи ауааи».
Уи уиаҟара дышшылара аҭахым. Акамбашь макьана амузеи ахь иҳаздәықәҵауам:
«Енагь ԥсшьаха умоуа ауыс ууоит
Узыршәо зегьы урзыӡырҩны»
«Ахаҳә, асаба, аҳәынҵәа – ак ԥымкуа
Уныҟәоит уизыӡырҩуа узмоу».
Ажәақәа «атрактор ааиуеит – акамбашь уаргьы ухы уақәиҭхоит» иааргар ҟалоит, иагьааргоит: «Акамбашь енагь уныҟәоит уеихыеигәоу, узтәыу иҳәатәы хаҵауа, аха шьҭа иазхоуп, уԥсышьа, ауысура уаҟәыҵ, атроктор ааиуеит».
Ас аҳәара ԥхьаҟа ԥырроуп. Акамбашьгьы ехьа атрактор иавагыланы аус ауроуп, анхашәа ҿыц ашьақәыргылараҿы. Акамбашь атәамбара даара бзиа ибоит «зыхәда ԥсылоугьы».
«Амш умган иахьа» ҳәа хыс измоу ажәеинраалаҿы, амш умган ҳәа дзыхцәажәауа аашьацәа «иҭынчны иҟоу, хьаа змам, еигәырӷьан иашьҭоу амшгара». Азауадқәеи афабрикақәеи ҿырҭуеит арҭ ауаа рзын: «Иаамҭам уажәы, уиас ҳашҟа, уиас уццакны».
Аколнхарақәеи, асовнхарақәеи урҭгьы гәааны ирыхәаԥшуеит аус муа, ибжьагьалдызуа, аамҭа баша изгауа, «еигәырӷьан иашьҭоу амшгара». Уи марцхалк ииашам. Ҳара ианакәзаалак ҳрыԥхьаӡом ҳфабрикақәеи, ҳзауадқәеи, хсовхозқәеи, хколнхарақәеи рахь ибжьагьалдызуа, «еигәырӷьан иашьҭоу амшгара». Арҭ реиԥш иҟоу мучацәоуп. Арҭ реиԥш иҟоу ҭыԥ рымам ҳфабрикақәеи, ҳзауадқәеи, ҳколхозқәеи рҟны. Урҭ реиԥш
иҟоу рыцҳашьара ҟамҵаӡакәа ҳрақәԥауеит. Ас ҟазҵауа ҳара даҳтәым. Арҭ реиԥш иҟоу акапитализм иарҿиаз уаа еилабаақәоуп.
Аҩ. Ҵәыџьба иажәеинраалақәа џьара-џьарагьы асхематизм иацәыхьчам. Иаагап абарҭ ажәақәа «Маиковски» ҳәа хыс измоу аҟынтәи:
«Уҩымҭақәа рҿы
Иуыман агхақәа
Схематизм-ҳәа изышьҭоу
Убас агьырҭгьы».
Араҟа зынӡак асхематизм аахыҩлауа иҟоуп. «Убас агьырҭгьы»: схематизмуп, избан акәзар иаарԥшым – «убас агьырҭгьы» ирыҵаркуа. Сара сахьахәаԥшуа Маиковски игхақәа рҟны убас агьырҭгьы ҳәа дызҿу, еиҳа краҵанакуеит. «Убас агьырҭгьы» ҳәа дызҿу иааҵанакуеит ажәытә буржуазиатәсса индивидуализм цәынхақәа шьаҭанкыла акы аанмыжьқәа изықәымхыцкәа зны-зынла гагаҵас, силуеит ҳасабла ашьҭамҭа иааизцәырҵлауаз.
«Убас агьырҭгьы» ҳәа ахы анирҵысы иаҵанакуаз ааирԥшыр акәын, моумзар, иаҭахӡамызт агәаларшәара.
Асхематизм рымоуп иҵагь ажәеинраалақәа. Иаагап «Актәи ахәышықәса». Сахьала анапҟазара ари ажәеинраала зынӡак иамаӡам.
Ҳахәаԥшып шаҟа сахьала еибарку арҭ ажәақәа:
«Апартиа амҩақәҵарала
Ауысуырҭада ҳарӡыит ҳара,
Иҳарҿиоит, ԥхьаҟа еиҵаҳхуеит мчыӷәӷәала
Ааглых хьанҭа азырҳара.
Ақыҭаҿы аиааира шьҭырхыит
Аколнхареи асовынхареи,
Аҿыц ргыларақәа шьақәгылеит
Иҳарҿиеит анефтыи ахаҳә рацәеи».
Ари ажәеинраала, сара сахьахәаԥшуа, зынӡак иамаӡам сахьа ҳасабла аԥшӡара, насгьы, ари ажәеинраала аиҿартәышьа иагқәо ыҟоуп. Ҵабыргуп, алгамҭақәа рифмала еиқәиршәоит, аха ажәеинраала арифма акәым ҳауас иамоу, уи ҳауас иамоу ритмоуп – музикоуп. Аҵиаа аҳауа анамоулак акы ишаԥсам еиԥш, ажәеинраалагьы лашәхоит, иақәнагахаша аритмеи (зегьы раԥхьа иргыланы) арифмеи анамоу, насгьы сахьала ианеибыҭамха амгьал амԥа иаҩызахоит.
Ари ажәеинраалаҿы сахьа-напҟазарала аарԥшра ацынхәрас баша жәала алшарақәа рыԥхьаӡара далагоит. Ари ажәеинраала хәыҷы аҟны актәи ахәышықәса алшарақәа зегьы ԥхьаӡаны ианирӡаларц игәы иҭеикит:
«Аҵааи ахьҭеи ириааины
«Турксиб» агәылҳәа игоуп Сибир
Насгьы иҟаҳҵеит, ауысгьы руеит еиуыжьны
Магнитогорск, Урало-Кузбасс,
Иазҳаит амилаҭ ссақәа ркультура,
Ихтыит ашколқәа ирацәаны» уб. агьырҭгьы.
Арҭ реиԥш ажәақәа иахьатәи ҳполитикатә ԥсҭазара алексикон аҿы ҵҩа рымам, ирацәаӡоуп – аус злоу арҭ рыԥхьаӡара акәым, сахьала арбароуп.
Сара сахьахәаԥшуа ари даара гра дууп. «Насгьы иҟаҳҵеит» – уаҳа иабаауго асхематизм иаша. Иара арагь зынӡак иацәмаҷуп сахьала аибаркра.
Актәи ахәышықәса зегьы шьҭымхкәа, конкреттә темак аалхны, ҳалшарақәа убри афокус аҿы иаҳирбар, усҟан акәын асахьаҩра литература ауаа анынагӡахауаз.
Аҩ. Ҵәыџьба гра дус имоуп, акы – иажәеинраалақәа уахьрыхәаԥшуа иубоит сахьала еиқәыршәаны иҩқәоу ажәеинраалақәа, уи унаҩсыр, иубоит даара икәадақәоу
ажәеинраалақәа, иаҳарак аформа аганахь, аха аформеи аҵаки еибаркызароуп. Раԥхьаӡа иаагап, формала хар змамкәа еибыҭоу ажәеинраалақәа рҟынтәи акык-ҩбак алкаақәа, насгьы урҭ ирҿҳарԥшып иҵагь зымч кәаданы иҟақәоу ажәеинраалақәа.
Аҩ. Ҵәыџьба иажәеинраалақәа рҟны џьара-џьара иҟақәоуп оҩы игәы зырхаҵауа, ӷьеҩла иҩқәоу, сахьаҩра напҟазарала еиҿкааны еибаркқәоу (амала иаҵшьтәуп «џьара-џьара» – ирацәаӡам). Иаагап Ҵәыџьба иҩымҭақәа зегьы рыҟны еиҳарак амч змоу ажәеинраала:
«Ҳара амшыныи океаныи
Ирхаҳҵап ацҳа еихатәны
Парижи, Лондони, Берлини
Иҳарқыџьқыџьып иршәаны.
Хыхь Марсахь ихаагалап
Аклуб ҟаԥшьыла ихҟьаны
Ҳара уи Ленин хьӡыс иахаҳҵап
Дыунеи иазгылаз имраны».
Ари хар амаӡам, оҩы игәы шьҭнахуеит, иархаҵоит, амч маҷымкәа иамоуп. Иабаҟоу, ари ажәеинраала зехьынџьара ас еибыҭам, агьырҭ акуплетқәа арҭ хыхь иасырбаз аҟара амч рымам, еиҿкаарылагьы иҵагь икәадоуп.
Сара, амч маҷуп анысҳәауа, иаҵаскуа шаҟа ажәа дула иҩу акәым, сара ажәеинраала амч анамоу ҳәа исыԥхьаӡуа иаҵанакуа акласстә иаша шаҟа сахьаҩра-напҟазала еиҿкаауп. Формала еиқәыршәоу ауп. Урҭ амамкәа ишабаны ианыҟала, уи мчы амам, баша цәажәароуп. Иаагап дырҩагьых даҽа жәеинраалак («Аԥҳәызба лахь»), уи иаҳҳәоз ариашаразы.
Ари ажәеинраала оҩы игәы аҟны иааиуеит, ари ажәеинраала аҟны апоет иаҳирбоит ииашаҵәҟьаны оҩы игәы-аҵа еимнадартә, оҩы ихәыцра иааҵаххыртә, дзыхцәажәауа аԥхьаҩ илаӡартә. Сара уажәы еиҳарак сзыхцәажәауа апоет иҩрала аԥхьаҩ шаҟа адырра ииҭауа ҩныуҵҟала, иҩыра ашҳам шииркуа, уиала шаҟа аԥхарра ииҭуа оуп.
«Аԥҳәызба лахь» дцәажәоит абас ала:
«Сара исгәалашәоит сыхцә дыу
Бчамгәыр арҳәо асоф банықәтәаз,
Аҟәара ҿаԥа, абахә дыу
Аҽрывҵга амза анылашоз
Иҭынчран, бжьыцәгьа џьаргьы игомызт
Аҳауа алымҳа кыдҵаны иӡырҩуан
Арҩаш бжьы иааҩуаз еихсыӷьуамызт
Бчамгәыр бжьы иацӷызуан».
Сара ари ажәеинраалаҿы еиҳарак пату зқәысҵауа иаҵанакуа сахьала аиҿкара амҩахь излаҟоу алоуп.
Рыцҳарас иҟалаз, хыхь сзыхцәажәауаз ажәеинраалақәа амч ирымоу, агьырҭ ажәеинраалақәа ирыцәмаҷуп. Убри абжьаха анакӡарахь даара иҽақәирӷәӷәароуп. Уи азҵаара Белински дахцәажәеит абас ала: «Ирзеилыргом, аҟазара асфераҿы раԥхьаӡа иргыланы, талантда (баҩхатәрада) иарбанзаалакь амҩақәҵара капеик ишаԥсам, иара амҩақәҵара изыҩуа ихаҿы аҟазара мацара акәым аус злоу, раԥхьа иргыланы игәаҿи ишьаҿи иалазороуп, уи иара инстинктны иман дыҟазароуп, нас арҭ ирымазароуп хшыҩҵак змоу аидеиа, ԥхьарыла, ма ус ӡырҩрыла ишьҭыху, аха иара изыҩуа ихатә натураҿы имҩаԥагамкәа ианыҟала, уи баша иԥсу капиталуп апоетиказ моу, иарбан наплакызаалак азгьы».
«Уи дпоетым, зда бааӡарақәеи, згәы шьалеи изымҩуа», аҳәоит даҩаџьара. Аҩ. Ҵәыџьба иаҳәатәуп иажәеинраалақәа сахьала аиҿкара аҟны даара дӷарӡоуп. Ҵабыргуп, Ҵәыџьба иажәеинраалақәа шьаҟак-шьаҟак ала иҩуп, аха ишақәнагоу аус азум, напы агцәоуп, ма ирццакцәоуп. Сара сахьахәаԥшуа ари зыхҟьа ажәеинраала аиҿартәышьа апроблема цқьа аус азымуроуп. Ҵәыџьба иажәеинраалақәа рҿы аԥсуа бызшәа абжьы аспецифика гәаҭам, амузика ацәмаҷуп. Ари иажәеинраалақәа рҿы оҩы игәеиҭартә иҟоуп аҩ. Ҵәыџьба ажәлар рҳәамҭа абарақьаҭра ду ихы ишаимырхәац, избан акәзар, урҭ аҳәамҭақәа рҿы оҩы еилиргоит аԥсуа бызшәа
абжьы ҟазшьас иамоу. Аурыс жәеинраала аиҿартәышьа механикала аԥсуа жәеинраалахь аиагара акәым аус злоу, аус злоу аԥсуа бызшәа абжьы иақәыршаҳаҭны ишьақәиргылароуп.
Сара уи ала аурыстә жәеинраала аиҿартәышьа аԥсуа жәеинраала иаҟәблаауп ҳәа сҳәарц сҭахӡам, уи абарақьаҭра ду иамоугь ҳхы иаҳархәароуп, аха апоет даныҩуа аԥсуа бызшәа абжьы аҟазшьа дазыӡырҩроуп, абри абжьы ишанаалауа, ишышьҭнахуа еибиҭароуп. Ҳара уажәы ҳзышьҭоу, аԥсуа культура аформа милаҭтәны, аҵакы социалистәны арҿиара оуп. Ус анакәха, апоетцәа шәҩымҭақәа рҿы иаажәг аԥсуа бызшәа аҟазшьа, иара аформа, иара аколорит. Убри аҟнытә иаҳҵароуп аџьажәлар рыбзшәа, ажәлар рҳәамҭа абеиара ду ҳхы иаҳархәароуп. Абра сзыхцәажәауа ауснагӡатәқәа Ҵәыџьба дазхәыцыр даара иус бзиахауан, даара ашәыр бзиа аанашьҭуан. Насгьы аҿыц мҩақәҵара, аԥшаара ыҟазароуп аԥсуа жәеинраала иаҿартәышьа бзиа азыԥшааразы. Иарбанзаалак амҩақәҵара ҿыц даара ибзиоуп, амала аҿыц наплакы изықәгылаша, иказмыжьша адац иқәгылазароуп, ихәыцзароуп, ус ианыҟала, хымԥада иахҿиаауа рацәахоит.
Аҩ. Ҵәыџьба иҩырақәа рҿы сахьала арбеиара шицәмаҷу ҳнарбоит «Амаҭ зыбӷа ԥҵәоу». «Амаҭ зыбӷа ԥҵәоу» аҿы Ҵәыџьба иааирԥшуеит аԥсуа қыҭан аколнхара иахҟьаны акласс қәԥара иҟоу. Сара уажәы уи иагу ҳәа сзыхцәажәо акы заҵәык оуп. Ари аҩымҭаҿ даара имаҷӡоуп сахьала аиҿкаара, ажәлар аԥсабара иқәуп, џьоукы икылԥшкылӡырҩуа абна илоуп, аха иабаҟоу урҭ ахьныҟәауа аԥсабара ыҟаӡам, аԥсабара аҟаимаҭра асахьаҩҩы ихы иаирхәаша алыршәшәан иаарԥшым. Автор ианизымчҳаӡа алагамҭеи алгамҭеи рҿы маҷӡак аԥсабара шыҟаз аигәалашәан, сзашьҭоузеи ҳәа инагәылеиҵеит. Иара уигьы рацәак ыҟаӡам, имаҷӡоуп, автор аиргьҳәа иаҟәыҵижьт. Имҟәыҵижьыз ахәыҷы аҿы оҩы ибартә иҟоуп – автор иԥсабара ҳирбарц иҭаххар, иҩыра сахьала ирбеиарц иҭаххар, хымԥада ишилшо, иааирԥшыртә аиԥшгьы
амч ду ҵәахны ишимоу. Сара еиҳарак иаасырԥшырц исҭаху Ҵәыџьба иҩыраҿы асахьа аиҿкаараҿы маҷк напы шадимкылауа оуп. Сахьала аиҿкаара анамоу, асахьатә литература иагьа идеологиала еиқәшәазаргь амч маҷхоит, аԥхьаҩ даземнадом, идырратә ашҳам инаркуам, ажәакала, уиаҟара аԥхарра инаҭом.
«Амула – дымцҳәаҩыуп, аҳақьым дхәарҭа дыууп» аҟны иаабоит:
« – Хҩык ахшара бара ибымоуп,
Аиҳаб иоуп ичмазаҩыу,
– Мамоу, ҩыџьа роуп ахшара исымоу
Аиҵбы иоуп згәы бааԥсыу».
Ари ажәеинраала еиҿартәышьала (иаҵанакуагьы иара убас) хар амам, еиқәшәоуп.
Аха ари ажәеинраалаҿы иҟақәоуп еиҿкара зыцәмаҷӡоу:
«Аҳақьымцәа дыдмырбакәа
Ихасҵоз амула сыизцеит,
Жәохә-мааҭкгьы ашәҟәы ахтразы
Исымхны иџьыба инҭеиҵеит».
Моумзаргьы:
«Ииура изымдыруа данықәха
Сыргәыбзыӷрахь ихы ирхыеит
Аха сԥара иманы данеиха
Сыихьынҳаланы ицәызгыеит».
Арҭ акуплетқәа рҿы цқьа еиқәшәам ашьҭахьтәиқәа астрочкақәа. Сара ариала амалагьы исҳәарц сҭахӡам, аҩ. Ҵәыџьба ажәеинраалақәа изыҩуам, уи лшара имам ҳәа. Уи шԥазыҟалои. Алшарақәа имоу маҷӡам, ирацәаӡоуп, аха урҭ алшарақәа ирыларӡтәым агхақәагьы.
Ҵәыџьба иҩырақәа рҿы сара зегьы реиҳа сгәы еихьызшьуа абри сзыхцәажәаз азҵаароуп. Убри маҷк иааирҽеир нас «аҩбагь акоуп ҳара ҳамҩадыуаҿы аныҳәа дыу ҟалашт».
Аҩ. Ҵәыџьба зны-зынлагьы ажәақәа реиҭаҳәара идыруеит: «имацәысуеит, идыдуеит», «згәы џырыу, зыбз еихоу» – даара кырџьара еиҭаҳәоуп. «Имацәысуеит, идыдуеит» – арҭ ажәақәа аԥсҭазара ҿыц ианаалауам, иџьаџьацәоуп. Адыдра – гәыргәырроуп. Ҳара ҳаԥсҭазара ҿыц гәыргәыррам – уи еилкаау усуп, абжьгьы оҩы изеилмыргартә еилатата иҟам. «Ахымца ҳҽаҭаны» – уигь кырџьара еиҭаҳәоуп. Сара еиӷьуп ҳәа сыҟоуп, ажәак ирацәаны аиҭаҳәара ацынхәрас аҿыц ажәақәа ԥшаалазар. Абас аиҭаҳәарақәа аҩ. Ҵәыџьба иажәеинраалақәа зынӡакгьы иацәыхьчан иҟам, џьара-џьара иаалаҩҩлоит. Иаҳа еиӷьуп знык иуҳәаз, тәыс уҽамҭакәа, уҽагәыламырхакәа астиль ҿыц аарԥшуа аҩра, моумзар, аԥхьаҩ игәы ақәҿыӷьыр ҟалоит арҭ ажәақәа.
Арҭ аграқәа ҳазлацәажәаз амалагьы ирҵәахӡом аҩ. Ҵәыџьба иҩырақәа рҟны алшарақәа имоу.
Аҩ. Ҵәыџьба иажәеинраалақәа рҟны напы алаикуеит ирҭбааны аԥсҭазара ҿыц аарԥшра. Атемақәа ишьҭихуа конкретла напы аиркуеит. Атема алхшьа дақәшәоит, иманшәаланы аԥсҭазара ҿыц иоуршәаны ишьҭихуеит.
Аҩ. Ҵәыџьба иҭахуп аусура иажәеинраалақәа аформа еиҿартәышьа иҵагь ирманшәаларазы. Аталант аҩ. Ҵәыџьба игӡам. Аҩ. Ҵәыџьба даара дац ӷәӷәаны дгылеит аԥсуа литератураҿы. Аҩ. Ҵәыџьба ожәтәи иҩырақәа рҿы напы аркуп ажәеинраала закәанԥҵарала аҩра. Ииашаны, ари напы зиркуа аус ак дук иазҳәоуп. Ибызшәа маншәалоуп. Убри аҟнытә, аҩ. Ҵәыџьба иахь кыр ҳақәгәыӷуеит, ҳақәгәыӷартә еиԥш азингьы ҳамоуп.
Ожәы шьҭа ҳахцәажәап Д. И. Гәлиа, кыр пату зқәу, аԥсуа литература абаа аргылараҿы даара џьабаа збахьоу, сааԥсеит ҳәа тәамҩахә ҟамҵаӡакәа, иара уажәыгь аусура иаҿу аԥсуа
литература ҿыц шьақәыргылараҟны, иҩымҭақәа ари ашәҟәы ианқәоу.
Араҟа иануп аҩ. Д. И. Гәлиа иажәеинраалақәа акык, ҩбак. Сара арҭ ажәеинраалақәа ирыгқәоу рыла Д. И. Гәлиа иҩымҭаҟны закәан ҿыцқәак аасырԥшуаны акәым. Уи аиԥш аус ду напы аналоукы, хымԥада уахцәажәароуп Д. И. Гәлиа аҩра далагеижьҭеи аетап иаркны. Уи уажәы напы злаҳкыз аус иаԥыҳәҳәоит. Д. И. Гәлиа иҩра алацәажәаразы иҩтәуп ахы иақәиҭны шәҟәык, избан акәзар уи иаҵанакуеит 28 шықәса инареиҳаны аамҭа.
Аха уажәы сара маҷӡак сзыхцәажәарацы напы зласкуа абри аизга иану ажәеинраалақәа роуп.
Раԥхьа ҳахцәажәап, ииашоума аҭыжьҩы аԥхьажәаҟны ииҳәауа? Уи иҳәоит: «Нас ари ашәҟәы ианыуп 1891 шықәса идыркны ашәҟәы ҩра иатәу кыр иаԥсоу Д. И. Гәлиа иҩымҭақәагьы, џьара ҩыџьара маҷк иааимырҽеизар, ԥаса ишҩыз ицақәаз». Ари хымԥада ииашоуп, аха иахьиашақәамгьы ыҟоуп, сара амалагьы исҳәарц сҭахӡам арҭ ажәеинраалақәа уажәтәи ҳԥсҭазара мшы азы иажәхьеит ҳәа. Д. И. Гәлиа иажәеинраалақәа иахьатәи ҳԥсҭазаара иацәтәымны, иаԥынгыланы иҟам, урҭ иахьатәи аамҭа иақәнаго темақәоуп, избан акәзар, арҭ ажәеинраалақәа иаҳдырбоит ашәҟәыҩҩы ажәытәтәи аҵас бааԥсқәа дышрақәԥауаз, ажәытәтәи цқьа еилымкаакәа аҿатәтәи амалагьы иузҵаӡом. Араҟа сара сызхцәажәарцы исҭаху «Хоџьан дыу» оуп.
«Хоџьан дыу» – даара ҩымҭа бзиоуп, еиқәшәоуп, аха ԥыхьа ишҩыз акәымкәа, иаарҳәны иахьтәи аԥсҭазара иақәыршаҳаҭшәа «иҵлоуп».
«Иҵлоуп» – араҟа машәырны исҿасмыршәеит, уи ажәеинраала иара иунардыруеит. Ҳахәаԥшып, еидаҳкылап ԥыхьа иҩызи, уажәы ишеибыҭоуи.
Ԥыхьа излаҩыз атекст аҿы абас далагоит:
«Сгәы далсыит Хоџьан дыу,
Гәымбыл џьбара соҩ-дыу,
Дыҟам шыиҳәоз Анцәа дыу,
Далыеимыжьыи амца дыу».
Ирҿыцу аҟны ишьақәгылоуп абас ала:
«Сгәы иахәеит Хоџьан-дыу,
Гәымбыл џьбара «соҩ-дыу» (акавичкақәагьы иҭеикит).
Ишатәаибоз аџьажәлар дыу,
Иаақәырмхӡеи иҵыхәтәа дыу».
«Сгәы дахәаӡеит Хоџьан-дыу» – ирҿыцу аҟны «дахәаӡеит» аковичка иҭакуп, уи алоуп ари ажәа зларҽеиӡоу. «Имецәажәеи ашацәа» – урҭ ԥсахуп «имеицәажәеи ихьиыҵәаз» ҳәа уб. агьырҭ. Абарҭ исҳәақәаз зегьы рыла сзызнеирц сҭаху абри оуп: аҩ. Гәлиа ажәытәтәи адунеихәаԥшра даиааины икаижьырц ҳирбарц аниҭахха, ажәытәтәи иҩымҭа аарҳәны акәымкәа, аҿатәтәи иҩымҭала иаҳирбар акәын. Сара сгәы иаанагоит: «Хоџьан-дыу» – абыржәы «ирҿыцны», иԥсахны излаҩу еиҳа, ԥыхьа излаҩыз иаҳа политикала краҵанакуаны, даарагь амч ду аманы иҟан ҳәа. Д. И. Гәлиа ари ажәеинраала аниҩуаз иарбан аамҭаз? Ари 1912 шықәса рзоуп, ареакциа еиқәаҵәа ацәқәырԥақәа аџьажәлар ирхаԥаны ианыҟаз, зхы иақәиҭу шәак аҳәара агәаӷьра ныцәгьаз, амилаҭтә культура хәаҽӡаны ианыҟаз, аконтрреволиуциа меигӡарахда иааԥкны ианықәыз усҟантәи аамҭазы «Хоџьан-дыу» – шьаԥҿаршәӡамзи ареакциа аполитика аҟынтә? Хымԥада шьаԥҿаршәын, хымԥада арадикалтә ҵакы аман, анцәа имчра ақәгәыӷра ала излеибаркыз алагьы. Нас абри аиԥш крызҵазкуаз иақәнагамыз аԥсахара, иахьеицәоу аганахь.
Изыԥсоузеи иахьатәи аамҭазы «Абжьаҩашьеи хабжьаҟьалыеи», «Шаҟа дцәыбзахә бзиоузеи». Арҭ макьана аамҭа иамгаӡацт. Шаҟа ириашаны, еилырганы, иласны иаарԥшузеи аԥсуа жәлар рыԥсҭазара аҟынтәи аҳәамҭа «Ҩыџьа зцомызт – аӡәк дрыхьӡомызт».
Уажәы иааркьаҿны абри аизак аҟны: Д. И. Гәлиа иажәеинраалақәа макьана ицәырҵхьоу ажәеинраалақәа еиҿкаашьалеи, музикала ртәашьалеи хымԥада ираԥысуеит.
Уажәы ҳахәаԥшып Л. Кәыҵниа иҩымҭақәа ари ашәҟәы ианқәоу. Л. Кәыҵниа апоезиа ожәы еилҳарагарц ҳазҿуи, ԥыхьа ҳазхәаԥшхьоуи маҷк аԥсҭазара иалганы еибыҭоуп, Л. Кәыҵниа ипоезиа даҽа ҟазшьақәак амоуп.
Л. Кәыҵниа аԥсҭазара иаша «дунеитә напҟьарала» дахцәажәоит. Уи дахцәажәоит ҳреволиуциа амч ду, аентузиазм ду ҳашьҭыхны ҳазмоу, аха иабаҟоу арҭ зегьы цқьа иаарԥшны ибзоу синтетикатә сахьала ишьақәыргыланы реалисттәла (излаҟоу аиашала) иарбам, еиҳарак формула ҟазшьала иарбоуп, иабстрактуп.
Уи дахцәажәоит атема дуӡӡақәа: «Апролетариат» (Е.С.С.Р. рцәажәауа), «Тҟәарчалргылара» (хыхь-хыхь, аԥсҭазара ҟазҵо аоҩ ҿыц дамырбакәа), «12.000» – убас агьырҭгьы. Араҟа иконкрет тема амалагь иҟам. Хыхь исҳәоз аҳасаб ала иҩуп апоема «12.000».
«12.000» – ҳәа дзыхцәажәауа Аԥснытәи акомҿар роуп.
Сара сахьахәаԥшуа ари иаӷроу еиҳарак декларациоуп.
Џьара-џьарагьы Маркс ифилософиа налаиҵалоит: «Ажәытә афилософцәа ашьҭан адунеи шыҟоу аиҭаҳәара, – аха уигь ҽеимхеит – илакәны иҟалеит, ҳара ҳашьҭоуп адунеи шыҟоугьы аилыргара, излаҟамлац ала аиҭакрахьгьы ҳхы ҳархыеит». «Ҳхы ҳархыеит» – уи маҷуп. Ҳхы архара мацароума ажәытә дунеи зықәгылаз ашьаҭа ыҵжәаны аиҭакра ҳаҿуп, иагьеиҭаҳкит адунеи шәыџьара ишан хәҭак излаҟамлацыз ала ирҿыцны.
Иҟақәоуп дырҩагьых аҭыԥқәа, дзыхцәажәауа еихьытта-еиԥытта, ахшыҩҵак ырблаҟьаны ианыҟоу.
Куплетк аҿы (112 адаҟьа) иҳәоит:
«Марксизм-ленинизм бџьарс иҳамоуп
Уи шьҭыхны уахыи-ҽныи ҳаибашьуеит.
Ақыҭа рахь ҳныҟәоит, ақалақь аҿы ҳаҟоуп,
Кьаҭара зқәым цәымзаны иаҳаркуоит».
Ари акуплет аҿы даара дақәшәаны иҳәоит, аха ҵаҟа маҷк ибрит, дышнеиуа хыхь ииҳәоз амч ирмаҷуеит:
«Аха уи бџьарны иаҳкым, уи шәақьны иҭҳарҟьом,
Уи ҳа ҳауп! Уи ҳцәоуп, уи ҳжьыуп!
Уи ҳәцәыӡуам уи ҳџьыба иҭшәом,
Уи ҳшьа ҳдырра иалоуп, иаҳԥсыуп».
Ара марксизм ҩ-еилкааракны уазхәыцыр ҟалоит: акы – марксизм ҳшьа, ҳдырра иалоуп, иаҳцәоуп, иаҳжьуп, иаҳԥсуп, ҳдырра иалоуп, ҩба – марксизм ҳџьыба иҭоуп, «уи ҳцәыӡуам ҳџьыба иҭшәом». Араҟа аилкаара еизакымхеит; актәи иашоуп, аҩбатәи ҽеимхеит. Марксизм ҳара ҳџьыбаҿы акәым иахьҭоу, ҳдырра, ҳԥсы, ҳусура иалоуп.
115 адаҟьаҿы зынӡак иҽеим акы ануп (уи хымԥада автор агьихарам, изхароу иҭзыжьыз роуп):
«Ҳара ҳами апортунистцәа зхы цәырызгаз;
Наҟ агьрылымшо еимзырпыз,
Уырҭ уи еиԥш уаҳа ирмыхьразы
Ражәа ахаҳә иқәца атыҩша еиԥш изыххыз».
Аточкеи азапиатоии иахьақәнагаз ианаргыламха, ара ахшыҩҵак иамоу зынӡак излаҟамыз ала ишьақәнаргылт. Ара ишаҳәала ҳа ҳакәзаап аппортунистцәа
Ажәа «еимзырпыз» маҷк иманшәалам, аимырпра аума аппортунистцәа ҵыхәа ԥҵәала иаанмыжьӡакәа иԥырҽит. «Еимзырпыз» – цқьа амч аҭаны иунарбом аиаша.
Сахьала аиҿырцаарақәа, аиҿартәрақәа иҟаиҵуа рҟны маҷк аԥсҭазара иахьаманшәалам ыҟоуп, џьара-џьара иагьжәҩантәым, иагьдунеитәым, уи адырра даара ицәгьоуп.
Сталин иф-ҭоурыхтә ԥҟарақәа абас дахцәажәоит:
«Сталин нагӡатәыс фуыск иқәиргылаз
Ҳара иаҳнапыуп, ҳара иаҳшьапыуп,
Уырҭ ҳара ауысқәа иҳарҿиаз
Риааира аҿаԥхьа бласаркьан иаркыуп».
Аха маҷк ибжьызхуа акы ыҟоуп. «Ҳара иаҳнапыуп, ҳара иаҳшьапыуп» – арҭ ажәақәа араҟа ианаалом, физиологиа ҳасаблагь ишиашам. Ҳшьапқәеи ҳнапқәеи ҳара иҳамоуп, урҭ Сталин иф-уск ракәым. Сталин иф-уск амҩақәҵара ҳнаҭоит, ҳуысқәа рынагӡараҿы ишеиӷьу аусура ҳнарбоит. Сталин иф-уск иахьатәи ҳуысура шьаҭаҵакыс иамоуп. Абри аҳасаб ала акәын абраҟагь ахцәажәара шаҭахыз. Сахьала аиҿартәыга маҭәахәқәа аԥсҭазара иазааигәаны ишьҭыхтәуп иабстрактымзароуп. Хымԥада, уажәтәи аҿаршәҟәҩцәа, еиҳарак Л. Кәыҵниа «адунеитә напҟьазала» аҩра напы аиркит. «Кузница» аҟәыхқәа маҷымкәа имоуп. Апоет Герасимов ианиасакьаҳәымҭаз ҳнапы ианиҵон:
«Марс аканалаҿ иқәҳаргылап
Адунеитә коммуна абаа дыу».
Л. Кәыҵниа иҩырақәа рзы ас ицәырган иҟам уи «анапҟьара», аха усгьы излазааигәақәоу рацәоуп, атема ашьҭыхраҿы зынӡакгьы еиԥшуп, уыс алоуп ишеибыҭоу.
Акомҿар данрыхцәажәауа абас иҳәоит:
«Хразар – ирбгоуп
Мшынзар – иҭарбоуп
Ҳшьапы ахьҳаргыло
Ҳаԥхьа ҭыԥ амцабз ыҵоуп
Адыд бжьы ыҵыҩуеит енагь иҵарӡа».
Ара сахьаҿарԥшыгас иааигаз зынӡак ижәҩантәуп. Арҭ аҿырԥшыгақәа иудырбаӡом акомҿар аусура иаша иконкретны. Ажәа дула иҟәазны иҳәоуп. Ара ишаҳәуа иаанагар ҟалоит: акомҿар ирылшо ахра арбгара, амшын аҭарбара акәзаап, иахьнеиуагьы уиаҟара феида злоу уыс ыҟам, амала иахьнеиуа адыд бжьы ыҵыҩуеит. Ас ахцәажәара зынӡак идгьылтәым.
Л. Кәыҵниа иҩымҭақәа рҿы (уажәы еилҳаргауа) иамоуп даара оҩы игәы шьҭызхуа ажәа хаҵақәа, аидеиа бзиақәа: «аидеологиа бааԥс афронт алаӷәым агәыдҵатәыуп», ма «ацәгьа мыцәгьа луанытә ҵаҟа иҵаҳцалоит».
Даҽаџьарагьы:
«Ҳара ҳпоезиа
баша
поезиам!
Ҳара ҳпоезиа џьырыуп!
аџьыр ашәа
аҳәоит».
Арҭ ҳазхәаԥшқәаз ацыԥцәахақәа иаҳдырбоит (уырҭ рҩызцәа рацәаӡоуп) Л. Кәыҵниа ипоезиа амч ду шалоу. Џьара-џьара зынӡак иманшәалоуп.
Аҩ. Л. Кәыҵниа ипоезиа иконкрет ҩыраны идеиа ишьақәиргылароуп. Адекларациа, аформулақәа, «адунеитә напҟьарақәа» наҟ ишьҭеиҵароуп, иҵагь аԥсҭазара хыхь-хыхьла акәымкәа, ишақәнаго иааирԥшыроуп. Сара маҷк сацәшәоит Кәыҵниа иҩымҭақәа рҿы хыхь-хыхьла ацәажәара занааҭс ишьҭихыр ҳәа. Уи еиҳарак «Атәыла ҿиоит» аҿы аҽунардыруеит. Аха Л. Кәыҵниа ианаамҭаз уи агха гәеиҭеит, уи уажәы иҩит даара крызҵазкуа атема ду «Шьаризан».
Ари апоема аилыргара уажәтәи скритика аҿы изанылом, ари апоемаҿ Кәыҵниа иҟаиҵеит даара ашьаҿа ду ԥхьаҟа. Ара аформа ишьҭихызгьы дара иманшәалахеит. Аԥсҭазаратә тема иаартны даӷрапшит даара бла саркьа ҵарыла.
Аҩра Кәыҵниа илшоит, ибзшәа ӷәӷәоуп, амч амоуп, иҟуеит, иҵәиуеит. Аформа аҿгьы зынӡак дкәадаӡам, ҵоуп апшатлакә иацҟьазшәа иҟоуп, аха иааидаҳҵар, хар амамкәа иҟалоит. Амала сара анализ иҟасҵаз иснарбеит Л. Кәыҵниа ԥшьы-стихкла дыҩуазар иаҳа ишеиқәиршәауа, ас иԥсаҟьаны аҵкыс. Ҵабыргны, арҭ астихқәа ԥшьы-стихны аидыларахь рхы хоуп. Ҳахәаԥшыпи уи ус акәзар ажәеинраала «Астанок аҟны»:
«Ашьеижь, асааҭ
быжьба рзы
дгылоит.
Деилҟьа-еилӷәыцәӡа
дҵарха.
Иаамҭа анааиуа
уысгьы
идыруоит,
Ихы аҿы икнаҳауп
асааҭ
рхыиа».
Ужәы ԥшьы-стихкны ишьақәҳаргылап:
«Ашьеижь, асааҭ, быжьба рзы дгылоит.
Деилҟьа-еилӷәыцәӡа, дҵарха
Аамҭа анааиуа уеизгьы идыруоит,
Ихы аҿы икнаҳауп асааҭ рхиа».
Сара сахьахәаԥшуа ҵаҟатәи еиҳа иманшәалоуп, хыхь ихарбӷьар, аԥшатлакә иацҟьазшәа ақьаад ианԥсалоу ацкыс. Сара арҭ ажәақәа рыла аҿатә мҩақәҵара саԥышькласуеит ҳәа саҿӡам. Изырхьанҭатәузеи, изыԥсаҟьатәузеи, аԥхьарагьы цәгьаны изышьақәыргылатәузеи 4-стихк анӡалара ауазар? Сара сахьахәаԥшуа ажәеинраала еиҳа излаҟоу аформала ишьҭыхтәуп.
Л. Кәыҵниа уажәы дызлаҩуа аформа маҷк ареформа азиуроуп – ихьанҭацәоуп, аԥсуа бжьы ианаалом. Л. Кәыҵниа еиҳарак аҵара ахьиҵо Маиаковски, Безименски, Жаров рҿы оуп. Механикала урҭ рҩышьа аформа аԥсуа жәеинраалахьгьы ииеигоит, аха иабаҟоу ари аԥсуа бжьы ианаалом, избан акәзар, иарбан бызшәазаалак иамоуп иара аспецификатә ҟазшьақәа. Кәыҵниеи Ҵәыџьбеи аҵара ахьырҵо аурыс шәҟәҩцәа рҟны заҵәык ауп. Иахьатәи аҟазшьақәа аԥсуа жәеинраала ашьақәыргыларахь ахы иақәиҭны ииазгоит ҳәа даҿуп.
Уи сара ицәгьоуп сҳәаӡом, аха усгьы ари амацара ахәарҭам, иагьазхом. Л. Кәыҵниа аԥсуа жәлар рыбызшәа аҟазшьақәа
иҵароуп, уи ихы иаирхәароуп ажәлар рфольклор, Д. И. Гәлиа иҩымҭақәа, Коӷониа ажәлар рҳәамҭа иалхны апоетикатә форма ишьақәиргылаз уб. агьырҭгьы.
Арҭ ажәлар рҳәамҭақәа (алегендақәа, алакәқәа, ашәақәа, ахьӡыртәрақәа) рҿы ҳара иаабоит ажәлар рҟазшьа, рбзазара уи ажәлар зхысыз аҭоурыхтә фазисқәа.
Убри аҟнытә ажәлар рҳәамҭақәа (афольклор) аҭоурыхтә ҵара дыррақәа ирҿырԥшны иаанарԥшуеит амилаҭ зеиԥшроу аҟазшьа. Убри Аԥснытәи ажәлар рҳәамҭақәа даара абџьар дууп асахьҩҩы инапаҿы. Уи абџьар зхы иззамырхәаз, егьа џьабаа ибаргьы, изаарԥшуам амч иамоу аҟазшьақәа. Ажәлар рбызшәа, рҳәамҭа цқьа еилкааны иҵамкәа аџьажәлар ирыхәарҭоу, ирзааигәоу асахьаҩра литература ашьақәыргылара даара цәгьа иуадаҩуп. Ажәлар рфольклор ишабалагь ирыдыркылааит ҳәа сҳәаӡом. Ажәлар рфольклор рыдыркылароуп класстә факторны излаҟоу аҳасабала. Абри ауснагӡатә рхшыҩ азыршьҭроуп ихьатәи аԥсуа ҿар шәҟәҩцәа. Ари аус тәамбара азумхароуп.
Л. Кәыҵниа «адунетә» темақәа даарҟәаҵны, ҳаԥсҭазара ҿыц аҟазшьа зеиԥшроу ҳирбааит, иаҳирбааит аҭаҭын, аколхоз, абригада, аӷьеҩ усуҩ, ма дааирԥшааит, рмаска «рҿихааит аколхоз иалаланы, аколхоз ԥзыргауа цәгьамшаа», иааирԥшааит аԥырцәа, аусура аҽацәыхьчацәа, урҭ ҳашрақәԥауа, ажәак ала ҳаԥсҭазара адинамикала иааирԥшыроуп.
Арҭ рышьҭахь иануп аҩ. А. Касланӡиа иажәеинраалақәа. Аҩ. Касланӡиа иажәеинраала кьаҿқәа рыла иааирԥшуеит аҩра шилшауа. Аҩ. Касланӡиа ицәымӷуп атема дуӡӡақәа, ажәа дула иҩыу. Ари атема ишьҭихуа еиҳарак аԥсҭазара иазааигәаны иҟоу оуп. Абар уи дзыхцәажәауа атемақәа: «Ҭагалароуп – еилыхароуп», «Ҳхы неилаҳкын иҳаӡбеит», «Рашәан», «Аколхоз Кьараз». Арҭ иашаҵәҟьан конкретла ажәҩан даламлакәа ишьҭыху темақәоуп. Уи ус шакәу гәаҳҭап ажәеинраала «Ҭагалароуп – еилыхроуп» ала.
Абригадир:
«Ахәы еиқәаҵәа ҵлашаауеит
Амза гылашт ожәышьҭа
Уардынқәакгьы рыбжьы гауеит
Аԥш ахьҭырго аҳәысҭа.
Сыишь, убрирахь цәык ҟаауеит;
Рахәык ҭамзааит ҳа ҳтәахьы
Амаганақәагь сыԥшаауеит
Ҳаргьы ҳцароуп амхахьы.
Шәгыл адрыуҳәа шәеиханы
Аԥҳә мзала иҳархлап
Соцеицлабра мҩаԥганы
Шьоукы иҿаҳәо ҳрыхьӡалап».
Ас ииашаны аԥсҭазаара аҟнытәи ианаагаха, аԥьхаҩ, хымԥада, аиашара агәра игоит, агьаӷраӡамкәа аԥсҭазаара злаҟам ала уахцәажәар, аԥхьаҩ амалагьы ихеиҵом аиашара.
Ара аформагь хар амам, амала иаҭахуп маҷк џьара ариашарақәа. Еиҳа еиӷьын «гауеит» ацынхәрас «гоит» ыҟазар, «ҟаауеит» ацынхәрас «ҟааит». Хар амамкәа еиҿкааны еибыҭоуп «Ҳхы неилаҳкын иҳаӡбеит» – амала иагқәоу акык-ҩбак ыҟоуп. Џьара-џьара алаба анирхәахәогьы ыҟоуп.
Аҩ. Касланӡиа ишиҳәауала акамбашь ацәмаҭәа шацраҳәоу аҭоурых гәаҩара иҭаҳажьроуп. Аха уажәы зны сара сазҵааҩуп: ацәмаҭәа шыҟазаалкгьы акамбашь зыхҟьазеи? Уи ажәа сызҿу еиҵыхуп абарҭ ажәақәа рҿы:
«Сымҿы цәмаҭа «Буӡгыеи Ломеи»
Ишрыцраҳәаз исҭиит».
Абраҟа даара иҟоуп акамбашь атәамбара. Анхаҩ ус аниоуҳәа, шаҟа акамбашь ааӡара игәамԥхара, акамбашь ҭира амҩа дықәнаҵоит. Уи акәӡоуп дзышьҭоу «насҭха игылаз, зыхәда ԥсылаз, зҿыназхаз ирҳаны».
Уи адагьы аҩ. Касланӡиа даара игәыҭҟьаган, ицәыршәаган дахцәажәоит атрактор. Уи ишиҳәуала атрактор мишәан дууп, игәрым-шьрымуа, иҳаш-ҳашуа, имлашьуа амҩа ду анаацәырц:
«Сынхаҩгьы убраҟа
Игәы акыргьы иааҭрыст».
Иҳаш-ҳашуа, игәрым-шьрымуа, аҽыҩра хланҵы ианыҵасы, убасҟан: «анхаҩы длышьҭасын, зеиԥш ҟамлауа агьыҟам ҳәа, инышьҭыихыит иеигәышә». Сара сахьахәаԥшуа, ара хәыҷык иацҵаӡаны иҳәоуп. Уажәышьҭа анхацәа асҵәҟьа иацәшәом, изакәыз еилдыргеит атрактор ақыҭа-нхара ианалашьцылаха, аҵыхәтәаны иҳәатәуп, ажәеинраала аиҽкаараҿы А.Касланӡиа имаҷымкәа алшарақәа имоуп, аҩрагьы илшоит.
Уи ашьҭахь иануп Гә. Папасқьыр-ԥҳа лажәеинраалақәа – ажәеинраалақәа аиргьҳәа аԥсыԥ нага-ҩагара иаҿу, избан акәзар, урҭ ирымам зда хәарҭаҟам аҳауа. Ажәеинраала иамамзар зда ихәарҭам, урҭ ахыԥхьрак аҩ.Лео (Л. Кәыҵниа) икритикатә статиа 1933 ш. 2 апрель азы иҭыцыз «Асовеҭтә шәҟәҩцәа реидкыла» агазеҭ аҿы иамҽхаикит. Амала аҩ. Кәыҵниа хәыҷык ивбатәу критикала ахәаԥшра аныҟаиҵауаз џьара-џьара алаба ирхәахәеит, избан акәзар, акритика иналагәаны хәыҷык ажәа џьбарала инаҩцаны дцәажәеит, аха уи агьаурым. Амала аҩ.Кәыҵниа иҳәамҭақәа рҟны, хымԥада диашоуп. Сара, амала инацысҵоит хәыҷык аполитика аҟынтә ацыркьрақәа иамоу.
«Мшаԥы рхашҭыит» – ахы иаркны ашьапаҟынӡа асхематизм еибаркны иакуп. Асхематизм аҩ. Кәыҵниа дахцәажәахьеит.
Ҳахцәажәап, ишԥархашҭи нас кәтолаа амшаԥ? Уи мариоуп. Аусҳәарҭаҿы ауаа еизеит, аграмофон сирха ашәа аҳәон. Аиҳабырагьы ааны иҟан. Ус ишыҟаз ацәажәарақәа ҟалеит. Аԥхьаӡа ицәажәеит аиҳабыра иааиз. Урҭ ирҳәеит мшаԥы шхәарҭам, ԥырхагамзар хырҳага шаламыз, асоцргылара ишаԥырхагаз. Уи ашьҭахь Лумангьы мшаԥы ҳамбааит ҳәа дцәажәеит. «Аныхыеи агәҭыхыеигьы» иқәдыргылеит. Абри нахыс-аахыс кәтолтәи анхацәа мшаԥ «дыу» рхашҭит, иахьцазгьы рымбеит.
Даара ус бзиахон адинхаҵарақәа ас иаармарианы, кампаниа бзиак аамҩаԥганы, ашьаҭа ианкны иаҳзыҵхуазар, аха уи ус иаармариаӡаны, кампаниа ҳасабла арӡра ауам, Папасқьыр-ԥҳа араҟа илҳәауа ахаҵара даара ицәгьоуп. Избан акәзар, аԥхьаҩ ибоит уи шиашам. «Мшаԥы рхашҭыит» ҳәа ҳҽырҭынчны ҳазтәом, макьана ақәԥара ду ҳаԥхьа ишьҭоуп.
Уажәышьҭа ҳаиасып аҩ. Амқәаб иажәеинраалақәа реилыргарахь. Аԥхьатәи ажәеинраалаҿы дрыхцәажәоит «аӷьеи-ҳәа ԥхьаҟа инеиуа». Адәныҟатәи аусқәа данрыхцәажәауа, џьара аграқәа ааирԥшуеит, акризис, арыцҳара иҟоу, уи ала акапитализм ашьаҭа шыкәаџкәаџуа данахцәажәуа иҳәоит абарҭ ажәақәа:
«Уырҭ рыҩныцҟа рырҳәарахқәа
Цқьа иманшәалам
Азҩа цәгьа рцәа иалоуп
Хәшәы-ҳәа акгьы амам».
Ара, рыцҳарас иҟалаз, урҭ рыҩныҵҟа «рырҳәарахқәа» цқьа иманшәаламзаап, иагьа рцәа хәшәы змам зҩа алазаргьы. Арҳәарах цқьа иманшәаламзар алыргара ҟамлари? Ара аҩ. Амқәаб хымԥада дақәшаҳаҭым. Амала, хәшәы змам акгьы ыҟам. Акапитализм хәшәыс иамоу пролетартә револиуциоуп: классла ақәԥарала, апролетариат идиктатурала.
Ари, хәшәы змыхәуа азҩа хьаа, енагь ибаҳбачуа рцәа иалоуп, ргәы адацқәа рҩауа «аха ԥсыхәа анамоуӡалакь,
хәшәык анамыхәалакь рцәеи ржьи иамеикӡакәа мцабзла ианырбыллакь дырҩагьых иааҳәны маӡашыӡшәа ипланы рцәеи ржьи иабжьалоит агәақьҳәа еилашны». Араҟа апоет ииҭахыз даара аилыргара цәгьоуп, избан акәзар медицина бызшәала иҳәоуп, издыруада аҳақьымцәа ирыхьӡынҩылазар. «Рырҳәарахқәа цқьа иманшәалам», ибаҳбачауа «маӡашыӡха» – абраҟа изызку аарԥшра уаҟәыҵ, зынӡак иаԥынгылоуп, автор иахьиҭаху акәымкәа, дымҩахнаҟьар ҟалоит, убри аҟара ирԥшқаны медицина бызшәала ихҩаны иҳәоуп. Акапитализм арҳәарах цқьа аманшәаламра, маӡашыӡ оума, ашьаҭаҟынӡа уаҳа царҭа амамкәа еилабааитеи, аха дырҩагь, мавр мчыла акәымзар, ахала аҭоурыхтә авансцена ианыҵуа иҟам. Арҭ ажәеинраалақәа рҿы иҟоуп иажәхьоу ажәақәа:
«Ижәбома?! Ижәбома,
Атәымуаа, ижәбома
Ишнеиуа аџьажлар
Напы еикәыршала,
Ижәбома? Ижәбома
Атәымуаа!.. ижәбома»?!
Арҭ ажәақәа акымзаракгьы рыӷрам, баша ажәа еизадақәоуп, ажәа гәаҩақәоуп. «Ижәбома, ижәбома» ҳәа ҳмыҳәҳәаргьы, уажәышьҭа уи рбартә иҟоуп, насгьы «атәымуаа» маҷк иманшәалам ажәоуп, ашовинизм ахь ацҳа ныхнаҵар ҟалоит.
Насгьы Амқәаб иажәеинраалақәа формала реиҿартәашьа иҵагьы ибеиазар қәнаган.
Азеиԥш ҟәша аҟынгьы иҟақәоуп агха дуқәа. Азеиԥш ҟәшаҟны зегьы реиҳа иԥсаданы, сахьала аиҿкаара ацәмаҷӡаны иҟоуп ажәеинраала аҩ. Ҷкадуа ииҩыз «Аколхоз». Ари ажәеинраала иҵагь еимыршәшәаны ҳахцәажәар ҟалауан, аха сзыхцәажәара ҳәа агьаӷрам, убри аҟара анапҟазара ацәмаҷуп. Ари адагьы, иҟақәоуп дырҩагьых ажәеинраала кәадақәа, цқьа еиҿкаам, цәеижьыла литературатә канонла иҩым (Сангәлиа).
Абри астатиа хәыҷы аҟны иааркьаҿны ҳалацәажәеит уажәтәи аԥсуа ҿарҩцәа ирыгу ирыбзоу абри ажәеинраала еизга иҭыҵыз иақәыршаҳаҭны. Аԥхьаҩ, издыруада, маҷк гәыбӷан сиҭар ари сҳәамҭақәа рыҟны сҽырџьбараны иаҳарак агхақәа сахьрысуа. Уи аԥхьаҩ ишиҭаху иара дақәиҭуп, амала сара ус сҳәоит: алшара уи шылшароу инхоит – оҩы изгом, амала урҭ алшарақәа иҟақәоугьы ашәындыҟәра иҭаҵатәым, иаарԥштәуп (ари ҳцәажәара хәыҷы аҟынгьы урҭ алшарақәа рыҵәахра ҳашьҭаӡамызт, иааҳарԥшуан). Даҽакуп агха, уи иаҭахуп аиааира, ҳаиааирц анаҳҭахха иааҳарԥшыроуп дара агхақәа зықәгылоу адац. Абри скритика хәыҷгьы убрахь оуп ахы ахьхоу.
Аԥсуа литература ареволиуциа иаанагаз, иациз акоуп. Асовет мчы ҟалеижьҭеи оуп аԥсуа литература ашәҭра ианалага, алшара дуқәа иамоугьы даара ирацәоуп. Уи алшара дуқәа иамоу хымԥада иаабоит аԥсуа ҩҩцәа ркадр азҳареи, асахьаҩра (художественная) литература аҭыжьра азҳареи рыла. Рнаплакқәагьы бзиоуп, талантлагьы (баҩхатәрала) икәадаӡам, змахәар ҵыркәакәа, шьаҿа ҭбаала алитература ҿыц абаа ачаԥара иаҿу, аидеологиа гәымхарақәа зегьы ршьапы рыҵарҟәало, коммунист мцабзла иԥыххаауа.
Араҟа имцхәым иааркьаҿны ҳнахцәажәар, аԥсуа литература коммунисттә идеолигиа ҳасабла ԥхьа еиҭазгауа аӡәык-ҩыџьак иҟатҟатуа иҩеиуа рҩышьа.
Иҳәатәуп ҳаԥсҭазара ҿыц социалисттә ҳасабла ашьақәыргылара, нас иара уи иаҿу ажәытә цәынхақәа иҟақәоугьы арӡра сахьа ҩрала ишазнеиуа, классла ақәԥара иҟоу шаадырԥшуа.
Урҭ реиԥш аусқәа ҳрыхцәажәарцы нап аналаҳк, хымԥада иаҳҿаҳаршәароуп арҭ ахьыӡқәа: Вл. Агырба, Л. Кәыҵниа, Ш. Цәыџьба, М. Аҳашба.
Л. Кәыҵниа (уажәы хзыхцәажәарцы ҳҭаху, агьырҭ иаанхаз аамҭала даҽазны) иахьатәи аԥсуа литература даара шьаҟа ӷәӷәаны даҵагылоуп. Ари аҩра далагеижьҭеи митәык ҵуам, аха ари аамҭа аҩныҵҟала иааирԥшит имаҷымкәа алшарақәа (уиала зынӡаскгьы исҭахӡам агҳақәа имоу рыҵәахра). Ари атемақәа напы злеикуа даара рыҵаркуеит, убри аҟынтә Л. Кәыҵниа иахьтә кыр ҳақәгәыӷуеит. Ииашаны, «Атәыла
ҿиоит» – тема дууп, тема ҭбаауп, краҵанакуеит, анагӡара кыр анап ҟазара аҭахуп (уи аԥхьаҩ ишидыруа еиԥш аҩ. Кәыҵниа игӡам).
Раԥхьаӡа ҳахцәажәап: иуалузеи ашәҟәыҩҩы ҳтәылаҿ иҟоу аргылара, акласс қәԥара данахцәажәауа? Иахьатәи ашәҟәыҩҩы ихаимыршҭуазароуп ҳарҵаҩ ду Ленин акьыԥхь азы ииҩыз. Уи акьыԥхь дахцәажәеит абас ала: «Анаплакдуқәа рҟны, ақыҭа азеиԥш нхаррақәа рҟны қәнагала аџьабаа аиҿкаара акуп иахьазы ауыс ӷәӷәақәа ирышьаҭаны, зегьгьы раԥхьа иргыланы ауыс ззыутәны иҳамоу Асовет мчы аҟны. Ҳара аџьа иаҵагылоу ҳхатә дисциплина ашьҭыхразы, акы иаԥсам ҳжәытә ауыс акажьразы, акапиталуаа рҳәынҭқарраҿы еиԥш абраҟагьы ауысура аҽацәымхьчазаразы – ацхыраара ӷәӷәа ҳҭахыуп акьыԥхь аҟынтә. Акьыԥхь иаанарԥшлароуп аџьабаатә коммуна анхамҩа аҟны иагхауа, убарҭ агхақәа рныхразы рыцҳашьарада иқәԥалароуп, ҳанхамҩаҿы ашәрақәа зегьы аарԥшны иԥнажәалароуп, дара убарҭ ашәрақәа ирҭақәоу азҩақәагьы рҭыхразы аџьажәлар аднагалалароуп».
Уажәы иааркьаҿны ҳналацәажәап арҭ Ленин иажәақәа Кәыҵниа «Атәыла ҿиоит» аҟны ишынеигӡаз.
Аԥхьатәи апоема хьӡыс иамоуп «Апролетар» (70 даҟьа раҟара аҵанакуеит). Раԥхьа иргыланы аҩ. Кәыҵниа дрыԥхьоит аӷьеҩ усуцәа, инженерцәа, атехникцәа, ахимикцәа, колхозаа – «асоциализм ргылара знапы алаку зегьы», карандашьла иқәԥо, қьаад зымҵоу, аԥсынгьари иасуа, ажьаҳәа зку, баҳала ижуа, ашахта иҭоу, астанок иадгылоу, амшын иху – асоцеицлабра шьҭырхырц, атемпқәа ҳараркырц.
Уи ашьҭахь инароуны дахцәажәоит ҳтәылаҿ алшарақәа иҳамоу – ахәышықәсатәи аплан анагӡара аҟны, аџьажәлар енагь пату зқәу коммунисттә партиа анапхгара абзоурала уи а-5-шықәсатәи аплан 4-шықәса рыла анагӡара азы ишықәԥауаз, ҳсовет мчы шыӷәӷәоу, океан цәқәырԥақәа мчы шрымам иара азы, избан акәзар ҳара иҳамоуп «Ар ҟаԥшь» – абаагәара хыи бомбеи змыхәо совет мчы иаҿықәыршоуп
есқьынгьы»! «Аҳәынҭқарратә политика уысҳәарҭа – алмас бла зхоу еиҵахом аказы». Нас ироуны далацәажәоит амал-ҳәынҭқаррақәа рҟны иҟоу аихәлахара, арыцҳара ирымоу, уи ишзалымҵуа. Изаманоуп, уи зегьы бзиоуп.
Аҩ. Кәыҵниа ипоема аҟны «сара» ҳәа ирцәажәауа СССР оуп. Уи оуп игәы иҭоу зирҳәауа. Уи ала иҳәарц иҭахын: СССР алшарақәа апролетарцәа ирылшароуп, избан акәзар, апролетарцәа роуп аџьанхаҩыжәлар рыцырхыраакӡаны ҳтәыла аԥшра зыԥсахуа (иха иабаҟоу аҩ. Кәыҵниа ихаиршҭит урҭ реиҩызара).
Уи адагьы, ари апоема апролетар (апролетар нбан дула акәым – апролетар иаша) иқәԥара атәы аарԥшны, аӷьеҩ усуҩ даарԥшны иаҳнарбом.
Ҩажәак рыла дрыхцәажәоит х-ҩык аусуцәа Филомов, Карташев, Козауров). Исзымдырит Донбасынӡа ацара заҭахыз, ҳара ҳаҟны иҟам џьушьап аӷьеҩ усуцәа. Уи ахьысҳәаз уиаҟара иџьышьатәӡам, избан акәзар, апролетар асахьаҩра аҟны ирбара аниҭахха, иазхом агазеҭ мацара, иаҭахуп аԥсҭазара аҟны агәаҭара.
Мап! Ухы иҭҳәааны игәамҭақәа, кабинет ҳасабла уажәтәи аԥсҭазара асахьаҩра литература анҵара, уи баша қьаадҩроуп, патреҭ ҭыхроуп, фикциоуп. Уи аҵаҟа ҩажәак рыла иаҳәоит урҭ «рымчала (анҭ ахҩык – Хә.Б.) инагӡахыеит ааглых план еиҳаны». Араҟагьы цқьа иҳәам. Иаҭахын арҭ реиԥш иҟоу рымчала.
Аҩ. Кәыҵниа алшарақәа иҳамоу зегьы акакала иаанмыжькәа рыԥхьаӡара даҿуп, сахьаҩрала арбара ацынхәрас.
Абар уи: схы, сыхәшә, сбомба, сшәақь, стапанча, сбзарбзанқәа, сплимиотқәа, саҳәа, сҟама, саҳәызба, смагана, еиха, анефт, арацәа ҭыԥқәа, агаз, абҩа, абамба, ачаи, аҭаҭын, ажәла хыкқәа, сзауад, сфабрик», нас – Кузбасс, Урал, Москватә афымца зауад, Тҟәарчал абас акы аанмыжькәа иԥхьаӡоит. Аҩ. Кәыҵниа ипоема аҟны ҳалшарақәа, аха сара сгәы иаанагоит, арҭ ҳалшарақәа иҵагь еиӷьны апартиа еизара ақәҵарақәеи, ҳхадацәа рцәажәарақәеи рҟны иануп ҳәа. Уажәтәи ҳсоциалист
ргылара алексикон аҟны арҭ реиԥш ажәақәа ҵҩа рымаӡам, рхыԥхьаӡара рацәаӡоуп.
«Апролетар» ҳәа хыс ианеиҭа, сара сгәы иаанагауан даҳирбап ҳәа апролетар «згәы џырыу, зыбз еихоу» (Ш. Ҵәыџьба бзиа иибуа ажәақәоуп), аус иаразнак ихәжәаны ишынеикӡауа, абжьахақәа дшыриааиуа. «Тҟәарчалргылара» аҟынгьы иаарԥшым акомҿар аага-лых планазы ишықәԥауаз, абжьахақәа шхадырҭәаауаз, аусура аҽацәыхьчацәа ишрақәԥауаз.
Аҩ. Кәыҵниа «Тҟәарчалргылара» аниҩуаз аамҭаз «Тҟәарчалргылара» аҟны иҟан дара абжьаха (прорыв) – иаарԥшым апартиеи акомҿари русура аагалых план анагӡараҿы. Ажәакала, аԥсҭазара иаша аарԥшым, инагӡам Ленин иажәа акьыԥхь азы: «Анхамҩа аҟны иагхауа, убарҭ ашәрақәа рныхра азы рыцҳашьарада иқәԥалароуп, ҳанхамҩа аҿы ашәрақәа зегьы аарԥшны иԥнажәалароуп, дара убарҭ ашәрақәа иҭақәоу азҩақәагьы рҭыхразы аџьажәлар аднагалалароуп».
Аҩ. Кәыҵниа ииҳәуа ала зехьынџьара бзиароуп, гхак ыҟам, бжьахагьы ыҟам, шәрагьы ыҟам.
«Тҟәарчалргылара» – дунеитә напҟьарала ахцәажәоуп. Аԥсҭазара оҩы дарбаӡам. «Тҟәарчалргылара» – ҩуп нбан дула. Уи ус шакәу ҳнарбоит иара ахгьы. Тҟәарчалргылара – нбан дула акәмызт ишаарԥштәыз, еиҳарак иарбатәыз Тҟәарчал зыргылуаз аоҩ ҿыц иакәын, конкрет темак шьҭыхны. Ҳара ҳусураҿ еиҳарак крызҵазкуа: абри аргылара ду апроцесс иахҟьаны аџьажәлар рдырра ҿыц дунеихәаԥшрала ашьақәгылара, Маркс иидеиа дуқәа ауаа рбзазара оуп рдырра шьақәзыргылуа аиашахара оуп. Ауаа рбзазара иахҟьаны рдырра шышьақәгылауа асахьацәра литература иарбатәуп.
Уажәраанӡа инароушәа ҳахцәажәауан, уажәшьҭа иҵагь атекст ахь ҳҽадкыланы ҳрыхцәажәап агхақәа. Амал уаа, апапцәа, аԥсаԥоуцәа, ахәаџьацәа раԥхьа иргыланы ишәиуа, иматанеиуа иахьа уаҵәыҳәа Асовет мчы аҵыхәа ԥҵәара ишашьҭоу данахцәажәауа иҳәоит абас: «Уахыи
ҽныи иашьҭоуп (дара амалуаа – Хә.Б.) ахыхраз (Асовет мчы – Хә. Б.) кыр игәаҟхьеит, аха иқәҵуам! Уи намӡар ҟалом! Хәышықәса ҳәа иԥхьаӡоуп, аха ԥшьышықәса рыла инагӡахоит, иара убри анҵәамҭа акәӡоуп ҿҳәарас ирымоу – инҵәаӡоит» (амала, гәыбӷан симҭааит автор астих аформа ахьысымшаҭауа) (ад. 56).
Абас ала еилиргеит акапиталистцәа рықәӡаара аҩ. Кәыҵниа. Акалендар аанкылан «арҭ ҿҳәарас ирымаӡоу хәышықәсатәи аплан» оуп. Уи анҵәамҭа урҭ рынҵәамҭа оуп ҳәа ҳазҳәауам. Ус изалшом. Аҩ. Кәыҵниа ииҳәуа иаанагоит (уи сара Кәыҵниа игәы иаанагоит сҳәом): иазнауазеи, изаҭахузеи классла ақәԥара, ахыргәаҟра, аҩбагьы акоуп – 5 шықәсатәи аплан оуп урҭ «ҿҳарас ирымаӡоу – инҵәаӡоит».
«Иахьа – уаҵәы» ҳәа акапиталистцәа ықәӡаауеит ҳәа ҳазҳәауам, аҭоурых уахь ихьанарԥшхьеит аха. Уи ари еиԥш џьарак мацара акәӡам иахьиҳәауа, даҽаџьара иаҳәахуеит акапиталистцәа гәырҩала ишхәыцуа, иҵыкәкәаны инҵәоит ҳәа. Уи абас ала дахцәажәоит: «Ргәырҩа рхәыцра ргәы иҭахоит, ишҭац шьаҟәаҟәала иарҩоит уи (агәырҩа – Хә.Б.) иҵнаркәкәоит (ҳаи изықәшәазеи – Хә.Б.), иагьшнеиуа иагоит (адәныҟатә зҿаазхо – Хә.Б.) (24 ад.). Ус анакәха: апролетарцәа шәнапы шәымҟьышьын, акапитализм гәырҩала цәгьала наӡаӡа иҭахоит. Абри ахьоуп иахьцауа аҩ. Кәыҵниа иажәақәа. Даҽаџьарагьы иҳәоит абас: «Мышкы ҩымш хақәыиҭрыла аԥсабара иқәԥшыз гәаҟыжәлар ирхәыцуа рхы иҭамӡо!.. рхы иҭамӡо иҟалеит. Ари алагьы арҭ шыӡыз ишыԥсыз» (62 ад.).
Ари иаанагоит: шәзыргәаҟуазеи, иаҭахым ахыргәаҟра, избан акәзар, урҭ усгьы гәаҟыжәлар ирхәыцуа рхы иҭамӡауа ианыҟала усгьы иԥсышт.
Акапитализм еилабаахьеит, аха уи ианакәзаалакгьы гәырҩала, иара ахала, мчыда иҭахаӡом. Уи апролетартә револиуциа оуп иқәызхуа, марксизм – ленинизм ишаҳәауала, классла ақәԥарала, апролетариат идиктатура ашьақәыргыларала.
Уажәы ҳахцәажәап акулакцәа классла рықәхра аҩ. Кәыҵниа ишеилргаз: «Са сԥсы шызшәа, хақәыиҭрыла сшынхо! Са сшьажәцәа шықәсхыз!».
«Оҩ дшыҟаӡам». Уи аҵаҟа ҩажәак рыла иҳәоит «инхаз зегьы рыцқьо, ԥхьасышцо», аха хыхь ииҳәаз ибжьнахуеит. Макьана ԥсшьараӡам, иҟоуп классла ақәԥара. Классла ақәԥара аформа аҽаԥсахуеит, аха иаҵаку акоуп, формас ишьҭнахлакгьы. Ленин иҳәон, акапиталистцәеи апомешьчикцәеи урҭ иаарласны иқәаҳцеит, аха аус злоу насоуп, насоуп (оуп) ареволиуциа иашаҵәҟьа аныҟалауа.
Арҭ хыхь ҳзыхцәажәақәаз ирықәыршаҳаҭны иааркьаҿны уажәы зны абас ҳҳәар ҟалоит: аҩ. Кәыҵниа иҩырақәа (уажәы еилҳаргақәаз) рҟны ицәмаҷуп классла аҽазыҟаҵара, џьара-џьарагьы инагӡам Ленин иажәақәа.
Нас џьара-џьарагьы иалашәақәоит ажәа бырқәа, иаҳҳәап абарҭ реиԥш: «смацәысуеит, сгәыргәыруеит» (15 адаҟьа), араҟагь маҷк иџьаџьан иҳәоуп, «агәыргәырреи», «адыдреи» ара ианаалауам, избан акәзар, «агәыргәырра» аҟны оҩы џьара акы алкааны изеилыргауам. «Агәыргәырра» – ҳаԥсҭазара ианаалауам, «адыдра» – уи ажәагь цқьа иманшәалам. «Смацәысуеит» уи иаанагауаз зынӡакгьы исзеилмыргеит.
Аҩ. Кәыҵниа иаамҭаны иқәиргылт зҵаара бзиак. Уи ҳәоуп абарҭ ажәақәа рҟны: «Напхыцк иаҟароу аусаҿгьы дунеитә револиуциа сырҵырц». Ари Безименски иҟынтәи ишьҭыхуп («кто умеет за каждой мелочью революцию мировую найти». Даҽакалагьы: «кто умеет за каждой мелочью человека живого найти»).
Аҩцәа шьоукы иалаланы адунеитә темақәа ирхцәажәоит, аха аус маҷқәа рхашҭуеит. Урҭ аус маҷқәа – «напхыцк иаҟароу ауысқәа» даара кыр рыҵаркуеит. Аҩ. Анатоли Всеволод-иԥа Фадеев џьара иажәа иалаҵаны дахҵәажәеит абри хыхь сызҿыз азҵаара.
«Ҵыԥхцәа – иҳәеит аҩ. Фадеев – М. сареи аԥсуа қыҭақәа рахь ҳныҟон. Хәылԥазык амшцәгьа ҳақәшәан Ҷлоу џьара ҳнеит. Зҩны ҳнеизыи сҩызеи рабацәа ашьа рыбжьан
жәытәаахыс, ажәытә иара убри ашьаура аҵыхәала аԥшәма иабацәа хҵәаны Ҷлоу иааит. Ҳазусҭқәаз анаҳҳәақәа аҳәса иаарцәмыӷхыеит (аԥшәма дыҟамызт, аԥшәма апартиа далан, ақыҭ совет хантәаҩыс даман). Дыук мырҵыкәа, аԥшәма дааит, ҳаҭыр ҳақәиҵеит. Џьара акы игәы иалоуп уҳәартәы дыҟамызт. Ашьыжь ҳанцауаз аламҭала аԥшәма дҩагылан ус иҳәеит: «Иахьа даҽа аамҭоуп, ажәытә ҳабацәа даҽакала иҟан, даҽа ҵасқәак рыман, ашьаурагьы ҳхаҳаршҭроуп». Абри џьаргьы ианымызт, аха ареволиуциа азы шаҟа иуыс дуузеи ҳәа» – далгеит аҩ. Фадеев.
Убас иҟоу аусқәа (урҭ рҩызцәа рацәаӡоуп) напхыцк иаҟароушәа убоит, аха ареволиуциазы уи митәы аҵанакуеит, ари иаҵанакуеит аџьажәлара рыхшыҩ аҟны ареволиуциа иҟоу.
Безименски хыхьтәи ажәақәа зхиҳәаа асахьаҩра литература аҟны аоҩ «бза» (аоҩ иаша – «живой человек») иаарԥшра азоуп. Ари зхиҳәаа аусуҩ «баша» ирбара азы акәым, ари зхиҳәаа аусуҩ конкретла, иара дшыҟоу, ԥсҭазашьас имоу сахьаҩрала арбара азоуп. Уи усҟан абри ажәа ала драқәԥауан аԥсабара аакажьны аҩра зҭахыз. Кәыҵниа ари аус дзыхцәажәаз нагӡатәуп. Даара рхшыҩ азырышьҭыроуп аҿар шәҟәыҩцәа, абри хыхь ҳзыхцәажәаз анагӡара, избан акәзар, убри аҟны зегьы маҷк-маҷк ицыркьуеит. Иара аҩ. Кәыҵниагьы дацәыхьчам уи.
Аҩ. Кәыҵниа аус маҷқәа «напхыцк иаҟароу ауысқәа» рҟны уиаҟара иперо ааникылом, убри аҟнытә иара ииҳәази иара ииҩызи хәыҷык еиқәшәауам. Амала аҩ. Кәыҵниа иаҳәатәуп ԥхашьара ҟамҵацәакәа «Апролетар» ҳәа ииҩыз аҟны апролетар «бза», аӷьеҩҳәа аус зуа исахьа аарԥшым.
Ажәа дула иҳәоуп, уи бзиоуп, аха уи азхом. Аԥсҭазара ҿыц иҵагь агәылаԥшра аҭахуп. Ахшыҩи аталанти аҩ. Кәыҵниа игӡам, аха иҩышьа аформа ирманшәалароуп.
Ииашаҵәҟьаны, Л. Кәыҵниа напы злеикуа ак дук иазҳәоуп, ашьаҿақәа иҟаиҵауа даара иҭбаауп. Хыхь ҳзыхцәажәоз «Тҟәарчалргылара» даара ҩымҭа бзиоуп, иагқәоу ааныжьны. Ари апоемаҿы ироуны дахцәажәоит Тҟәарчалгылара аишьа,
аусура ду иҟоу, аԥсҭазара ҿыц аргылара изҿу, ҵабыргуп, ара хыхь-хыхьла ахцәажәара амоуп, аха усгьы акыр маҭәахәы амҿхеикит.
Џьара-џьара дақәшәаны асахьа ҭихуеит аԥсабара:
«Маҟаҵас иаҿыкәыршоуп ашьха дыуқәа
Хахь еихарԥа еиҵарԥа иԥшӡаха
Жәҩан гәы цқьала амра хәмаруоит,
Амра хәмаруа иԥхоит илашаха.
Даҽаџьарагьы:
Шьхыеи ҟәаԥеи ҿаԥеи ихҟьоу ҵла ԥшӡала,
Ирылаԥшоит аԥша рыласуа иԥыруа,
Ес ҽынлатә амра ца
ирықәырхо ала,
Уырҭ бырлышха ишәҭуоит иҽырбуа».
Ара, ҵабыргны, ибзианы еиқәыршәоуп, еиҿыртәышьалагьы изаманоуп, ҿыц ҩырала, Маиаковски иҩышьа аформала иҩуп. Абри хыхь иасырбаз еиҭакны ԥшь-стихкны иҟаҳҵаргьы иақәнагоушәа избоит: ҳахәаԥшып ус ианаалозар:
«Маҟаҵас, иаҿыкәыршоуп, ашьха дыуқәа
Хахь еихарԥа еиҵарԥа иԥшӡаха,
Жәҩан гәы цқьала амра хәмароуит
Амра хәмаруа иԥхоит илашаха».
Сара сахьахәаԥшуа ҵаҟатәигь хар амам, оҩы ирсартә иҟоуп, ажәеинраала аформа зынӡакгьы акы иаԥырхаганы иҟаӡам. Хыхьтәи џьара, аангыларҭак амаӡамкәа аизада иқәланы ицоит. Сара уи ала исҳәаӡом Маиаковски иҩышьа аформа ҽеим ҳәа, сара исҳәо: Кәыҵниа итәы даҽакуп. Адәныҟала уахьахәаԥшуа Маиаковски иформа иацыԥҵәахоуп, аха уаԥхьо уҿааухар, аидыларахь рхы дырхоит, ԥшьы-стихкны атәарахь рхы дырхоит, абжьгьы уахь ицоит. Убри аҟынтә Кәыҵниа иҩышьа аформа (адәныҟатәи аԥшра) ааиԥсахыр, зынӡак еиқәшәауан.
Амала иаҭахуп аусура, аԥсҭазара иҵагь иаарԥшны агәылаԥшра. Аусура аҩыза Кәыҵниа игуп ҳәа сҳәаӡом, уи «Лӡаатәыи икритика ашьҭахь дара изҳаит. Идаҳныҳәалоит аҩ. Кәыҵниа иҵагь алшара дуқәа!
Хымԥада уи иагьҳаиҭашт даара иҭәу, коммунист идеологиала еибарку асахьаҩра алитература ду.
Сталин «Абольшевизм аҭоурых азы зҵаарақәак» ҳәа дзыхцәажәаз ҳаԥхьа иаргылоит, хымԥада, аидеологиа фронт иҵагьы арӷәӷәара, уи иҳаднаҵоит, рыцҳашьара ҟамҵаӡакәа рақәԥара троцкисттә-контрабандистцәа «кылҳара цыԥхьаӡа мгәацәха иҳәазо» (Каганович).
Абольшивизм аҭоурых «аҟьышьра», еилаганы аарҳәра иашьҭоу марксистә-ленинтә теориа аарҳәра иашьҭоу, нас дара убарҭ ирақәымԥауа алиберализм еилабаагьы.
Сталин иҳәамҭала ҳазлагаз абольшевизм аҭоурых рҵага шәҟәқәа реилыргара, рыхәаԥшра иаанарԥшит имаҷымкәа троцкизм идеақәа, троцкизм гәымхарақәа, дара убарҭ реиԥш ашиԥкақәа ирцәыхьчам «Ленинизм анбан» – ақыҭа партшколқәа рзы ацхыраага шәҟәы – Ольхови ииҩыз, аԥсышәалагьы иара шҩу еиԥш еиҭагоу.
Убарҭ ашиԥкақәа ленинизм аилагара «Ленинизм анбан» аҟны иԥхьаӡоуп абри: автор иқәиргылоит еиԥшны, еиҟараны Ленини Роза Лиуксембурги адунеи апролетарцәа классла рықәԥараҿы. Ольхови ииашаны иаҳирбоит Аҩбатәи интернационал иалаз аусуцәа ркласс еизаны абуржуазиа рахь ишиасыз, аусуцәа ркласс аинтерес абуржуазиа ишрырҭаз, убриала Аҩбатәи интернационал абуржуазиа еиҳарак гәыӷырҭас ишрымоу. Уи ашьҭахь иҳәоит абри: «Еинааларыда, иааҟәымҵӡакәа аревизионистцәа ирақәԥауаз Аҩбатәи интернационал ахәҭак акәын» (Ленин, Роза Лиуксембург – 203-тәи адаҟьа). Ольхови ииашаны иаҳирбоит Роза Лиуксембург
дышреволиуционеру, асоциал-демократцәа ажәала аусуцәа ирыдгылоушәа, аус аҟны буржуазиа шьаҟас ирыҵагылоу раасҭа, аха ажәакалагьы дахцәажәауам Роза Лиуксембург имаҷымкәа ашиԥкақәа илымаз, Ленин, адунеи апролетарцәа раԥхьагыла, ииҳәауаз даваланы апролетартә револиуциа апроблемақәа рҟынгьы ашиԥкақәа илымаз.
1916 ш. октиабр мзазы – аибашьраан, Ленин Иуниус (Роза Лиуксембург лԥсевдоним) ипозициа дахцәажәауа абас иҳәеит: «Иуниус уажәранӡагьы анемецтә арма социал-демократцәа аҽеиҟәшара иацәшәауа, ареволиуциа лозунгқәа инагӡаны аҳәара иацәшәауа хара дзырцәымцеит» ҳәа. Абри еиԥш еилырганы Ленин иажәа Роза Лиуксембург лзи, нас дара убарҭ анемецтә арма социал-демократцәа рзи Ольхови изыҳәан мчы амам, уи ишиҳәаула Р. Лиуксембурггьы Ленин еиԥшҵәҟьа аревизионизм рыцҳашьара ҟамҵаӡакәа дақәԥауан. Ари азҵаараҿы ииашаҵәҟьаны Ольхови идирбом зықьҩыкла апартшколқәа ирҭоу Роза Лиуксембург лпозициа иаша, избан акәзар, Роза Лиуксембург аревизионизм ақәԥараҟны иаалырԥшит даара имаҷымкәа амҩахҟьарақәа, абжьажьара, ԥасатә лнеишьа лнеишьақәа.
Ленин ианакәзаалакгьы ицәымӷын абас абжьажьара, абжамҽамра. Адунеи апролетарцәа рырҵаҩ ду – Ленин ианакәзаалакгьы игәы иазычҳауамызт, иагьиуамазт ареволиуциатә марксизм аарҳәра, аилагара зҭахыз драқәымԥакәа. Уи драқәԥауан урҭ оппортунисттә елементқәа аусуцәа рыҩнуҵҟа иҟаз, џьара еилшәарак имаӡамқәа, џьара рыцҳашьарак рымҭаӡакәа.
Абас даҩсит Ольхови Ленини Роза Лиуксембурги аиԥшымра ирыбжьоу, ленинизми лиуксембургианствеи ирыбжьоу.
Ленин, хымԥада, даара кыр иҳаракны, пату ақәҵаны дахцәажәауан Роза Лиуксембург алшарақәа илымаз адунеи апролетарцәа классла рықәԥараҟны.
Ленин рмаска рхиҟьон адунеи меншевизм ахадацәа Роза Лиуксембург зымҩахь дымҩахыргарц зҭахыз, аха уи ала Ленин амалагьы иҟаиҵомызт хьыжьра лара ашиԥкақәа илымаз раарԥшра аҟны, насгьы ишаабауала Ольхови ихашҭит Аҩбатәи интернационал – арма мҵәыжәҩа аҟны «абольшевизм акәын гәыҭлыхс (мҩықәҵаҩыс – Хә.Б.) ирыԥхьаӡаз» ҳәа еилырганы Сталин ииҳәаз.
Троцкистцәа, нас иара аконтрабандистцәа, Ленин «иқәшаҳаҭым» абри еиԥш даара крызҵазкуа ленинизм зҵаарак аҟны – абуржуазиатә демократиа револиуциа асоциалисттә револиуциахь аиасра аҟны. Насгьы, уи ариашаразы урҭ ирҳәоит Ленин аибашьра ҟалаанӡа, хымԥада, абуржуазиатә-демократиа револиуциа асоциалисттә револиуциахь аиасра еилырганы издыруамызт, уи усҟан буржуазиа ссатә демократын, насгьы револиуционер иашаны дҟалеит аибашьра ашьҭахь Троцки «имҩала иҽанирхыиа» ҳәа.
Ольхови ишәҟәы аҟны иара изгәамҭаӡакәа троцкисттә ҳасабла иалкаарахь дагоит. 1905 ш. ареволиуциа дахцәажәоит абасала: «Ҳара ҳреволиуциа қәнагала иҿианы ианыҟала, уи цхыраагас ироуеит апролетарцәа Амраҭашәарахьтәыи Европа иҟоу, иара уаагьы, револиуциазы амцабз аурышьҭразы. Амраҭашәарахьтәи Европа иҟоу ауысуцәа револиуциала ирақәԥоит ркапиталистцәа. Ус ианыҟала, нас ҳреволиуциа амч иацлоит. Уысҟан апомешьчикцәа инрыхганы, акапиталистцәагьы ирақәԥауа иҟалауан. Уысҟан – буржуазиа револиуциа акәымкәа – пролетартәыи револиуциахауан» (208 адаҟьа).
Абас Ольхови ишиҳәаз иаанагоит асоциалисттә револиуциа Амраҭашәарахьтәи Европа аҟны ианыҟало аамҭазы Урыстәылангьы абуржуазиатә револиуциа пролетартә револиуциахауан, ара зынӡак Троцки «иперманенттә» (инеиԥшьны) револиуциа теориа злаҟауала иахцәажәоуп ари аиасра.
Европа аламкәа Троцки изыҳәан Асовет мчы абуржуазиатәрахь аҿиара иазҳәан («атермидор»). Ленини абольшевикцәеи рзыҳәан Октиабратәи ареволиуциа тәылак аҟны, наҟ-наҟтәи асоциалисттә ргылара иазҳәан. Иҟақәоуп дырҩагь агхақәа. 41 адаҟьа «Организациала еиҿкаау акапитализм» атеориазы иаҳәоит: Ари атеориа – асоциал-демократқәа ирзааигәоу теориа оуп ҳәа, ари маҷк ирԥсыҽны иҳәоуп. «Организациала еиҿкаау акапитализм» атеориа, иашаҵәҟьаны шлацк зларшәым социал-демократтә теориоуп, социал-фашист теориоуп.
53 адаҟьа аҟны иаҳәоит: «Социализм аҟнытә акоммунизм ахь аиасра қәԥарада иҟалоит» ҳәа. Ари иашам: аԥсабара қәԥарада аҿиара залшауам. Уи ус ианыҟала (уи ииашаҵәҟьаны ус иҟоуп) асоциализм аҟнытә акоммунизм ахь аиасра қәԥарада изыҟалауам, избан акәзар, макьана иҟоуп ҳаӷацәа, аҳәынҭқарра мчы, ар, абџьар.
Иҟақәоуп дырҩагь ашиԥкақәа, цқьа напы адымкылакәа арҽеира иахҟьаны, насгьы напы адкыламкәа аиҭагара иахҟьаны иҟалаз.
«Ринок» аԥсышәала еиҭагоуп аџьармыкьа (абазар). Аринок аџьармыкьа ҳәа аиҭагара зынӡак иаҵәахуеит аринок иаҵанакуа. Аринок ҳәа аполитикатә економиа иаҵанакуа, баша аԥсҭазараҟны ҳанцәажәауа аџьармыкьа, абазар џьара шьарак ахьырҭиуа, иахьаархәуа акәым. Адунеитә ринок ианахцәажәауа џьара иалкааны уалицак, ма ҩнык акәым изыхцәажәауа.
Аринок економикатә категориоуп. Уи иаҵанакуа економикатә еиҿцаарақәоуп. Ажәа «аринок» иаҵанакуа гәаҭаны, ажәакала аԥсышәала аҳәара заҟа ицәгьоу ала иақәнаганы исыԥхьаӡоит аԥсышәалагьы «аринок» ҳәа инхаразы.
203 адаҟьа аҟны иаҳәоит: «Агьыи аоппортунизм акы-аоппортунизм зыԥшра иаша «арматәыи» револиуциа жәала изҵәахыуа ауп, ажәала уи абольшевизм аасҭа иара еиҳа «иӷәӷәоуп» (акавичка изҭакыу сзеилмыргыеит, издыруада аиҭагацәа иарыӷьам ҳәа ргәахәазар – Хә. Б.) ауысаҿы уахәаԥшыр, абуржуазиақәеи иареи еизыразханы ауыс руеит». «Иарымоуп» ахьаҭахыз «иарыӷьоуп» ананырҵа шаҟа еиланагази.
Абасоуп ишабалакь аиҭагара, ма ишабалакь хәаԥшра аҭаны аҭыжьра иҟанаҵауа шхәарҭам. Насгьы џьара-џьара
абас еиҭагоуп: аксемрод (аксельрод ацынхәрас – 201 адаҟьа), «маӡалатә марксистқәа» («аргаматә марксистқәа» – урысбызшәала «легальные марксисты» – ацынхәрас) 206 адаҟьа. Даҽаџьарагьы иануп: «уи аҿынтә иаҭахыуп маӡала ауысура» (аргама ауысура – легальная работа – ацынхәрас). Хымԥада, иаҭахын – аргама – избан акәзар, абольшевикцәа Аҳәынҭқарратә Дума, аргама аусуразы, аргама аҳәынҭқарра гәымхарақәа раарԥшразы, хымԥада иаҭахын ацәажәарҭа атрибуна.
214 адаҟьаҿы – апартиеи «арматәыи» (ашәҟәы аҟны акавыичка аҭакым) хынаареи ҳәа хыс иамоуп – ҵаҟа арӷьа хынаара ауп зыӡбахә аҳәауа. Шьҭа иазхоуп, арҭ ҳазхәаԥшызгьы иаҳдырбоит ари ашәҟәы напы адкыланы ишҭыжьымыз, насгьы, аиҳарак еиҭагоуп иҟаҟоу, ихьанҭоу бызшәала, џьара-џьара зынӡакгьы иаҵанакуа узеилыргауам.
Ишакәым аиҭагара иахҟьаны иҟалаз ашиԥкақәа Ольхови ишиԥкақәа раҵкыс хараӡа еиҳауп. Уи ус шакәу ҳнарбоит ари аиҭагамҭа ҵаҟа иарбоу: «Ауысуцәа ркласс азықәԥаразы абуржуиқәа дара-дара рыҩныуҵҟа аимакқәа ирымақәоу рхаршҭны ҽеизак фронтла иазгылоит» (23 адаҟьа). Араҟа ишаҳәауала «абуржуиқәа рыҩныуҵҟа ирымоу аимакқәа рхаршҭны ҽеизак фронтла» аусуцәа ирыдгылозаап. Ари зынӡак цәгьоуроуп, аполит дырра аҿынтә лашәроуп. Ихәыцны иҟаҵазаргь алшоит, иалаадырауазеи аиҭагаҩ ус игәы иҭазу иҭамзу, аха афакт иаҳнарбоит аиҭагаҩ даара дшымҩахҟьаз.
Ас аиҭагара уажәшьҭарнахыс иҳамбароуп. Ах-хык роуп еиҳараӡак еилыжәжәа ирыцҳахәха еиҭагоу, агьырҭ цәгьам бзиам оҩы даԥхьартә иҟоуп. Иҟалон иҵагь аазгар, аха шьҭа иазхоуп, уиаҟара сажәа сроуӡом.
Абас иҟоуп аԥсышәала еиҭагоу «Ленинизм анбан». Ари аграқәа иазеилалаз даара иацәыхьанҭоуп, убри аҟнытә ашәҟәы аҭыжьрахь инашьҭҭәым, арҭ агхақәа иамоу амымхыкәа. Насгьы, ари ашәҟәы знапаҿы иҟоу арҭ аграқәа иамоу идыруазароуп, данаԥхьауагьы урҭ ашиԥкақәа идимкылароуп.
«Аҿыц аиааиоит» ҳәа хьӡыс иамоуп ари Ҷкадуа ииҩыз ашәҟәы. Иаҵанакуа уиаҟара сахцәажәаӡом, амала аҩышьа зеиԥшроу иаазыркьаҿӡаны ҩбаҟа ажәа ахысҳәаауеит. Раԥхьа иргыланы иҳәатәуп, Ҷкадуа иҩымҭа зынӡак асахьаҩра амԥан ишықәӡам, ус иалкааны иагу ҳәа узыхцәажәара агьыҟам, убри аҟара ирыцҳахәха еибаркуп, акласстә қәԥара хыхь-хыхь ицәыргоуп. Иара зламҩасуа адинамикала иаарԥшым. Агага еиԥш иббаӡа џьоук асцена иқәгыланы ицәажәоит, иршәым ирхам, ирыҟәным, ԥшра рымам. Ирҳәозеи? Апоетикатә емоциа аҟәыхк зларшәым ажәақәа. Ажәлар реизараҿы адоклад ҟазҵо, инеиҳәаз зегьы акы аанмыжьӡакәа ианиҵоит, уи асахьаҩра митәы иаԥырхагоуп. Ицәажәауаз ҩ-сааҭк рыҩнуҵҟала ииҳәаз зегьы ара изанҵатәызыз. Издыруада стенограммазар? Иҟалап. Уи аԥхьаҩ митәы игәы арҿыӷьуеит. Иҟоуп политикала ииашам ажәақәа. А-7-тәи адаҟьаҿы иаҳоит: «Аурыс хәынҭқар ари амал ауыс азыура илымшеит». Ари зынӡак ииашам. Илымшоны оума, иҟаиҵарц иҭахымызт, избан акәзар аурыс ҳәынҭқар Аԥсны аӡа-маӡа злыҵуа колониас иман. Ааглых ирҿиомызт, аџьажәлар алашьцара иҵахалан иаанхаразы, аексплоатациа рзура иаҳа имариахаразы. Оҩы исахьа иаша арбара ацынхәрас, араҟа иаабоит аоҩ инуыр, игага, аха иабаҟоу иагьа уҽушәаргьы џьара узихьысуам. Ус анакәха, урҭ бзам. Аԥсабара кьыс амамкәа, автор ивҩырны ицоит. Ишакәхалакь аԥсҭазара иаша аарԥшым. Аҩ. Ҷкадуа аҩра анапҟазара зынӡак ицәмаҷӡоуп, атема бзиа шьҭыхуп, аха изхәарҭоузеи. «Иагьжәҩантәым, иагьдунеитәым». Аформа кәадоуп. Аформа анкәадаха иаҵанакуа амч маҷхоит. Аформа иаҵанакуеи анеидҳәаламха уи сахьаҩрахом, баша иабсурдмхоит, иабастрактхоит, баша кьаадҩырахоит. Ажәеинраалақәагьы формала иԥсыҽӡоуп, џьара жәеинраала шәагак ала иҩым. Арҭ ажәеинраалақәа еиҳарак политикатә бызшәала иҩуп, сахьаҩра бызшәала акәымкәа. Аҩ. Ҷкадуа «Аҿыц аиааиуоит» ҳәа атема ишьҭихыз изаамырԥшит, ажәакала, Ш. Ҵәыџьба дшахцәажәаз акәхеит:
«Оҩы иимбаӡац формак ала иҩыит,
Аповест, аочерк ҳәа еимдырххоит убри
Ҳаи, шәааҟәыҵындаз џьыушьҭ!
Абрахьгьы еиуам, убрахьгьы еиуам уи».
Абри ахьӡ иаҵакны, скритика хәыҷы алгамҭа инацраҳәаны сахцәажәоит асахьаҩра литература азҵаарақәа акык-ҩбак.
Ара сзыхцәажәауа азҵаарақәа рыҩра аан, схы иасырхәеит аурыстә литература, схы иасырхәамоу ԥсыхәа ахьамамыз, еиҳарак атеориатә зҵаарақәа еиҭагазар акәхон, ус иагьыҟасҵеит.
Аха аурыстә текст тәыс сҽамҭакәа, аиҭаҳәарақәа иҟасҵауаз раан аԥсуатә литература аҟынтәи аҿырԥшыгақәа рыла еибасыркит.
Иҭабуп ҳәа иасҳәоит Л.Кәыҵниа ихаҿы иааганы аурыс текст аҟынтәи ажәеинраалақәа сзеиҭазгаз.
Ажәа «алитература» иаԥсышәам, иагьаурыстәым, уи алатинтә ажәа «литера» иахылҵуеит. «Литера» – иаанагоит анбан. Ус анакәха, «анбанра» ҳҳәалар акәхон, аха иаҳа изланаалоз, излашьцылаз аҳасаб ала ажәа «алитература» ус ахы иақәиҭны иаанхеит.
Алитература иаҵанакуа ажәеинраалақәеи, ажәабжьи (рассказ) рымацара ракәӡам, уи иаҵанакуеит ажәатә ҩымҭақәа зегьы: икьыԥхьуи, напыла иҩуи, ма ус иҳәоу. Афизика рҵага шәҟәы, Д. И. Гәлиа ичастушкақәа, М. Аҳашба ииҩыз
«Алло», Л.Кәыҵниа иажәеинраалақәа, «Ленинизм анбан», Ленин иҩымҭақәа – арҭ зегьы алитература иалаԥхьаӡоуп. Иаазыркьаҿны иуҳәозар алитература ҳәа иашьҭоуп ажәатә ҩымҭақәа зегьы: ма напыла иҩу, ма акьыԥхь аарханы иҭыжьу.
Алитература акәша иакым. Алитература ҩ-класскны ишоуп. Раԥхьатәи акласс иаҵанакуеит аҵара ду иалаԥхьаӡоу атрактатқәа, апублицистикатә ҩымҭақәа уб. агьырҭгьы. Аҵара ду иалаԥхьаӡоу атрактат уалс иадуп: цқьа еилкаау, лыхәҭала ираӡоу, иабективу аиаша (истина) аарԥшра. Ари аиԥш иҟоу алитература рҩуеит аус злоу, икьаҿу ажәа бзиала ишьақәыртәаны.
Абри акәша иалаԥхьаӡоу алитература иашьҭоуп апроза ҳәа, иара ажәа ирҭбааны излаанагауала.
Аха иҟоуп ас иабективу аиаша ҳазмырбауа. Уи иаҳнаҭоит изыхцәажәауа излаҟоу иацҵаны, излаҟам ала ишьақәыргыланы. Ари ус акәзар ҳахәаԥшыпи.
«Амра ацыԥхь аҿыдды ажәҩан инкыдҩырны, ашьха инықәбылгьаны нхыҵтәыи атыша аҭаҳара иаҿын. Ауаҩы ихы иҿы ацәырԥшӡа ҭып еиԥш аԥсҭҳәақәа баҳҭ-баҳҭӡа, анаҟа араҟа ажәҩан аӡамҩа иаҿан» (М.Аҳашба). Абар ассир! «Амра ацыпхь аҿыдды ажәҩан икыдҩырны», «атыша аҭаҳара иаҿын». Аԥҭақәа «баҳҭ-баҳтӡа» «ажәҩан аӡамҩа иаҿан». Ари џьашьатәӡами? Асоума амра шыҟоу?
Иаагап даҽакы: «Абар шьҭа амра ӡаалыеит. Аҵых ԥырны иааиуеит амрагыларахьтә. Ашьшьыҳәа аиқәара ахарԥаны аҽышьҭнахуеит ахрақәа рахь, нас ԥшьаала иӡаакәкәалоит агәаҩарақәа рахь. Ишәаны аҽаҵәахуеит еиасыз амш ашәаԥшь».
Араҟагьы хыхьтәи аиԥш иҟалеит. Аҵых ԥырны иааиуеит, аиқәара аҽышьҭнахуеит, ишәаны аҽаҵәахуеит, еиасыз амш ашәаԥшь – арҭ зегьы ииашаӡам. Араҟа аҩцәа зыхцәажәауа излаҟоу иацҵаӡаны еибыҭоуп.
Абас ишьақәыргылоу алитература иашьҭоуп апоезиа ҳәа (иара ажәа ирҭбааны излаҵанакуала).
Апоезиа аинтерес иаҳнаҭауеи, насгьы апоетикатә ҩырақәа ҳрыԥхьан ҳдырраҿы ашҳам иаҳнаркуа, ҳахшыҩ иадырратә аилкаара иаҳнаҭуа ԥсихологиала зынӡак иеиԥшуп аҟазара ҩымҭақәа: амузикақәа, асахьа ҭыхра, акәашарақәа, орнаментқәа иҳарҭауа адырра, ажәақәа ари адырра естетикала, ма сахьала ишьақәыргылоуп. Убри аҟынтә апроза дырҩагьых иашьҭоуп асахьатә литература ҳәа, агьырҭ исахьаҩырам алитература аасҭа. Апоезиа жәеинраалала иҩым макьана хьыӡ ҷыдак азымԥшааит, уажәы аакьыскьа уи «абеллетристика» ҳәа иаԥхьауа иалагеит, аха «абеллетристика» иаанагоит – «исиру алитература», ус анакәха, уаҟа иаҵанакуеит ажәеинраалагьы. Иҟалар ҟалап, ари ахьӡ апоезиа жәеинраалала иҩым хьӡыс иазынхаӡар, аха макьана «асахьаҩратә прозақәа» ҳәа иашьҭоуп.
Иҵагь хыхь иаҳҳәеит апроза ибалгьуи обиективи аиаша иалаԥхьаӡоуп ҳәа. Нас убри оума мҩақәҵагас иамоу апоезиагьы? Ҳахәаԥшып:
– Дариалтәыи аԥсҭа еиҟәшоуп Терек аӡы ала Кавказтәыи ашьхақәа рҿы. Терек даара иццакӡаны имҩасуеит.
Абар иаазыркьаҿны Терек аилкаара. Абар иара убри апоезиа ишаанарԥшуа:
«Ҵаҟа аҵаулра цәыиқәара
Маҭ ҭрак еиԥш иубоз еиҩшьара
Иҭҟьа иҩны ицон Дариал,
Терекгьы алым еиԥш иԥуа
Ацаҟь ԥрыцәқәа ахәда иқәԥса
Ицәқәырԥон».
(Лермонтов)
Абар иаахҵәаны Днепр аилкаара: «Днепр аура – 2.283 километр. Абжеиҳарак аӡыӷбақәа хылар ауеит».
Аха Гоголь дшахцәажәауа ас акәӡам. «Асаркьатә мҩа, шәага амам аура, инҵәаӡом аҭбаара, адунеи еиҵәа иалоуп ишьқьыруа».
Мамзар иаагап М.Ҳашба аӡырҩаш дшахцәажәауа: «Аӡырҩаш исаркьаԥҽхассараха еиқәыԥсауа илыеиуан».
Гоголь, Лермонтов, М.Ҳашба еилкааны дыргак амалагь иаҳдырбом. Уи инеиҳаны зынӡак ииашам иахцәажәоит. Гоголь излаиҳәауала – Днепр нҵәаӡом, саркьатә мҩоуп, адунеи еиҵәа иалоуп ишьқьыруа.
Лермонтов излаиҳәуала Терек лымҵас иԥоит, ацаҟь прыцәқәа ахәда иқәԥса.
М. Ҳашба итәы иаҳәоит исаркьаԥҽхассараха еиқәԥсо… Абар ассир! Хымԥада, аԥхьаҩ еилиргоит арҭ хыхь иаагақәоу шхәыцу, излаҟам ала еибаркны ишахцәажәоугь, арҭ еиҿырԥшызар излаизааигәоу ыҟоуп.
Аԥсҭа аиҩԥара иаҩызоуп, аиҩԥараҿы иҵыс-ҵысуа, аԥсы ҭоушәа илеиуеит аӡырҩаш. Аӡырҩаш амаҭ еиԥш иҵәиҵәиуа иракьҭо иҟоуп. Аиҩԥара маҭ ҭрак еиԥш иубоит. Хыхьынтәи ахаҳәқәа ирықәҵәырны аӡырҩаш цәқәырԥа ахланцы аҽаҭаны илеиуа, алым анышьҭыԥауа иаҩызоуп. Ашьхақәа ихәаш-хәаша, цыԥхьны ианыҟалалагь абрыцә еиԥшхоит; аӡырҩаш лбааҟьа, ацаҟьақәа ирынԥа, ишәахссарахан иахьлеиуа – саркьаԥҽхассараха еиқәԥсо џьушьап. Арҭ, хымԥада, аиаша даара акыр иацәыхароуп, аха усгьы излаиҿурԥшыша, излеидукылаша рацәоуп. Абарҭ асахьақәа рыла – Гоголь, Лермонтов, М.Ҳашба, аӡәы иажәеинраала, агьырҭ ус жәа еиужьла ҳдырра иаларгалоит, ҳахшыҩ уи ала ишьҭырхуеит, арҭ асахьақәа изыхцәажәауа «ашҳам» ҳаларҵоит. Апоезиа адҵас иамоугь уи ауп изызҳәоу: ажәала асахьа ҭыхны, убарҭ рыла ҳдырра еиҿнакаауеит, ҳахшыҩ аҽҭанахалоит, уи ҳара иҳазнарҵысуеит ма агәалсра, ма агәырӷьара, арацҳашьара, ахаҵара, аџьшьара, ацәымӷхара уб. агьырҭгьы.
Абар Плеханов дшахәаԥшуа апоезиа дыррас оҩы инаҭауа: «Сара убасҟан аибашьратә гимназиа ашьҭахьӡатәи акласс
аҿы сҭан. Крыфаншьҭахь ԥыҭҩык гәыԥла ҳтәаны Некрасов иҩымҭақәа ҳрыԥхьауан. «Аихатәы мҩа» аԥхьара ҳналгоны адаул инаст, афронттә ҵарахь иҳаԥхьоз. Ҳашәҟәқәа ҳҵәахын, ацехгаузахь абџьарқәа рзы ҳцеит; ҳзыԥхьаз даара ҳархәыцны ҳаман. Аҭаалым ҵаразы агылара ҳаналага, сҩыза ашәақь шьхәа инапы иампыҵарӷәӷәауа икны даасыдгылан, даасахәыҭхәыҭит: «Еҳ, ишьҭысхрын сара абри ашәақь, сагьцарын аурыс жәлар рзы еибашьра». Абарҭ ажәақәа сдырра луанытә иалалыеит. Убас енагь «Аихатәы мҩа» саԥхьацыԥхьаӡа арҭ ажәақәа сгәалашәон».
Ҳара ишаҳҳәаз ала апоезиа иобективу аиаша акәым уалс иамоу, аха џьоукы уи еиԥшымкәан аилкаарақәа абжьаргалоит. «Аҟазара (ус анакәха апоезиагь) – иаҵанакуеит аԥсҭазара сахьатә (образла) формала аилкаареи агәаҭареи. Аҟазарагь, анаука аиԥш иаҳнарбоит иобективыу аиаша».
Абри аилкаара иаднакылоит даҽа хәаԥшрак: апоезиа аԥсҭазара иасаркьоуп, даҽакала иуҳәозар ари иаанагоит: апоезиа аԥсҭазара ҳнарбоит иара ус излаҟоу ала имԥсахӡакәа ҳәа.
Ари ас акәзар, аԥсҭазара иаша еиҳа амч аиуан, еиҳа аҽаҳнардыруан, баша аԥсҭазара ианԥшуа (отражение), ихәашьу афотографиа иаҩызахон, уи хьшәашәахон, усҟакгьы ҳазеимдарымызт, иара ашҳам ҳнаркрымызт.
«Аԥсҭазара асаркьа» акинемотограф аҿы ҳазхәаԥшуа асахьақәа иреиԥшуп. Иаҳҳәап, ҳазхәаԥшуа ицқьаны зсахьа
ҭыху зауадзааит, фабриказааит, колхоззаит, ма ԥсабаразааит: аҩбагь акоуп ҳанахәаԥшуа иаҳгәаԥхашт, аха ҳаҩнуҵҟа ацыԥхь азырҵысуам, ҳазыргәырӷьом. Уи афонаҿы излаҟам ала ихәыцу драмак, ма комедиак адҳәалахар насоуп оҩы идырраҿы ацыԥхь анахылҵуа, оҩы ихшыҩ анышьҭнахуа, иинтерес аназнарҳауа.
Ари «аныԥшра» ашьаҭакҩы Чернишевски аҵыхәтәанӡа иҳәеит: «Аԥсҭазара аиҭашьақәыргылара – аҟазара иазеиԥш ҟазшьоу дыргоуп, еилкаарасгьы иамоу уи оуп. Дырҩагьых аҟазаратә ҩымҭақәа даҽа уалкгьы рымоуп: аԥсҭазара аилкаара; дырҩагьых уи уалс иамоуп аԥсҭазараҿы иҟалауа априговор аҭара».
Уи азҵаара Плеханов дшахцәажәауагьы иара абасоуп: «Аҟазара дҵас иамоу аԥсҭазара иаша злаҟоу ала ошьҭангьы излаҟалашала ианԥшуа арбара; даҽажәакала иуҳәозар – аԥсҭазара иаша зламҩасуа, нас ԥхьаҟа излаҿиаша ала». «Асаркьа» аҿы ианыԥшуа адагьы, аԥсҭазара аилкаареи априговори анадҳәалаха, аԥсҭазара иара злаҟоу ала ианаарԥшымха, усҟан, хымԥада, «асаркьа» баша саркьахом, уи даҽакхоит. Аҟазара ииашамкәа, цқьа ираӡамкәа аԥсҭазара ианырԥшны иаҳнарбауа ала аԥсҭазара иаша зеиԥшроу узеилкаауам, ҳара аҿырԥшыгақәа рҿы иаабеит апоезиа иаҳнаҭауа афактқәа шиашам, излаҟам ала ишышьақәгылоу. Аҩҩы «сахьатә формала адырреи агәаҭареи» идырратә органқәа дрықәгәыӷны иҟаиҵауа, хымԥада аҳәатәы ахаҵара даара ицәгьоуп (ҳалала еилҳаргар иаабоит километрк ахьыбжьоу, аха уи еиҳахаргьы еиҵахаргьы ҟалоит. Иара ус уазхәыцыр угәы иаанагар ҟалоит: Днепр – алгарҭа амаӡам ҳәа, аха 2.283 кл. аура амоуп. Уб агьыр.).
Ари «аилкаара» зыԥсоу арҭ аҿырԥштәқәа рыла ишьақәҳаргылап: Тургенев ироман «Новь» ҳәа изышьҭоу аҿы ареволиуционерцәа рыцҳахәха, иччархәны иҟарҵауа иақәымшәауа иаарԥшуп. Достоевски ииҩыз ароман «Бесы» аҿы арҭ ареволиуционерцәа, зыхшыҩ еилагоу, иԥхасҭатәу уааны, аиргьҳәа рыцәаара убаратәы иарбоуп, насгьы ареволиуционерцәа маӡала русура иаҭахым, ауаа ирзеицәоу ихәымгоу усны иаарԥшуп. Абарҭ рҩымҭақәа рыла Урыстәылантәи ареволиуционтә ҵысра рҵара ҳалагар, уи аҭоурыхи, ареволиуционерцәа руси ԥхасҭатәны аилкаара ҳнаҭоит. Иҟалап, Тургеневи Достоевскии зыцрыҵыз аклассқәа рзы ас «аԥсҭазара аилкаара» еиҳа ирзыманшәалазар: «Ижәбома, ҳара ҳус иаԥышькласуа ауаа зеиԥшроу. Алитература амц аҳәом, уи аԥсҭазара ианԥшуа усуп, уи иара иасаркьоуп» – аха агьи акласс, апролетариат, уи иаацәырганы иҳәоит: арҭ аҩцәа рсаркьа иашам. Убасҵәҟьоуп абуржуазиагь шахәаԥшуа апролетарҩцәа иаадырԥшуагь, аха абуржуазиа ихәашьу бласаркьала, ркласстә кәтаӷьцәа иҭатәаны, ажәҩанахь инапыршьышьуа оуп «ишеилыркаауа» аԥсҭазара аиаша. Урҭ аԥсҭазара «аиаша» хәыҵрышьшьуеит, ирҵәахуеит, ркласстә интересқәа рзы. Апролетартә ҩцәа заҵәык роуп аԥсҭазара аиаша аазырԥшуа, избан акәзар апролетар заҵәык иоуп «адунеи злаҟамлац ала ашьақәыргылара, аиҭакра иаҿу» (Маркс). Уи днаханы иаԥырихуеит акаҭақәа, аԥсҭазара иара злаҟоу ала (реально) дахәаԥшуеит, ус анакәха, иаахжәаны аҟазара саркьоуп, уи аԥсҭазара злаҟоуала имԥсахӡакәа иаанарԥшуеит ҳәа аҳәара имарксисттәым. Аус злоу ари «асаркьала» иԥшуа дызусҭа?
Аҟазара аԥсҭазара еилзыргауа саркьоуп ҳәа ҳанахцәажәауа иаҳхаҳмыршҭуазароуп, иаазырԥшуада, ари асаркьа ианԥшылауа дызусҭа.
Ас анакәха, иобиективу аиаша, иобиективу аилкаара араҟа иҳазҳәаӡом, иуҳәар ҟалоит иобиективу инықәырԥшны аҳра змоу акласс интерес иақәыршаҳаҭны. Абраҟагь апролетариат заҵәык иоуп абзазара злаҟоу еиламгақәа обиективла иаазырԥшуа, избан акәзар, апролетар заҵәык иоуп «хшыҩ дула» иаазырԥшыз «оҩы ихәашаз амистикатә цәа зхарԥаз арыц» (Маркс).
Абуржуазиаа рҟазара уи зызку дара абуржуазиаа бзара аилкаара оуп; урҭ абзазара «амистикатә цәа ахарԥаны» иаадырԥшуеит. Иарбанзаалагь ауаажәлартә гәыԥ, иарбанзаалагь акласс инапаҿы ари даара мчы змоу акоуп.
Иаҳҳәап, «аҟазараҿы ҳара ҳзышьҭоу уи аԥсҭазара аилкаара мацара оума? Насгьы абри иоума ахьӡ ду зманы иҟоу автор ҳәа иаҳԥхьаӡуа, иҩымҭа ҳанаԥхьалагь ашьҭахь ҳахшыҩ фактқәак рыла ианҳарбеиалагь?» ҳәа дҵаауеит Луначарски, иара уи аҭакгьы ҟаиҵоит: «Мап! Ҳара енагь аҩҩы иҩымҭа амч, уи алшара ҟазшьас иамоу адырра ҳнаҭоит. Аҟазара, абзазара аилкаараҿыи, адырра аидкылараҿыи амч змоу акоуп». «Ауаажәлар иреиуоу аоҩы идырра аидкылараҿы иабџьар дыууп» ҳәа дахцәажәеит Плеханов аҟазара.
Ҳара ҳҿы аҟазара аџьажәлар рдырра системала еиднакылоит, емоциала ишьҭнахуеит, класстә ԥсыла иаашоит. Ленин абасала дахцәажәеит апролетартә литература адҵа: «Аҟазара ажәлар иртәуп. Уи луанытә иоунашьҭроуп адацқәа аџьажәлар, амасса ирылаҵәаратәы. Уи арҭ аџьажәлар масса еилыркаартә, бзиа ирбаратәы иҟазароуп. Уи еиднакылароп уырҭ рдырра, рыус, ргәы шьҭнахроуп, иархаҵароуп».
Ара ишаҳәуала Владимир Илиа-иԥа аҟазара иадиԥхьаӡалауан «аидкылара», «алшара».
Убри алшара Толстои даара еилкааны дахцәажәеит. Уи ишиҳәуала: «Аӡәы иҟаиҵо, ихәыцны еилкаау адәныҟатәыи дыррақәак рыла иара идырраҿы игәылаз, џьоукы ианаԥхьалагь рдырра ашҳам анаркуеит, нас уи рыҩнуҵҟа имҩаԥаргоит».
Ус анакәха, апоезиа уалс иамоу афакт ус излаҟоу ала имԥсахӡакәа аарԥшра акәӡам, уи уалс иамоуп еиҳарак адырра ашҳам аркра, аидкылара. Афактқәа рымацара ракәӡам араҟа аус злоу, араҟа аус злоу абарҭ афактқәа рыла оҩы идырраҿы ацыԥхь иргылуа.
Убри аҟнытә апоезиа ҳара абасала ҳахәаԥшыр ҟалоит: апоезиа ауаажәлар рдырра емоционалтә шҳамла еидызкылуа абџьаруп ҳәа.
Ари иаанагаӡом зынӡакгьы апоезиа уаҳа аҭахымкәа аилкаара аиуит ҳәа аҳәара, амала ари иҳанаҳәоит аҟазара иалкаатәу руакы. Ари амалагь иҳанаҳәаӡом, абзазара аилкаара апоезиа иацәыхьчоуп ҳәа, ус акәӡам аилкаара шаҭаху, апоезиа афакт иаиуоу аарԥшуа, хымԥада иаҳнаҭоит афакт азгьы адыррақәа. Аха арҭ алитература иаҳнаҭуа афактқәа, енагь ииашаӡаны иҟам, урҭ ҟалоит излаҟам ала ихәыцны комбинациала ишьақәыргылазаргьы; еиҳа ииашахон абас ҳҳәар: алитература ала еилаҳкаар ҟалоит ауаа, афактқәеи дареи дареи реиҿцаарақәа шеилыркаауа.
«Ашҳам аҭара шаҟа идуу убри оуп шәагас иамаӡоу аҟазара зеиԥшроу. Ашҳамкра шаҟа идухауа аҟара, еиҳа еиӷьхоит аҟазара, аҟазара аҳасабала, уи иаҵанакуа атәы мҳәакәа». Ари азҵаара иаҵанакуа зеиԥшроу абас ала дахцәжәоит Толстои ари риашарагь аҭахым. Убри аҟнытә аҩҩы енагь хшыҩ азишьҭуазароуп, иҩымҭа шаҟа ашҳам оҩы инаркуа, ацыԥхь изнарҵысуа. Абарҭ иаҳҳәақәаз рышьҭахь иаазыркьаҿны аҟазареи абас ала еилаҳкаар ҟалоит.
Аҟазара сахьатә формала иаанарԥшуеит асахьаҩҩы иқәш-мықәш иҟоу иахҟьаны ишьақәгылауа аидеиақәа.
Аҟазара сахьатә формала ишьақәнаргылоит абзазараҿы иҟалауа ҳшазхәыцуа, ус анакәха, аҟазара уалс иамоуп абзазараҿы иҟалауа ҳшазхәыцуа аилкаара, аха аԥсихо-идеологиа аҟазара иалаԥхьаӡоу, абзазараҿы иҟалауа аарԥшреи аилкаареи мацара акәым уалс иаду, уи уалс иадуп абзазараҿы аиҭасрақәа иҟалуа рыԥсахрақәагьы реилкаара.
«Аоҩы идырра, иобиективу адунеи аарԥшра мацара акәым иаҵанакуа, уи иаҵанакуеит наҟ-наҟтәи аҟаҵашьагь зеиԥшроу» (Ленин).
Аҟазара абзазараҿы иҟалауа реилкаареи реиҭакреи азы имаҭәахәуп, аха ҳара иаадыруеит, ауаажәлар классла ишо аҿы аҟазара аҿиара класстә қәԥара ала имҩасуеит, ус анакәха, аҟазара акласстә-қәԥараҿы иабџьаруп».
Иахьатәи ҳаамҭазы абзазара шьаҭаҵакыла, социалисттә шьақәгыларыла аҽанаԥсахуа, иаҵшьтәуп аҟазара аидкылара мч ду иамоу. Маркс итезис: «Афилософцәа еиԥшымкәа еиҭарҳәауан адунеи зеиԥшроу, аха аус злоу иара злаҟамлац ала иԥсахны ашақәыргылара» – иара убасҵәҟьа иаднакылоит аҟазарагьы.
«Асахьаҩра литература аҟазара иалаԥхьаӡоуп. Аҟазара – ауажәларратә бзазара аҿы культуратә қәыргыланы (надстройка) иҟоуп, уи базас иамоуп аоҩытәиса инхара, иекономика» (Луначарски). Аҟазара аидеологиа иалаԥхьаӡоуп. Аидеологиа класс қәԥара формакны иԥхьаӡоуп.
Џьоукы ргәы иаанагоит апоетикатә ҩымҭа аҟаҵара «мариоуп», избан акәзар, аҵара змоу дарбанзаалак наџь-натә ажәақәа рыҩра идыруеит, насгьы игәы ианааҭашәа длатәаны иҩыртә «игәы» ишианаҳәауала; агәы бзиа змоу ауаа мычхәума, аха апоет бзиақәа маҷӡоуп, унацәала иуԥхьаӡаша роуп.
Аҩра «амариара» Пушкин абасала дахцәажәеит:
«Иҿыхоит апоезиа сара сҟны:
Сгәы сыԥсы зегьы ԥхашьоит лирикатә цәқәырԥала
Ԥхыӡк иалоу иеиԥш инаԥҟьа-шьаԥҟьо аџьа бны
Аҵыхәтәаны ицәырҵуеит хақәиҭра мҩала
Ара са сҟны иааиуоит асасцәа ҵҩа змам
Наџьнатәгьы издыруа сыгәҭыха зыцәӡам,
Схәыцрақәа схаҿы игьыжьуоит ԥсшьара руам
Арифм ласқәа уырҭ ирԥыларц иҩ еишьҭоуп
Снацәкьар сперо иазыҩуеит, сперо ақьаад
Минуҭкгьы бжьысуам ажәа еинраала чаԥоуп».
Аха иабаҟоу, ара иануи, Пушкин инап иҩымҭақәеи еиқәшәауам. Иаиқәаҵәаҿы инапҩымҭа ажәақәа џьара еилахәоуп, џьара иҵәаӷәоуп, џьара ирҿыцны ишьақәыргылоуп.
Пушкин иҩыра амариареи, аласреи усурала мацара акәын ишышьақәиргылауаз. Уажәы хыхь ҳазхәаԥшыз иаҳәауеи, инапҩырақәеи аиқәымшәара рыбжьоуп, избан акәзар, усҟан аҳра аман Гегель ифилософиа – иабсолиуттәу аԥсы; ажәенраалақәагьы рыҩуан абри «аԥсы» ацырхырааны гәазҳарала :
«Аха анцәатә глогол заҵәык
Илымҳа аҟынӡа инаӡоит,
Апоет игәы арӡыӡоит
Ҿыц иҿыхаз ауарбажә еиԥш».
(Пушкин).
Хымԥада, иаҭахуп аусура ду аҩымҭа ашьақәыргыларазы. Иаҭахуп аусура, Пушкин аус ииуаз еиҵамкәа, амала ани иабсолиуту «аԥсы» ахь қәгәыӷра аҭахым.
Аха аҩҩы ажәеинраалақәеи ажәабжьқәеи иҩаанӡагьы аус иуроп. Маиаковски иаҳирбоит:
«Ԥаса сгәы иаанагон, –
Ашәҟәқәа ҟарҵоит абас:
Длатәеит апоет
Џьабаа мбаӡакәа
Гәазҳарала ашәа иҳәеит
Еразнак,
Уыххь згеит, уысҭ абар.
Аха ус акәымзаап:
Ашәаҳәара иалагаанӡа
Кыр аамҭа иныҟәозаап
Аԥшаара аҟынтәгьы
Аӡаӷьа рықәлозаап
Ҿымҭ инапыршьышьуазаап ргәыҳәҵәаҟны
Иҟоу шыҟоу хәыцны аиҿартәразы».
Ус анакәха, аҩҩы аҩра далагаанӡа дазхәыцроуп, ихы азишьҭроуп, маҷк иҩнуҵҟа имҩаԥаигароуп ииҩырц напы злеикыз. Уигь маҷуп, зны имазароуп дзызхәыцша, нас аус зыхҿиааша. Ҵабыргны, аҩҩы, џьокы рдырра ацыԥхь аиркаанӡа, ирхәыцаанӡа, иара игәгьы амца акызароуп, џьоукы идеиак диркаанӡа, уи аидеиа иара иҩнуҵҟа иҭахаланы дазхәыцроуп.
Иабантәигои аҩҩы иидеиақәа, иажәақәа, игәы иҭоу, даҽа џьоукы идирдыррыц ииҭаху? Иара ихы иҭҳәаану? Инацәкьарақәа рҟынтә акәзар? Ма иара ициуазар?
Иалкаау оҩы ицәа иалоу адыррақәа: амлакра, абзиабара, аӡышра уи аԥсабара аҟынтәи ихьыԥшуп. Агьырҭ – ахьаа, ашәара, агәахәара – урҭ абзазареи, аԥышәареи, адәныҟалеи оҩы ишьҭихуа акоуп.
Аекономикатә базиси (изықәгылоу – основа) иара уи иахҿиааз асоциалтә-политикатә еиҿцаареи ишьақәдыргылоит аоҩы иԥсихика зыхҿиаауа: адырра (чувство), аидеиа, ахәыцра (мышление). Уи ҳарҵаҩ ду, акоммунизм ашьаҭакҩы Маркс абасала далацәажәеит: «Аарыхтә аҿынтә аиҿцаарақәа иҟоу иҟарҵоит жәлар рекономика структура ииашаҵәҟьаны изықәгылоу абазис, уи оуп изхагылуа аиуристтәии аполитикатәии ақәыргылақәа, уи иақәшаҳаҭхауазароуп еилкаа формала ишьақәгылоу ауаажәлартә реилкаара. Аматериалтә аарыхра аԥсҭазара ҟазҵауа социаллеи политикалеи, насгьы зегьы рыла ибзазараҿы хәыцрыла процесс имаз зеиԥшраз еиԥш ауп. Ауаа рдырра акәым рбзазара ашьақәгылашьа еилзыргауа, иаарҳәны, дара ауаажәлар рдырра рыбзазара ашәақәгылашьа зеиԥшроу ауп еилзыргауа». Аҩҩы даԥхьагылаҩуп, «иепоха бжьыси, саркьаси дамоуп, уи дагәыуп», убри аҟынтә аҩҩы енагь аҳра змоу акласс аидеақәа шьҭихуеит. «Акоммунисттә манифест» аҟынтәи иаадыруеит: «Иарбан аамҭазаалагь аҳра зманы идеас иҟаз аҳра змаз аклассқәа ридеиа акәын».
Аҩҩы арҭ аидеақәа идикылоит, насгьы уи мҩаԥгаҩыс даиуеит. Ломоносови Кольцови изыцрыҵыз нхацәан, аха анхацәа ридеиа ааныжьны аҳра змаз аклассқәа ридеала ашәа рҳәон. Аха иҟалоит даҽакалагьы. Зны-зынла аҩҩы дзыхцәажәауа аидеиақәа аҳра змоу аклассқәа ирҭаху ианақәшаҳаҭым, ари иаанагоит арҭ аиҿкараҿы иҟалеит классла аиԥынгыларақәа, ма ажәытә цәынхақәа аанханы иҟоуп.
Аҳра змаз аклассқәа ирықәнагақәаз аекономикатә епохақәа рыла ишахеит аҟазара. Апоезиа (асахьатә литература) уигь иаиуит ахьӡқәа – аҭауадтә, абуржуазиатә, апролетартә.
Абасала, аҩҩы иидеақәа икәша-мыкәша иҟоу асоциал-економикатә еиҿцаарақәа ирылихуеит, нас џьоукы уи «ашҳам рылеиҵоит», уи ала рыхшыҩ шьҭихуеит.
Иарбанзаалакь класск иеиуоу аҩҩы, иара дзеиуоу акласс аидеиақәа мҩаԥигоит, урҭ аидеиақәа рыла дышуеит, урҭ аидеиқәа сахьаҩыраны иртәарц иҭахуп, Арҭ аидеиақәа сахьаҩырала ишьақәыргыланы даҽа џьоукы ирыхәаратәы еиҭеиҳәаанӡа иаҭахуп зны иара дазхәыцразы, ихшыҩ аҿы еидкыланы еиликааразы, доусы иахьрықәнаго иргыланы иԥымтлартә иҿеиҳәаразы.
Убри аҟынтә аҩҩы активла аус азиуазароуп икласс имҩаԥнагауа ауснагӡатәқәа, абзазара далымҵыроуп, иара ахыраҿы дгылазароуп. Аҩҩы цқьа ҵаралеи дырралеи дазыҟаҵазароуп, икласстә ҽазыҟаҵара ҳаракызароуп. Дыррала цқьа аҽазыҟаҵара анимоу уи инаԥшыра маҷхоит, ихараны дызхәыцуам, аҭшәарра иԥырагылоуп. Аҩҩы иааирԥшуа иара игәы иҭоу мацара акәӡам, уи иааирԥшуеит даҽа џьоукы ргәы иҭоугьы. Убри аҟнытә уи дазхәыцроуп убарҭ рҭыԥаҿы дыҟоушәа, урҭ рыҟазшьа гәаиҭароуп, дазхәыцроуп урҭ имҩаԥаргауа аус зеиԥшроу, ажәакала напы злеикуа аус зны дацәымҩашьартә еиликаароуп.
Даҽа класск еиуоу ауаҩы данааирԥшуа, уи ибзазара ҟазшьас иамоугь еиликаароуп, моумзар аоҩы бза далҵуам, ихәыцымҭахоит, гагахоит.
Ас иҟоу аусқәа реилкааразы иаҭахуп амаҭәахәқәагь днарныԥшыр (амемуарқәа, асалам шәҟәқәа, агәаларшәагақәа, адневникқәа), насгьы адәныҟагьы игәаҭатәуп ауаа ҟазшьас ирымоу, рбзазара зеиԥшроу.
Аҩҩы дгәаҭаиҩызароуп, деилкааҩызароуп, нас урҭ иибақәаз аидкылашьа дақәшәауазароуп. Ихшыҩ иалалартә, игәы иҭнымҵәаартә иибаз, ихшыҩ аанызкылаз, еразнак шәҟәыла ишьҭихроуп, убри аҟынтә имазароуп арҭ зегьы зниҵаша акнижка. Уи акнижка хәыҷы аҿы иибауа афактқәа, игәы аҿы иаиз ажәақәа зегьы аниҵоит, нас уи иахҿиаауеит аус ду.
Убри аилкааразы ҳахәаԥшып Чехов икнижка арҭ ииҭахқәаз зниҵоз: «Зхшыҩ цагәыз, аҵара дыу змаз, 24 шықәса амаҵ иуыит џьара иқьарыз уыск ҟамҵаӡакәа, амала уи иара иеиԥшыз зыхшыҩ ҭшәаз, аҵара ду змаз ауаа цагәқәа аԥсабара иқәиргылт. Уахыла, маӡала ашәҟәқәа ахҟьа рхаиҵон, – уиоуп иара еиҳарак дзызку, араҟа уи дартиступ, агәазҳараду изҵысуашәа ибоит. Уи иҿы ашәҟәы ахҟьаҩы, аҵара дыу бзиа избауа, уахыла, маӡала аҵара еилиргоит.
Афицер иԥҳәыси иареи абанахь ицеит, уырҭ аҩыџьагь аденшьчик икәабеит, иҟаларын, уи уырҭ оҩыс дрымшьозар.
Аԥҳәызба, аԥсыӡ зҵыхәа аҩада ихоу иаиԥшу, зҿы аҵлагәаҩара иаҩызоу, капеик убрахь иҭасыршәындаз угәахәуеит.
Аӷарцәа урыҳәар еиҳа еиӷьуп, абеицәа раҵкыс.
Иусырбап сара!
Аԥҳәысеба илҩуеит: «Сара оҩы ишимбац ала шәааигәара анхара сықәшәоит».
Абарҭ раамышьҭахьгьы, аҩҩы, хымԥада, дрыԥхьауазароуп асахьатә ҩымҭақәа. Арҭ ҳзыхцәажәақәаз рыла шьҭа еилкаауп, аҩра напы аркхаанӡа аусура ду иаҭаху. Абарҭ еизигаз амаҭәахәқәа рҟнытә иалихроуп, абзазара иаҳа ианаалоны иҟоу, оҩы дзырхәыцша, нас уи даара хшыҩ ҵак аҭаны еибарктәуп. Абри оуп Маиаковскигь «аԥшаара аҟынтәгьы аӡаӷьа рықәлозаап» ҳәа дызҿу. Атема ишьҭихыз азхәыцра, ҩнуҵҟала амҩаԥгара данаҿу. Атема ашьақәгылара иалагоит, иконкретхоит, сахьала (образла) аҽеидкыларахь ахы кыдлоит. Убасҟан иҟалоит Пушкин дызҿу аамҭа: «анацәкьар аперо иазыҩуеит, аперо ақьаад».
Раԥхьаӡатәи аҩымҭа макьана иаӡоуп, ацәра аршшара аҭахуп, иԥымтлартә ишьақәыргылатәуп.
Ажәеинраалеи асахьатә прозеи, ԥыхьа ишаҳҳәаз еиԥш, аҟазара – апоезиа иалаԥхьаӡоуп; ажәеинраалеи асахьатә прозеи уалс ирымоу акоуп, аха арҭ еиԥшым ҩымҭақәоуп.
Раԥхьа иргыланы, ажәеинраалақәа еиҳарак рифмала еибаркуп, апроза бзиа уи амаӡам.
Нас ажәеинраалақәа еиҳа еишьҭаргыланы, еиқәшәаны иҩуп, апроза аҵкыс, аха арҭ зегьы адәныҟала излаиԥшым ауп. Ус баша ианцәажәуа «апоет» анырҳәауа иаҵанакуеит «ашәа иҳәоит», аха уи ус акәӡам. «Апоет» – гректә ажәоуп, иаанагоит – «аҟаҵаҩы» , ус акәзар, ари ажәа апоети апрозаики рзыҳәангьы аҩбагьы акоуп.
«Астих» – ажәеинраала – уи еишьҭаргыланы, риадла ицауа, еинраалоу ҩымҭоуп. Ажәеинраала еишьҭаргыланы музикатә риадла еиҿартәуп. Уи ашәатә (амузика) шаҟа ирацәаны иаиуа аҟара ажәеинраалагь еиҳа ишьақәгылахоит.
Ари еиԥш аԥҟара апроза иаднакылуам. Апроза ажәа аиҿартәышьа ацәажәара иазааигәахоит.
Ахԥа, ажәеинраалеи апрозеи злеиԥшым: ажәеинраалаҿы еиҳа ирацәоуп асахьа, асахьатә проза аасҭа. Ажәеинраала еиҳа ишьақәыргылоуп, ишьҭыҵуп, аемоциа амоуп. Абри алоуп еиҳарак ажәеинраалеи асахьатә прозиеи злеиԥшым. Аха иҟақәоуп ажәеинраалақәа еиҵыху аҵакы змам, уи асахьатә проза даара акыр иацәыхароуп, даҽа ҟазшьақәак амоуп.
Алирикатә жәеинраалақәа рҿы еиҳарак атема заҵәык оуп иаабауа. Алирикаҿ атема аҽарҭбааӡом, еиҵыҵӡом, строчка цыԥхьаӡа иара уи ацырҟьақәа реиҭаҳәарала имҩасуеит. Иаҳҳәап:
«Ауаа рылаӷырӡқәа, ауаа рылаӷырӡқәа,
Шәкаҭәоит ԥхьагьы, шьҭахьгьы, еилыхра ҟамҵа,
Шәкаҭәоит шәарҭ ҭынхадала, шәкаҭәоит ԥысшьарада,
Жәрада, гәкаҳарада, ҵыхәаԥҵәарада
Шәкаҭәоит ураҭагалантәыи аҵхлашьцараз
Аԥҳал хышәҭызшәа ақәаршҩы анауеиԥш».
(Тиутчев).
«Ауаа рылаӷырӡқәа каҭәоит» фраза цыԥхьаӡа еиҭеиҳәоит, џьара амч аҭауа, џьара ҿырԥшрыла, аха изхәарҭоузеи излаҟаз ала иаанхоит: «ауаа рылаӷырӡқәа каҭәоит». Адырра иазҳауеит, аха ҵысра амамкәа иаанхоит. Атема ашьҭымҵра – алирика иазеиԥш ҟазшьоуп. Аха алирика аҿгьы иҟоуп ас еиҭаҳәара мацарала ианымцауа. Иаагап Л. Кәыҵниа иҟынтә:
«Амца шыра кәыркәа шоура
Бышьҭырхын брымоуп бырбылуа,
Былаԥш ишьҭоуп арԥыс Жора
Ишар ихәлаанӡа уыс муа».
Ма иаагап даҽакы:
«Бымҵәыуан сан!
Сан бымҵәыуан!
Бымҵәыуан сан –
Иазхоуп ожәшьҭа».
(В.Агрба иҟынтә).
Ишакәхалагь аԥшь-строчкак рҿы иҳәоу «сан бымҵәыуан» ауп. Аха ус акәӡам апрозаҿы (апроза – латин ажәоуп – «ииашан ицауа») ишыҟоу: «Шьыжьӡак аԥацха ахахара амырхәага нкылыҷҷан, иҵысҵысуа аиарҭа ахьышьҭаз ахчы инақәшәеит, нас инеиҭаҵын ишнеиуаз ишьҭаз ихахәырҳәы иналаҳәит. Ашьҭахь иналсын илахь инықәԥалан аҽнықәырҵәырны иԥынҵа абжьара иныбжьатәан ицәаз илақәа наҟ-ааҟ ирҭаԥхауа иалагеит. Урҭ алашара рзымчҳазт иааҟәыс-ҟәысын иаахтит. Ашырҳәа даахықәтәалт ишьҭаз» (С.И. Ҷанба).
Ара атема аԥхьаҟа иҩны ицоит: амырхәаг кылыҷҷеит, ахчы инақәшәеит, ишьҭаз ихахәрҳәы иналаҳәит, нас иԥынҵа
абжьара иныбжьатәан, ицәаз илақәа ирҭаԥхауа иалагыеит, ила ааҟәыс-ҟәысын ихтит, аоҩы дгылт. Нас ажәабжь аҽеиҵнахуеит, акәаркәашьа ԥытланы идәықәлоит. Ажәабжь аҿы иааирԥшуеит аҵакы, афабула ҳәа изышьҭоу.
Апроза есқьынагь иамоуп афабула, ажәеинраала еиҳарак оҩы игәы арххоит, емоционалтә бызшәала еиҳа иҳаракуп, амч зманы иӷәӷәоу асахьала еиҿартәуп ажәала, оҩы идырра иалаӷәӷәоит. Зны-зынла апафос ахь, агәышьҭыхрахь ииасуеит. Иаҳҳәп:
«Ҳаит, амарџьа, ахьырԥара
Ҳаҳаи аӡәы аашьа умыхьын!
Ишәҟьа ӷәӷәала шәнырхаг ҽага
Ишәҳәа аӷьеҩҳәа анхар-ашәа!
Хәажә-хәажә, ҷах-сах…
Хәажә-хәажә, ҷах-сах…»
(С.И.Ҷанба).
Ма даҽакы:
«Еи сашәақәа, шәарҭ сашәақәа!
Шәҩагыл, ишьҭышәх шәа шәабџьарқәа!
Шәҵәаа, шәыҳәҳәа, шәгәыргәыр сдаулқәа
Шәлыхьӡа, дахашәҵ шәыбжьыҵарра».
Апроза уарла-шәарлоуп ари аиԥш апафос ахь ианеисуа, аха амалагь ирҳәаӡом, апроза есқьынагь «ииашаны ицоит» ҳәа. Ажәабжьқәа рыҩрақәа раангьы иҟалалоит ашьҭахьҟа, ма аԥхьаҟа абжьаԥалара. Ари ҟарҵоит аинтерес еиҳа ашьҭыхразы, афабула ԥхьаҟа иҵагь аиҵыхразы. Насгьы, алирика атема зынӡак еиҵыҵны залшауам ҳәа ҳазҳәом. Атема даара ԥхьаҟа ианцауагьы ыҟоуп. Иаҳҳәап, Д. И. Гәлиа «Арԥызбеи аԥҳәызбеи рышәҟәы» ҳәа ииҩыз атема маҷ-маҷла аҽеиҵнахуеит. Аԥхьаӡа арԥызба асалам шәҟәы лзиҩуеит, аԥҳәызба дырҽхәаны. Аԥҳәызба илыдылкылом, арԥызба
еиҭеиҩуеит. Аԥҳәызба дырҩагь мап лкит. Арԥызбагь мап икит. Нас аԥҳәызба дазааит, арԥызба дақәшаҳаҭхеит, аҿҳәара ԥырҵәеит. Ишакәхалакгьы аиргьҳәа атема иазҳауеит.
Нас иаагап Гәлиа иажәамаана «Аҵысыи аҳәыҳәи». Араҟа атема иазҳауеит. Аҵыс акаҭа ахаԥан иԥаҟь-ԥаҟьуа иааҭахеит, аҳәыҳә ԥшқа насҭха игыланы ишахыччозк иааԥсаӡеит, аха амахә тартаруан, амахә иамаз ашашәа иара иахашәеит ахәдацәа.
Иҟоуп ажәеинраалақәа рҿы атема ианазҳауа, аҽанарҭбаауа: иаагап Ҵәыџьба иажәеинраала «Амула – дмыцҳәаҩуп, аҳақьым – дхәарҭа дууп».
Ахәыҷы дычмазаҩхеит. Иан амула иахь дцеит. Даннеи амула аԥара илҭеит «ашәҟәы ахтра» азы. Амула далагеит аԥшра. Аԥҳәыс диқәшаҳаҭымхеит амула, ажәа еимаркит, лԥара имылхит, аҳақәым иахь дцеит. Аҳақьым ахәшә лиҭеит, ахәшә ахәыҷы далнаргеит.
Абас иҟоу аҩымҭақәа епос ҳәа иашьҭоуп, арҭ жәабжьуп, аха жәеинраалала иҩуп, арҭ аҩымҭақәа музикатә риадла еишьҭагыланы рифмала еибаркуп, аха дырҩагьых афабула рымоуп, асахьатә прозеи ажәабжьи рҟны еиԥш. Асахьатә прозеи ажәабжьи зҩуа уигьы идыруазароуп ажәеинраала аиҿартәышьа, избан акәзар зны-зынла ажәеинраалақәа абжьаргылатәхалоит. Ажәеинраалеи апрозеи злеиԥшым ҳахцәажәеит, аха еиӷьу еицәоу ҳәа акгьы ҳамҳәаӡеит. Апрозагь ажәеинраалагь бзиоуп ибзианы, напҟазала ианыҩха, напы злаикуа аҩра иарбан поезиа ԥшроу иаиҭауа, уи ииҩуа зеиԥшроу еиԥш оуп.
«Амеланҭра сымҵашәыргыл, уажәыҵәҟьа ажәабжь сыиҩеит» – иҳәеит Чехов. Ари иаҳнарбоит, аҩҩы аҩнуҵҟатә ҵак ду шимаз, адунеи хәаԥшра имаз ианааиҭаххалак сахьала артәара шилшауаз. Ҵабыргны, аҩҩы иҩнуҵҟа ҵак анимам, аҩбагь акоуп амеланҭра агьалҵуам:
«Иҩныҵҟа уалыршәа ианҭацәыу
Мҩа қәҵагас иухәуам;
Асахьа напҟаза ихыркыу,
Раптбилеҭгьы ҩашьара зықәӡам».
Уи абасала дахцәажәеит Садовев. Аҩҩы аҩнуҵҟатәи аҵакы имазар, аха имаҷӡан иҟазар, уи хымԥада иара убасҵәҟьа иныԥшыра маҷуп, уи аиҭаҳәара, ахҩалара далагоит атәым поетцәа рҟынтәи иӡаны иара итәушәа иҭижьуеит. Иарбанзаалагь рҵага шәҟәы хәарҭа амам, араҟа иаҭахуп аҩнуҵҟа арбеиара, убри аҟынтә иаҭахуп: агәаҭара, аидеиа ҿыцқәа рыԥшаара, ахәыцра, ҩнуҵҟала амҩаԥгара уб. агьырҭгьы.
Абри еиԥш аҽазыҟаҵара игымхароуп ҿыц аҩра иалагауагь.
Аҩымҭаҿ, иалкаау ахцәажәа арҿиареи ашьақәыргылареи зҭаху атема ҳәа иашьҭоуп. Ари атема иҳарҿиаз, иаҳнаҭаз ахцәажәа ҿыц ҳашьҭоуп аидеиа ҳәа. Аҩымҭа аидеиа иаҵанакуеит автор амаҭәеи, ауааи, адунеии дшахәаԥшуа, ишеиликаауа.
Дарбанзаалагь аӡәгьы «иара ихазы» иҩӡом. Иара аҩра аҭаххара иаҳнарбоит, аҩҩы игәы иҭоу, ацыԥхь имоу даҽаӡәы далаирхәырц шиҭаху. Даҽаӡәы илархәра иаанагоит аԥхьаҩ имазара. Ус баша аамҭа агаразы иаԥхьауа инаҩсгьы дыҟоуп аԥхьаҩы аҩымҭаҿы игәы иахәо азҵаарақәа зҭак иоурц зҭаху. Хымԥада, абри еиԥш иҟоу аԥхьаҩ ибжьы аҩҩы дазыӡырҩыроуп, уи гәникылароуп.
Ауаҩы, ирацәаны иауеит аԥхьацәа, ииҩыз урҭ ргәаԥхара ианақәшәа. Иҟоуп, ауаажәлар рдырра зырхыџхыџуа атемақәа, арҭ ԥсра зықәӡам атемақәа ҳәа изышьҭоу.
Абзиаеибабара, аԥсра, аоҩыи аоҩыи реибарҭәра, ауааи ауааи ирзеибауа аексплоатациа ақәхра уб. агьырҭ. Аамҭа изланаалауала, аепоха излаҳәауала атемақәа аки-аки еиԥшымкәа агәаԥхара рауеит. Иахьатәи аамҭа еиҳарак аԥхьаҩ дзазхәыцша атема аҩҩы ихшыҩ азишьҭроуп, избан акәзар, аџьажәлар иахьатәи амшаз убриала инхоит: иаҳҳәап аҿыц темақәа: аколхоз, абригада, аӷьеҩ-усуҩ, даара крызҵазкуа темақәоуп. Уи иҳанаҳәаӡом ажәытәра злоу атемақәа шәышьҭахь азшәырха ҳәа. Иарбанзаалагь аепоха аан еиҳарак аинтерес зырҭауа атема иашьҭоуп иактуалтәу атема ҳәа.
Аҩҩгьы иԥшаароуп абарҭ иактуалтәу атемақәа. Убри аҟнытә абзазара агәҭа далагылазароуп, дахәаԥшлароуп, еиликаалароуп ауаажәлар рхы зызкыду азҵаарақәа, нас уи азҵаара анагӡаразгьы амҩақәҵара ҟаиҵароуп.
Абарҭ зегьы еилкааны иҳарҳәауеит: аҩҩы игауазароуп иахьатәи абзазара иақәнагахаша атема, игароуп абзазара агәҭа иаагәылхны. Ари иаҳҳәаз акитаитә гәара бжьанаҵаӡом аҩҩы аҭоурыхтә факт ааирԥшырц иҭаххаргьы.
Ажәеинраала – ишәоу, ритмалеи музикалеи еиҿартәу ажәоуп. Ажәеинраала еишьҭаргылоу еиҿартәышьа закәанк ала иҩтәуп. Ажәеинраала ишабалагь ианеидҳәалаха, уи ҽеихом.
Иахьа ожәраанӡа аԥсуа литератураҿы ажәеинраала аиҿартәышьа апроблема даара ишьҭаханы иҟан. Иара иахьагьы, уи акәшаҿ ҳазхыҽхәаша ҳәа рацәак ҳамам.
Ожәы аакьыскьа, еиҳарак аҿар шәҟәыҩцәа рахьтә ари, ишьҭаханы иҟоу аус, наҟ-наҟтәи аиҵыхразы амҩақәҵара аиура иаҿуп. Абри аиԥш аформа еизада аԥшаара напы аркуп Ҵәыџьба иҩымҭақәа рҿы, есааира ԥхьаҟагьы аиҵыхра аиуеит. Ҵоуп, раԥхьатәи иажәеинраалақәа рҿы иагқәоу рацәаӡан, аха уаҟагь шәагак-шәагак ала аҩра напы аркын. Ари аус напы зиркыз аҿы дзыхьӡаз алшарақәагь маҷӡам, аха макьана иаԥхьаҟа ҵҩа змам аусутә шьҭоуп.
Л. Кәыҵниагь, уажә даазқәылаз, иажәеинраалақәа рзы ишьҭихуа далагеит ари ажәеинраала аиҿартәышьа ашәага, аԥхьатәи аҿыц мҩақәҵара аҟәыхқәа наҟ аӡы инаҭауа. Уажәы ҿыц дызқәылаз амҩа ашәыр бзиа зыхҿиаауа акоуп, апытрагьы иалагахьеит, аха ашәыр бзиа иахылҵыртә ашьақәырӷәӷәаразы уи амхаҿы макьана аԥхӡаша ҭаҭәаҭәуп.
Д. И. Гәлиа иажәеинралақәа ажәлар рҳәамҭа абарақьаҭра ду иалхны ишьақәиргылаз, даара цхыраара дууп аԥсуа жәеинраала ашьақәыргылара аусаҿы, избан акәзар, ажәлар рҳәамҭа музикада, шәагада шьақәгылашьа амаӡамкәа иҟам. Урҭ ажәлар рҳәамҭақәа рҿы, хымԥада иаабоит ажәеинраала азакәанқәа иамақәоу рацәаны (ашәага, амузика, арифм).
Убри аҟнытә иамҩаны исыԥхьаӡоит аԥсуа жәеинраала закәанԥҟарас иамоу зеиԥшроу иаазыркьаҿны ахцәажәара, иахьатәи аҩымҭақәа иҳамоу ирықәыршаҳаҭны. Насгьы араҟа иаарԥштәуп аԥсуа жәеинраалазы еиҳа изҩыданы, еиҳа иманшәаланы иҟоу.
Иагьа ҳҳәаргьы уажәшьҭарнахыс иҳаԥшаароуп ишьақәгылоу, ажәеинраала иақәнагахаша азакәанԥҟара. Убас ишьақәырӷәӷәоу закәанԥҟарак ҳауаанӡа ацыркьра ҳзаҟәыҵуам.
Уи еиԥш иҟоу аус ду, ас статиа хәыҷык аҿы иузышьақәыргылом хҳәаа амамкәа, уи иаҭахуп наҟ-наҟтәи аиҵыхра, амала уажәы зны иҟаҵатәуп амҩақәҵара.
Араҟагь иҟалашт аимакқәа, агхақәа, аха агха иҟалауа ҳацәымшәакәа ари аус наҳакӡароуп.
Ажәеинраала ишәоу, ираӡоу, алыхәҭа икылху ажәоуп. Ажәеинраала иамазароуп: ашәага, аритм, амузика. Амузикатә ӡырҩра бзианы измоу ауаа, ажәеинраала аиҿартәышьа атеориа мҵаӡакәагь ирҩуеит ажәеинраалақәа. Ҿыц аҩра иалагауа апоетцәа, атеориа иалагаанӡагь ирҩуеит ԥыхьа изыԥхьаз ажәеинраала амузика бжьы иазыӡырҩны.
Ари иаҩызоу аҩра автор ԥхьаҟа доунашьҭуам, аҿыц мҩақәҵара илымшауа дҟалоит, ажәакала ԥыхьа дзыԥхьаз ажәеинраала амузика бжьы дадҳәалоуп, уаҳа неихыркәа изыҟаҵауам.
Ажәеинраала аиҿартәышьа атеориа здыруа, уи ажәеинраала иара ишиҭахыуала инарҳә-аарҳәуа иҩуеит. Амузика абжьы азыӡырҩра мацара араҟа иҳахәарҭам, атеориа анаԥшьымха.
Иарбанзаалагь абызшәа ажәала еибыҭоуп. Ажәақәа абыжьқәа реилаларала (сочетание) ишьақәгылоуп. Абжьқәа ҩбаны ишоуп: абжьынаӡа (гласный звук), абжьынамӡа (согласный звук). Аԥсуа бызшәаҿы абжьынаӡақәа рахь иԥхьаӡоуп: а, о,
е, ы, у, и. Абжьынамӡа змоу анбанқәа рахь иԥхьаӡоуп: г, к, , ӷ, х, ҟ.
Ажәақәа шоит ажәахәҭақәа (аслогқәа) рыла. Слог цыԥхьаӡа бжьынаӡак амоуп, убри абжьынаӡа ахыԥхьаӡарала еилургоит ажәа шаҟа слог амоу. Иарбан ажәазаалагь, ҩба, хԥа, еиҳаны слогла еилоу хаз-хазы иануҳәа, слогк агьырҭ аслогқәа раҵкыс реиҳа иалкааны абжьы гоит, абри аиԥш иҟоу аслог иашьҭоуп абжьықәыӷәӷәара мҩаԥызгауа ҳәа, ма иаазыркьаҿны абжьықәыӷәӷәара ҳәа (ла-ра, иа-ра, у-ца, уаа-ла, ам-за, ам-ра). Абжьықәыӷәӷәара змоуи измами аслогқәа реилкаара дара краҵанакуеит ажәеинраала ашьақәгылараҿы. Ажәа абжьықәырӷәӷәара змоуи абжьықәыӷәӷәара змами аки-аки еишьҭаргыланы закәанԥҟарала ианеилыԥшааха иҳауеит ажәеинраалатә бызшәа.
Иаагап строчкак ажәеинраала:
Ҽыхәа иаҵәак сакәтәа снеиуеит,
аа-слогк змоу. Ара излаабауала аԥхьатәи аслог абжьықәрыӷәӷәара амоуп, аҩбатәи – иамам, ахԥатәи – иамоуп, аԥшьбатәи – иамам уб. иҵагьгьы. Ҩбаны имшоу ариадаҿы абжьықәыӷәӷәара амоуп, ҩбаны ишоу абжьықәрыӷәӷәарҭа амам.
Арҭ аслогқәа зегьы ҩба-ҩбала иаҳшар ҟалоит, арҭ аҩба-ҩба рыҟны аԥхьатәи – абжьықәыӷәӷәарҭа амоуп, аҩбатәи ақәрыӷәӷәарҭа амам.
Абжьықәрыӷәӷәарҭа змоу абри еиԥш (–) дыргала иарбауа, абжьықәрыӷәӷәарҭа змам (’) иҳауеит абри аиԥш асхема (ахсаала):
Ҽы – хәа иа – ҵәак са – қәтәа снеи – уеит
– ⏑ | – ⏑ | – ⏑ | – ⏑ |
Абас ҩбаны (иҟалоит хԥаны, иҵагь еиҳангьы) ақәрыӷәӷәара иалкааны ҭыԥк шьҭыхны измоу, насгьы астрочка нҵәаанӡа уи аҭыԥ камыршәӡакәа инеиуа ҳашьҭоуп астопа ҳәа. Астопақәа ҟалоит ԥшьбаны еилоу, хԥаны еилоу, ҩбаны еилоу. Еиҳарак «ихааӡаганы» иҟоу ашьҭахьтәи аҩба роуп. Ԥшьбаны еилоу астопқәа рҿы араҟа салацәажәаӡом, уи ашьақәыргыларазы иҵагь азыԥшаара аҭахуп. Хԥаны еилоу астопқәа 8 ыҟоуп, аха уажәы еилаҳкаарц напы зҳаркуа хԥа роуп, ҳара ҳазлахәаԥшуа убырҭ ахԥа аԥсуа жәеинраала еиҳа иақәнагауашәа аабоит, ожәраанӡатәи ажәеинраала ҩышьа апрактикагь уи иариашоит.
Арҭах стопк аԥсуа жәеинраалаҿы оҩы ихы иаирхәараны иҟоу абарҭ роуп:
1. Адактиль – асхема: – ⏑ ⏑ аҿырԥшыга: ажәларгьы.
2. Амфибрахи – асхема: ⏑ – ⏑ аҿырԥшыга: еиуыжьны.
3. Анапест – асхема: ⏑ ⏑ – аҿырԥшыга: хәылԥазӡак.
Ҩбаны еилоу астопқәа, аха ҩба роуп иаҳа иманшәалоу.
1. Ахореи – асхема – ⏑ аҿырԥшыга: уыцәаз.
2. Аиамб – асхема ⏑ – аҿырԥшыга: шәыгыл, салам.
Арҭ хыхь зхы ҳарҵысыз реилкаара напы аҳаркып. Иаагап ажәеинраала ацыԥҵәаха:
– ⏑ – ⏑ – ⏑ – ⏑ – ⏑
Хьы–ла | иҭә–ыуп | а–хы–ис | ха–гы–ло (– ⏑)
– ⏑ – ⏑ – ⏑ – ⏑ –
И–ҟа | ла–ӡом | уи ина | ва–гы | ло
(Ш.Ҵәыџьба)
Шәазыӡырҩи ари ажәеинраала: абжьы қәыӷәӷәара змоу ажәа анаҩс ицоит абжьы қәыӷәӷәара змам, насгьы ажәеинраала нҵәаанӡа иԥымҵәаӡакәа ус ишьақәгылоуп. Ақәыӷәӷәара змоуи ақәыӷәӷәара змами аслогқәа араҟа еишьҭаргыланы ицоит, абри оуп амузикагь ҟазҵауа, даҽакала иуҳәозар абжьықәыӷәӷәара змоуи измами аслогқәа еишьҭаргыланы (акы анаҩс акы гыланы) анеира ишьақәнаргылоит ажәеинраала аритм.
Абри еиԥш иҟоу ажәеинраала аиҿартәышьа асистема иашьҭоуп итонтәу асистема ҳәа (тоническая система). Ажәеинраала шәагас иамоуп аметр. Аметр ҳәа ҳазҿу аба шәага аметр акәым, ҳа ҳазҿу еиԥшымкәа хә-хьӡык змоу ашәагақәа роуп.
Уажәы практикала ҳахәаԥшып урҭ реилкаашьа ҟазшьас иамоу. Иаагап:
«Ашырҳәа жәҩангәашә аартны
Анцәа иашҭа сыҩ сынҭалап,
Имаалықьцәагь неимырпны
«Ацқьа» Гьаргь иҽеиқәа нҭызгап.
Уажәы, ари ажәеинраала ҳабжьы рдуны ҳаԥхьап, ақәыӷәӷәарақәа рҿы ҳабжьы иазырҳауа; нас ҳахәаԥшып ажәеинраала ашәа аиузар. Ҳапхьап:
– ⏑ – ⏑ – ⏑ –
А–шыр–ҳәа жәҩан–гәашә аар–тны
– ⏑ – ⏑ – ⏑ – ⏑
Ан–цәа иаш–ҭа сыҩ сын–ҭа–лап
– ⏑ – ⏑ – ⏑ –
И–маа–лықь–цәагь неи–мыр–пны
– ⏑ – ⏑ – ⏑ – ⏑
«Ац–қьа» Гьаргь и–ҽы хәа нҭыз–гап.
Абасала, абжьы қәырӷәӷәара ахьамам ҳшьапы ашьҭыбжь ирмаҷуа, иахьамоу ирдуа, абри аиԥш азакәан шьақәҳаргылар ҟалоит:
– ⏑ – ⏑ – ⏑ –
Акы–ҩба, акы–ҩба, акы–ҩба, акы
– ⏑ – ⏑ – ⏑ – ⏑
Акы–ҩба, акы–ҩба, акы–ҩба, акы–ҩба
– ⏑ – ⏑ – ⏑ –
Акы–ҩба, акы–ҩба, акы–ҩба, акы
– ⏑ – ⏑ – ⏑ – ⏑
Акы–ҩба, акы–ҩба, акы–ҩба, акы–ҩба.
Хыхь адыргақәа ишьақәҳаргылаз рыла иаазыркьаҿны абас иааҩыр ҟалоит:
– ⏑ – ⏑ – ⏑ –
– ⏑ – ⏑ – ⏑ – ⏑
– ⏑ – ⏑ – ⏑ –
– ⏑ – ⏑ – ⏑ – ⏑
Абас ишьақәгылоу ашәага, абжьықәыӷәӷәара аԥхьатәи аслогаҿы изықәшәауа иашьҭоуп ахореи ҳәа. Ари ашәагаҿы абжьықәыӷәӷәара змоу анаҩс енагь ицалароуп абжьықәыӷәӷәара змам. Иаагап ажәлар рҳәамҭақәа рҟынтәи иҵагь аҿырԥштәқәа:
– ⏑ – ⏑ – ⏑ –
Ам–пыр, | ам–пыр | шьа–пы | зҵоу
– ⏑ – ⏑ – ⏑ –
А–ды–ӷа–ҷа | тәы–ҩа | зхоу
Ари хыхь сызхәаԥшыз ԥшь-слогк змоу ажәеинраала иаҩызоуп. Ҳахәаԥшып хыхьтәи иаҩызоу, ажәлар рҳәамҭа аҟынтә игоу даҽакы, аха х–слогк змоу ахореи:
– ⏑ – ⏑ – ⏑ –
Уа–са | ра–да гәы–шьа|–ӡа
– ⏑ – ⏑ – ⏑ –
Сах–ҭан | еи–маак | уы–шьа|–ҵа
Моумзаргьы даҽакы:
– ⏑ – ⏑ –
Лаӷ–ра | ҵәыӷ–ра | ҭаст
– ⏑ – ⏑ –
Лаи–қәа | ҵәеи–қәа | ҭаст
Иаагап, дырҩагьых ажәлар рҳәамҭа аҟынтәи ҩ-слогк змоу:
⏑ – – ⏑
Са сҽыр | бар–гьы |
– ⏑ –
Ба–ра | бзы
– ⏑ – ⏑
Ба бҽыр | бар–гьы |
– ⏑ –
Ба–ра | бзы
Моумзаргьы:
– ⏑ – ⏑
Дҵәы–уан | дгәа–ҟуан |
– ⏑ – ⏑
И–ла–ӷырӡ | цон
(Л. Кәыҵниа)
Ахореи ҳәа араҟа баша иаҳҿаҳмыршәеит, уи ҳнацәкьарақәа ирылҳмыцәцәааит, уи хыхь ҳазхәаԥшқәаз рыла
еилаҳкаартә иҟоуп аԥсуа жәеинраала ишацәтәымым. Ахореи ашәага ажәлар рҳәамҭақәа рҿы иананаала, нас абызшәа аспецифика ишеиуоу ҩашьома.
Хореила иҩқәоуп Д. И. Гәлиа иажәеинраалақәа кры.
Џьоукы ргәы иаанагоит Д. И. Гәлиа иажәеинраалақәа рҿы арҭ ашәагақәа ыҟаӡам, уи ус закәанԥҟарада иҩуп ҳәа, аха ари иашам, еилымкаароуп иҟазҵауа. Ҳахәаԥшып уи ус акәзар:
– ⏑ – ⏑ – ⏑ – ⏑
Дыук иа|–наа–луам | аԥ–сы|–шәа–ла
– ⏑ – ⏑ – ⏑ – ⏑
А–ха | ис–ҳәа|–роуп жәа|–хаа–ла
– ⏑ – ⏑ – ⏑ – ⏑
Сы–џьымшь | ҟьа–ҟьа | сы–лахь | ҿа–ша
– ⏑ – ⏑ – ⏑ – ⏑
Сым–ра | сым–за | сы–иаҵә | ша–ша.
Ма иаагап даҽакы:
– ⏑ – ⏑ – ⏑ –
А–ҵыс | а–каҭ | иа–ха | ԥан
– ⏑ – ⏑ – ⏑ –
И–ԥаҟь | ԥаҟь–уа | иаа–ҭа|–хыеит
– ⏑ – ⏑ – ⏑ –
А–ҳәыҳ | ԥыш–қа | нас–кьа | наҟ
– ⏑ – ⏑ – ⏑ –
И–ша|–хы–ччозк | иаа–ԥса|–ӡеит.
Араҟа еилшәарак амаӡамкәа ашьҭаргыланы ицоит, насгьы астрочкақәа зегьы слогла (жәа-хәҭала) еиҟароуп, захьынџьара ааба-ааба ыҟоуп. Хореи амузика (арҭ хыхь ҳазхәаԥшқәаз излаҳдырбауала) аҽаԥсахуеит, зны игәырӷьоуп, зны ихаауп, зны илахьеиқәҵагоуп.
Зегьы ижәдыруеит, аџьажәлар зегьы ирзеиԥшу ажәеинраала «Интернационал». Ҳахәаԥшып уи ҩышьас иамоу:
«Шәыгыл шәыиԥхьыӡ дамыӷ зынықәоу;
Адунеи амлашьцәа, аҭқәа!
Еилашуеит ҳдырра уаҳа ззымчҳаз
Ихыиоуп аԥсраибашьрахь ҳгаразы».
Уажәы ԥыхьа ишыҟаҳҵаз еиԥш: абжьы аҽахьыҳаранакуа ҳабжьы иацҵауа, абжьы аҽахьыланаҟәуа ҳабжьы ларҟәуа ишьақәҳаргылап абас:
⏑ – ⏑ – ⏑ – ⏑ – ⏑
Шәы–гыл | шәыиԥ–хьыӡ | да–мыӷ | зы–ны–қәоу
⏑ – ⏑ – ⏑ – ⏑ –
А–дыу–неи | ам–лашь–цәа | атә–қәа!
⏑ – ⏑ – ⏑ – ⏑ – ⏑
Еи–ла–шуеит | ҳды–рра | уа–ҳа | ззым–чҳаз,
⏑ – ⏑ – ⏑ – ⏑ –
Ихы–иоуп | аԥсра–ибашь–рахь | ҳга–ра–зы.
Абас ишьақәгылоу ажәеинраала аҩбатәи ажәа-хәҭаҿы абжьы қәрыӷәӷәара змоу иашьҭоуп иамб ҳәа.
Иамб амузика ӷәӷәоуп, амч амоуп оҩы игәы архаҵоит.
Иаагап иҵагь:
⏑ – ⏑ – ⏑ – ⏑ –
Еи са | шәа–қәа | шәарҭ са|–шәа–қәа!
⏑ – ⏑ – ⏑ – ⏑ –
Шәҩа–гыл | ишь–ҭышәх | шәа шәаб|–џьар–қәа!
Моумзаргьы:
⏑ – ⏑ – ⏑ – ⏑
Са–лам, | са–лам | сы–ԥҳәыс|–баҿа
⏑ – ⏑ – ⏑ – ⏑
Са–лам, | са–лам | са сыҟ|–нытә?
⏑ – ⏑ – ⏑ – ⏑
Са–лам, | са–лам,| са сым|–заҿа
⏑ – ⏑ – ⏑ – ⏑ –
Са–сы | иаҵә, сым|–ра зегь| рыҟ–нытә!
Абыржәы сызхәаԥшқәаз рҩызцәа аиамбқәа ирышьҭоуп ԥшьбаны еилоу ҳәа, избан акәзар иамоуп ԥшьыџьара абжьықәрыӷәӷәара.
Ҳахәаԥшып хәбаны еилоу аиамб:
⏑ – ⏑ – ⏑ – ⏑ – ⏑ –
Шьы–жьым|–ҭан кав|–каз–тәыи | аԥ–са|–ба–ра
⏑ – ⏑ – ⏑ – ⏑ – ⏑ –
А–ӡа |–ӡа а|–қәу–ҳәҳә |–а–цәа |–иал–ҵт
⏑ – ⏑ – ⏑ – ⏑ – ⏑
А–ҟәа|–ԥа ҿа|–ԥа а|–ка–ҵәа|–ра
⏑ – ⏑ – ⏑ – ⏑ – ⏑
Ахь–ӡы | зы–кәу|–тәаз еиԥш | еи–лаар|–цырт.
(Ш.Ҵәыџьба)
Сан бымҵәыуан ⏑ – ⏑ –
Бымҵәыуан сан. – ⏑ – ⏑
Сан бымҵәыуан ⏑ – ⏑ –
Бымҵәыуан сан. – ⏑ – ⏑
Араҟа аметр бжьымсӡеит. Актәии аҩбатәии астрочкақәа еиԥшым, аха актәии ахԥатәии слогла еиҟаороуп, аҩбатәии аԥшьбатәии убас.
Иҟалалоит ажәеинраалақәа рҿы ма слогк аназымхауа, ма акы анацәымцхәхауа:
⏑ – ⏑ – ⏑ – ⏑ – ⏑
Бзиа | узбоит | сара | суызгәык | ны
⏑ – ⏑ – ⏑ – ⏑ –
Ома | зыхҭыз | гахьоу | Кавказ
⏑ – ⏑ – ⏑ – ⏑ – ⏑
Зхы мша | ҭакәа | енагь | зҽырӷьеҩ | ны
⏑ – ⏑ – ⏑ – ⏑ –
Уара | хақәиҭ | раз иқә | ԥауаз
(Ш.Ҵәыџьба)
Ари шәагас иамоу абасала иааркьаҿны иааҩыр ҟалоит.
⏑ – ⏑ – ⏑ – ⏑ – ⏑
⏑ – ⏑ – ⏑ – ⏑ –
⏑ – ⏑ – ⏑ – ⏑ – ⏑
⏑ – ⏑ – ⏑ – ⏑ –
Араҟа аметр ԥымҵәаӡеит. Иаҳҳәап, алгамҭа аҟны акәымкәа агәҭаны џьара иԥгар, убысҟан акәын аметр анеилахәуаз, аха – араҟа еилшәара ҟамҵаӡакәа абжьықәыӷәӷәара змоуи измами иаԥымҵәаӡакәа аҵыхәанӡа ицоит. Иаҳҳәап, аҩбатәи астрочкақәа рҿы абжьықәыӷәӷәара змам ( ⏑ ) акы мыцхәуп, ус иҟоуп ҵаҟатәи астрочкақәа рҿгьы, аха араҟа шәарҭа ҳәа акымзарак ыҟаӡам, актәи астрочкаҿ 9 слогк ыҟоуп, ахԥатәи аҿгьы иара убри аҟара, аҩбатәи аҿы – 8, аԥшьбатәи аҿгьы ааба. Ус анакәха, аметр ԥырхага амам, ажәеинраала ишаанагауа шәагала ишьақәыргылоуп.
Ажәеинраала анеилагауа аметр агәҭаны иԥҵәароуп, ус рыхьуеит ҿыц иалагауа аҩцәагьы. Иаҳҳәап, ажәеинраала ⏑ – ари ала ауроу-зоуроуи имҩаԥгатәу агәҭаны – ⏑ ас иҟоу алашәар иаразнак амузика еиламгар ҟалаӡом.
Еиҳарак иманшәаланы хԥаны еилоу ашәагақәа рахьтә иԥхьаӡоуп адактиль.
а) ҩ-стопкны иҟоу адактиль дара имаҷуп аԥсуа жәеинраалаҿы, избан акәзар, уи ала иҩу макьана жәеинраала ыҟам аԥсуа бызшәаҿы. Убри аҟынтә сара уажәы уиаҟара саламлакәа хҵәа-хәыҷык асырбап:
– ⏑ ⏑ – ⏑ ⏑
Ам–ра ла|–ша–ра–ха
Наҟ-наҟтәи аиҵыхра уи аҿар поетцәа рнапы иануп.
б) х-стопк змоу адактиль еиҳа ирацәоуп; абар уи аҿырԥшыга:
– ⏑ ⏑ – ⏑ ⏑ – ⏑ ⏑
Ажә–лар–гьы | гәаҟ–уан, ам|–шын–гәы цәқәыр|–ԥон,
– ⏑ ⏑ – ⏑ ⏑ – ⏑ ⏑
Хсыӷь ҟам–ҵа|–ӡа–кәа уи |а–шәа бжьы | гон
(Ш.Ҵәыџьба)
Абас иҟоу ашәага абжьқәыӷәӷәара аԥхьа иргыланы измоу иашьҭоуп дактиль ҳәа.
с) иаагап ажәлар рҳәамҭа аҟнытәи дактиль, ҩ-слогк змоу:
– ⏑ ⏑ – ⏑ ⏑
А–шәыи–шәыи, а–шәыи–шәыи
– ⏑ ⏑ – ⏑ ⏑
Бар–чан ԥҳа а–шәыи–шәыи.
Дактиль ашәага еиҳарак оҩы игәы иаҵахыхуа, агәалсра змоу музикоуп.
Ҳахәаԥшып амфибрала иҩу ԥшь-строчкак змоу ажәеинраала:
– ⏑ – ⏑ – ⏑ –
Лашь–ца–ра|–хыеит, рыӷ–ба–|гьы
– ⏑ ⏑ – ⏑
Зым–ца–|ӡо иқә–хыеит |
⏑ – ⏑ ⏑ – ⏑ – ⏑
А–бар шьҭа | ир–хы–ҵышт | рыԥ–сы
⏑ – ⏑ ⏑ –
Иры–хәаԥ–шырц–|иашь–ҭаз
⏑ ⏑ – ⏑ ⏑ – ⏑
Хы–|хьтә ам–за | уыгь ыӡ–ӡеит |
⏑ – ⏑ ⏑ – ⏑ ⏑ –
Еи–уыжь–ны | и–неи–уеит а–сы.
(Ш.Ҵәыџьба)
Абас ишьақәгылоу ашәага, абжьықәыӷәӷәара аҩбатәи аслогаҿы изықәшәауа иашьҭоуп амфибрахи ҳәа. Амфибрахи ашәага иааҩып хыхь ҳазхәаԥшыз ала:
⏑ – ⏑ ⏑ – ⏑ ⏑ – ⏑ ⏑ – ⏑
⏑ – ⏑ ⏑ – ⏑ ⏑ –
⏑ – ⏑ ⏑ – ⏑ ⏑ – ⏑ ⏑ – ⏑
⏑ – ⏑ ⏑ – ⏑ ⏑ –
Ас иҟоу ԥшь-стопк змоу иашьҭоуп амфибрахи ҳәа.
Ҳазхәаԥшқәоз излаҳдырбауа ала амфибрахи иҭынчу, рацәак цәқәырԥа злам аԥша уныздоу музикоуп.
Ари хԥаны еилоу шәагоуп. Абри ашәагазы иаазгоит акы
заҵәык. Избан акәзар, аԥсуа поезиаҿ уаҳа ыҟам.
⏑ ⏑ – ⏑ ⏑ – ⏑ ⏑ –
Аԥ–са–ба|–ра а–ҽыԥ|–сах ԥхьа ицоит |
⏑ ⏑ – ⏑ ⏑ – ⏑ ⏑ –
И–на–ӡа|–ӡоу ҟа–лом | зегь еиқә–шоит |
(Ш. Ҵәыџьба)
Анапест зҽышьҭызхуа шәагоуп, избан акәзар, абжьы амч аҽеизнагоит аҵыхәтәаны. Анапест иахылҵуа амузика оҩы игәы шьҭнахуеит, иаргәырӷьоит, иархаҵоит.
Аҿыц жәеинраалақәа рҿы имаҷӡам Маиаковски иметод аҩра напы азыркыз.
Сара уи аԥсуа жәеинраала иақәнагауам сҳәом, аха макьана напы азыркыз рацәак ирымҟәыҵабзиамхацт, уарла-шәарла хара змам џьара иаламшәауазар:
Иаҳҳәап:
Ишеит,
Еисуеит
Иқәԥоит
Иҿиоит
Аҿар ахымца
иалиааз.
(Ш. Ҵәыџьба)
Ари аформа ала ианырҩуа форма амаӡамкәа анахьгьы еиуамкәа, арахьгьы еиуамкәа иҟам, угьы иамазароуп ашәага. Маиаковски иҩымҭақәа рҿы шәагада иҩӡам, аха шәагак мацара шьҭыхны акәымкәа еилаԥсаны иҩуан. Ари еиԥш аформа ҿыц еиҳарак излаџьшьатәу ажәытәтәи ажәа еинраалашьа аканон ашьаҭа илыҵакны иԥнаҟоит.
Ари аформагь иалҵуа гәаҭазаргь цәгьамызт.
Уажәы арҭ сзыхцәажәақәаз рыла аԥхьаҩ игәеиҭоит ари аилкаара хәыҷы сызҿу аҿы «арыцҳара» хәыҷы иҟалаз.
Хореии иамби рзыҳәан аҿырԥшыгақәа аки-аки еиԥшымкәа ирацәаны иҟалеит. Ашьҭахь ишааиуаз амфибрахи аҿы еиҳа имаҷхеит, аха усгьы иааган ҿырԥшыгак хар амамкәа. Агьырҭ аҩба – дактили анапести ртәы аҿырԥшыгақәа маҷхеит, аха уи амалагь иаанагаӡом арҭ ашәагақәа аԥсуа жәеинраала иахәарҭам ҳәа, аха араҟагьы аҩ. Ҵәыџьба ицхыраала иманшәалаз ҿырԥшыгақәак арбахеит. Аԥхьаҩ ишибуа аиԥш дактили анапести иҵагь практикала аарԥшра, аратәи сҩыраҿы, аҩра иалагауа аҭак иауртә еиԥш азҵаара еиҵыхны изыҟамлеит. Уи џьашьатәӡам. Ус ҿыцуп, аарԥшра аҭахуп, икамҳартә ақәыргыла аҭатәуп. Сара сахьахәаԥшуа дактили анапести аԥсуа жәеинраала ианалоит, аха иҵагь имаҷны, уи сҳәеит ҳәа макьана ишьақәыргылатәуп.
Агьырҭ ахԥа – аԥсуа жәеинраала аиҿартәыраҿы ахәарҭара ирымоу риашара аҭахӡам. Аԥсуа жәеинраала аиҿартәыра абри азакәан ԥҟара амҩала имцар ԥсыхәа амам. Уи ак амацароуп ҿыхгас иамоу аԥсуа жәеинраала ашәага ашьақәыргылара. Ииашаны, абри аусаҿ аҩ. Ҵәыџьба напы злаикыз аус хаируп, аҿар шәҟәҩцәа рзы ҿыц мҩақәҵара бзиоуп, аха иҵагьы ирҭбааны еиҵихроуп аус напы зиркыз.
Ажәакала, аԥсуа жәеинраала итонтәу асистема ала ишьақәгылар цәгьамызт. Абри аизак сыззааиз ала исҳәарц сҭахӡам – ԥшь-стихк инарыхган аҩра ҟалауам ҳәа аҳәара. Аҿыцмҩақәҵара бзиа ҟалауазар уи иамеигәырӷьода. Изҽеимхози Маиаковски иҩышьа аформагь, излақәнагауа ала имҩаԥгазар. Аха уи аарԥштәуп, макьана инагӡам.
Ажәақәа ралгамҭаҿы абжьы наӡақәа (гласный) реиқәшәара иашьҭоуп арифма ҳәа. Арифм аҿырԥшыгақәа: акапитал – асаркьал – амариал – акәариал; сымала – ҽышәала – гәыкала; аԥсаҭа – аԥхасҭа.
Арифма уахәаԥшыр ҟалоит: слогла излаиҿартәу ала, бжьыла излаиҿартәу ала, аҵыхәтәаны ажәеинраала ҟазшьас иамоу ала.
а) слогла аиҿартәра. Арифма ҟазҵауа ажәақәа, ақәыӷәӷәара змоу слогла иалгауазар, усҟан иҳамоуп ахаҵатә рифма: апырпыл – аҟаруыл, ашәымкьаҭ – ауасиаҭ, акамбашь – алауашь, ауардын – ихнатын, амаахыр – ауасхыр. Ашьҭахьтәи аслог ақәыӷәӷәара змоу ашьҭагыланы ақәыӷәӷәара змам ала ианынҵәа, усҟан иҳауеит аԥҳәыстә рифма: алашара – амацара, аура – ҭәархра.
б) бжьыла аиҿыртәра. Арифмақәа абжьынаӡа змоу рыла иалгауа иашьҭоуп иаату арифмақәа ҳәа, абжьынамӡа змоу рыла иалгауа иашьҭоуп иарку арифмақәа ҳәа.
Иаату арифмақәа рҿырԥшыга: ашьха – арха. Иарку: уырҭ – арҭ, Шьмаҭ – ашәымкьаҭ, анард – ауард – аԥсард, ашәаԥшь – ауаԥшь.
Арифма ашьақәгылашьа рацәаны иҟоуп. Арифма ҩба – ҩба строчка цыԥхьаӡа еиԥшны ицауазар иашьҭоуп ҩба-ҩбала еиԥшны ицауа арифма ҳәа:
«Аҵыхәтәантәи аԥсҭҳәа фырҭынла уҽыушеит,
Уара аӡә заҵәык ула ажәҩан зегь хыуҟьеит,
Уара аӡә заҵәык иҟоуҵоит ашәшьыра мыцхәны
Уара аӡәк иурхәашьоит амш алахь еиқәны.
(Пушкин)
Ари ажәеинраалаҿы излаабауала астрочкақәа рыбжьараҿгьы арифма аиур ҟалоит. Аха арифмақәа строчкак абжьажьны ианеиқәшәауагь ыҟоуп:
«Рымчқәа маҷхоит афитонқәа
Амчра ацәыӡуеит ауардын,
Абна ршәыра аккар дыуқәа
Атехник иарлашеит ихнатын».
(Л.Кәыҵниа)
Иҟоуп дырҩагьых аԥшь-строчкак еиԥшны ианеиццауа:
«Дыгә ижьира мыц зымҳәуа
Пату зқәиҵуа креилзыргуа
Аӷьычыи-қәычыи знаԥхуа
Ирасаҭраҵәҟьа иҭоуп иԥшуа.
Ашьтәа шкәакәа мыцхәы излоу,
Зкәац аҵкыс зышша еиҳау
Зтәыҩа дыуыу зԥаҵа шлоу
Арҭқәа роуп иара зышьҭоу.
(М.Гочуа)
Ажәеинраала арифма амоур ҟамлаӡо иҟаӡам, иҟоуп арифма змам ажәеинраалақәа. Рифма амаӡамкәагьы иҟалоит ажәеинраала аҩра, аха ритмада, шәагада иҟалаӡом. Ажәеинраала арифма амазар бзиоуп, иаҳа амузика арԥшӡоит, абжьы арбзиоит.
1. Краиски – «Аҩра иалагауа иидырраны иахәҭоу».
2. Шенгели. – «Практикала ажәеинраала аиҿартәышьа».
3. Томашевски – «Алитература атеориа».
4. Ажурнал «Алитературатә рҵага».
