А. Гогәуа

АГХА ГРАХААНӠА

Ишдыру еиԥш, акультура, иара аԥсы аҭазаара, аҿиара – ауаҩытәыҩса иаԥшьгамҭоуп, ибаҩхатәра, илаԥш, инапы амазароуп. Аангылашьа змаӡам аҿиара апроцесс аԥсабараҿы ишымҩаԥысуеиԥш, акультура аҿгьы иаҭахуп. Аха – иажәаҭынхазаргьы – аԥсабараҿы уи анцәа инапы иануп, акультура атәы уаҩы ихахьы игеит, ахьӡгьы ахьмыӡӷгьы иара идуп. Уи арҿиара, ашара иаргьы ихы иадиҵеит, анцәа диацлабырц акәымкәа, еиҳа дизааигәазтәша мҩаны. Ииашоуп, ари адунеи аҿы анцәа дызлахәым акгьы ыҟаӡам, абри аҿгьы дицхраарц арҿиаратә ҟыбаҩ, абаҩхатәра илеиҵеит.
Абасала, адоуҳатә культура, асахьаркыратә литература агәҭа инаргылан, нцәас иамоу изшаз, уинахысгьы знапы иану ауаҩытәыҩса иоуп. Убри аҟнытә, даара акраҵанакуеит, ажәлар, аҳәынҭқарра адоуҳа, акультура, дара арҿиаҩцәа ишазыҟоу, иахьдыргыло – аханы акәу, аҵыхәан акәу, агәҭаны акәу. Убри еиҳамзар, еиҵамкәа иаҵанакуеит иара арҿиаҩы уи дшазыҟоу, иҭакԥхықәра заҟароу.
Ара иуҳәаша рацәоуп, ус, конкретла, асахьаркыратә литература иахьатәи азҵаатәқәак разгәаҭара иазку ацәажәараҿы уи иаҭыԥым, иагьузаркуам. Егьирахь, абас ахҳәаа аҭан  изалагоу, абри аус ду аҿы зҵаара ду, зҵаара хәыҷы ҳәа шыҟам, агха хәыҷы духар, иара азҵаара зегьы адура шамҵәо атәы арбахарц азы ауп.
Зегьы дара роуп, азҵаара егьа иконкретзаргьы, иааидкылан аҭагылазаашьа атәык умҳәар ҟалаӡом. Ҳара ҳазҭагылоу аамҭа, иара апостсовет наӡааӡара азгьы, еиҳа излалукааша, еиҳа излаҷыдоу ыҟоуп – ҳҳәынҭқарра аганахь алагьы, ҳдоуҳатә культура аганахь алагьы. Раԥхьа иргылан аҟазаратә доуҳатә материал аҽарҿыцӡеит аҽазны еиԥшымкәа. Акоммунисттә идеиа, уи аидеологиа ахьынаскьаз мацара адагьы, шәышықәса рацәала иҳамыркәкәаауаз ҳмилаҭтә хақәиҭра аҵыхәтәан иахьҳархынҳәыз, ҳхатәы ҳәынҭқарра аԥашәыркра, арыӷәӷәара азы ҳазҿу аҽышәарақәа, ҳанҭыҵ, ҳакәша-мыкәша иҟоу адунеии ҳареи ҳашиашоу ҳаиқәшәара уҳәа – зегьы ҿыцӡан иҳалаҳагӡар, иныҟәаагар акәхеит. Уи, ҳәарада, ус имариам. Ахақәиҭра ашьҭыхра, изыԥсоу, изакәу еилкааны аныҟәгара мацара акәым, шәышықәса рацәалатәи ахақәиҭрадара, уи иннажьыз зегьы ашьҭаҵара уадаҩхеит. Убарҭқәа зегьы рышьҭыхразы, рҭыԥ рықәҵаразы, аҵанӡа инаркны ақәра змоу ҳҭоурых еиҭацәырган, даара иҭрышәшааны иҭаҳҵаароуп – иахьа уажәраанӡа милаҭк аҳасабала ҳаидкылан ҳазмаз, ҳаиқәзырхақәаҵәҟьазгьы. Урҭ ҳарӷәӷәароуп, ҳрыцхраароуп иахьатәи адунеизегьтәи аҿиара иаҵагыларц, иачҳартә. Ахгьы еиқәнархартә, ҳаргьы ҳаиқәнархартә.
Ҳәарада, урҭ рахьтәгьы иҟоуп еиҳа ихадоу, раԥха иргылатәу. Ара дырҩегьых абызшәа аҿы ҳаанагоит.
Ари ҳазҵаарақәа ирызҵаароуп. Ацәажәара анакәха, алакә аҟнеиԥш уи акыр ҟанаҵозар, ақәаб иҭоу аӡы акәым, Адәыҩада аӡыжьеиԥш иҟоу ӡыжь дук агәараҳәа иаршхьазаарын. Аха макьана иара қәабк иакуа аӡгьы ашрахьы иҟаӡам. Ари астатиаҿы уахь ҳҽаламгалакәа, иахьатәи ҳсахьаркыратә литературеи амассатә хархәагақәеи ҳәа изышьҭоуи рбызшәа ианыԥшыз, иалнаҳәаз ҷыдарақәак ҳарзааҭгыларц ауп хықәкыс иҳамоу.
Зегьынџьареиԥш абрагь, аҽазны еиԥшымкәа ҳбызшәа азҵаара ҳадыӷәӷәалт. Арҭ, хыхь зыӡбахә ҳҳәаз, ииашан, абызшәала зыԥсы ҭоу роуп. Уи аксиомоуп. Убри аҟнытә, урҭ реизыҟазаашьа еснагь изхылаԥштәу, игәаҭатәу акоуп. Урҭ реимадараҿы, русеицураҿы аамҭеи аҭагылазаашьа ирыхҟьаны, еснагь ицәырҵуа аҷыдарақәа, аизҩыдареи аҿиареи иртәу, мамзаргьы ауашәшәырарақәеи ачымазареи иртәу.
Еснагь, акритикеи алитератураҭҵаареи знапы алаку ражәа иалаҵан ирҳәоит, есышықәса убарҭ аҽеиҭакрақәа иҟалаз анализ ҟаҵалатәуп, уинахыстәи аҿиара уи ада ихәарҭам ҳәа. Алитератураҭҵаара, акритика, иара ашәҟәыҩҩцәа рхеидкыла рзанааҭ, рус иаҵанакуаҿы алитература амаҵ аруӡом узҳәом, аха есышықәсатәи уи аҿиара иааидкылан анализ азура зынӡа иҟам уҳәар алшоит. Уи иахьа ҳазҭагылоу аамҭа аҽазны еиԥшымкәа иаҭахуп. Асахьаркыратә литература аԥызҵо рзгьы, иҭызҵаауа рзгьы, иаԥхьо рзгьы.
Азқьышықәсақәа, ашәышықәсақәа реилыҵымҭа, уи иазыԥшызшәа, ҳара ҳазҵазкуаз, ҳазхырааӡалоз аҳәынҭқарра дуӡӡа аилаҳара, абасҟаамҭа ҳзықәныҟәоз ауаажәларра-ҳәынҭқарратә еиҿкаашьа, зегьы знапы ианыз уи аидеологиа, акультуратә политикагьы надкылан. Иара убас, аԥсуа жәлар рхақәиҭразы реибашьра, уи аҿы иргаз хәы змаӡам аиааира. Абас, шьаҭанкыла аҽаԥсахит аԥсҭазааратә материал. Убри ашәҟәыҩҩы ихы-иԥсы, игәы-иԥсы шьҭнахроуп, иара иатәны иҟанаҵароуп, убасҟан ауп иаазырԥшыша, изырцәажәаша, иазбзиахо аформа анышьҭнахуа. Аҽыԥсахра ианаҿутәи аамҭақәа реиҭасымҭазы ауаҩы иԥсихологиа аҽыԥсахра ианаҿу ихымҩаԥгашьа, иҟазшьа аарԥшра алитератураҿы, аҟазара зегьы аҿы ахаҿсахьа дуқәа ииуан, ахшыҩҵак дуқәа, ауаҩытәыҩса уаанӡа дызлаҳзымдыруаз иганқәа цәырызгоз. Ҳаамҭагьы убасеиԥш иҟоу аамҭоуп. Аха ҳара ҳҿы мацара акәым, апостсоветтә наӡааӡара мацараҿгьы акәым, адунеизегьтәи алитература аамҭак аҟынтәи аҽа аамҭакахь инизго, асеиԥш аан еснагь инароуны иху ацҳа иқәуп.
Абас амҩеихысырҭақәа рыла ада мҩа аныҟам, досу иара иитәу, иқәым, ԥхьа дызгаша дзырманшәалаша амҩа алихыр анакәу, даара зегьы ианырхылаԥштәу, ианшәатәу, ианзатәу аамҭоуп.
Иарбан литературатә бызшәазаалак, ашьапы ӷәӷәаны ианаҩлак, абызшәа абеиара анапаҿы ианаанагалак, ашьаҭатә норма анышьақәгылалак нахысгьы иааҟәымҵӡакәа иҿиоит, иҿиалароуп. Убри ашьаҭатә норма уи аҿиара ахы иқәнаҵоит, иара ахь имиасыц абызшәа абеиарақәа иҟанаҵахьоу анорма иахнажьуеит.
Абызшәа аҿиараҿы, еснагь ипрогрессивтәу атенденциақәа алитературатә бызшәа амҩа азылнахлароуп. Ара акультура аԥҟарақәа аус дрытәуп.
Аамҭеи аԥсҭазаареи рҿы аиҭакра дуқәа, акатаклизмқәа ахьымҩаԥысуа, ҳәарада, зегьы рҿы аиԥш абызшәагьы ианыԥшуеит. Шамахамзар уи абызшәа иазеиӷьны изыҟалаӡом. Ажәа, еиҳаракгьы ажәа сахьарк, абарҭқәа ианырзыҟаҵам, абызшәа амч азымхо, аишьҭрақәларақәа, аклишеқәа, ажәа «агәы иҭоу аҿы иазымҳәо иалагоит, ашьаҭақәа рҟынтәи иаауа аԥсаҳәа азымхо, иахьымӡо.
Ҳгәы иаанагоит, абри ашәышықәсақәа реилыҵымҭаз иҟалаз, урҭ идырццакыз ҳара ҳҟынтәи ахҭысқәа, ҳажәлар ирхыргаз, иахьа изҭагылоу ҳаԥсҭазаара зегьы, ҳкультура, аџьыкац еиԥшу, ус аламала узлазмыжьло абызшәагьы налаҵан, даара ирныԥшит.
Иаагап, ҳбызшәа аҿиара, аҭагылазаашьа иахьатәи аетап. Макьана ииасуа аетап нагӡам, ус ахы ҳакхьеит ауп. Иазгәаҭатәу, ҳбызшәа иаԥсоу асахьаркыратә литература ахьыҟанаҵаз, иаҳәоит иара анҵра иара ишацнаҵаз. Насгьы, алитературатә бызшәа абызшәа зегьы ианармахоит, иамчхоит. Убри аҟнытә, асахьаркыратә литература аҿиара, ашьҭыҵра, уи назыгӡаша, ԥхьаҟа изгаша раҵагылара уҳәа, иара абызшәа аиқәырхаразы, аӷьацаразы аԥхьа иургыло аҽакы ыҟаӡам. (Рыцҳарас иҟалаз, зны-зынла, аҵарадырратә регалиа дуқәа ныҟәызго рахьгьы имаҷҩым уи ус шакәу еилызкаарц зҭахым. Уи раԥхьа иргылан иаҳәо, ҳсахьаркыратә литература аԥхьара рацәак рыҽшадмырцало ауп. (Ус иҟоу аҽа бызшәак ала иҩугьы иҽадицалаӡом, акрааҵуеит уи гәаҭоижьҭеи.)
Алитератураҭҵааҩцәа, акритикцәа, алитераторцәа зегьы, абызшәаҭҵааҩцәа уажәшьҭа игәарҭахьазар акәын, иақәҿырҭхьазар акәын абри аамҭа иаанагаз, ҳлитературагьы, ҳбызшәагьы даара ианыԥшны иҟоу аҷыдарақәа, ауадаҩрақәа. Уи амш иазҵаараханы иҟоижьҭеи ԥыҭкгьы ҵхьеит. Асахьаркыратә литературатә бызшәаҿы иҟоу, апублицистикаҿы, агазеҭтә, телехәаԥшратә журналистикаҿы, иара аматериал ахаҭаҿгьы – рыцәгьа рыбзиа зегьы еилкааны ахы рықәҵара усгьы имариам. Ҳәарада, зтәы нагӡаны макьана иаҳзымдыруа акыр ныҟәыргоит урҭ. Зыԥшра ҟамҵакәа урҭ реилкаара ҳашьҭамлар, иҟалоит ҳаԥхьаҟа акыр ишәарҭоу атенденциақәа цәырыргар, ҳлитература, ҳкультура зегьы аҿиара иаԥырхагахаша.
Аиааира ашьҭахь зҭыԥқәа, зынхарҭақәа ԥсахны ақалақь ахь идәықәлаз, аҳәаанхыҵҟагьы зхы зырхаз рацәаҩхеит. Зныхашьа-зынҵышьа, зхықәкқәа, збызшәатәы, ззанааҭтә ҭагылазаашьа зыԥсахыз, аԥсахра иаҿу. Аԥхьа иҳәатәу, аԥсуаа ақалақь ахь раара ҳиааира аԥхьагьы иалагахьан, ахаҭаратә культ ҿаԥҽны, ԥсеивгарақәак аныҟала нахыс. Ақалақьқәа рҿы аԥсуа школқәа аадыртуа иалагахьан, урҭ ирааӡазгьы ақалақь иалубаартә иҟалахьан. Насгьы, абарҭ ақалақь иааӡаз рахьтә рхатәы бызшәа, змилаҭтә культура иазҿлымҳахахьаз ҟалахьан. Уахь ахьаҳәра иалагахьан. Аиашаз, ақалақь аҵарадырратә ҭагылазаашьа, ауаа реизааигәатәра, рдоуҳа ажәпахара, аинтелеекттә интенсивтә тенденциақәа роуп ахаангьы акультура центрс, еиқәҳәаларҭас иамаз. Урҭ шааӷәӷәахалак, ахыҵхырҭақәа зегьы рыԥсы еиҳа иҭалоит, ршьаныҟәара еиҳа интенсивхоит, еибаркхоит. (Ииашоуп, аҭоурых змоу ақалақьқәа рыҩныҵҟагьы ишьақәгылон дара рхатәы традициақәагьы, ишнеи-шнеиуаз хыҵхырҭақәак иреиԥшхоз. Иаҳҳәап, Аҟәа-Сухумгьы уи аиԥш традициақәак аман. Аха, зегьы дара роуп, аԥсуак абра даннымхозгьы (усҵәҟьа иҟамызт аха), жәытәнатә аахыс уи игәашьамх амч аранӡа ианымааӡоз ыҟаӡамызт. Ажәлар ргәашьамх амч убасҟак иӷәӷәоуп, убасҟак ақәра, анҵра а.оуп, Аҟәа зтәызаалак, егьа иҽрыӷәӷәаны, дахаԥаны дыҟазаргьы, уи идмыӷәӷәало изыҟаломызт: даршәон, дарӡырҩуан, уантәи иара иҟынӡа иааӡоз иреиӷьыз амилаҭ-уаҩытәыҩсатә хаҵаратә ҟазшьақәа идикылон, урҭ рыбзоурала иметраполь аҟынтә имилаҭ дызларылукаашаз акыр дрылаҟахон. Убриазоуп, ҳара ҳҿгьы Аԥсны иааӡаз абырзенцәа, аерманцәа, аурысцәа, излыҵыз рмилаҭқәа изрылԥшуа, дареи ҳареи ҳаизааигәахара еиҳа изыманшәалоу. Дара ақырҭцәагьы, ареволиуциа ашьҭахь, наҟынтәи иааганы иҳаларыжьуаз, ашҳам рылараҵо иалагаанӡа, ҳбызшәа зҵозгьы, ҳара ҳҷыдарақәа шьҭызххьазгьы маҷыҩӡамызт. Аҭырқәцәа, зышьҭа нхашаз культурак рзаамгеит, аха иаԥсуаахаз, ус аԥсшәа зҵаз, ҳқьабзқәа зыҽрылазырхәыз рацәаҩхеит. Абарҭқәа зегьы цқьа иҵаны, аҽыргәаԥрақәа, иҟам-иным ихыҭҳәаа аламҵакәа, ҳҭоурых иацзар акәын уажәшьҭа. (Уи аганахьала, иара ҳара иаԥаҳҵаз ҳҭоурыхгьы урҭқәа рҿы иагу рацәоуп. Аҭоурых амч азҭо, амҩақәа ралхраҿы иуцхрааша хсаалак еиԥшьызтәуа алкаақәа ахьыҟаҵам иахҟьаны.)
Иаҳҳәап, иахьа, еиҳарак телехәаԥшрала, Аҟәа аҭоурых еиҭазҳәо уанырзыӡырҩуа, ари Аԥсны акәӡам иахьыҟалаз, ақалақь аҩныҵҟа акәым, акәша-мыкәшагьы ари атәыла аборигенцәа ҳәа уаҩԥсы дыҟамшәа ауп ишахцәажәо. Убарҭгьы, усҵәҟьа акәым ҳәа разҳәашазгьы аӡәгьы дҟамлеит.
Иара ақалақь аҩныҵҟа мацара иаршуаз акультурагьы акраамҭаӡа ахыҵхырҭа иашақәа рҟынтәи «аҳауа»анамоулак иԥакәиқәан, ҿиашьа азыҟаҵомызт: изылшоз наҟынтәи аметраполь аҟынтәи иналаршә-ааларшәны иааргалоз, ҳмузеи аҿы иҟоу астелла аиԥш, џьара нышәынҭрак иахадыргылон ауп, егьырахь зегьы акаҳуаршреи акаҳуажәреи рҟазара аҟны инхон.
Убасеиԥш, иахьа уажәраанӡагьы, ҩышә шықәса Аахыҵ-Кавказ зегьы азы мычхаралагьы мҽхакылагьы акыр зҵазкуаз Аԥсуа аҳәынҭқарра, акаҳара, акацәара шыҟалаз, изыхҟьаз, уи аҿы абызшәеи акультуреи рҭыԥ уҳәа инрывсуеит, зынӡа ирылацәажәаӡом. Иахьаҵәҟьа ҳара иҳаҳарц иаҳҭаху аиҳарак убри ауп. Иаахҵәаны уи аҳәара шымариам, еилкаауп, аха – еиуеиԥшым агәаанагарақәагьы ракәзааит.
Ҳхынҳәып аибашьра аламҭалаз ҳаҳҭнықалақь аҿы иааиҵагылаз аҿар рахь. Иқалақьтәыз аԥсуа школқәа рҿы аҵара зҵоз аԥсшәа, аԥсуа культура иапатриотцәахахьаз, уи аԥеиԥшаз агәыӷра дуқәа ҳазҭоз. Аибашьраҿы убарҭ рыԥсадгьыл, рыжәлар, риаша рыԥсы ақәырҵеит. (Рыԥсаҭа лашахааит. Ҳажәлар иргаз Аиааира аҿы урҭ, ҳхьыбҿар зегьы, рлагала дуӡӡоуп, ихадақәоу иреиуоуп.) 
Убри излагахьаз, ақалақь аҿы ииз, ақалақь иааӡаз аҿар рхы здырхахьаз ркультура ашьҭыхра, иурбанизациа атәы алагалараз апроцесс акыр иннакылт. Иара аибашьра ашьҭахь, ишдыру еиԥш, ҳтәылауаа, рацәаҩны ақалақьқәа рахь, еиҳарак Аҟәаҟа, рхы дырхеит. Аҿар рхала ракәымкәа, ҭаацәаныла, неихыркәа змам рабдуцәеи рандуцәеи, аԥсуа ԥсҭазаара, аԥсуа бызшәа, аԥсуара ахыбаҩқәа ҳәа изышьҭоугьы рыманы. (Урҭ абыргцәа рыдрамагьы кьыс змам теман иҟоуп, асахьаркыратә литература азгьы, егьырҭ аҟазарақәеи рзгьы. Насгьы, аибашьра иалҵыз, уинахыс еиҵагылаз аҿаргьы ԥасатәи аԥсеивгара маҷ аан иалкаан адоуҳатә культурахь рхы шдырхаз, уи рхы шазыркыз аиԥш уажәы иҟамлеит. Уи зыхҟьаз амзызқәа акым, иҩбам. Убригь еилкаатәу, анализ ззутәу зҵаароуп, аха иахьа уажәраанӡагьы ус иҟоуп. Уи зыхәҭо, раԥхьа иргылан ажурналистика акәзар ҟалап, аха уи зны-зынла аҭыӡшәа бааԥсы еиԥшыртәуа аполитикахь иҿықәнажьлаӡан иҟоуп.
Ԥасеиԥш иалкаан адоуҳатә культурахь рхы зыдмырхаз зыхҟьақәоз иреиуоуп ҳәа иушьар алшоит, аибашьра ашьҭахь, уаанӡа ҳаппонентцәа амчра зегьы аныркыз, захьы аусура инарышьҭуаз, амаҵуратәы ҭыԥқәа зегьы рҿы ауаа ахьаҭаххаз. Аҳәынҭқарра зда ихәарҭам асферақәа зегьы рҿы. Амчқәа рҽыршар акәхеит.
Асахьаркыратә литература, абарҭ иҟалаз, зхы зкыз, имҩаԥысуаз аиҭакрақәа зегьы рматериал еиԥшу ианакәзаалак ус иаарласны, иааинырслан анапаҿы иазаагом. Раԥхьа иргылан, аформа ҿыц мчыс иамоу, ԥсыс иахоу алитературатә бызшәа аҽеиҭакра иадхалеит. Абызшәатәы клишеқәа уи аҩыза аматериал ишахәҭоу ирзышьҭыхуам. Уи иахҟьаны ашьҭрақәлара, урҭ ирыцу агрофаманра рацәахеит. Апостсоветтә наӡааӡара зегьы аҿы абасшәа иҟаз иреишыз апроцессқәа мҩаԥымсыр ҟаломызт. 
Зегьынџьара иахыҵәеит агазеҭтә, ателехәаԥшратәы публицистика, ажурналистика. Акрааҵуеит ари ажанр аҽырҭбаара иаҿуижьҭеи. Иахьа уи аӡхыҵра иаҩызахеит. Иахьатәи аҿиара шымҩаԥысуа ала, иахьеи-уахеи иҟало иахьӡаны абжьы ахаҵаразы, азгәаҭаразы уи зда ԥсыхәа ыҟам жанрхеит. Ҳәарада, уи иалшахьоу, иара алитература-публицистикатә бызшәаҿы, иара ус аԥсҭазаараҿы, аполитикаҿы уҳәа, ихәарҭаны иҟанаҵахьоу, иҟанаҵо, ажанр ахаҭазы атрадициақәа бзиақәа нзыжьхьоу маҷӡам. Аха, имыцхәцәоу зегьы аиԥш, ихырҳагоу аҵкыс иԥырхагоу аныҟанаҵо рацәоуп. Иара иахьатәи аҭагылазаашьа, аҭыԥ, аҽшымҩаԥнагақәо уагәылаԥшыр, анкьаӡа, апролетариат рдевиз, «ҳара ҳзынџьырқәа рыда ҳнызкыло акгьы ыҟам» ҳәа ирҳәоз, иахьықәныҟәақәо рацәоуп. Насгьы, уи аныҟәгаҩцәа, асолдаҭ иеиԥш иазыҟаҵазар алшоит, иагьазыҟаҵазароуп, абаҩхатәраҵәҟьа уеизгьы-уеизгьы ада ԥсыхәа амамкәа иҟам.
Убарҭқәа рҟынтә, уа имаҷҩымкәа иалашәоит абџьар аныҟәгашьа ззы.дыруа, аха ззин зырҭаз. Уи иаҿу рахьтә ирацәаҩхеит аԥсҭазаара здыруагьы, иззымдыруагьы, ҳажәлар рус азы аҭакԥхықәра ныҟәзымгац. Урҭ реиԥш иҟоу зегьынџьара рылахь иаԥыраркуа рдемократиа, абаҳча ашәҭымҭаз иақәнауз асы иеиԥшуп. Адемократиаҿы азакәани аламыси еицызароуп.
Ҳара ҳҿы, ҳҭагылазаашьа аҷыдарақәа ирыхҟьаны, урҭқәа уа еиҳа иубарҭоуп.
Ҳәара аҭахым, аԥсуа журналтә, газеҭтә публицистика, иара ажанр аҿиараҿгьы, абызшәа азыҟаҵараҿгьы акырӡа алшахьеит. (Ашәҟәыҩҩцәа рпублицистика аламҵакәагьы.) Иахьатәи ҳлитературатә бызшәа ашьақәгылараҿы алагала маҷым. Насгьы, иара алитературатә бызшәа иахәҭакуп.
Иахьатәи алитературатә бызшәаҿы иҟоу аизымхарақәа, абжьаҿарақәа, агхақәагьы раԥхьа изныԥшуа ажурналистикатә публицистика ауп. Уи абызшәа убысҟак идырхеит, аҩыра зныҵыз аҟәрышь иахьеиԥшьыртәуа рацәахеит. (Уи, ҳәарад, дара рхала ирхарам, аамҭагьы иҟанаҵоит.) Арҽеира, аҽырҿыцрагьы ус имариамхеит, избанзар, ҳбызшәа зегьы убри аиԥш аҭагылазаашьа ақәны иҟоижьҭеи маҷкгьы ҵуам. Иара аибашьрагьы, аиааирагьы аныҟалаз иацы акәушәа аабоит иахьагьы. Уи ус изыҟоу еилкаауп, убасҟак агәаҟра, ашәарҭа, ашьа, аԥсра ныҟәыргон урҭ, аха уи аахыс ԥыҭкгьы ҵхьеит. Абри абжьарак ажәлар, атәыла иқәынхо рыԥсҭазаараҿы ақыҭеи ақалақьи реизыҟазаашьа даара аҽаԥсахит, еиҳарак ақыҭауаа, рынхарҭа ҭыԥқәа ԥсахны аҿыцқәа рахь реихара, реилаҩеиласра уҳәа иааҟәымҵӡакәа имҩаԥысуеит. Атәылауаа реиҳараӡак ақалақьқәа, еиҳарак Аҟәаҟа иааит. Убриаахысгьы ақалақь аҽаршьцылара иаҿуп, аҽакала иуҳәозар, мҽхакыла акыр иҟоу аурбанизациа мҩаԥысуеит.
Макьана арҿиаратә активра аазырԥшуа ашәҟәыҩҩцәа аиҳабацәа ирывсӡом арҭ аиҭакрақәа, атенденциақәа, аха уажәшьҭа урҭ «рыцәаӷәарсҭа» ус аламала еиларгом. Иара убас, иҟоуп зыӷәӷәамҭахь зхы кыду, иахьатәи ҳлитература даара ианыԥшхьоу, аамҭа иаҵамхакәа, зҩымҭақәа рсахьаркыра ламырҟәыкәа ишьҭыхны изку аҩҩцәа. Урҭ еиҳараӡак апоезиа иаҿу роуп. (Аҳәсагьы ахацәагьы неилаҵаны.)
Аҿар рахьтәгьы еиҳа ирацәаҩны иааиуа поетцәоуп. Убра, алитература знапы алаку аҿар рыҩныҵҟа, уеигәырӷьартә иҟоуп акритикеи алитератураҭҵаареи знапы алаку, зҵарадырра азырҳара иашьҭоу, зусумҭақәагьы гәоуҭартә иҟалахьоу маҷҩымкәа иахьгылаз.
Авторцәа ҿыцқәа рааира ахьагу апроза аҿи, еснагь хыхьс иҳамоу адраматургиеи рҿы ауп. Апроза атәы анаҳҳәа, улаԥш иҵашәартә уа иҟалаз цәырҵрак иавстәым ҳәа сгәы иаанагоит. Ԥыҭк аԥышәа змоугьы, ҿыцӡа иалагазгьы, апроза абызшәа азгьы, аҵакы азгьы, ажанр зегьы азгьы, зыдгылара уадаҩу ҷыдарак шьҭырхит. Урҭ ирыҩуеит ипрозоу ҩымҭақәак, иаҳҳәап, ус инықәырԥшны атекстқәа ҳәа рыхьӡаҳҵап. Урҭ апрозатә жәеинраалақәа ҳәа изышьҭоу, ма аверлибр ахь иузыԥхьаӡом. (Урҭ ажанрқәа еицырдыруа ажанр ҟазшьақәа шьҭырххьеит.) Арҭ прозатә ҩымҭақәоуп, ирнугьы ргәаҟны, анацәа иалцәцәаан ҳәа шырҳәо аиԥш иҟаҵоуп. Усеиԥш иҟоу ижанрдоу апрозатә ҩымҭақәа, атекстқәа ирлас-ирласны иаладыршәуа иалагахьеит зыхьӡ ҟалахьоу поетцәақәакгьы. Иаҳәап, урҭ авторцәа ишәа-иза иҟоу аритми арифмеи ргәы хнахны ирызхьуазр, аԥсгарҭа аверлибр аҿы ирыԥшаар рылшон. Аверлибр рифмадоуп, аха ҩныҵҟалатәи ажәеинраалатә еиҿкаашьа амоуп. Апоетцәа уи еиҳа ирзааигәазароуп. Алитератураҿы, иара иахьынӡаҵанакуа, уеизгьы-уеизгьы зыҩра ҟамло, уи азы формас иалухуа уақәиҭымкәа иҟам. Аха уи ахьӡгьы, «ажәлагьы» амазароуп. Аха, еиҳарак, уи аҿыц аҩра иалагаз аначыча, иазхәыцтәуп, еилкаатәуп, ус закәхаз. Асеиԥш иҟоу аҩымҭақәа, хьӡи жәлеи змам апроза-поезиатә текстқәа, еиҳараӡак ашәҟәыҩҩы ирҿиара аҵыхәтәахьы ианнеиуа, инароуны, инеиҵыхны ианицәуадаҩхалак, иҳәатәы ааркьаҿны излеиҳәаша данашьҭоу ауп. Ажәакала, ари аиԥш ацәырҵра алагамҭа акәымкәа алгамҭа ауп изеиԥшу. Аха алгамҭас измоугьы иҳәатәы ккаӡа иалыԥшуеит, зны-зынла ихытцәангьы, усеиԥш иҟоу атекстгьы абри аҵакы иаформахоит.
Убарҭқәа зегьы рнаҩс, абасеиԥш иҟоу атекстқәа абызшәа аганахьалагьы еиқәҳәаларҭахоит, еснагь алитературатә бызшәа иаҭаху, аԥсы ҭазҵо, еснагь иҟәатаԥсато иҟазҵо абызшәазегьтәи астихиа ннакылоит. Иара усгьы, абра еснагь иаҳарбо аамҭазы ҳлитература зегьы аҿы имаҷхеит ажәлар рбызшәатәи стихиеи алитература-публицистикатә бызшәеи еснагьтәи рконтекстқәа, рхеибарҭәаара. Уи аиҳарак ианыԥшит апроза, ажәлар рҿабызшәа ишԥха-ԥхоу аҩымҭахь анагаразы, артәаразы иманшәалоу ихиоу адиалог, аицәажәара ԥсыԥлагаҩагагас измоу ажанр. (Адиалог, зых иақәиҭу, ашьаҭақәеи автори ишиашоу еимаздо астиль апоезиа аҿгьы ихәшәуп, уи, «аҽаржәпацәо», ацәа иҭалацәо, абызшәа аршабо ианалагалак. Ианаамҭаз, аурыс литератураҿы, апоезиаҿы дымгылар ҟамлеит Н. Некрасов иеиԥшыз апоет, аԥсыԥлагаҩагара еиӷьнатәырц. Убри еиԥшыз ароль нарыгӡон ианраамҭаз аурыс поезиаҿы В. МАиаковски, ашьҭахь Твардовски уҳәа апоезиа адауаԥшьқәа.)
Ииашоуп, акрааҵуеит апроза иныҟәнагоижьҭеи ҩныҵҟалатәи адиалог, агәҭацәажәара, ахшыҩҵак аҳәашьа ԥсахны ҩныҵҟала мацара иахьымҩаԥысуа. Зегьы дара роуп, абрагь еснагь иԥшаалатәхоит апроза «арыԥҳақәа» уажәы-уажәы аԥша рҭасыртә иҟазҵо аиҩысшьақәа. Избанзар, аҩныҵҟатәи адиалог аан ахшыҩҵак аԥхьаҟа ианиасцәо, арационализм убасҟак ианеиҳахо ыҟоуп, аҟазареи асахьаркыреи рымчхара аемоциа, ацәанырра ауаҩы ихы-игәы аҟынӡа анагара ацәуадаҩны.
Абра хыхь зыӡбахә ҳамоу ацәырҵрақәа, жанр змам атекстқәа рцәыхароуп ажәытәтәи алатын жәаԥҟа – икьаҿны аҳәара, икьаҿны аҩра абаҩхатәра аҳәашьа гәакьа ауп ҳәа. Насгьы, хымԥада еилкаатәуп, абаҩхатәра згам ҳҿар зны-зынла убас иҟоу залырхуа. Иҟалап абра зыӡбахә ҳамоу, ҳаамҭа, ҳбызшәа зҭагылоу, аҽырҿыцрақәа иахьрыдхалазтәи ахьаақәа ирыхҟьоу ыҟазаргьы, иџарџаруа ишыҟоу ацәымса аазхәо аҵлеиԥш. Урҭ аҽырцәыхьчара аҭахызар ҟалап. Асахьаркыратә литератураҿы ирыԥшаахьоу рацәоуп. Урҭ рахьтәгьы ихырҳаган, аҿиара иашьаҭан инхаз алхтәуп. Ус, арҿиаҩы, ажәа сахьарк аҟазара зҽанызшәарц зыӡбаз, дарбанзаалак, иаргьы дыԥшаалароуп. Аԥшаареи ахықәкы наӡеи ҟалаӡом, урҭ нҵәаӡом, аха урҭ еснагь иааихмырсыӷьӡакәа рҽанышәара ԥсабарагьы культурагьы – зегьы рыԥсы ҭакны изку, рыԥсҭазаара аҵакы азҭо ауп. 
Апоезиаҿы ргәы еихьызшьша ацәырҵрақәа еиҳагьы еиҳауп. Урҭ еиҳауп, иҟазшьарбагоума уҳәо иҟоуп аҿар рыхьӡ аӡәырҩы рҩымҭа қәа рҿы. Иаауртуеит имаҷымкәа адаҟьақәа, аҿар ражәеинраалақәа рыла иҭәу, ҳәарада, зегьы ҳаигәырӷьоит, даргьы ахьмаҷҩым, арыҩуагьы ахьмаҷым, имҩашьо абаҩхатәра змоугьы ахьыҟоу. 
Ҿыц аҩра иалагаз аӡәырҩы рҩымҭақәа иҟьаны ирылаԥсоуп ицәгьам ахшыҩҵакқәа. Аха урҭ анзыжәеинрааламхо рацәоуп, ибырлашхар зылшоз ахшыҩҵакқәа баша ахаҳәссеиԥш ианынхо. Уи, раԥхьа иргылан, изыхҟьаз апоезиатә бызшәа иахьҭагӡам, рыԥсы ахьырхаҵам, ахааҵеиԥш иахьрыгу ауп. Иаҳхәап, ажәаԥҟа апоезиа иаҵанакӡом. «Равенство дара души и глагола – вот поэт», – рҳәоит аурысҭҵааҩцәа.
Убарҭ реиԥш ацәырҵрақәа гәоуҭартә изыҟалаз, изыхҟьақәаз иреиуазар акәхап ҳбызшәа иахьатәи аҭагылазаашьа, ақыҭагьы иатәымшәа, ақалақьгьы иатәымшәа иахьыҟалақәаз, иҩуәа аҿарацәа реиҳараӡак ақыҭаҿы ииз, аха ишқәыԥшыз ақалақь  ахь иааз, иаразнак ақалақь ажаргон, уи ус узазҳәозар, иалашәаз роуп. Урҭ рахьтә иҟоуп, адунеитә поезиа ахь имаҷымкәа иаԥхьахьоу (ишахәҭаҵәҟьоу «ирызмырсацзаргьы»), апоезиа ҳаракы иныҟәнаго ахшыҩҵакқәа, ахаҿсахьақәа, ахшыҩзцарақәа дуқәа ирхьысхьоу. Урҭ иреиԥшу апоезиатә хшыҩзцара дуқәа ихырхит, аха ахшыҩзцара дузаргьы, аԥсы ахаҵаразы иақәнаго, иара иацизшәа иҟоу ажәа анамоу, ус формулак аиԥш ианынха, апоезиа акәымкәа, аҽа сферак ахь иагоит. 
Насгьы, алирика даара иҭбаау, иҵаулоу афилософиатә гәҭахәыцрақәа нацҵаны, абзиабара уаҩы ицәаҩақәа иреиӷьу акеиԥш аарԥшра уҳәа зҵазкуа жанр хкы дууп. Ҳара ҳпоезиаҿы зны-зынла алирика даара ирҭшәоуп, хыхь-хыхь иҳәоу арԥыс аԥҳәызба бзиа дшибоз, уи дшаргәаҭеиуа, дшамырцәо уҟәа рҟны ианаанкыло рацәахеит. Убри адагьы, уи ацәаныррақәа ртәы иаахҵәаны, метафорак ацмырхыраакәа иҳәоуп. Иара ус, аԥсуала, аԥсҭазаараҿы аԥҳәызба лахь ахьаԥшра, абзиабара атәы ааҭырҟьаны ирҳәом, уа уи азы рхы иадырхәо зегьы метафороуп, поезиа маҭәахәуп. Иџьоушьаша, ақьаад ахь ианиарго урҭ зегьы ацәдырӡуеит, ирҳәогьы аӡы зҵабаз аԥсыӡ аԥсы ҭалар аиҳа аԥсы зҭамло, аԥсы хьшәашәа еиԥш аҟәара иаақәхоит.
Убарҭқәа рыдагьы, ҳпоезиа зегьы аҿы, дара иааиҵагылаз аҿар ирыҩуа рҿгьы имаҷӡоуп аграждантә лирика. Аҵыхәтәантәи аамҭазтәи ҳажәлар рҭоурых аҿы иааҟлахьоу, ҳақәԥара, аибашьра, аиааира – абарҭ зегьы аграждантә лирика иатемоуп. Хаҭала сара сгәы иаанагон, уи даара аҽарҭбаап, ҳлитература зегьы ианыԥшып ҳәа. Иҟоуп агәаҟашәақәа, амыткәмақәа, аха урҭ, ҳәарада, ҳгәаҟынӡа ишнеиуагьы, даара ҳаҭыр шрықәаҳҵогьы, алитературатә ҟазараҵәҟьа аҟынӡа инагӡам. Алитература, асахьаркра иаша, ахьыџьбароу ыҟоуп, егьа игәаҟразаргьы, егьа игәырӷьаразаргьы, иара ахатәы принципқәеи анормеи амоуп, урҭ урхыԥар, урыҵсыр уаднакылом.
Арахь, ари аҿиара, аиазҳара, иара аграждантә лирика азҵаарақәа ирыласҵом, аҵыхәтәантәи ашықәсқәа рзы ирацәахаз агрофаманра – апрозаҿгьы, апоезиаҿгьы, аиҭагараҿгьы. 
Убарҭ ацәырҵрақәа ирыҵаркуеит иахьа ҳпоезиаҿы ирацәахаз иажәеинраалоу ароманқәа. (Анцәа иџьшьала, уи аҿар аҵанамкит.) Иажәеинраалоу ароман апарад уҳәар алшоит. Уи ажанр аҵыхәала алитератураҭҵаараҿы еиуеиԥшым агәаанагарақәа ыҟоуп. Еснагь иқәгылоуп уи апоема излеиԥшым азҵаара. Шьоукы ирҳәоит уи ажанр Пушкин ишедевр ала иалагеит, убриалагьы иаркхеит ҳәа. Аиашаз, уи ажанр апоезиа аамҭ ҿыц ахь инанамгеит ҳәа иуԥхьаӡар алшоит. (Ииашоуп, ҳара ҳҿы раԥхьаӡа ҳлитература иалазгалаз Б. Шьынқәба иоуп. Шьынқәба ибаҩхатәра шаҟараз, уи аԥсуа жәа шаҟа дазҟазаз, ипоезиатә жанр амҽхак ала, ҳлитератураҿы жанрс инапы зиркуазаалак азин иман уҳәар алшоит. Иҩбахаз, апоет ду поезиала деихшалан дыҟан, уи аҿы имч шеиҳаз идыруан. Иара уарыс литература ду аҿгьы Пушкин ихаан, аромантә проза ишьапы ӷәӷәаны иамкыцызт, традициа дук амамызт. Пушкин игени ахы злакыз апоезиа мчы ала ирыӷәӷәеит урҭ атрадициақәа. Б. ШьынқәБа ироманқәагьы, уи аниҩуаз аамҭа, официалтә идеологиа аидареи, изакәаныртәхьаз акониунктуреи рышьҭа шрынхалазгьы, рсахьаркыратә мчы зегьы рзымгеит, аромантә традициа ҿыцқәа рышьаҭа арыӷәӷәеит, аԥхьаҟа апрозатә роман аҿгьы ихәарҭахартә.)     





Зегь дара роуп, уажәы ҳара ҳҿы уи ажанр цәырызгаз, аӡәы, ибаҩхатәра, ипоезиатә сахьаркыратә мчы ижәлан, абри ажанр сырҿыцып ҳәа игәы иаанаган акәымзар ҟалап. Уи атәы рҳәоит урҭ аҽазышәарақәа рылҵшәа. Ажанр ахьӡ алахь иҟьаҟьаӡа иануп, аха иалҵыз уахь иҟаӡам, апатетикеи ариторикеи роуп уа аԥыжәара змоу. Ишәаны, зыбжьы рдуны ашәа зҳәо уахынлатәи амҩалаҩ иеиԥш, убри апатетикеи, апафоси, ариторикеи акы алахырҩоит, аԥхьаҩ даҩргоит.  Аиаша акәыхом уеизгьы дызҩырго. Аха урҭқәа реилкаара, усқәа раан ҽмырҳа ҳазҵо акритика иазынҳажьып. 
Аҵыхәтәан, дырҩегьых гәаанагарақәак ҳжурналистикеи, уи иаҵанакуа апублицистикеи, урҭ рбызшәеи рзы.
Аԥсуа журналистикеи асахьаркыратә литературеи еицалагеит уҳәартә иҟоуп. Уи даара иазеиӷьын алитературатә бызшәа зегьы ашьақәгылара. Алагамҭаз аԥсуа журналистика абызшәа асахьаркыратә бызшәа иазааигәаӡан. Ишьақәгылахьаз, мчыла еибыҭаз журналиститкатә трафаретк ала имырхәанчакәа. Д. И. Гәлиа идагьы, уи зышьаҭа икыз агазеҭ «Аԥсны» зстатиақәа анызҵозгьы, убри аиԥш абызшәала иҩуан. Убри атенденциа бзиа аҿиаха, аизҳаха амҭакәа, аԥашә азҭаша традициақәак ҟанаҵаанӡа, аамҭа аҽаԥсахит. Асовет мчы иацааит хымԥада изықәныҟәатәыз аидеологиа, «Аԥсынгьы» ҟаԥшьхеит, уи иаҭаххеит, иахьеи-уахеи имҩаԥысуаз иахьӡаны ахцәажәара, аарԥшра. Иҿыцыз, аԥсҭазаараҿы, аполитикаҿы, асферақәа зегьы рҿы иаразнак ицәырҵыз атехнологиа иаҭаххеит «абызшәа ҿыц», атерминқәа, аҳәашьа аформа ҿыцқәа. Ҳәарада, даара иацклаԥшыртә иҟазҭгьы, иагымкәа иазыҟаҵоу, даара аинтерес змоу акадрқәа рыла еиқәшәазҭгьы, урҭқәа аԥсшәа иалаӡон, ишьҭнахуан, излалагаз абжьы мырхәанчакәагьы аҿиара алшон.
Аха иазыҟаҵамызт, аамҭагьы ԥшуамызт. Убри аҟнытә, иалагеит аурыс бызшәаҿы ишьақәгылахьаз атрафарет иаахжәааны ахархәара, ирымҩатәны, инықәырԥшшәа аиҭагара. Уи, ҳәарада, даара иаԥырхагахеит аԥсуа журналистика абызшәа аҿиара. Иахьа уажәраанӡагьы иазкамыжьит, изырзымиааит убри аиԥш аҭагылазаашьа иннажьыз аҿаасҭақәа, имӷьаӡо ахәрақәа.
Иара аԥсышәала иҭыҵуаз агазеҭқәа еснагь имаҷын, еицлабыртә, ихеибарҭәаартә изыҟамлеит. Насгьы, угәы ԥызшәаша, ҳгазеҭ заҵә «Аԥсны ҟаԥшь» Асовет мчра анышьақәгыла инаркны, иахьауажәраанӡагьы егьырҭ, аҽа бызшәақәак рыла иҭыҵуаз, иҭыҵуа агазеҭқәа зегьы реиҳа анапы агын, профессионалтә кадрла ишахәҭоу еиқәыршәамызт, иахәҭаз аматериалтә цхыраара амамызт,. (Агазеҭ ахаҭагьы, иара уажәыгьы, «хаԥыц аназыҵагылам», ахы аназымыхьчоз еиҳауп.) 
Ус егьа иҟазаргьы, ҳгазеҭ, ҳәарада, ианакәзаалакгьы излалшоз ала, ажәлар рымаҵ аура иашьҭан, иашьҭан ажурналистика ахаҭа, абызшәа, астиль аиӷьтәра. Иааӡахьан, иааӡоит агазеҭ атәы здыруа, абаҩхатәра змоу ажурналистцәа. Изхьымӡаз, изхьырмыгӡаз шырацәоугьы, зны-зынла еиҭымк ишиеиԥшызгьы, ишиеиԥшугьы, ҳжурналистика ашьаҭақәа ҟанаҵеит, алитературатә бызшәа аҿиарагьы иалшаз ахәҭаа аланагалт.
Ирацәаҩуп абарҭ ауадаҩрақәа ишрақәԥоз ҳжурналистика иахьа иамоу аихьӡарақәа зыбзоуроу. Убарҭ рахь иара аханыҵәҟьа игылақәаз аӡәык-ҩыџьак рыӡбахә ҳәамзар игәнаҳароуп: М. Аҳашба, Ӡ. Дарсалиа, Н. Б. Киут, А. Амқәаб, Н. Гериа, А. Џьонуа, Ҷ. Џьонуа, Б. Ҭыжәба, С. Кәыҵниа.   
Уажәы ҳжурналистика аҽарҭбааит, агазеҭқәеи, ажурналқәеи, арадиои раамышьҭахьгьы, ателехәаԥшратә журналистикагьы ҟалеит. Амассатә хархәагақәа рҵакы, ражәа убасҟак аамҭа дыргас иаман, иабжьны иҟалеит, даара ахшыҩзцара зҭаху сферахеит. Урҭ неидкылан, иуҳәар алшоит, зегь реиҳа абызшәа рацәаны рхы иадырхәоит ҳәа. Насгьы, абызшәа азыҟаҵаратә уадаҩрақәа, абызшәа зырҩуа???, иаҭаху аҿы иазымҳәо иҟазҵо атрафаретқәа, урҭ, аҽа бызшәак аҟынтә ирҩны, ихыжәжәа-хыжәжәаны реиҭагарақәа уҳәа, рызҵаарақәа зегь раԥхьа иахьцәырҵуагьы амассатә хархәагақәа ҳәа изышьҭоу рҿы ауп.
Абарҭ хыхь ҳзыхцәажәаз аҭагылазаашьа ҿыцқәа, аԥсҭазаараҿы имҩаԥысуа аиҭакрақәа ирыхҟьо зегьы, иахьа аҽазны еиԥшымкәа ажурналистика иадыӷәӷәалоит, ианыԥшуеит.  
Иахьеи уахеи аԥсҭазаараҿы имҩаԥысуа ақьаад, аекран аҿы, аефир аҿы изырцәажәо, абжьы ахазҵо ирзымариам. Ҳара иаразнак аԥҟьаԥца шьҭаҳхуеит, ҳбызшәа уи азыҟаҵам ҳәа. Уи уажәшьҭа баша хырқьиарахеит. Аҩыра ҳамоижьҭеи, ҳлитературатә бызшәа аԥашә ҟанаҵоижьҭеи, атрадициақәа рырҳара иалагеижьҭеи акыргьы ҵуеит. Еснагь абызшәа иахылаԥшуа, иаҭаххо атермин ҿыцқәа рыҟаҵара иааԥымҵәаӡакәа знапы ианызаарц зыхәҭоу абызшәадырҩцәа жәларак ҳамазар, асахьаркыратә литературеиԥш иара апублицистикагьы ибжьамыжьӡакәа рнапы алакызар, ажурналқәа, агазеҭқәа ҭыҵуазар, арадио цәажәозар, ателехәаԥшра  иагьаҳәозар, иагьаҳнарбозар, иарбан уаҳа практикас иаҭаху.
Ус анакәха, убарҭ зегьы рыҟны аус знапы иаку инеиԥынкылан рҭакԥхықәра ишахәҭоу иныҟәыргартә, иахәҭоу ацхыраара рымамызт.
Зны-зынла, убас иахьыҟаз зус зхы ақәызҵоз, абаҩхатәрагьы, аҭаԥхықәрагьы згымыз ауаа анақәшәалак, иаразнак ҳкьыԥхьгьы, ҳтелехәаԥшрагьы ианыԥшуам. Урҭ, рацәаҩымзаргьы, иҟан, иҟоуп азоуп абра зыӡбахә ҳамоу зегьы иахьа уажәраанӡа иаазго.
Иаҳҳәап, зегьы ирдыруеит, аакьыскьа изаамҭанымкәа зыԥсҭазаара иалҵыз, еицырдыруа аԥсуа поет, ажурналист, аредактор ҟаза Рауль Лашәриа иџьабаа, хыла аԥсуа телехәаԥшратә журналистика ашьақәгылараҿы уи илиршаз. Сара иахьынӡаздыруа, атермин ссир «Амшеикәшарагьы» зыӡбаз иара иоуп. Аредактор ихалагьы имч зқәымхо рацәоуп, аха аредактор бзиа иааҭрыжьуа зегьы рҿы иҵакы даара акрыҟоуп. Иахьа згьынџьара иҳагуп, иазыҟаҵоу аредакторцәа – ателехәаԥшраҿгьы, агазеҭқәа рҿгьы, ашәҟәҭыжьырҭақәа рҿгьы. Ҳаԥхьаҟа урҭ рроль иҵегьы еиҳахоит, убри атәы уажәшьҭа иаадыруазароуп.
Иахьатәи ажурналистикаҿы абызшәа зегьы зҭагылоу ауадаҩрақәа еиҳа иубарҭоуп. Ари аҩыза ахьысҳәо зегьы ажурналистцәа ирықәсыжьып ҳәа акәӡам, аха аҭагылазаашьа иахҟьаны, ирласны иумыӡбар зымуа рацәоуп аҟнытә, зегьы ацхыраара рырҭароуп. Насгьы, ҳәарада, раԥхьа иргылан даргьы рхы иацхраароуп. Иааидкылан, иара аҭагылазаашьагьы, уи хьазыршшо зегьы рҭакԥхықәра аҽахьавырго иахҟьаны, абызшәа даара ианыԥшит, изырхәанчо убасҟак аланагалт, «агәы» иҵачны иҟоуп.
Урҭ рацәахеит, реиқәыԥхьаӡарагьы уадаҩуп. Иҟоуп иахьаҭахугьы иахьаҭахымгьы, иахьазҳәогьы иахьазымҳәогьы рхы иадырхәо ажәақәа, атерминқәа, ажәеицааирақәа: «инамадан», «иадҳәалан», «игәы хыҭхыҭуа», «иҵарны» (уи ишиашоу ииашамкәа аурысшәахьтә еиҭагоуп), «ааха рнаҭеит», «ааха роуит», «ааха ҟанаҵеит» уҳәа треиԥшу рацәаӡоуп. Шаҟа ҵуазеи ирҳәоижьҭеи, ирыҩуеижьҭеи «ашәа нанагӡеит» (ахор), «ашәа наигӡеит» реиԥш иҟоу ииашамкәа еиқәыршәоу ажәеицааирақәа. Ус акәушәаҵәҟьа зегьы рлымҳақәа рықәыжьны итәоуп.
Даара ирацәоуп аилагарақәа ахыԥхьаӡара анырҳәо, ианырыҩуа. Иаҳҳәап, «ҩажәижәабаҩык» рҳәоит, «ҩажәижәаҩык» аҭыԥан, «аҩбатәи амш азы» «аҩымш рыҽны аҭыԥан»... Урҭ рацәоуп, ус ргәаларшәарагьы мариам. Убас «аԥсуа бызшәа» рҳәоит «аԥсшәа» ахьаҭаху аҭыԥан; «илакҭа дхыԥшылт» «илакҭа дҭаԥшит» аҭыԥан; «ибла дхыԥшылт» аҽакуп. Арҭ ахыцҩыц роуп, урҭ, еиҭасҳәахуеит, ирацәаӡоуп, абызшәа архәаԥсара иаҿуп.
Иҟоуп, атермин алаҳхуеит ҳәа ажәа бзиа иагьтерминымкәа, иагьажәамкәа ианықәдырхо. Иаҳҳәап, ажәа «алахәыла». (Аекономика иаҵанакуа азҵаарақәа аԥсышәала имҩаԥыргозҭгьы, уи даара активра зауаз ажәахон)... «Апартиа алахәыла» рҳәоит, апартиеи иареи амхы еицыларҵазшәа. Аҵахыҵәҟьа еицакхоит. 
Ара ҿырԥштәыс иаагаз хыцҩыцқәак ракәҵәҟьоуп, урҭ абри аҩажәашықәса рыҩныҵҟала ахаҳәссеиԥш иахьеи-уахеитәи ажурналистика абызшәа иалаҳагәышьан иҟоуп. Абасеиԥш иҟоу ацәырҵрақәа абызшәа ақыҭаҟынтәи ақалақь ахь ишыцқьаз иаазгоз адақәа ршьыпуа иалагеит. Ақыҭаҟынтәи, ашьаҭақәаҵәҟьа рҟынтә иаазгьы уи рԥырхагахо ианалага, ақалақь аҿы ииз, ақалақь иааӡаз зынӡа рыбз аҟәаҟәа ԥнаҵәеит.
Ари, ҳәара аҭахым, ажурналистика амаҵзуҩцәа рхала ирхарам, ҳбызшәа, уи аҵара, уи ахархәара иахьа аҳәынҭқаррагьы, аҭаацәагьы, ашколгьы, ауаажәларра зегьы рнапы иануп, рыцхыраара аҭахуп. 
Насгьы, ари еснагьтәи усуп, еснагь убарҭ зегьы дырны, аҭакԥхықәра ду шрыцу еилкааны рымаҵ ааулароуп. Зегьы ирхароу ҳәа акрыҟазар иахьа, раԥхьа иргылан, ҳҿы зырцәажәо ҳбызшәа атәоуп.
Ҳара ҳазҭагыло атәаы ас иаҵшьны изаҳҳәо, егьа ҷыдарақәа амазаргьы, еиԥшу џьаргьы иҟам ҳәа аанагаӡом. Иахьа убри аиԥш аамҭоуп, аҩыратә ҭоурых ду змоу, иахьатәи атехнологиагьы ҳнапаҿы иаагахьеит ҳәа иҟоу абызшәақәа рҿгьы, ауадаҩра ҿыцқәа еснагь ицәырҵуеит, еснагь иҟоуп. Ах уи ҳара ҳазажьжьом, еиҳагьы ҳгәы ҳҽаннаҵароуп.
Аԥсшәа ҳәынҭқарра бызшәоуп ҳәа зегьраԥхьаӡатәи аӡбатәқәа ирылаҵан изакәанызтәыз Аԥсны аревком ахантәаҩы Ефрем Ешба иоуп. Уи илшеит, избанзар, Аԥсны Советтә Республикахеит, иҳәынҭқаррахеит. Ус уҳәаргьы, аҳрагьы ҳәынҭқарратә категориоуп, аха аашә шықәса убри аиԥш иҟаз акы зхы азцаз дҟамлеит, дара аҵара дуқәа ирыҵазза идәықәыз ҳаҳцәа рахьтәгьы. Уи иаҳәоит аашә шықәса, Анс акәу арс акәу, Аԥсны иахагылаз рыжәлари ртәылеи рзы изыԥсаз. Убри ириашеит Ефрем Ешба, шьҭрала аамсҭцәа хәыҷқәа иреиуаз, аҵара бзиа змаз, хара ихәыцуаз, зыԥсадгьыли зуаажәлари рзы зыԥсы ҭаз рҵеи дуӡӡа.
Абриаҟара шықәса рышьҭахь аҳәынҭқарраҵәҟьа зыздырхынҳәыз ажәлар рзы, иара убриаҟараҵәҟьа аҵанакуан ҳбызшәа ҳәынҭқарра бызшәан аҟаҵара. Уи даара ихҭыс дуун аԥсуа жәлар рҭоурых аҿы, рыԥсы иахьӡаны еиқәзырхаз акы акәны. Уи иагымкәаҵәҟьа, агәра ганы идыруан иара Ефрем Ешба. Аха, иџьоушьаша, даара угәы узырхьша, усҟан иҟаз аԥсуа интеллигенциа зегьы – аполитика иаҿызгьы, адоуҳатә культура иаҿызгьы, абри еилыркаар рҭахымхеит. Иара Ефрем идура зызхымгоз, днаскьаган дыҟазар зҭахыз шьоукгьы уа рхы иадырхәеит. Аус ду иҟаиҵоз, иакәымк импыҵҟьазшәа иадырбеит. (Усҟантәи ҳинтеллигенциа иаиуаз, шамахаӡак акәымзар, занааҭс имазаалак, ареволиуциа дадгылаҩын, аполитика далахәын.) 
Убарҭ зегьы рыԥсадгьылгьы рҭахызар акәхарын, руаажәларгьы, аха урҭ рахьтә шьоукы ргәы иаанагозар ҟалон, аидгылара, а́кра ахь зегьы ирыԥхьоз ареволиуциа, СССР иаҵанакуа ажәларқәа зегьы рзы,  ҳәынҭқарра бызшәас акы ауп иаҭаху ҳәа, аҽашьоукых – иҿыцӡан аҩыра зауз абызшәа аҳәынҭқарра азныҟәымгар, иаԥырхагарахар алшоит ҳәа. Аха зегьы зыӡбаҵәҟьаз, хаҭала иара Ефрем днаскьаган дыҟазар, Аԥсны ахадара даԥыргар зҭахыз роуп. Уи хьаршшашьа змам усуп.
Рыцҳарас иҟалаз, ирацәаҩымыз уьбасҟантәи аинтеллигенциа иаадырԥшыз агәыҩбара иахьагьы ишыҟац иҿыцҳҳараӡа иҟоуп. Аиҳабыра рструктурақәа рҿгьы, аинтеллигенциа, ажәлар рҿахәҳәацәа ҳәа ҳзықәгәыӷуа раӷьырак рыҩныҵҟагьы, ихтны ирҳәом, аха ргәы иаанагоит, ҳбызшәа ҳәынҭқарратә бызшәоуп ҳәа азакәан ыҟоуп, уи асахьаз иаҭахуп, аха иара ахархәареи ахархәашьеи уажәы ишыҟоу инхозар акәхап ҳәа.
Абри аҩыза агәаанагара ыҟанаҵ ҳбызшәа атәы ӡбахарц иҟаӡам. Абызшәа ҳәынҭқарратә бызшәоуп ҳәа ианызакәаныртә, аҳәынҭқарра зегьы аҿы ҳбызшәа хадаҵәҟьазароуп. Уи ада аҳәынҭқарра амаҵ аура залымшо.
Мчыла-хаала, ара ԥыҭк ҟаҵоуп. 
Аҳәынҭқарратә бызшәа аформула бзиан идыруан, иаразнак уи аҳәынҭқарра алагалараз апрограмма азырбаз, акомитет еиҿызкааз Ефрем Ешба; акыр шықәса рышьҭахь уи аформула абжьы еиҭахеиҵеит уҳәар алшоит ихьыԥшым Аԥсуа ҳәынҭқарра Раԥхьатәи Апрезидент Владислав Арӡынба. Уи иҿцәажәарақәа руак аҿы иҳәеит, ажәлар рбызшәеи рҳәынҭқарреи еибаркуп: рбызшәа ҳәынҭқарра бызшәаны ианырзыҟамҵа, аҳәынҭқарра ахаҭагьы рзыҟамҵеит ауп иаанаго ҳәа. 
Ус анакәха, убарҭ ҳаԥхьагылаҩцәа закәыз ҳәа еснагь ажәа мыцхәы аҳәара аасҭа, ирҳәоз, иаҳзынрыжьыз ажәа аус ахь ииагатәуп.
Абасҟак хара ҳагеит хыла ҳзыхцәажәарц иалаҳхыз азҵаара. Абарҭ зегьы, иахьатәи ҳсахьаркыратә литература, ақьышә инықәкшан, аҿаԥхьа иқәнаргылаз аҳасабтәқәа рҵакы атәы ауп ирҳәо. Абарҭ реиԥш иҟоу ацәырҵрақәа, акультура зегьы ҳаҟәыҵып, асахьаркыратә литературеи апублицистикеи рҿы изырацәахаз, аҿыц анапаҿы, ахаҿы, агәаҿы ааира ахьымариамхаз, зҭак ҟаҵам азҵаарақәа ус иахьынхаз, урҭ иахьатәи ҳаԥсҭазаара иахьаныԥшуа, ишаныԥшуа ахьеилкаам ахьырацәахаз уҳәа рзы ауп. 
Иаҳҳәап, шәҟәыҩҩцәақәак рҩымҭақәа рҿы, иахьеи-уахеитәи аԥсҭазаараҿы имҩаԥысуа рацәак инамышьҭкәа, аԥсуара еснагьтәи аконцентрат, уи злыху мацара анынрыжьуа аҽакуп. Уи аформулеиԥш иӡбаны ишьҭыхуп. Италиантәи акомедиа дель-арте аҿеиԥш. Аԥсҭазаара аҟныҵәҟьа абри аконцентрат злыху зыԥсахуа, иааиԥмырҟьаӡакәа агьама ҷыдақәа, агьама ҿыцқәа аланагалоит. Убарҭ еилагӡатәуп. Убри аҿиара иатәуп. Убарҭ роуп иара анҵыра азҭогьы, алитература алаԥш еснагь изхызарц ахәҭоугьы.
Иахьа, аԥсҭазаареи аҿиареи аԥсуара аконцентрат иҿыцны, ҵаҟантәи иҵыҵуа аӡыхьқәа реиԥш иалало, рхаҭақәагы инрыжьуа агьамагьы, ҳсахьаркыратә литература аҿгьы, егьырҭ ҳҟазара ахкқәа рҿгьы игәаҭан иахьынӡахәҭоу абжьгьы ҳзырхамҵац. Ажәакала, аҵакы аҿы иҿыцу зегьынџьара аформа азыԥшаам. Аформа ҟазҵо аҵакы ауп, урҭ еибаԥшаартә, еизыбзиахартә иҟазҵо абаҩхатәреи ааԥсара ҟамҵакәа аусуреи роуп.
Абас, аҳасабтә ӷәӷәақәа раԥхьа ишьҭоуп аԥсуа литература, аԥсуа публицистика, ажурналтә, газеҭтә, телехәаԥшратә, арадиотә журналистикагьы нарыдкылан. Ус анакәха, аԥсуа литературатә бызшәа аҿаԥхьагьы.
Убарҭ зегьы рхала иҟалаӡом, иҟаҵатәуп, ирҿиатәуп, ирхылаԥшлатәуп. Аамҭақәа реиҭасымҭаз урҭқәа хыла ахшыҩзышьҭра рҭахуп. Абарҭқәа раан, раԥхьа иргылан, ирхылаԥштәуп, ирыцхраатәуп, аҽазны еиԥшымкәа анапы рҭахуп аҟазара амҩа иқәлаз аҿар. Ҳлитература, ҳдоуҳатә культура зегьы аԥеиԥш знапы иану. Уажәгьы, уаҵәгьы, уаҵәашьҭахьгьы,  еснагь – иаабжьамыжьӡакәа.
... Агха грамхарц.   

  

