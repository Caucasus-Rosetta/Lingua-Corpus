Аџьынџьтәылатә еибашьра Дуӡӡа ашықәсқәа есааира инаскьоит Европа зегьы згәыҵҳәаны иаауаз аӷа бааԥс ихы ҳтәыла иадԥиҽлеит. Рыԥсадгьыл ахьчаразы аӡәк иеиԥш игылеит милаҭс иҟоу зегьы. Афронт аҿы иқәԥоз Асовет Ар иарӷьажәҩаны иаарывагылеит апартизанцәа. Рыбӷашшара еиҩыҵәҵәаны илеиуа иалагеит ацҳақәа. Аҳауа иазцеит арельсқәа, аешелонқәа, ашьҭаҵарҭақәа. Апартизан днеит аӷа иԥсы иаҵаҵа иҵәахны имаз имаӡақәа рҿы, иааиртит асеифқәа, иҵеиҵеит амина, ауапцәа иҿарҳәы, диаԥцаны дигеит абнахь.
Абас аӷа итил аҿы фырхаҵала иқәԥоз дыруаӡәкын, абри ароман фырхаҵа хадас иамоу Даҭикәа Кәыгә-иԥа Зыхәба. Уи иӡбахә ансаҳа, сара сцеит иара иахьа уажәраанӡагьы дахьынхо, Белоруссиа аҳҭнықалақь Минскҟа.
Аибашьра еилгеижьҭеи шықәсы рацәа шцахьоугьы, уи ибзиаӡаны игәалашәоит: урҭ амш хьанҭақәа, ицеибашьуаз иҩызцәа, иҟалаз ахҭысқәа. Уи игәалашәара аҟнытә сара ианысҵаз рацәоуп. Ҳаибаирдырит иҩызцәа апартизанцәеи сареи, ҳцаны иаабеит 75 нызқь-ҩык апартизанцәа ԥшьышықәса хатәыҩныс ирымаз Налибоктәи абнаршәыра. Иҩызцәагьы исырҭо иалагеит исҭахыз аматериал. Уи акәым, ашәҟәы ҩны саналга ашьҭахьгьы, урҭ рматериалқәа сара сышҟа аашьҭра ишаҿыц иаҿын.
Абас амаҭәахә рацәаны ишсымазгьы, сара сҽазысымкит, сфырхаҵа хада Даҭикәа Зыхәба икәша-мыкәша иҟаз ақәԥарақәа ррамка сҭыҵны, Белоруссиатәи апартизанцәа рҵысра зегьы аасырԥшуеит ҳәа.
Иара убасгьы, ароман афырхацәа: агенерал Чернишов, уи ихаҭыԥуаҩы Армианинов, аԥшыхәреи аҭакԥшыхәреи рначальник
Зыхәба, аԥшыхәцәа хаҵеи-ԥҳәыси Ӡержинскиаа, аполиак маиор Свентаржецки рҷыдахаз егьырҭ ароман иалоу афырхацәа зегьы рыжәлақәа ԥсахуп. Уи сара еиҳа анапҟьарҭа снаҭеит, сфырхацәа рхаҿсахьақәа реизакреи рхарҭәаареи рҿгьы исыцхрааит. Амала, Белоруссиатәи акалақьқәа, ақыҭақәа, аҳаблақәа, аӡқәа, абнақәа уҳәа зегьы рыхьӡқәа ишыҟаз иаансыжьит.
Исыздыруам сара аҩымҭа шаҟа исықәҿиаз — уи аԥхьаҩ инапы иануп. Амала, идуӡӡаны иҭабуп ҳәа расҳәоит абри аус аҿы ацхыраара сызҭаз зегьы.
Абар, ожәшьҭа хымш ҵуан, Даҭикәа иҭаацәа дрыламԥхьацижьҭеи — уи командировка дыҟан, чан еиԥш ауп дшыхынҳәыз. Иԥҳәыс Софиа хымз ҵуашәа лгәы иабон, иҷкәын хәыҷы Владик — иара шаҟа шықәса ихыҵуаз аҟара.
Уажәы, Даҭикәа игәы ҩарханы, драҳаҭӡа дахьышьҭоу, дивҵиаазшәа иган дадыршәылоуп Владик хәыҷы. Уи, иаб дырҩегьых џьара дицәцар хәа дшәауазшәа, инап ԥахә хәыҷқәа инароуны ихәда инакәыршан, изшьапыкгьы ҩышьҭыхны инаиқәҵаны, игәы ырраҳаҭӡаны дыцәоуп. Дыцәоуп икараха иааԥсаны иҟаз абгьы.
Дыцәам Софиа. Уи зны-зынла, дызҿу лус дааҟәыҵны, лыԥшәмеи лхәыҷи ахьышьҭоу ауада дааҩнашылоит: аби-ԥеи рразҟы ашәа еимданы ирҳәоушәа, аӡә далгар, егьи дналаго, ахәыр-хәырҳәа игоз рыцәашьҭыбжь дазыӡырҩуа дааҭгылон.
«Шәеигымхааит, срыцҳами, шәеигымхааит...» Уи лгәы дҭацәажәо, ацгәы ашьыргәыҵақәа реиҳа иҟәымшәышәу леимаа аҵаршьқәа адашьма иқәмыркьысӡакәа, ԥшьшьаала лышьҭахьҟа даагьежьуан. Рҿаархон, ианаҭахугьы, ианаҭахымгьы ихианы иҟоу лылабжышқәа, нас, лхы дазгәаауан Софиа: «Сызхҟьозеи, мшәан, абри сара... Аҩысҭаа дсылахәмаруама!..» Еишьҭаххы-еишьҭаххы иааиуа лылаӷырӡқәа наҟ инаргьежьны, амаҵурҭа ашҟа лҿыналхахуан.
Амаҵурҭа афатәқәа рфҩы хаа ҩынҟьа ицоит. Адырган ианыԥаны ицашашәа, ахәша рыҵакәашо, аџьра иаҿуп ачаџьқәа, зымҩа игылоу астол гьежь — Владик «иерадром» иқәыӷӷаа иқәгылоуп, зоурахкы уҭаххалак «аҳаирпланқәа», «амашьынақәа». Еиқәҟата иуанҭаны, «иаагала шаҟа бҭаху» аҳәауашәа, зҿы аартны иқәгылоу ачамадан цәхаԥшь ду аҭаҵара даҿуп Владик имаҭәақәа. Уаҵәы иаашар мҽышоуп. Владик дыргараны иҟоуп Белосток амҵан иҟоу ахәыҷқәа рԥсшьарҭахь.
Аҵх агәҭа ааҩнашахьеит. Амҩа анықәларада ус имамкәа, деиқәыршәоуп Владик. Софиа, ахәыҟаҵарҭа ахышәқәа ҟьаҟьаӡа иаалыртын, Белосток ақалақь далаԥшуа дааҭгылеит. Иаалыртындаз ҳәа иԥшны ахышә иадтәалаз аҳауа хьшәашәеи аласахы аиԥш аҽеикәарҳә уи иаԥылаз афатәқәа рфҩы хааи неилаӡҩан, рҽыларҟә, ҩны-цыԥхьаӡа инкыдгыланы, згәы ырраҳаҭны ацәа иалоу рԥынҵақәа ырчыхәчыхәуа ақалақь иналапҟа ицеит.
Зқьы бла иаҵәа рыла илацәҟәуан ақалақь, иралацәҟәуан: ахәа илаԥсоу аџь-ԥырӷқәа реиԥш ицам-цамуа иааԥшуаз аиаҵәақәа, Софиа лӡамҩақәа реиԥш игәылҭәаа, игьежьыхәҵәаӡа, иӡса-ӡсо инеиуаз амза, ҳаргьҵас иахагылаз ажәҩан хәаԥштәала. Ицәан ақалақь, аҭынчра акәа аҽҭаршә — абра уажәы, Владик хәыҷы иаб ивараҿы игәы шыраҳаҭу еиԥш, агәы раҳаҭӡа.
Софиа, Гарԥаа рышьха ӡыхьқәа лҽынырҭылшьызшәа, дыхьшәашәаӡа дааҟалан, аԥенџьырқәа алыркрацы лнапы налырххоны, лылаԥш иааҵашәеит, адгьыли ажәҩани рышьхәа ахьеивҵаҵәҟьаз, аԥсымра ақәыԥсычҳара иахылҵызшәа иҩавҵибаҳәаз аԥҭа еиқәаҵәақәа. Лҽаанылкылеит. Урҭ дара-дара еихыҩруа, дара-дара еибарбылгьо, иаразнак амраҭашәара шыҟаз ажәҩан акалҭ ааҵырҟьеит.
«Иаууеи, ҳамш еилахәара иҟоуп», — аалгәахәт Софиа. Аԥҭақәа есааира рҽышьҭырхуан. Аԥенџьырқәа ааиҿажьны иналыркын, луадахь даахынҳәит.
Аби-ԥеи шыцәац иҭаҳәахаа ицәан. Софиа ԥшьшьаала лҽааилылхын, иҵаулаӡан ахәхәаҳәа даақәыԥсычҳан, рывараҿы аиарҭа ԥха лҽаалалкит. Даҭикәеи Владики рыцәашьҭыбжь иаланы — ҟыгә-ҟыгә, ҟыгә-ҟыгәҳәа аҭӡамц ахьтә иааҩуан, аҭынч ԥсҭазаара аминуҭқәа зыԥхьаӡоз асааҭ абжьы. Иҟалап убасҟан, ҳаԥхьа инаӡо ҳәа еивасны, ацәеи ахәыцреи Софиа дахьышьҭаз иаалхаххызар. Ацәа аҽыналхажьны, иааԥса-икараха иҟаз лцәа-лжьы еилархха иааннакылт, ахәыцрақәа лгәы-лхы инҭапапан, идырццакыз ашьа иацны алеиҩеира иалагеит. Енагь еибабаны иаанымхаӡо абарҭ аҩ-мчык шеиқәԥоз, ацәа аиааизар акәхап — Софиа ԥшьшьаала дынҭанагалт.
Уи ашьҭахь, иҟалап, сааҭкгьы цқьа имцацызҭгьы, зегь раԥхьа Даҭикәа дцәырҳаны, ашырҳәа ииарҭа даалатәеит: ауаргьала ианушәа игьалон рыҩны, иқыџьқыџьуан аҭӡамцқәа, азныказ иааиқәтәаз ахлымӡаах-быжьқәа ирылҩны илымҳа инҭасит аҳаирпланқәа руубжьы. Урҭ есааира иааигәахон. Ашырҳәа дҩаҵҟьаны, аԥенџьыр днылаххуаны, амацәыс блаҭыхга ниҿаҷҷеит, иԥжәеит, идыдит, рыҩны аҭӡамц игәы икыдсылазшәа дышьҭҟьан, аӷьеҩҳәа днаваҳаит, аԥенџьыр асаркьақәагьы иԥыххаа ихәаш-хәаша изқәа инықәԥсеит.
Ашьҭыбжьқәа зегьы ирылҵәраа игәы инықәсит иԥшәмеи ихәыҷи рыӷызыбжьы. Дҳәазаны уахь иҿынеихеит. Ахаҳә-рдыд инықәлаз ауардыныжә еиԥш, аҟуартәрақәа зегьы еихамгыло, иҵысуан аҩны. Иҟалаз макьана аӡәгьы издыруамызт. Даҭикәа иԥҳәыси ихәыҷи амаҵурҭаҿы инартәаны, аддыҳәа амардуан дналбаан, ҵаҟатәи ашә днагәҭасит — уи, ахы зықәшәаз ауарбажә амҵәыжәҩа аиԥш ихьынҳалаӡа, иҿыж-мыжуа икнаҳан. Днагәҭасны, инцәыҵраашәа днавсын, аулица днангылеит.
Ақалақь ахәшәбылфҩы алшәшәо ишьҭан. Уаха аҩныҟа данаауаз, афымца лашара зныҷҷало даазнысыз аулица ҭбаа-ҭыцәқәа, ана-ара иҭыжааны еиқәыжьын, аҿҿаҳәа аилабылра иаҿын аҩынқәа.
«Ассир збоит! Иҟалазеи, шәанаџьалбеит?» — зыҭра иҭамгылоз игәы дҭахәыцуа, ԥыҭрак дгылан Даҭикәа. Нас, аулица ааихҵәаны, усҟан иара аус ахьиуаз Белостоктәи аҳәаахьшьцәа рзастава шыҟаз иҿынеихеит.
Дырҩагьых амраҭашәара шыҟаз аҳаирпланқәа руубжьы геит. Алеи-ԥси рыбжьара, аԥсӡы аазгоз урҭ «алаҳәа еиқәаҵәақәа» рымҵәыжәҩа иааҵаркит Белосток ақалақь. Ақалақь, ашыӡ ахьызшәа, ишәаны иқыџьқыџьуан, асиренақәа ҵәааит, апрожекторқәа напыршьшьит, иҭҟьеит зыԥсы нханы иҟаз азениткақәагьы, аха ҳара ҳтәы ҟаҳҵеит, инхаз ҳашьҭахьҟа иааиуа ирымазааит рҳәауазшәа, аҳаирпланқәа, реишьҭагылашьаҵәҟьагьы џьара иаамԥсахӡакәа, амрагылара шыҟаз, ажәҩан аимыггара иналаӡит.
Ацәылашара иаҿын. Зыхәба дымԥшӡакәа, рыштаб зыҩназ аҩны лаҟә хәыҷы амардуан дыҩхаԥалан, ашә ааимԥааны длыҩнаххит.
– Алло, алло! — ишилшоз атрубка дҭахәаауа, астол дахагьежьуан афицер аукы, абаакы. Аха ателефон аныҿнамҭ, иҿы иҭашәоз акгьы агмыжькәа, ирууаӡа иршәын, аӷьеҩҳәа астол инықәыжьны, иҩнапыкгьы рыла ихы еимлагәа икны днатәеит.
— Иҟалеи? — дҵааит Даҭикәа, иԥси-иԥси еихьымӡо.
— Аибашьра! — наҭеикит афицер, ибжьы иара итәӡамкәа.
– Аибашьраҵәҟьоу?!!
– Аибашьраҵәҟьа, Давид Кәыгә-иԥа, аибашьраҵәҟьа! — дҩаҵҟьан, дырҩегьых атрубка дназыҭрыст афицер. Инапы қыџьқыџьуа, илымҳа еиҭанадикылан, аха даблызшәа иаадԥааны, ижьцәа еизганы дылҭажьцәан, агәараҳәа еиҭанықәижьит.
– Анемец дхәыҵҩрит. Макьаназы ҳҳәаахьшьцәа иҿагыланы иқәԥоит... Мап, уи дахьхәуеит, уаҵәыҵәҟьа дахьхәуеит. Ҳвожд имҳәахьеи мшәан: «Еибашьрахар, ҳара ҳаибашьраны ҳахьыҟоу аӷа идгьыл аҿоуп» ҳәа...
«Уу-уу-уу!» — ахарантә игоз ахысыбжьқәа ирылҩны, дырҩегьых аҿаанахеит аҳаирпланқәа рыбжьы.
Афицерцәа рҩыџьагьы рылаԥшқәа ааиқәшәеит: ателефон иасуаз афицер — ажьаҳәа иҵырхыз аихаӡа шәыта аԥштәы иԥштәын, Даҭикәа — ишьауардын ԥынҵа иҵегьгьы аҽархәан, ибла гәаԥшьқәа наскьаны иааҭгылт, аа, уажәы-уашьҭан днышьҭууаа, аҭуангьы ахыбгьы еибарга, зуубжьы есааира иааигәахоз аҳаирпланқәа дырԥыларц дцоит уҳәаратәы дгылан.
Уи нахыс Зыхәба иҟалаз ҳәа акгьы игәалашәом: илацәа хьанҭыџьқәа анааиқәих, рыштаб андәылҵ адәаҿы дышкажьыз ибеит. Инаҩсшәа, избжарак анышә иаацәыҵҳәҳәуа дышьҭан, уажәраанӡа Даҭикәа игәы зырӷәӷәоз афицер. Иԥышә хиаҵәаақәа иаарывҵжжны зҿаазхаз ашьа, иӡамҩа иахьыжжы, ихәда иҵаланы инеиуан.
Абри аамҭазы, зыхәаа рквартираҿы ашәи ишиҳәара еилан. Уи аҩнаҟны инхоз афицерцәа рыҳәсақәеи рхәыҷқәеи зегьы Софиа еизылган, ауадақәа ирзымкуа еилагылан. Асабицәа рбыжьқәа ахьынӡацоз иҭцаны, аӷзаа ҳәа еицҵәуон, иҵегь ихбыџыз ахәыҷқәа, рылаӷырӡқәа рҿеибаҳәа иныҵакны игәынқьуан. Ранацәа ракәзар, ԥштәык ҳәа рхаӡамкәа, ируа-ирҳәауа иақәымшәо еилагьежьуан.
– Шәымшәан, абаақәа! – ргәы лырӷәӷәон Софиа. – «Ишыдыдуа еиԥш ақәа ауам» рҳәауеит, иааидыслазар, еилгап. Аа, абарҭ надшәырки, аҵәыуара иаҟәышәх, – иаха Владик изы илырхиаз ачаџьқәа надыркуа, дрылан.
Ԥыҭрак ашьҭахь, Владик ихы амыргәырӷьа ҭан – зныкыр абриаҟара ахәыҷқәа еизганы иуадаҟны ибахьазма. Иан еидылкылахьаз ихәмаргақәа зегьы цәыриган, «иеродром» иқәыӷӷаа иҩықәиргылеит. Нас, иҽырҟасаӡаны, зҵәыуара зхаиршҭыз ахәыҷқәа ирзеиҭеиҳәауан: абарҭ «аҳаирпланқәа» шиднагалаз, урҭ ирҭаххар инышьҭԥрааны, аҳауа иналашәкәа ицар шрылшо,
иара аниҭахугьы, иргьежьны, абри «иеродром» аҿы иширтәо, абанҭ «амашьына» ҟаԥшьқәа – «аҳаирпланқәа» рзы абылтәы ныҟәызго шракәу уҳәа, иаби иани иааизеиҭарҳәахьаз зегьы, уаҟа иара итәқәагьы нацҵаны.
Софиа лчаџьқәеи Владик ихәмаргақәеи ицәгьамкәа аус руит: минуҭқәак раԥхьа ҭыӷьӡаа реиԥш еилаз ахәыҷқәа рҽеиқәыркын – џьоукы Владик «илекциа» иазыӡырҩуа игылоуп, даҽа џьоукых, ахәхәа-хәхәаҳәа иқәыԥсычҳауа, рнапхәыҷқәа ранацәа рыхәдақәа ирыкәыршаны, акрыфара иаҿуп.
Иаалырҟьаны ашәаҿы игаз аҵәҵәабжьы зегьы ааиланарӡыӡеит. Ԥыҭҩыкгьы уахь инаҭрысит. Софиа ашә анаалырт, дҳашҳашуа, асаба даганы иҽааҩнаижьт, аҭырас ҩа зқәырблааз аужәра иаҭынхаз арасамахә еиԥш дцәышәшәӡа, дҟатҟато иҟаз фицар қәыԥшк. Уи Даҭикәараа ргәыла акапитан Костиа Сизов иакәын.
– Шәеибгоума? – иԥси-иԥси еихьымӡо дҵааит уи, иаԥхьа игылаз адиван ахыԥҳәа иҽнықәыжьны. Ишанханы ихәаԥшуаз аҳәса аӡәгьы ҿылымҭит. Ибла цәышқәа ҭыгга иҩышьҭихын, днарылаԥш-аарылаԥшит. Илаԥш иааҵашәеит, еиҟәныԥсыланы акәакь аҿы икҿагылаз иԥҳәыс Валентинеи иҷкәын Славеи.
— Аибашьра иалагеит! — еихатәы қәыԥсычҳарак еиԥш ихьынҭыџь-хьынҭыџьӡа иҩаихәылԥхьеит абарҭ ажәақәа. — Аӷа дҳазнымкылт. Аҳәаа дҳацәхыҵит... — иблақәа есааира ихәашьхо-ихәашьхо, иԥҳәыси ихәыҷи аҭӡамц ашкәакәара иналаӡ ицазшәагьы ибеит. — Амашьынақәа ҵаҟа иааины игылоуп, шәыҽшәырхиа, — илацәақәа ԥшьшьала инеиқәиԥсан, адивангьы ихы надиҵеит. Илымҳа ашьаҭа иаавҵыз ашьа иблуз ахәда инавалахьан.
Сааҭк ахы-аҵыхәала, зҩызцәа звыршьааз асолдаҭ иеиԥш, ахәда акәаҽ, изаҵәӡа аулица иангылаз афицерцәа-ҳәаахьшьцәа рыҩны ҭадырцәит. Аганқәа рыҽрывак уи иаадыххылоз аидарашьҭыхга машьынақәа рҭәны, Белосток азааигәара иҟаз абнашҟа ауаа рдәықәҵара иаҿын.
Софиа иагьа ларҳәандазгьы, Даҭикәа ихабар збаанӡа шьаҿак ҟасҵом, лҳәан, аҩны ддәылымҵит. Ахысыбжьқәа есааира иааигәахон. Аӷа иҳаирпланқәа, ирымҩатәны ишааиуа, уажәы-уажәы Белосток ақалақь хыла-гәыла еиҭааилаҵаны, ишамшамуа ажәҩан икыдланы иааиуаз амрагьы абомбақәа ақәрыжьырц рҭахушәа, рхы ақәк, ахшцәгьа аԥштәы змаз ажәҩан иналаӡ ицон.
«Ҳгәыӷрақәа зегьы башазма, мшәан? — алуқәа реиԥш ихьынҭыџьӡа, лгәабыцаҟь иадыӷәӷәалоз лгәы дазҵаауан Софиа, дгьежь-гьежьуа аҩны дахьыҩназ. — Ҳазхара ҳаибамбацт: аҵара, аусура, акомандировка. Иахьа аҵкьыс — уаҵәы, уаҵәы аҵкьыс — уаҵәашьҭахь, ҳгәыӷуан абас. Аа, аибашьра!.. Раԥхьа иҭҟьаз абзарбзанхгьы ҳара инҳабжьасын, ҳаимцәхытраа ҳақәнаҵеит. Нас уаҳа ҳаибамбарцу, мшәан?» — аԥырԥырҳәа, лшьаргәыҵа инаркны лхагәҭаҟынӡа амца ҩалыхҟьан, ахышә днылаххит. Иаха зқьыбла иаҵәа рыла илалацәҟәуаз Белосток ақалақь, уажәы, ашәарыцаҩ ихымҭа иартәаз ашьауардын еиԥш, аԥышә, иацрыҵыз ахәа илакны, амҵәыжәҩа ԥҵәақәа хьыдышьшь, алҩа ахылшәшәуа игылан.
Уи, акыраамҭа, иахантәарак, знапы мцаԥшь ҩыз дуқәа ажәҩан иаҵызшьуаз апрожекторқәа реиԥш, ақалақь лаԥшыла еиԥхьышьшьаауа далаԥшуан. Зхьымацәаз зымхшәаны аӡыблара иалашәаз дылҩызан Софиа: дгәаҟуан, лԥышәқәа хылҟаҟаауан, алаӷырӡ иӡаакәкәала иааԥшуаз лыбла гәыҭҟьа-ԥсыҭҟьақәа Даҭикәа имҩа иаԥшын...
Ашә ацаԥхабжьы геит. Софиа лаԥхьа Владик днеин, дахьынкәакәала иааиртит. Даҭикәа иԥҳәыси ихәыҷи роуп акәымзар, даҽаӡәы дибар дидыруа дыҟамызт: иԥсы иман амца далҵны дышнеиуаз, ақәыцра дылаҳазшәа, дцәыббылӡа деихьыжә-еикәыжә дгылан.
— Шәеибгоуп?! — иблақәа рыҵкар аҿы зхы ыҵызгаз аԥышәырчча, ихы-иҿы зегьы ааимнадан, дҵааит Даҭикәа.
Владик дыԥаны иаб ихәда днахьынԥашалеит, Софиа иахаахыс еизылгоз алаӷырӡ лызнымкылазт, аҽырҳәа инылҿашит.
Абылра иацәындырхаз ахшара иан дшылгәыдлмыҳәҳәалара иагәыдна-ҳәҳәалон ауаа, Белосток ақалақь амрагыларахь ала ҟаитан иаҵәаҵас иаҿыкәыршоу абна. Урҭ уахь инеиуан машьынала, ҽуардынла, зшьапы инанаго иҟазгьы — шьапыла: ауҭрақәеи абаҳчақәеи инарҭыс-аарҭысуа, аулица ахықә иқәҳау аҵлақәа рҽаарыҵакуа. Аха, ажәҩан злаҵҟьаз аԥарда иаҵәа ԥжәаны иаакылҩрызшәа, ана-ара, еиқәаҵәа-еиқәаҵәаӡа иаацәырҟьон «аиункерсқәа», «амессершмиттқәа». Урҭ еибарӷызы-ӷызуа, илаҟәӡаны — зны, абомба ҵыхәа кьатагәа хәыҷқәа карппы, ргәышҵа аарҳәны амра ныҵарԥханы, аҳауа иналашәкәа ицон, даҽазныхгьы — ашьаԥштәы змаз аџыр мца каҟьаны иҩахысуан.
Есымҽыша белостокаа гәырӷьаҵәа ԥсшьара изызнеилоз рыбна иахьа алаӷырӡи, ашьеи, агәырҩа дуи ыҵаргалон, агәынқьбжьи аӷзбжьи ыҵыҩуан. Иаргьы, абас еиҵазааӡаз, бзиа избоз ауаа ргәаҟра агәаҟроушәа, рхьаа ахьааушәа — аҷыт бжьы мыргаӡо, амахәқәа хьыдышьшьы игылан.
Даҭикәараа уахь иназгоз аидарашьҭыхга машьына, ахҭҟьа еиԥш, амҩа ианыршәланы ишнеиуаз, иааҵәин, абнахь илбаагаз амҩаду ҭаҟәаҭаҿа ихыс-хысуа инанылеит. Софиа, Владик дназлаз хҩык раҟара ахәыҷқәа лыманы, акабина дҭатәан. Даҭикәа, хыхь акузов аҿы еивҵаҟҟы еилагылаз ауаа дрылагыланы, изызцоз абна дазыԥшуан. Нҵәара ақәӡамшәа, ииаҵәҟаҟараӡа инашьҭыз абна нахьхьи ажәҩан иналаӡҩа ицон. Даҭикәа уи игәаланаршәеит дзааӡаз иҳабла Гарԥ ахәы дықәгыланы дызхԥшылалоз Амшын Еиқәа агәы казказра.
Уи даамҵазырсыз ахәыцрақәа неихырҟьеит иааигәахо иалагаз аҳаирпланқәа рыбжьи абна иҩагәылҟьаны еишьҭаххы-еишьҭаххы, ижжаӡа аҳауа иалалаз аракетақәеи. Аҳаирпланқәа лаҟәӡаны, аԥша рынданы инархыԥраан, ишнеиуаз, аракетақәа ахьцәырҟьаз ианнеи, аҳарҭ еиԥш абомбақәа карппы рҿынархеит. Иаразнак, ана-ара абна алҩа ҩалшәшәан, амцагьы абыз лакьылакьуа аԥсақәа рықәцә иҩалҟьеит.
Аҳаирпланқәа, наскьаны ахагьежьра рыҽшазыркыз аниба, Даҭикәа ишимчыз амашьына ахы даст. Амашьынагьы шнеиуаз, аԥышә, амҩа аҿықәан игылаз акәыкәымдырқәа инарылакны, иџыџӡа иаагылеит. «Алаҳәа еиқәаҵәақәа» хагьежьны рҿаархахьан.
— Шәылбаа! — ибжьы иара итәӡамкәа, дыҳәҳәеит Зыхәба. Иаргьы аборт днахууаан, адгьыл ишьапы ахьымсыцкәаны, акабина днадххылеит...
Минуҭқәак рышьҭахь, урҭ аазқәыҵыз амашьына, алашәага рыц икылырхыз аҽыбаҩ авакьыцқәа реиԥш ихаххала иахькажьыз амца ақәҵәиашо абылра иаҿын.
— Ҳаиқәхеит! — дԥышәырччо, иаԥхьа ажра иҭаҟәыҟәыз ауаа днарылаԥш-аарылаԥшит Даҭикәа. Урҭ, ақьаадгьы қьаадын, даргьы қьаадын. Аха, аԥсра абла ихыԥшыло ишгылаз, аамҭала акәзаргьы, уи зышьҭахь аазеинархаз ауаа, рԥышә хыԥшшақәа аарԥшӡеит агәырӷьа.
Уаҟа иҟан: мчыбжьык ада зхымҵуаз асабицәа, Даҭикәа иаб дигәалазыршәоз аҭаҳмадцәа, ҩыџьа астудентцәа, акьыба чымазара зыхьуаз урҭ ран аҭакәажә, Владик иқәлацәа, Софиа леиԥш иҿаз аҳәсақәа уҳәа зегьы ҩажәаҩык инареиҳаны.
Абарҭ зегьы рыблақәа ҭырхаха изхәаԥшуаз — афицер-маҭәа ишәны, алым еиԥш деиҩыҳаҳа раԥхьа игылаз Оҭҳаратәи арԥыс иакәын.
«Дарбану аҳаирпланқәа абас асигналқәа рызҭоз? — дхәыцуан иара. — Урҭ аракетақәа дәықәызҵази аҳаирпланқәеи хымԥада еимадан... Ус анакәха, абнаҟынгьы аӷа дыҟоуп, уахь цашьа ыҟаӡам», — даақәыԥсычҳан, илахь инапы адкыланы дынкахәыцт.
Даҭикәараа рмашьына ахьԥырҽзи адәыӷба астанциеи рацәаӡакгьы рыбжьамызт. Уи, сааҭк ахала-аҵыхәала, инап ианыз ауаа инкылга-аакылго, астанциаҟны иманы днеит. Уаҟа ашәиқашьи реиԥш аилыхара иаҿын. Уажәы-уажәы ипахәӡа уаала идырҭәуаз аешелонқәа, ҿымҭ-ԥсымшьа, иҵауланы иқәыԥсычҳазшәа алҩа наргәыҵаршәшәаны, ԥшьаала инадҵуан. Урҭ рҭыԥаҿы рыхқәа неидыкшало, еицырхашьшьы еиҭаацәырҵуан даҽа вагонқәак. Акәытрыхьшь еиԥш, урҭ ирышьҭашәарыцо ирышьҭаз аӷа иҳаирпланқәеи зхы раҳаны ицәыҵагылаз азениткақәеи бӷарҵахьы аиқәԥара иаҿын.
— Бца, бышиашоу Аԥсныҟа бца! Бымшәан, Дыгәи Выкьҭори бхы балԥшуа бҟарҵом. Владик дрыцҳауп!.. — Ԥшьшьала астанциа аныжьра иаҿыз аешелон даваныҟәо, ацәажәара даҿын Даҭикәа. Ирццакны иандәықәлагьы, ус даваҩуа ԥыҭк дласкьеит. Софиа ажәақәак лҳәар лҭахын, аӡы зҵабаз аԥсыӡ еиԥш, лҿы ҩеихылхуан, аха лгәы икылачыз алаӷырӡ илнарҳәомызт. Ус, уаҳа акгьы лзымҳәаӡакәа, лаԥхьа ииаҟьҟьоз ашьаҟауаа дрыцны, апаровоз алҩа дналаӡ дцеит Даҭикәа.
Иахганы идәықәырҵоз ауаа зланаргоз еидарашьҭыхга машьына шьҭаҳәарск ала дгьежьит Даҭикәа. Амашьына, еилабганы икажьыз аулица аҭыжаарақәа инархыкәша-аархыкәшо, ахәшәбылфҩы зылшәшәо, ихәахәа-жьахәаны игылаз ақалақь иалаланы, дырҩегьх ауаа реизгара иахьаҿыз апарк еихашьшь ду ашҟа инеиуан. Зыхәба амашьына аанымкылаӡакәа, ишцоз дналбааԥан, иҩызцәеи иареи еиқәшәарц ахьеибырҳәаз аштаб ашҟа иҿынеихеит.
Аштаб ахьыҟаз днаӡаанӡа, дара ахьынхоз Артиллериа аулица днангылеит. Азныказ изымдырырцгьы акы ааигымхеит:
икахәхәа, ҵиаа иаҵәалеи хыбра ԥшӡалеи ихырҷаны, ақалақь агәы иналаӡ ицоз аулица, уажәы, аԥина млашьы иаҟаҟаз амаҟа еиԥш ахи-аҵыхәеи еидысло ишьҭан. Иаха, ихәыҷы игәы дкыдыршәыла, драҳаҭӡа дызҵаиаз аҩнгьы ӷәара-пара аулица ианԥсалан. Ицәыббыл-цәыббылӡа, макьаназ иҿымцәаацкәа еилажьыз ақыдқәа дрыхәаԥшуа ԥыҭрак дгылан, нас, лаба ӷәӷәак ихәда иақәшәазшәа, деиҵакы-еиҵакуа иҿынеихеит.
Аҳәаахьшьцәа рыштаб аҟны данааи, иара иҩыза, апрокурор ицхырааҩ Гусаров ида аӡәгьы дыҟамызт. Уи адәыӷба ааира дазыԥшуашәа, иҩнапык игәыҵаԥса, абылра иацәынирхаз аштаб адокументқәа дрыдтәалан.
Абар, абар, аӷа дааины ақалақь даалагылахьан. Зыԥсы нханы ахьаҵра иаҿыз ҳар, ирывыршьааз рҩызцәа рыхәда ихшьушәа рхы рыкәаҽ, ииасны ацара иаҿын. Инрыжьуан Белосток ақалақь. Иахаахыс ԥсеивгахак ҳәа амҭаӡо ақалақь иахатәаз аӷа иҳаирпланқәа, уажәы, абомбақәа рцымхәрас, апарашиутқәа рыцраппы инеиуан — адесантцәа дыртәон. Аӷа зехьынџьара джәылон: адгьыл ахьтә, ажәҩан ахьтә.
Абри аҽны ахәылԥазы, Зыхәбеи Гусарови, рыштаб адокументқәа ҵәахны, амҩахь ирықәшәоз асолдаҭцәа еидкыло, Белостоки Волковиски рыбжьара иҟоу Валила астанциа иаадгылеит. Адәыӷба астанциа арыӷьарахь ала иахчынгылоу ахәы инавалахьан амра. Ашәшьыра есааира изхыҵәоз ачарҭа еиужь ду иагәылгаз амҩахәасҭа ианыланы, астанциа рхы ақәк инеиуан асолдаҭцәа. Захьынџьара ҭынчран. Иццышәха ишьҭаз аихамҩа авокзал иахылҵны иҩеиуаз алҩаҵәгьы, ԥықәсыларак амаӡамкәа, икахәхәа ажәҩан иалаланы ацара иаҿын.
«Ҽнак ахы-аҵыхәала зегьы шԥеиҭас, мшәан, — ихы иқәыжьны дхәыцуан Зыхәба, Гусаров дивагыланы дахьнеиуаз. — Ҳашԥеижьеи, ҳашԥеиҟаҭәеи, дҳахәлаччо иарӷьа напы анҳиркуаз, иарма напала аҳәызба цырцыруа ҳазқәа иадкыланы ишикыз шԥаҳазгәамҭеи... Иабашьтәуп, ихаиршәшәалаз иԥынҵа ҭаԥҵәатәуп. Аха ишԥаҟаҵатәу уи, амҩа ҳақәызҵода: ҳаштаб рыцҟьеит, иҭахаз ҭахеит, инхазгьы аилаҩынтра иналаӡ-аалаӡ ицеит...» — Сажәақәа рҭак зсоумҳәои иҳәозшәа, ихы ҩышьҭихын, иҩыза Гусаров днеиҿаԥшит. Аха, уигьы хәыцрак дшеилнарх’уаз удырратәы ихы-иҿы хшәааны, ана-ара ацәа ахыԥаны ицон.
Абри аамҭазы, аҭынчра рӡыӡаны, аҟәҟәаҳәа автомат ауачарад аҿаанахеит, «шәыт-шәыт», — ахымҩасқәа назхашәашәыз
ҳсолдаҭцәа, азныказы иҟарҵара рзымдыруа иааилагьежьын, нас, ачарҭа рыҽныларыԥсеит.
Даҭикәа, иҟәаԥӡа иган иадыршәлаз итапанча ада усгьы абџьар имаӡамызт, — иааҭихын, ача ахәыҵәқәа маҷк днарыха-аарыханы днаԥшит. Рацәак набжьамкәа, абыржәыҵәҟьа амра назвалоз ахәы ашьапахьшәа, ачарҭа агәгәаҳәа амца алҟьаны иҩеиуан. Афрангь еиԥш атыр-тырҳәа ахымҩас ихнаҵәоз ачахәыҵәқәа рызқәа ишықәыԥсозгьы, аӷа, аибашьцәа адгьыл изықәкаауамызт.
— Амца! — маҷк ихы ҩышьҭыхны ишьҭахьҟа даахьаԥшшәа акоманда ныҟаиҵеит Гусаров. Аха, ихы аларҟәыха иамраӡакәа, ихылԥа еицарса хәыҷы неихууаан, ахыԥҳәагьы ҿыцха дынкаҳаит.
— Ҳкомандир дыршьит! — дыҩныхәааит ивараҿыҵәҟьа ишьҭаз асолдаҭ, иавтоматгьы аҿынаирхеит. Даҭикәа ахқәа шихашәышәуаз дҳәазаны иҩыза иҿы днеин, даарҳәны днышьҭеиҵеит. Уи илахь аҿашараҵәҟьа ашьа алыжжы иаауан. Аарла иааҵирааз иблақәа ашкәакәара аархыҩхьан.
— Салгеит! — иҳәеит Гусаров, иԥышә хәылԥшшақәа ҩеиқәихын.
— Ураа! — абжьқәа геит. Даҭикәа иҩыза днышьҭаҵаны ихы данҩаха, еидыркылаз рсолдаҭцәа, ахәы шыҟаз рхы рханы, ажәылара иаҿын. Аха, рывараҿыҵәҟьа автоматк ҿааихак ҟанаҵомызт. Уи зызқәа иақәкыз ҳсолдаҭцәагьы, аҳарҭ аиԥш еилшәшәаны, акаҳара иаҿын.
Даҭикәа данаахьаҳә, илаԥш дааҵашәеит, ицәырҟьа-цәырасуа, ахымаҭ аиԥш иҳәазаны, ачарҭа иалҵәраа-алҵәраа иааиуаз анемец автоматчик. Уи, иабџьар зызқәа ҟьаҟьа иадкылаз рыда аӡәы дибо дыҟамызт. Абар дырзааигәаӡахеит, иԥышә хыԥсаақәа еидырӷуӷуала икуп, ибла амца хуп — аӡәы имацара взводк аибашьцәа нирҵәоит...
Уи ашьҭахь иҟалақәаз ҳәа Даҭикәа цқьа акгьы игәалашәом. Амала, анемец автоматчик, иԥышә анышә ицәыҵаҵаны, азҵааратә дырга аиԥш деиџьыԥӡа дхәаны дышьҭан, Зыхәбагьы итапанча хәыҷы ахы алҩа ҭышәшәауа икны дихатәан.
Раԥхьатәи аӷа, раԥхьатәи атрофеи. Анемец иавтомат ааихԥааны, ажәылара иаҿыз иҩызцәа рышҟа днаҭрысит. Аха узмаҭәадаз! Аҳәиҵәҳәа зехьынџьарантә ахы ааиуан. Ибла ишабоз, аҵыхәтәантәи аибашьцәагьы, ахыԥ-сыԥҳәа ачарҭа иналаҳаит. Иикыз автоматгьы ахԥатәи ауачарад ашьҭахь, иаазхихыз еиԥш
аҿаҳа нахәлалеит. Уи азныказ иршәны икаижьрац иҽыназикын, аха иҽаанкыланы, ивараҿыҵәҟьа абомба иҭнажааны иҟаз ажра иҽынҭаижьит.
Итапанча абоима наҵыршәаны дынҭаԥшын, аха уигьы ҩ-патрона заҵәык ракәын иҭаз: «Ак раԥхьа иааиуа аӷа изы, егьи сара сзы!» — иҳәан, дыԥшны даатәеит. Азныказ иааҭынчрахеит. Даҭикәа ихы ҩышьҭыхны данԥшы, амшцәгьа ашьҭахь адгьыл иҩыҵиааз акәыкәбаақәа реиԥш, аӷацәа ркаскақәа гьежь-гьежьӡа ачарҭа иҩалибааит. Урҭ аҭак жәылара иалагон. Хрыжь-хрыжь, аҭынчра рӡыӡо рҿаархеит автоматқәагьы — зыԥсы нханы иҟаз ахәцәа ршьуан, рыӷьалпал бжьгьы есааира иааигәахон. Даҭикәа дызҭатәаз ажра иаавалеит. Аӡәы имагә дуқәа рыҵа аҭырҟҟарагьы днаҵаԥшит уи. Итапанча иаҵакыз инацәа ирҵысрацы аԥсык ауп иааигхаз. Аха анемец уи ажра дҭамԥшыкәа, ахыҵәҟьа днықәсны дцеит.
Абасоуп раԥхьаӡа аӷа ибла дышҭаԥшыз — алеитенант еиҳабы, Белостоктәи аҳәаахьшьцәа рырхәҭаҿы усеилыргаҩыс иҟаз, аиурист Даҭикәа Зыхәба.
Аӷа идесантцәа хаха ирызнеиз аибашьцәа ҩажәаҩыки иҩыза Гусарови абраҟа ицәыӡит. Иара макьаназ иԥсы ҭоу, иҭаму изымдырӡо, аӷа ицәигаз иавтомат ҭацәы ихәда ихшьны, имырӡкәа амца иалганы иааигоз ишәыра ду иҩыҵракны, ааилалашьцоны, ачарҭа арӷьарахь ала инашьҭыз абнара иҽеиҭеит.
Ԥыҭк абна агәҭахьы данынаскьа, ахәшырб зҵаҩҩы иҟаз ԥсак ашьапы ибӷа адҵаны даатәеит. Усҟаноуп, уаҳа изынеихмыркәо дааԥсаны дшыҟаз анидыр. Имаха-шьаха зегьы рҽырзымдырӡо идысны, ихьынҭыџь-хьынҭыџьӡа акәын ишыҟаз. Илацәақәа неиқәиԥсеит. Ихы ауу ҭгон. Иаԥхьа иаацәырҵит иахьатәи амш азы ибла злаԥшыз агәаҟрақәа зегьы: аҳаирплан еиқәаҵәақәа, амаркаџьы еиԥш зҵыхәақәа еимҿаԥа-еимҿаԥаӡа, зхы иакапануа, урҭ ирыцрыппы илеиуаз абомбақәа, амца, ашьа ԥха, аҵәаабжьқәа, Софиа лылаӷырӡқәа, мчыла ихәда иаамикәкәааз Владик инап-ԥахә хәыҷқәа, урҭ ицәызгаз аешелонқәа, ашьа цәеиқәара зҿаланы иааиуаз Гусаров илахь ҟьаҟьа, акәыкәбаа еиԥшнишьалоз аӷацәа ркаскақәа...
Илацәақәа шеиқәыԥсаз инапы аамсҩаниҵан, иавтомат ҭацәи ишәыра чаҟәеи ааишьышьит: «Егьаурым, «ашьа баауам иԥсуам», — рҳәауан ҳабацәа, шьа-жә шьа-ҿа ақәыҳҵап, гусароваа ршьа кәапеила иаҳтап!..» Ибла даахгылахт, зсаса еихырҳа, зҿаҵахә иаҩаӡарц иаҿу агәылшьап деиԥшха, ачарҭа далшьқьраа-алшьқьраа, иҳәазаны инеиуаз анемец цәабаа. Ихаԥыцқәа аҿҿа аарыҵгеит. Нас, иблақәа аахитын, ашырҳәа даақәтәеит. Иахьатәи алҩа ҳантақәа рыԥштәы змаз алашьцара иагәыланаҳәахьан абнагьы. Даҭикәа иавтомат ааидхаланы, абаӷь ԥаҵа аиԥш, икьатагәаӡа иаҵаз адиск лаҵԥааны дынҭаԥшын, инацәалагьы иаагәеиҭеит:
«Аригьы еихаӡоуп, саргьы скәацуп уажәазы!” — игәы аахьухьууит. — Ицатәуп, абџьар ахьыҟоу, иалаушьша ахьуԥыло, хымԥада ицатәуп!.. Дҩагылан, амраҭашәараҟа ихы рханы, макьаназ аихаӡа еиԥш ицраз ишьапқәа рҳәазо иҿынеихеит. Иаацәырҵит, иаха Софиа лыԥсы зларҵәаны дызхәаԥшуаз амза хаҿгәылҭәаа. Уи неиуан, ажәҩан иаҵататаз алҩа ҽыҭҳа-мыҭҳақәа инрылс-аарылсуа, адгьыл ианылаз ахәрақәа арӷьарц аҭахушәа, ашәахәа хьтәы рахәыцқәа наҿшьы-ааҿшьуа. Иҵәыуозу, ишәаҳәозу узымдыруа, ҵыск ашәа аацәырнагеит. Аӷзааҳәа зегьы иацырӷызуа рҿаархан, аԥарда аҩахамҭазы атеатр музыка бжьыла ишааҭәуа аиԥш, абна ҭынч ҵысашәа хаала иааҭәит. Уажәраанӡа изаҵәӡаны зхы збоз Даҭикәагьы, игәы ҟәандаӡа дааҟарҵеит.
Зыхәба, усҟан абри аибашьра дахәаԥшуан иҩызцәа зегьы шахәаԥшуаз: иаармарианы, иааинырсланы, иԥсынҵрыданы, машәыршәа иҟалаз акы акәны, иара аӷа иакәзаргьы — дымчыданы, дыбзамыҟәны. Аха ус иҟамлеит...
Зыхәба, гәыӷырҭас имаз иабџьар ҭацәқәа инацәа рыҵарӷәӷәа, адырҩаҽны шьыжьымҭан абна дахьнылшәаз, игылаз аҵаа-ҵла ӷраҷкәын ашьапы дшадгылаз, дызԥыларц дцоз аӷа даацәырҵит. Иааиуан атанкқәа — жәылара ицо асланқәа реиԥш, рԥышәқәа раҳаны, мҩеи-дәи зегьы ргәыҵҳәа, асаба хартәала; алыцәҳа реиԥш ирцырԥсса, рабџьарқәа рнацәа рыҵак урҭ ирышьҭан аӷа ишьаҟауаа. Адгьыл шәазшәа иқыџьқыџьуан, ашьҭыбжьқәа аҳауа еинырҟьон. Ицон, ицон, ҵыхәаԥҵәарак ҳәа рымаӡамызт: атанкқәа, ашьаҟауаа, амотоциклқәа...
Даҭикәа дгылан, дызвагылаз аҵааҵла аиԥш дышәны, ддысӡа. Иаҳахьази иибози зцәеилаҳаз ихы аусура иаҟәыҵт, аха еиқәтәомызт — еиҵало, еиҵыҵуа аусура ишаҿыц иаҿыз, ашьаҟәаҟәа зҭажьыз игәы — «ашьоура, ашьоура, ашьоура!» — аҳәауазшәагьы иаҳауан.
Уи, абри аҽны инаркны аӷа ишьҭахьҟа дныжьын. Иара иеиԥш абри аиҿаҳара ду иаԥсаҟьаз ҳаибашьцәа, иӡыӡымкуа, дара-дарагьы рыгәра еибамго, ана-ара ацәырҵра иаҿын. Даҭикәа урҭ реидкылара далагеит. Еиқәшәоз зегьы гәҭыхас ирымаз акы акәын: ашьа каршуа ахьаҵра иаҿыз рҩызцәа рҽырхьыгӡаны рыцеибашьра...
Абас, аӡәаӡәала рҽеидыҟәшәало, шьаҿа-цыԥхьаӡа зԥышә иҭасны иааныркылоз аӷа ивсны, ԥшьымш ааҵуаны, Слоним ақалақь иналаԥшуа, хәык иаақәгылеит ҩынҩажәаҩык аибашьцәа.
Ицәаԥшь-иаҵәараӡа, ахәы ашьапы инаркны, изазо инашьҭыз ачарҭа иагәылгаз амҩахәасҭа ианыланы инеиуан ҵыхәаԥҵәара змаӡамыз ауаа. Урҭ аибашьцәа иреиԥшымызт — ианамух, зыԥс знапы дықәыргыла аԥсыжрахь дназго ауаа ракәын изеиԥшыз.
Зыхәба ивараҿы игылаз аказақ еибашьҩы ҷкәына иланарԥшыга ааимихын, акраамҭа ачарҭа иалаланы инеиуаз ауаа дырзыԥшуан. Урҭ, нахьхьи, ақалақьи ачарҭеи еиҟәызшоз аӡиас Шьчара ианныҽԥынгылалакь, еилаҭыруа иааилахон.
— Ҳара ҳтәқәа роуп ихҵәаны ицо: ахәыҷқәа, аҳәса, абыргцәа, — Даҭикәа иланарԥшыга ибла иаадихын, изтәыз инеииркит. — Аха рҟазшьақәа сгәаԥхом, ацҳаҿы ианнеилакь акы еиларгьежьуа иааиланархоит. Ирыцхраатәуп! — инапы иаԥхьаҟа инеиҟьан, раԥхьа дгыланы, аддыҳәа дылҭалеит...
— Шәымшәан, аҳаҳаи шәымшәакәа шәықәыл, аа, абар, аӷа дҳахьӡоит, — инапқәа аԥыр-ԥырҳәа иҟьо, ацҳа нырцә дгыланы ауаа дрыԥхьон аӡәы.
Уи иҳәатәы хаҵаны, еибак-еибашьҭуа, ацҳа ықәырҭәаа инықәлон ахәыҷы-аду, аҳәса-ахацәа зегьы. Аха урҭ ацҳа агәҭа ааиҩыршаанӡа, агәырқьҳәа аӡыҳәҭала зҿаадырхоз апулемиот, ршьапы иқәгылаӡамшәа ирхны инышьҭанаҵон.
— Уахьакәым, арахь, арахь, сара сышҟа шәеиха! — даҽаӡәы абас дыҳәҳәауа, еилагьежьуаз ауаа дларылҟьаны, аӡыҳәҭа иҭаршә, алада ддәықәлон. Нас, аӡәи-аӡәи еихыҩрны еилаҳауа, агәгәаҳәа уи ишьҭаланы ишлеиуаз, ацҳа ианазиашахалакь, дырҩагьых аӡыҳәҭа апулемиот мца ҭҟьаны аҿаанахон. Ирааны аҟәара инықәҳауаз ауаа, ирыҵкьаса зҿыназхоз ашьа аамҵарсны иргон Шьчара ацәқәырԥақәа.
Еилауаҭыррахеит, ҟаарахеит, ҳәҳәарахеит. Џьоук ахьгылаз рыҽкарыжьт, ашьҭахьҟа иааиуаз ааҳәны иҩит: «Анемец ҳамҩа ԥиҵәеит, анемец ҳамҩа ԥиҵәеит!» — ишрылшоз иҳәҳәауан даҭикәараа ирԥылозгьы.
Асолдаҭцәа, хыла-гәла еилаз иаарылаххит. Зыԥсы нхаз нкылатәын.
— Шәаагыл! Шәахьыҟоу шәахымҵысын! — ишилшоз дрылаҳәҳәеит алеитенант еиҳабы Зыхәба. Ажәлар ааилаӡыӡеит.
— Аҩыза акомандир, аҩыза акомандир! — иԥси-иԥси еихьымӡо, Даҭикәа дааидыххылт ҳар рымаҭәала еилаҳәаз ҷкәына хышк, аукы, абаакы. — Афашистцәа ҳамҩа ркит, ацҳа аладахьала итәоуп, хәдаҟа ҳдәықәышәҵа, ма ҳандырҵәоит, ажәлар шәҳәатәы иацныҟәоит, шәраԥгыл, — дӷьаҵәы-ӷьаҵәуан уи.
Зыхәба азныказы ииҳәара иҿамшәо даалакҩакит. Арԥысгьы уи иҟазшьа ицәымыӷхазар акәхап, дҩаидҟьан:
— Арахь, арахь, аҩызцәа, сара шәсышьҭал, ҳашьҭахьҟа атанккәа аауеит, ҳаршьаҟьоит! — дыкәлааны, инапқәа ҟьо, аӡы аԥшаҳәа иаваршә аҩада ддәықәлеит.
Иҟарҵара рзымдыруа, зхы ҭырҟьахьаз ауаагьы, дырҩагьых, агәырқьҳәа уахь инеибарҵысит.
— Шәымцан уахь! — арҵәааҳәа дҩарылаҳәҳәан, иҩнапыкгьы шьҭыхны ирџаџо, даарԥыххылеит Даҭикәа, аха аӡхыҵра акаҭ аԥыражьны иауизынкылахуаз – иҩаивибаҳәаны шьаҿақәакгьы ааҟарымҵацкәа, пулемиотла ахысра еиҭаналагахт. Ахы иариаз дубап, ус зыҽказыжьыз дубап — адгьыл рҽаҟаратәны инышьҭалахт зегьы.
Араҟа рыцҳара дук шыҟаз ҩашьомызт уажәшьҭа. Даҭикәа игәы амца ҭагьежьуа, еилараа ишьҭаз дышрылаԥшуаз, ирыԥхьаны изгоз арԥыс ау ԥшьшьала дҩагылан, дыцраԥ-цраԥуа ацҳа шыҟаз иҿыҩеихеит. Уи Зыхәба илаԥш дааҵашәеит.
— Уаагыл! — ибжьы ҿацаӡа илаиқәиргеит.
Уи ишьаҿақәа еиҳагьы иааирццакит.
— Уаагыл, суеихсуеит! — Даҭикәа иавтомат уи ишьапы шыҟаз инаирбеит. Днаҵҟьеит иара, аха, иааикәыршаны инкаддыз ахымца ахыԥҳәа дналаҳаит...
Минуҭқәак рышьҭахь, ауаа апулемиот ахымца иаҿазгалоз ауаҩ ау абаа, Зыхәба иаԥхьа дгылан игәы еимхьажжы. Уи фашист агентԥшыхәҩын.
— Иабаҟоу уҩызцәа? — дҵааит алеитенант еиҳабы.
— Шәаԥхьаҟа ишәзыԥшуп, — иҳәынҵәрақәа еибаркуа, аҭак ныҟаиҵеит уи.
— Урҭ ҳара иаҳзыԥшызааит, аха уара иузԥшу удыруоу?
— Оо, исымдыркәа, ачын, амал, амузыка, аҳәса...
— Аԥсыжразы иадырҳәауа амузыка, — наҭеикит аказақ солдаҭ.
— Иазхоит! — ала акәтаӷь зго аиԥш ихаԥыцкәа аахирџьаџьеит анемец.
— Апатын, афицер, уара уакәу ҳара ҳакәу итҟәоу? — ҭынч дҵааит Даҭикәа.
— Шәара...
Зыхәба иҩызцәеи иареи неихәаԥшы-ааихәаԥшит.
— Ааи, ааи, шәара! Ихашәымҵҭаӡои? Шәрыцҳасшьоит! — аҵәаҳә аиԥш иҽырхәаны ашра даҿын агент.
Аԥшыха змадаз. Зыхәба иҩызцәа днарылаԥшын, инацәа ааирҵысит. Наҟ-ааҟ ҩыџьа ааиваԥалан, ижәҩа дынҭадырсит анемец.
— Соушәышьҭыр еиҳа ишәзеиӷьуп, усгьы ҳнапаҿы шәыҟоуп, џьара шәыԥсы сызҿыхыр жәбап... — ахысыбжьқәа ирхәаҽаанӡа уи ибжьы абас игон.
Анемец агент иҭыԥ дахьынӡақәырҵоз, Зыхәба адҵа зиҭаз гәыԥҩык асолдаҭцәа, уажәраанӡа ауаа зҿазыҟәшәоз апулемиот хәдаҟала иаахыкәшан, еишьҭарххы иазынарышьҭыз агранатқәа иӷуаԥсаны иҩықәырҵеит.
Даҭикәа уажәшьҭа хәыҷы-хәыҷы еиликаауа далагеит абри аибашьра, еилыргашьа змаӡамкәа еилахәаз аԥсыӡкыга акаҭ ишаҩызахаз: аибашьраҟны афырхаҵареи агәымшәареи инарываргыланы аблаҵаррагьы агәеилгарагьы шаҭаху, аиӷацәа аԥса ахьеилыршьуа адәи, аџыртә ԥсаатәқәа рымҵәыжәҩа-қәа ахьҿибажәжәо ажәҩани, амца зыҭҟьо аҭабиақәеи рҟны мацара шакәым аӷа дахьуԥыло. Уи уизԥшызароуп ар ҭынч рыԥсы ахьыршьо, акрахьырфо, аҭынчреи аусуреи рыда хәыцырҭа змам ҳажәлар ахьыҟоу, зегьынџьара.
Абри аидыслара ашьҭахь, сааҭыбжак ааҵаанӡа, Слоним ақалақь абомбақәа аларыжьуа, иалагеит. Аԥшыхәразы Зыхәба ԥхьаҟа иишьҭыз иҩызцәа ҿыццәа: Иван Весницкии Миша Дубанеци рыԥсы рыманы аарла ихынҳәит. Ақалақь ашҟа неишьа ыҟамызт.
Шьчара ахықәаҿы зыԥсы нхаз ауаа, аӡнырцә ишьҭаз абна ҽыгә ашҟа ирган, иааԥхьакшәа инадыртәеит. Згәы ҭҟьаны иҟаз ахәыҷқәа ракәын еиқәыртәашьа змамыз — урҭ абна ыҵырцәажәаауа аҵәыуара иаҿын. Еилаҟәаҟәаны еилажьыз аԥсцәа ирылыргаз ахәцәа џьоукы, ҿымҭ, рԥышәқәа еихарӷуӷуа рхьаақәа рычҳауан, даҽа џьоукых — анемец иԥсцәа, ибзацәа цәҳауа, ишрылшоз ихәаауан.
Даҭикәа иҩнапык ааигәыҵаԥса, ҵлак ашьапы иҽнадҵа, ишыцәаз зхы ԥҽны избаз абарҭ ауаа дрылаԥшуа дгылан. Есааира амца зҵадырццеиуа ақәаб аиԥш ахәараҳәа дышуан, уажәы-уашьҭан ашьа аарылыжжып уҳәаратәы ихиҟаҟаауан иԥышә ҵаӷақәа:
«...Ирхароузеи, иҟарҵахьази абарҭ цәгьарас — ауаа ҭынчқәа, ауаа қьиацәа... Зыбз ада акгьы зыхәлам ахәыҷқәа!..»
— Сыҷкәын! — Зыхәба ивараҿыҵәҟьа игаз абжьы хәанча ихәыцрақәа ааиԥнаҟьеит. Данаахьаҳә, иаԥхьа дгылан ҭаҳмада кьаҿк, фархьк. Уи иԥаҵа иалкәкәаны инеиуаз илаӷырӡ, ицламҳәа иахьыкәкәаны, зыхәда ҭарбаҟаца ишәыз иҷықә блуз иаҵәа иагәыдԥсалон.
— Сыжәга шәахьцо, макьаназ снапқәа ӷуӷуоуп, абџьар рыкратәы иҟоуп, суҳәоит, мап сцәумкын...
— Умацара уоума иҟоу? — дҵааит Даҭикәа иаархааны.
— Ааи, сыҷкәын, уажәшьҭа сымацара соуп иҟоу. Умбои, абни аӡәк лакәын исымаз, — аҭаҳмада рыварахьшәа инапы неирххеит, — сынлыжьит, лхы схылбааит, анасыԥда...
Даҭикәа, деиси-еисиуа, шьаҿақәак иаԥхьаҟа иааҟаиҵан, ихылԥа ихыхны даагылеит. Деиқәхьаԥи, абду ибымба палта кьаҿ дыларшәын ахьҩежь иаҩызаз ахәыҷы хахәы бырфын.
— Весницки! — ибжьы наиргеит Зыхәба, хрыжь-хрыжь даақәыԥсычҳаны, ихылԥа анааихеиҵа. — Иумоу автоматқәа руакы абри иҭ! — инаидиҵеит автоматқәа ҩба зыхәда ихшьны игылаз аҷкәын қәыԥш. Нас, иара, уа ааигәа иҵыҩрны икажьыз аԥсаҵла иқәтәаны забџьарқәа зрыцқьоз иҩызцәа рышҟа иҿынеихеит.
Абри аҽны анемеццәа Слоним ақалақьгьы ргеит. Зыхәба иҩызцәеи иареи рҽызмардарц изышьҭаз Ар Ҟаԥшь рҽааныркылт ҳәа ахьраҳаз аҭыԥ рхы ақәкны идәықәлеит.
Иааилашәшәуаны, адәыӷба, станциа Леснаиа инадгылеит. Уаанӡа аԥшыхәразы ԥхьаҟа ирышьҭхьаз асолдаҭцәа ҩыџьа, изықәшәах здыруада, ихнымҳәит. Абри аҭыԥ аҟны, аибашьра шыҟалаз ма макьана ирмаҳаӡацт, мамзаргьы зыԥсы ҭоу аӡәгьы даанымхеит уҳәаратәы иҭынчран. Абомба атҟәацреи ахымҩас ашәышәбжьи реиҳа игәырӡыӡагоуп абри аҭынчра. Ахәа ицәыҵаҳәҳәоу акәицқәа реиԥш, зқьыбла цәыҵатәаны, икылҳәҳәа-кылҳәҳәа иузыԥшуашәа убо, узқәа кыдхьҭшьаа-кыдхьҭшьаауа уҟалоит усҟан.
Астанциа арӷьарахь ала уназдыԥшылоз, аҵаа-ҵла шьапышқәа рыбна рҽааларкит инеиуаз.
— Миша, Иван! — даарыԥхьеит Зыхәба, аибашьра ианалага адырҩаҽны аахыс ицыз, зегь реиҳа дзықәгәыӷуаз Миша Дубанеци Иван Весницкии. — Шәца, иаҳзеилышәкаа абри аҭынчра иаанаго, — инарыдиҵеит уи.
Сааҭыбжакгьы ахмырҵкәа арԥарцәа хынҳәит. Урҭ дрыцын аихамҩа аусзуҩцәа рымаҭәала иеилаҳәаз ҭаҳмада џых-еиламгылак. Аҭаҳмада ибла гызмалқәа ныҵаркәыр-ааҵаркәыруа, ԥыҭрак, еиқәышьшьы итәаз дрылаԥшуан.
— Шәызусҭада шәарҭ? — дҵааит уи иҽхыршәааны.
— Ҳаибашьцәоуп! — аҭак ныҟаиҵеит Зыхәба.
— Шәеибашьцәоуп, шәеибашьцәоуп! — аҵәы налеиҵеит уи. — Иҟәаҟәаны иҭашәҵеит, аа, иншәырҵәаз шьаӡагәаӡаха ихьеилажьу, — астанциахь инапы наирххеит аҭаҳмада, ганла дрыхәаԥшуа. — Сыԥхашьоит, шәара шәзы сара сылахь аԥхӡы аауеит! — Уи иаразнак ақәабшәшәыра ҩеиҿысын, ашырҳәа дара рахь даахьаҳәт. Иҩнапыкгьы ихгьы аҵысра иалагеит. — Амалуаа, ашкәакәақәа, Деникин. Иуденич... Аа, абарҭ снапқәа рыла, — иҩышьҭихит изеиқәымкуаз инапы ҭыԥсаақәа. — Арҭ уажәшьҭа имчыдоуп... Дықәҳа даауеит. Еҳ, иаргьы саргьы аԥсра ҳақәшәахгьы... — Ԥыҭрак зегьы ҿымҭ еиқәышьшьы итәаны, аҭаҳмада ахҿеиԥш ирылеиҵоз ажәақәа ирзыӡырҩуан.
— Саб, — Даҭикәа дҩагылан, ԥшьшьала аҭаҳмада дааидгылеит, — иҳаҳәа иудыруа, ҳнумырхан.
Уи, Зыхәба ихаҟынтә ишьапаҟынӡа илаԥш леихигеит. Нас, дааҟәараҟәанҽашәа ҟаиҵан, уажәшьҭа зегь башоуп иҳәозшәа дналагеит:
— Изшәасымҳәои: Слоним ргеит, — инацәкьарақәа акы аахеирҟәалеит, — бџьаргьы ҟыԥ амырҳәакәа, сыԥсҭазаара зегьы зыдҳәалаз ҳастанциа рнапаҿы иааргеит, уажәы, ҳара ҳтәқәа здыԥсыланы иржыз аҭабиақәа ирҭатәаны, амрагыларахь иԥшуеит, рыԥсы ааиҭаркыр, амҩа еиҭақәлозар акәхап...
— Ҳара ҳтәқәа абаҟоу? — деиҭаҵаахт Даҭикәа.
— Ҳы, — ицәа дынҭаст аҭаҳмада, — ҳара ҳтәқәамкәа, урҭ ахьыҟоу уара иумдыруеи! — дырҩагьых иган аареиирхеит уи. — Аихамҩа нырцә рҽааныркылт ҳәа иалацәажәоит, — нациҵеит ԥыҭрак ашьҭахь.
Зегьы хәыцрак иаамҵанарсын, ҿымҭ акыраамҭа еилашьшьы игылан...
Аҵх агәҭа ааиҩнашахьан, аӷа иракьетақәа амца рыцрыдды ажәҩан ианналалоз. Урҭ гьежьны адгьыл аҿгьы имлаӡацкәа, агәақьҳәа наҟ-ааҟ иааиларҵеит. Уажәраанӡа аҭынчра зцәа иҭнарԥсаауаз аԥсабара цәырҳаит, илашеит. Ҳара ҳтәқәа ирымҭахап — амрагыларахьтәигьы аснариадқәа кахәхәа-кахәхәа рҿаархеит. Хԥа-ԥшьба сааҭ адгьыл амца акны ибылуан — зхы ҩахоу хыбрак гыламкәа зегьы адгьыл иаҟарартәит, аихамҩагьы еилаҟәыбаса, иқәыцҟьааз арельсқәа — ауардын зхысыз аӡырлашә аиԥш, еиҩыҵәҵәа-еихыҵәҵәа инышьҭарҵеит.
Ашамҭаз, Даҭикәа дахьыҟоу изымдырӡауа, илацәа хьанҭақәа аарла иаахитит. Иаха ианааиуаз аиҳагьы иҭынчран. Дхәаҽуа даналага дааҳәыԥыӡыԥит, аха иӡара лахыс иқәжьыз анышәи аихамҩа ашпал хьанҭақәеи дызрыҵымҵит азнык азы. Маҷк иԥсы анааивига, имышьхәылҵқәа ныҵаргыланы, дырҩегьых иаԥхьаҟа деихан, анышә даацәыҵыҵны, ихы ауу ҭго даақәтәеит. Ԥсы зхоу аӡәгьы иааигәара дыҟамызт. Ана-ара алашьцара иналибааит, ишьны, еиԥхьытта иважьыз иҩызцәа. Иара иԥсы ҭаны дахьынхаз ихы ахыбаауа, ԥыҭрак ус дтәан, нас, днапыршьышьуа, икәша-мыкәша икажьыз иҩызцәа зегьы гәеиҭеит, аха зыԥсы ҭаз уаҩ дрыламызт.
Аимыггара иаҿын. Инапы аамҩаниҵан, ивараҿы ихәаԥӡа икажьыз ишәыреи иавтомати аашьҭыхны, абна еиқәылашьца днылалт.
Ашьжьымҭан, иаха зыԥсы нхаз, Зыхәба иҩызцәа еихьышәшәа-еиԥышәшәа абнахь анеира иалагеит. Уи дшымгәыӷӡоз арҭ цәырҵуа ианалага дреигәырӷьеит. Иааиуаз ааидыԥхьало абнаҿы дыштәаз, шьыбжьон ҟалеит. Ихынҳәызгьы рацәак уаҩ дыҟам: ауха ижәылаз ҩынҩажәи ҩыџьаҩык рҟынтә зыԥсы ҭаны ихынҳәыз: Иван Весницкии, Миша Дубанеци, Васиа Иаковлеви роуп. Егьырҭ зегьы абраҟа иҭахеит. Иҭахеит иахьа Зыхәба игәыԥ иалалаз аҭаҳмадацәа рҩыџьагьы.
Август мза нҵәаны, сентиабр мза аналагамҭазы, Зыхәба дырҩегьых еидикылаз ауаа иманы, Белоруссиатәи араионқәа ируаку — Ӡержинсктәи араион абнақәа руак аҟны дааҭгылеит.
Уи уажәраанӡа ивагыланы ицеибашьуаз — арра амаҵура абырҵкал икылсхьаз, зус бзианы издыруаз аибашьцәа ракәызҭгьы, уажәы, аӷа иҿагыланы ицеибашьып ҳәа дзықәгәыӷуаз ауаа амаца аиԥш еилаԥсан. Уаҟа иҟан: ахаангьы абџьар знапаҿы изымкыцыз аколнхацәа, аусуцәа, арҵаҩцәа, аҳасабеилыргаҩцәа, зырхәҭақәа ирцырҟьаз асолдаҭцәа — зегьы 39-ҩык рҟынӡа.
Урҭ зегьы ирҭахыз: афронт ахыҵра, ҳара ҳтәқәа рышҟа аиасра, нас, уантә аӷа иабашьра акәын. Аха, усҟан, аӷа амрагыларахь акыр днаскьахьан, зегьынџьара амҩақәа ԥҵәан. Раԥхьатәи ақәҿиарақәа зхы еиладыргьежьыз афашистцәа, имшәа-имырҳа, ақәыџьма-лыцәҳа реиԥш еицырԥсса, уахгьы-ҽынгьы ирылан, рнапаҿы иааргаз ақалақьқәеи, ақыҭақәеи, аҳаблақәеи.
Зыхәба еидикылаз ауаа иманы, аӡы аԥан дашьҭоушәа дынкылԥш-аакылԥшуа, амрагыларахь ихы рханы амҩа дықәын. Аӷеи дареи анааиҿаҳалакь — абжеиҳан, иааилаҵаны инибарҵәон, зны-зынлагьы, рыԥсы ӡаны рышьҭахьҟа ихынҳәуан. Абас, амшын агәеисра ихыршәлоу афлыка аиԥш иҟьо, аԥсҭазаара иаманы Белоруссиатәи абнақәа ирылан урҭ ауаа уажәы.
Дарбанзаалакь аӡәы ихахьы иааиуазма абриаҟара аибашьра иадхалоит, аӷагьы абас ҳтәыла игәыҵҳәо агәахьы днаскьоит, ҳадгьылгьы абас шьала ицәаакхоит ҳәа. Аколнхаҩ иакәзар, иаарласны иҽаҩра аҭагалара иаӡо џьишьон, аҳасабеилыргаҩ инижьыз иаҳасабга ԥхыӡла ибон, арҵаҩы — август мза ҩажәа анбааиуеишь ҳәа игәы хыҭхыҭуа дыԥшын, аиурист-усеилыргаҩы Даҭикәа Зыхәба, амца иалганы иааигоз ишәыра чаҟәа, зны-зынла, аҽымчга амгәархақәа реиԥш, амаҟақәа аддыҳәа иаартны, иқьаадқәа еилырттуа днарылалон.
Аха, аҵыхәтәантәи амшқәа рзы, урҭ ргәыӷрақәа рыдҵны еиҳа-еиҳа инаскьо иалагеит. Даҭикәагьы, иԥсы зхырҩааны иааигоз ишәыра аиҳа, анемец ицәигаз иавтомат ааидихалон.
Сентиабр мза раԥхьатәи амшқәа инадыркны, ҽаҩраҭагалара ахы днардыруа иалагеит. Иааҟәымҵӡакәа инеиԥынкыланы, ҩымш илеиуаз ақәа, асаба зынтатала иҟаз Белоруссиатәи амҩақәа ҳәынҵәала иасыбт, аӡиақәеи аӡмахқәеи рҽынеиҵырхит, иааҟалаз ахьшәашәара хәыҷы назхьысыз абыӷьқәа, џьара-џьара рҽааикәадырҳәит...
Амза иатәымызт. Аарҩара зықәшәаз аӷьара аиԥш, иӷарԥшарӡа ажәҩан иаҵаԥсаз иаҵәақәак, аҵх маҷк аԥсы ааҭарымҵозар, уаҳа лашарак улаԥш иҵашәо иҟамызт. Иҟаз аҵх лашьца рхы иархәаны, шаанӡа афронт ҳазхыҵуазар ҳәа ӡбаны инеиуан Зыхәба ицызи иареи.
— Шәымшәан, шәыҽшәырӷәӷәа! — ргәы рхаҵо дрывагыланы днеиуан Даҭикәа.
Урҭ уаҳаҵәҟьа нарылымшо иааԥсахьан, ашарагьы есааира иааигәахон, амрагыларахь ажәҩан цәыҵлашо иалагеит, хара нахьхьи џьара, аҳаԥшьа иҭаҩуазшәагьы арбаӷьқәак иааиларԥсеит. Аха, дара рҽыхәжәаха изышьҭоу афронт ахәынгагьы џьара иҟам: ақыҭақәа ыцәоуп, амҩақәа ҭацәуп, аӷагьы дышнеиуаз атәым дгьыл днахәлабгеит уҳәаратәы иҭынчроуп.
Иккаӡа иаашеит. Зыхәба, аԥхьа игыланы инеиуаз инапы надирбан, урҭ ааҳәны еицрыхәхәа амҩа иаваҵаны инашьҭыз абна инылалеит.
Уи ашьҭахьгьы, абна агәҭа иаханы акыраамҭа иныҟәон. Аӡҟәаҿ кылӷьашаа-мылӷьашаақәа зкәыршаны, иҩылгәыгәӡа ишьҭаз дгьыл хбарсҭак аҿы инеин, ахыԥсыԥҳәа рҽынкарыжьит. Џьоукы адгьыл аҿгьы имлаӡацкәа ацәа иаамҵарсны иагеит, даҽа џьоукых «уажәшьҭа иҳаԥсыхәозеи?» ҳәа, блала еизҵаауа, инеихәаԥшы-ааихәаԥшуа иаатәеит.
Даҭикәа, иҩызцәа ргәы имышьҭырц дцәажәон акәымзар, уажәшьҭаҵәҟьа ихы зқәикшаз ҳәа акгьы издыруамызт. Зҵаара шәкы изҭоз ахаҿқәа ибла иаимырбарц иҭахызшәа, дзыдтәалаз аҵла ихы надиҵан, илацәақәа нхиҩеит, усҟан ауп игәы ҭыҵны ишцоз цқьа иангәеиҭаз: «угыл, угыл!..» аҳәауазшәагьы иаҳауан. Мчыла еихарӷәӷәа иикыз иблақәа аахитит: зегь рыблақәа нҭаауан. Ԥшьаала-ԥшьаала дҩагылан, иавтомат аашьҭыхны, дынкылԥш-аакылԥшуа абна днылалеит. Але-аԥси рыбжьара, знапы хьҩежьқәа неиҵых, аԥсабара аазгәыҵазыҳәҳәаз амра ашәахәақәа, ана-ара аӡҟәаҿқәа рыҽхыԥсала, адгьыл-аӡа рҽықәԥса, абӷьыц гәаҩақәа ирынтәала, иҟьашҟьашо ахәмарра иаҿын. Ишәаҳәауан лыԥсаа дызмамкәа ашара иаԥылаз аҵарақәа. Абарҭ зегьы рнапы ԥшқақәа зхьыршьуаз арԥыс игәы, азныказ иҟәандаӡа иааҟалан, ашәахәақәа анаауаз изааргазшәа хәыцра шәкы даарыгәҭыларкит. Уи ибла иаахгылеит: арҩаш ӡыхь шәахшқәа здац ҟаԥшьқәа ҿырӡәӡәаауа гарԥаа рыџьккарақәа, Владик инапы кны есымҽыша дназҵалалоз Белосток амҵаҿтәи аԥсара, амажәа аиԥш еимыттаны еилаҳауаз аҩнқәа уҳәа асахьа хыгагаа-мыгагаақәа рацәаны.
Дааҭгылан, акартоф цәымза аиԥш ишшапаӡа игылаз аҵла иҽнадиҵеит. Абри аамҭаз илаԥш иааҵашәеит, еиқәыцәаак ивараҿ икаршәыз ақьаад бӷьыц хәыҷы. Азныказы хырҩаасгьы
иҟаимҵеит, аха ашьҭахь, исцәагозеи игәахәын, иаашьҭыхны илаԥш нахигеит...
— Весницки! — аккара ҩыҵирцәажәааит Зыхәба, еилараа ицәаз иҩызцәа дшаарылаххыҵәҟьаз. Уи игәы ҭыԥан ицо, ихаҟынтәи ишьапаҿынӡа деилышша, иқьаад кәамҟьа хәыҷы инапсыргәыҵа ианҵаны дгылан.
— Араҟа сыҟами, аҩыза акомаидир! — дыцәаӡамызшәа, ахьышәҭҳәа дҩаҵҟьеит Ваниа.
— Ирҿыха зегьы! — инаидиҵеит уи.
«...Анемеццәа рыр ҳара ҳтәыла рҽагәылархалацыԥхьаӡа есааира дара ртыл иацәыхарахоит, — дналагеит Зыхәба, иҟалаз ззымдыруа иааилатәаз дрылаԥшуа, — урҭ цәымӷыс измоу ауаа рыгәҭаҿы еиҿырымкаара ада ԥсыхәа рымаӡам атыл ҿыц. Абри атил аҟны ӷәӷәала иқәԥароуп апартизанцәа, анемеццәа рыр аҽеибыҭаха рырымҭароуп, иахьынӡазалшо ирԥырхагахароуп. Убасҟан, аӷа иҿагыланы иқәԥо ҳар рымчхара иацлоит, раӷа ишьҭахьҟа инхаз рыжәлар ргәамчи дара ргәамчи еицылоит, ироуеит шаҟа рҭаху аҟара ауаа, аџьаԥҳаны, афатә, ртылгьы ӷәӷәалаҵәҟьа иақәгәыӷуа иҟалоит. Анемеццәа ргәы ишаанагоз акәымкәа, ҳар еиҳа иӷәӷәаны рхы аадырԥшит. Анемец мпыҵахалаҩцәа иахьынӡаҽхәоз аҟынӡа иҟам. Урҭ еиҳа иԥсыҽны иааԥшит... Досу шәахьгылоу шәықәԥа — шәпартизанцәоуп — аӷа шәаԥхьа дгылоуп...
КП(б) Ацентр Комитет»
Зыхәба ихы ҩышьҭихын, еиқәыӡырҩуа иаԥхьа итәаз днарылаԥшит.
— Миша, ҳазусҭцәада ҳара? — дҵааит Даҭикәа, завтомат зыцламҳәа иаҵаргәа, иаԥхьаҵәҟьа итәаз аҷкәын ихы наиқәикын.
— Ҳпартизанцәоуп ҳара, аҩыза акомандир! — ииҳәарызеишь ҳәа дыԥшызшәа, акеҩ ааҭиргеит Дубанец.
— Ҳпартизанцәоуп ҳара!—хрыжь-хрыжь даақәыԥсычҳан, инаҭеикит Зыхәбагьы. Нас, еидара дук ихәда иаақәҳәаны абықҳәа иаԥхьа инкаижьызшәа, иҽаариашан дааҭгылан, акыраамҭа дрылаԥшуан. Алеи-аԥси рыбжьара зҵаара шәкы назыхбала ицаз ибла ҟәыш-гәыразқәа назхьыслак, аужәра ӷыӷк аиԥш аԥырқьҳәа амца ҩарыхҟьон.
Зыхәба иикыз абӷьыц деиҷаҳауа, ԥшьыџьараны иааирҽын, аҵла ашьапаҿы ишьҭаз ишәыра иҭеиҵарц иҽыназикын, аха иааргьежьны икьитель аԥхьа аџьыба инҭеиҵеит.
— Ваниа! — дааиԥхьеит уи Весницки.
Ваниа ашырҳәа икомандир дааидыххылт.
— Абарҭ наҟ инаскьаганы, мцак рыцраҵаны иблы, — иҳәан, Зыхәба ишәыра ахы ларханы илҭирҩрыз ақьаадқәа ааидгәаланы инеииркит. Урҭ, ҩымз раахыс, Даҭикәа ибла аҷыц аиԥш ихьчо, амца иалганы иааигоз адокументқәа ракәын. Уаҟа иҟан: ашьаус процесс кодексқәа, дзыҿцәажәахьаз абаандаҩцәа рҿахәы зныз абланкқәа, ақәҵарақәа, апротоколқәа уҳәа усеилыргаҩык имоу, иубац.
— Ус ҟашәымҵан, аҩыза акомандир, — ибла гызмалӡа днеиҿаԥшит Ваниа.
— Ига, ига, ҳусура ҳалгеит, аконтора ашә аркуп, — иҳәеит Зыхәба, уажәраанӡагьы абри дахьаҵаз ԥхашьаны дихәамԥшӡакәа.
Итәаз неибарччеит.
Зшьамхы зҽыззамыргакәа аӷа ишьҭахьҟа инхаз ажәлар, раԥхьатәи амзақәа рзы рхы зқәыркшаз абри-абри ауп ҳәа иаахҵәаны акгьы рыздыруамызт. Аӷа афронт аҿы иабџьар аус шаируаз аиԥш, абраҟагьы ибз аус аируан:
«Ауаа тәыс иумазаарц уҭахызар — аполициа рыҟны аусура уалага, — рҳәауан урҭ. — Усҟан уара уаҳхоит, аҳ изинқәа зегьы уманы уҟалоит: меигӡарахда иуфап, иужәып, иаҵҳәаны амал урҳап, аҳәсагьы ишуҭаху унапаҿы иааугап. Изымуз изы абџьар уаҳҭоит, дшьы, кәҷышьк ашәа дымԥхьаӡакәа...»
Иҟан ауаа насыԥдақәа — имхәыцӡакәа аҟаԥыҳәа абри амҩа ҟьаҵәыра ианылоз. Аиашазы, анемеццәа урҭ ирарҳәауаз еижьомызт: зхы иалахәмарырц зҭаххаз ауаҩ зинс иҟаз зегьы ирҭон.
«Абри амҩа уанымларц уҭахызар, — инаидгылон урҭ аполициахь имцакәа илак-ҩакуашәа ирбоз ауаҩы, — аа, уаныл абри амҩа, — рнапы надырххон егьи амҩашҟа, — ҳара ҳзыҳәа абраҟа аус ула. Аӡәы угәы нирхар, ҳара иаабап. Нас, Германиаҟа ҳанцо уаагоит...»
Иҟан абри аҩбатәи амҩа мап ацәызымкуазгьы: «Ҩ-ҳәынҭқарк еибашьуеит ҳәа сара сыҽзыбжьасырӡрызеи, сыршьыр еиҳа сыԥсы шҭазаалак иҭаны, уск џьара изулар еиҳа еиӷьгәышьоуп, иҟало збап, аиааира згаз ситәуп...» ҳәа дхәыцуан, уи.
Аӷа иабџьаргьы ипропагандагьы махәи-ҵыси еиқәмыртәо аус руан: «Москва ҳнапаҟны иҟоуп, инхаз ахәыҷгьы мчыбжьык ахҳарҵуам, ҳазхысхьоу атәылақәа реиԥш, иаарласны шәара
шәтәылагьы Германиа дуӡӡа аҿаԥхьа ишьамхышлараны иҟоуп. Шәхы шәазхәыц. Аԥсра аиҳа ахақәиҭреи аԥсҭазаареи шеиӷьу шәхашәмыршҭлан», — рҳәауан урҭ.
Ашәақь иаҿоукуазар аиҳа, абри апропаганда иузаҿамкуаз ауаа, рабџьар шьҭыхны, абнақәа ирызцон. Урҭ афронтҵәҟьагьы ахьыҟоу шырзымдыруазгьы, дара-дара рҽеидкыланы, аӷа ԥсгаха имҭо иааишьҭалон...
Абри ашьҭахь, Зыхәба ипартизанцәа иманы, ишьҭахьҟа — амраҭашәарахь ихы рханы амҩа дықәлеит. Урҭ зегьы бџьарла еиқәшәамызт, насгьы ҩымз раахыс иҟьо абна иахьылаз рымаҭәақәа цҟьа ицеит, ршьаҵақәа рышьхӡааит. Ашьыжь, адәҳәыԥш аҿы ирымаз аилацәажәараҟны ирыӡбеит, раԥхьа ирыгу, ирыбзоу рыла рҽеиқәдыршәарацы.
Уажәраанӡа, Белоруссиатәи аӡиақәа раҟара зҽырҭынчны, зыхәда ҩацә зыкәа иҭацала, аганқәа инарывагыла-аарывагыло иныҟәалоз Кузма Лихардов, абра аилацәажәараҟны (Зыхәба иажәақәа рыла иуҳәауазар) «амраҵәҟьагьы ааҭгыланы алымҳақәа наизкыднаҵаратәы дықәгылеит». Уи, аԥҳәыс бзиа лыкәты шеиҿылымхра еиҿыршәшәа-еиҿыршәшәа иааганы раԥхьа, аҭәа фҩы зхылахьаз ашьацра иаалеиҵеит Ивенецтәи Ӡержинсктәи араионқәа. Уи ашьҭахь далацәажәеит: ауаа ргәалаҟазаашьа зеиԥшроу, зыԥсы зҭииз ирхымҩаԥгашьоу, аӷа иаҳа иахьитәарҭоу-иахьигыларҭоу, раԥхьа икнаҳатәу, ааҵәа зхы иҭарԥаны абнахь иаагатәу уҳәа, 1812 шықәсазы Напалеон ибӷа ылаԥызҵәаз аурыс партизанцәа напхгара рызҭоз иара иакәызшәа.
«...Ҳара ҳазлыҵыз ажәлар ҳанрымадамха, — иҳәеит Кузма аҵыхәтәаны, атәара зҽазызкыз апҟа аиԥш ихәда иҵегь иҩҭиҳәан, — абри абнаршәыра дугьы Каракәымтәи аԥслымӡра иаҳзаҩызахоит, ацигар бӷьыц кәалӡра узнауазар еиҳа аҵх лашьцагьы ҳазыҵәахуам...»
Лихардов ихәда ԥшьшьала икәа инҭеиҵан, «саҭашәымҵан ажәа шәасыршьызар», — иҳәауазшәа, днарылаԥш-аарылаԥшит, илымҳа ашьаҭаҟынӡагьы дҟаԥшьӡа дааибакит.
Аҟьаԥ-аҟьаԥ аарылиргеит, згәырӷьа енагь зԥышә иқәку Миша Дубанец, дагьыҩагылт, аха иара инапқәа рышьҭыбжь ада шьҭыбжьы анимаҳа, иҽааникылан, ԥшьшьала днатәеит, амала, ихәыҷы хаҿы шықәлашац иқәлашон.
Абри аҽны, апартизанцәа Кузма Лихардов днарыԥгылан, дырҩагьых амҩа иқәлеит. Шьыбжьаанӡа ныҟәара ицахьаны, абна ааимҟьан, ахыгә-сыгәҳәа Ковалиов ақыҭа иналагылеит.
Аӷа иакәымзар, аакьыскьа, абас жәпаҩык ахацәа еицны изымбацыз ақыҭауаа, иџьашьаны акәын ишрыхәаԥшуаз. Зегь реиҳа агәаӷьра змаз ахәыҷқәа, абарҭ штәымуаамыз анырдыр, ирыцрыԥсса инарышьҭалт, илакҩакуа акәын аԥсшәа шырҳәоз аҳәсақәа, инханы иҟаз ахацәа кьоу-шәоуқәа, апартизанцәа рҽынрылак-аарылакуа, иҟаз аҭагылазаашьа рзеиҭарҳәауан, афронт аӡбахәала акрыжәдыруазар ҳәагьы иразҵаауан.
Абраҟа апартизанцәа абџьар маҷымкәа еизыргеит, џьоукгьы рымаҭәажәқәеи ршьаҵажәқәеи рыԥсахит. Зыхәба, хәҩык-фҩык ахьааидибалоз, ихны иҿаз иажәа аацәыригон, еиларҽы иаԥхьа иџьыба иҭаз ақьаад бӷьыц дырзаԥхьон. Уи иажәақәа згәаҵанӡа инеиуаз ахацәа быргцәа, ицәыҵаҵәахны ирымаз рабџьарқәа цәырганы, апартизанцәа инарылалон.
Ашьҭахь, апартизанцәа ыҟан ақыҭақәа: Ковшово, Иузовск, Старое Село уҳәа рҟынгьы. Иахьнеилак Даҭикәа дықәгылон. Уи, иҟаз аҭагылазаашьа дара реиҳа ишизымдыруазгьы, аҿырԥштәқәа ааганы ргәы ирӷәӷәон. Иреиҳәауан, аӷа рыԥсадгьыл агәы иҽалеихалацыԥхьаӡа, еиҳа-еиҳа арахь ибӷахы шкәадахо, аибашьраҟны ауаҩы аиааира изыргараны иҟоу абӷах шакәу, Ҳар Ҟаԥшь иахьагьы бӷас ирымоу дара шракәу, дара аӷа ишьҭахьҟа ианҵыржаа, икажьра еиҳа ишымариахо...
Абас, ақыҭақәа жәпакы ианрылс ашьҭахь, уахык, Старосельсктәи абнаҿы иаатәеит. Уаҵәы иаашар мҽышан. Амшгьы каҷҷа еилганы иҟан. Ахьтәы мацәаз хыԥсы аиԥш зыгәҭа ҭыфааӡа, ажәҩан иаҵәа иаҵаршәыз амза, аҭашәара дахыццакуа дшахәаԥшуаз, ацәа дынҭанагалт Даҭикәа...
Хәы ҳарак дуӡӡак ақәцә дықәгылоуп Софиа, Владик дылгәыдкылан. Урҭи иареи, еиқәаҵәа-сымсалха, иҳанто ирыбжьажьуп аԥҭақәа. Дгәаҟуеит-дҵәаҟуеит, изхара ибар иҭахуп ихәыҷи иԥҳәыси, аха, иааимҟьеит шиҳәауа, дырҩагьых агәараҳәа иааимаҳаны иаахырҩауеит. Рықәҿиҭыргьы иҭахуп, аха ибз иҿыҵа иаҵаҷабызшәа ажәакгьы наихәылшәом, даргьы махԥсахуеит... Ус, абарҭ аԥҭақәа дрылууаа, имаалықь мҵәыжәҩа хәыҷқәа хахаӡа, дԥырны, иара ишҟа иҿааихеит Владик.
«...Аа, укаҳауеит!» — дшәаны дныҩныҵәаашеит Даҭикәа. Ибжьгьы дырҭрысны даанарԥшит. Амза агәы хахаӡа аҭашәара иаҿын, илҵыз аԥхӡгьы илабахьан, ицәа дааҭыхьҭшьааит. Игәы хьоу-хьоууа ихьуан.
— Лихардов! — ибжьы наиргеит Зыхәба, аџь ду амҵаҟны рыбжьы ныҵакны, аӷды-мыдыҳәа еицәажәо итәаз апартизанцәа рышҟа.
Дааидгылт Лихардов.
— Иаамҭоуп уажәшьҭа. Иҟаҵатәқәоу зегьы еибаҳҳәахьеит. Амҩа шәықәыл, — ибжьы хәанчаӡа адҵа наииҭеит Зыхәба.
Старинки ақыҭеи апартизанцәа ахьтәаз абнеи акыр нарыбжьан. Кузма еиҳабыс дызмаз аԥшыхәцәа ргәыԥ, аҵх агәҭа ааҩнашоны ауп ақыҭа ианналалаз. Ачархырсҭа ахы ахьаанҵәоз акәыкәмыдырқәа рҟны иҩызцәа ааныжьны, наскьа зцәаара алашьцара иалубаауаз аҩны хаҟәқәа рышҟа иҿынеихеит Лихардов. Ифҩы џьара лакгьы аԥышә инҭамскәа, изхара иимкыцыз анемец автомат инацәа аҵарӷәӷәа, аҩны аҭӡамц иҽадҵаны даагылеит уи. Зегьы рыхқәа рықәыжьны ицәан.
Ԥыҭрак ашьҭахь, игәыбжьынацәа ркәеҩны, аҟыгә-ҟыгә ҳәа аԥенџьыр асаркьа днаснасит Кузма. Шьҭыбжь ыҟамызт. Ашәаӡа ҵәыԥсы аиԥш еиҵыхәхәа ицон аамҭа гәырӡыӡага. Иаарыӷәӷәаны деиҭасит. Асаркьа иадыршәылаз аԥарда ааҵрааны, аӡәы иқьышә аадикылеит.
— Василь, сара соуп — Кузма Лихардов, Кузмагьы илахь асаркьа хьшәашәа инадырӷәӷәаланы, ибжьы наиргеит.
Аԥарда ааимаҳаит.
— Иҟоу удыруама? — ацәажәара дналагеит Кузма Лихардов, Васили иҩны аҿаԥараҟны инеины ианаатәа. — Ишеибаҳҳәахьоу ала, абри шәқыҭаҟны, зегьы ҳарбо-ҳраҳауа ҳаацәырҵыр ҳҭахуп. Ҳкомандиргьы дшәацәажәарц игәы иҭоуп... Уара ушԥахәаԥшуеи, аҭагылазаашьақәа зеиԥшроузеи? — иажәа уаҳа имроукәа дҵааит Лихардов.
– Уажәыҵәҟьа еиҳа ҳҭынчуп, — даақәыԥсычҳашәа даацәажәеит аԥшәмагьы. — Ари Лиошка мӡышәа аполицаи данкнеиҳа ашьҭахь, ишуасҳәахьоу аиԥш, цәгьалаҵәҟьа ҳдыргәаҟит. Иван Матвеи-иԥагьы уи аԥсахҩы иԥсы дарҭеит. Аха, Лиошка дрымҭиит. Уи аахыс аполицаи шәаны, шамахамзар, арахь иқәлаӡом...
– Нас, уаҵәы?! – дҩагылеит Лихардов.
– Ишеибаҳҳәаз.
– Иаба?
– Ашкол аҟны еиҳа еиӷьхап, – ԥыҭк дназхәыцшәа инациҵеит Василь.
Кузма ашәахь иҿынеихеит.
– Уара абаагәарагьы уазнымкыло уҽеибуҭеит, – иҩыза диҵашьыцуа, даацәажәеит Василь.
– Иааурызеи, еибашьроуп! – иҽаазырԥагьашәа, аҭак ныҟаиҵеит Кузмагьы.
– Ааи, ааи, усоуп, џьоук шәеибашьла, џьоукгьы аԥинеиԥш шәышә ҳалаҿаҳәаны ҳшәымаз. Аҷыӷә-ҷыӷәҳәа ҳашлап – ҳабжьада иҳалоузеи, ахацәа шәара шәоуми – шәхысла...
– Ус умҳәан, Василь! – ашырҳәа даақәҵәит Кузма. – Абраҟагьы ауаа шаҭаху умдыруеи, шәара шәыда ҳара ҳҿаҳауп, ҳдагәоуп.
– Уца, уца, уцәшоит! – изқәа днаснасын, дындәылигеит Василь иҩыза. Арбаӷьқәагьы иааиларԥсеит.
Василь Унучаки Кузма Лихардови ианыхәыҷқәаз аахыс еибадыруан, иеиҩызцәан. Урҭ аус ахьеицыруаз Молодечнои Мински ирыбжьгоу аихамҩаҿы Василь амашәыр дақәшәан, изшьапык хырҵәеит, убринахыс аусура даҟәыҵны аҩны иҽааникылт. Аиҩызцәа шәеицәыхҟьазгьы, мызкала ҩынтә-хынтә рҽеиқәдыршәауан. Иара Василь, ишьапы апротез шнеиҭаҵәҟьалак, усура дҭыҵырцгьы игәы иҭан. Аха, зыҽны ишьапы ҟаҵаны аҩныҟа дхынҳәыз аухаҵәҟьа аибашьра иалагеит.
Абри ауха, Василии Кәызмеи еицхырааны, Кузма ицны инеиз апартизанцәа, еиҳа ишәарҭоуп зыргәахәуаз ақыҭа амҩақәа рыҟны еизшаны идыргылеит. Кузмагьы, амра абз Старосельсктәи абна иҩавҵнагоны, рҭыԥ аҟны дааит. Апартизанцәа рҽырмазеины иҟан, рыԥшыхәыҩ дааԥса-дкара дшыҟазгьы, дырҩегь дҩараԥгылан, амҩа инықәлеит.
Апартизанцәа неиуан абна рҽыларӡны, аанда аганқәа рҽаарывакуа, амҩақәа ааихыҵәҵәо, ауҭрақәеи аҭәархырсҭақәеи инарҭыс-аарҭысуа. Ус, амра ҵлакашәара иҩеихьаны, Старинки ақыҭа ршьапы наладыргылт. Шәааила арахь сара сышҟа хәа Старинкиаа рхәыҷқәа аднаԥхьалар аҭахызшәа, ақыҭа иагәылгоу аулица заҵәы ахаҿы, агәыҵа иаҵәаӡа инадыԥшылоит рыӷәтәы школ. Ацәылашара инаркны, ақыҭа алашьцара аҩыҵра иааҵанакаанӡа, агәырӷьабжьы зҭыҩуаз абри ашкол ашҭа, уажәы, амҿтәы џьар еицаҟьақәа рыда акгьы зыҭнымхаз ақьаԥҭажә акәын изеиԥшыз.
Дара Старинкиаа изларҳәауала, — Ӡержински ақалақь ргараны ианыҟаз аламҭалазы, хымш заҵәык абраҟа аӷа итанкқәа рырхәҭа гылазаарын. Аха, абри аамҭа иалагӡаны, атанкқәа рышьхәа иқәҵәиаауа изқәыз адгьыл агәы цәдырҵәеит, ирҭатәазгьы ашкол аԥенџьырқәа рыбла ҭаҟәаҟәа, ашәқәа ҿыжәжәаны иаанрыжьит.
Ахьшь зласыз акәҷарақәа реиԥш, иныҵаба-ааҵаба ицеит ахәыҷқәа, рышкол ахаҿра рхаҿны, рыхәда рыкәаҽ ирԥылон ранацәа.
Зыхәба ипартизанцәа иманы, еиқәшәараны иахьыҟаз ашкол аҿы даннеи, ауаа рыбжеиҳараҩык еизахьан, имааицызгьы, еихьышәшәа-еиԥышәшәа, аӡәаӡәала, ҩыџьа-ҩыџьала ашҭа иҭалон.
Апионерцәа руадаҟны, зшьапқәа ҵкьыҿӡа игылаз астол еиқәаҵәа иадтәалан: Даҭикәа Зыхәба, Василь Унучак, Васиа Весницки, даҽа ԥҳәыс аукы, еиқәакы, лыхцәы ырша ду цырцыруа иқәҳәаны. Иныхгыла-аахгыло, ԥшьшьала иааҩналоз ауаа, рҟыт-ԥсыт бжьы мыргаӡакәа, иахьақәшәоз инатәон.
«Ирасҳәаша рацәоуп, аха сышԥалагари, — еилашьшьы итәаз ауаа дрылаԥшуа, дхәыцуан Даҭикәа. — Афронтаҿы иҟоузеи ҳәа исмазҵаар рушам, ирасҳәаша аахҵәак сыздыруам, аӡы зҵабаз аԥсыӡ аиԥш, аҟәара ҳақәхеит...»
— Иаамҭоуп аҩыза акомандир, ҳалагап, — Лихардов Зыхәба дааихагылан, илымҳа дынҭацәажәеит.
Аизара цон. Даҭикәа, ажәытә иабацәа рабацәа, аҽыҩҳәа рлабашьа нарсны, иааҟәмҵӡакәа, ԥшьба-хәба сааҭ ишцәажәоз еиԥшҵәҟьа ацәажәара даҿын. Ашьеи ахши рҽеилаӡҩаны изқәыхәмаруаз ихыиҿы ау аҟны џьара дакгьы ҵысуамызт, абахәаԥшь ашьапаҿы зхы ыҵызгаз ашьха рҩаш аиԥш ицқьакәакәараӡа, иҿыцаҳәцаҳәааӡа, аимхәыц џьбара рхыҳәҳәыла акәын ишааиуаз иажәақәа.
— Бара абри доурысуп бгәахәоу? — дҵааит аԥхьаҵәҟьа итәаз ԥҳәыск, лҩыза лхы налҿакны.
— Анцәа идырп, ицәажәашьала доурысуп, аха иԥшрала?.. — даалакҩакит аҩбатәи.
— Ҳара ҳкомандир даԥсуоуп, аԥсуа ҳәа зныкыр ишәаҳахьоу? — урҭ рцәажәара иҽналеигалт, рывараҿы итәаз Миша Дубанец.
— Мап, иахьада исмаҳац, — лхы аалырҵасит раԥхьатәи.
— Ишԥабмаҳац, Амшын Еиқәа ахықәаҟны инхоит. Ҵыԥх ԥсшьараҳәа Шәачаҟа санырышьҭ, уахь екскурсиа ҳарган, аиаларԥшырагь аабеит, — аҩбатәи лыблақәа ааихмырсыӷьӡакәа, Даҭикәа диҿаԥшуа дцәажәон.
Зыхәба иаамышьҭахь игыланы ицәажәеит Василь Унучак, астол аҟны ирыдтәалаз аԥҳәыс еиқәа-ау уҳәа аӡәырҩы.
Аизара ианалгагьы, аимпра рҭахӡамызт ауаа. Урҭ Даҭикәа икәшаны дҭырҵаауан: афронт абаҟоу, ииашаҵәҟьаны Москва ргахьоума, аӷа иара дшыҽхәо еиԥшҵәҟьа дыӷәӷәоу, дыӷәӷәаму уҳәа шаҟа уҭаху.
Зыхәба данцәажәоз, урҭ рыӡбахә дшазааҭгылазгьы, иара уажәгьы арҭ азҵаарақәа рҭак ҟаиҵон.
— Исцәымӡакәа ишсоуҳәара, сыҷкәын, — Даҭикәа икәшаны игылаз ауаа днарылс-аарылсуа, дааигәаӡаны дааидгылт ҭакәажә кьаҿк, аха дахьыҟоу дџыхӡа. — Аӷа дышцаз еиԥш дгьежьны арахь ишьҭра дықәлеит ҳәа иалацәажәоит, иашоума? — дҵааит уи, лыбжьгьы аармаӡашәа.
— Мап, бсызжьом, сан, — налаҭеикит уи, илахь ааиқәҵаны.
— Ее, уара уаҩы гызмалк уакәымкәан уҟам, — кыҷыра рацәа зҿыкәыршаз лыблақәа ҵыркны, лхы нырнаашәа дҩеиҿаԥшит Даҭикәа. — Волма рган ҳара ҳтәқәа, Минск иааины иаадтәалеит ҳәа рҳәауеит, убригьы умаҳаӡаци?! — дҭылҵаауан аҭакәажә.
«Еҳ, бҿы изҳәаз хьыла иҭәыхгьы!» — ааигәахәт уи.
— Макьана ирымгацт, аха уигьы ргоит. Ӡержинск, Ивенец, Воложин, Молодечно... Ҳтәыла, зегьы ахы иақәиҭыртәуеит, шәымшәан! — ргәы арӷәӷәарашҟа дниасит Зыхәба.
— Иуҳәар уҭахым? Еилыскаауеит, еилыскаа. Зны шәааԥшы ҳәа шәарҳәазар акәхап, — аҭакәажә зынӡагьы ахәыҭхәыҭрахь дниасын, иаҳагьы лҽыргызмалны, дзацәажәоз дивԥшшәа наҟ дыԥшуа даҿын. — Минск аныргалак, нас иааидкыланы иҳашәҳәарц шәҭахызар акәхап... Аиеи, мшәан, ҳара аӡәы акы ҳаиҳәаратәы ҳаҟоума, ҳабз хырҵәаратәы, ҳҿы иауҭагылахуа...
— Ус иҟандаз ишшәаҳҳәарыз, аха... — даақәыԥсычҳаит Даҭикәа.
— Ыы, нас, Волма дмырхынҳәӡеи ҳара ҳтәқәа? — даалҟьаны, лыбжьы ҩҭыганы дҵааит аҭакәажә.
— Мап!
— Сыҷкәынгьы уа дыҟан, — лхы нхьашьшьит ан, аҵыхәтәантәи лгәыӷра хәыҷгьы ӡшәахҵас лхы-лҿы инықәба ицеит.
Зегьы ацара рҭахӡамкәа, аӡәаӡәала идәылҵуа, Зыхәбеи Унучаки рыда уаҩ дыҟамкәа ауада ааҭацәит. Урҭгьы неиҿаԥшы-ааиҿаԥшын, идәылҵрацы иҩеихоны, ԥшьшьала ашә ааиртын, дааҩнашылт Лихардов.
— Аҩыза акомандир, — уи Зыхәба дааидгылт, — аӡәы уибар иҭахуп, — иҳәеит ашәахь дырԥшуа.
— Даашьҭы, нас, — иҽааникылт Даҭикәа. Дааҩлашылт арԥыс нырҳак, аԥшькы, ауапа ажәҩахырқәа реиԥш ижәҩахырқәа џаџаӡа.
— Мшыбзиақәа! — иҳәеит уи, аԥсшәа реиҳәауазу, драцәҳарц дааиу узеиҩымдыраауа. Дааигәаӡангьы Зыхәба дааидгылт. Рҩыџьагьы рхы аҵәаҟьа нықәушьратәа еиҟаран.
— Бзиара убааит! — наиаҭеикит Даҭикәа.
Василь уи иқәҿимҭит. Иааиз ибла ҭалашьцақәа ҵархәны Василь длеиҿаԥшын, уаҳа иааиӷьымтәӡакәа ус ишыҟаз Зыхәба ишҟа иааиеигеит.
— Ҳаузыӡырҩуеит! — иҳәеит Даҭикәа ҭынч.
Арԥыс иџьымшь иларкны, ицламҳәа аҟынӡа, амзаҿа аиԥш еицарсаӡа иалгаз ашәахсҭа иҵегьгьы иааимеиркаҷын, иԥышә ҵаӷақәа ҩеихирԥхьеит:
— Шәпартизанцәоума, шәара?
— Мап, ҳпартизанцәаӡам!
— Ус акәзар, шәацәажәара иаԥсам, — арԥыс дааҳәны ашәахь иҿынеихеит.
— Уара узусҭада? — ибжьы неихьигӡеит Даҭикәа.
— Лиошка! — аҭак ныҟаиҵеит уи дааҭгылан, аха дхьамҳәӡакәа.
— Ужәла?
— Лиошка!
— Уаб ихьӡ?
— Лиошка!
Даҭикәа аҳаҷаҳәа дааигәалашәеит, иахьа абрахь ианаауаз, аполицаи дыкназҳаз ҳәа Лихардов зыӡбахә иеиҳәаз ауаҩы.
— Уааскьа арахь, — ибжьгьы ихиҿгьы рҽаарыԥсахын, Зыхәба уи ишҟа шьаҿақәак ааҟаиҵеит.
— Ипартизаным рҿы ус сымаӡам!
— Ҳаилибакаап.
Арԥыс дааҳәын, дырҩегьх Даҭикәа дизааигәаӡаны дааидгылахт.
— Ҳара ҳпартизанцәоуп, аха уара узусҭоу зҳаумҳәозеи?
— Сара схы здыруа сҟалеижьҭеи Лиошка ҳәа исыԥхьоит.
— Нас, иуҭахузеи ҳара ҳҟынтә?
— Рацәаӡакгьы сҭахӡам!..
— Уеизгьы?
— Аӷа дшәыцысшьларц!
— Абџьар умоу?
— Уигьы ҳаԥшаап!..
Ԥыҭрак наҟ-ааҟ еиҿаԥшуа игылан, ҟазшьала еиӷацәоу, аха иахьа зус акхаз ҩыџьа арԥарцәа. Нас, ԥшьшьала еицны индәылҵит.
Апартизанцәа алым аҟара ишыӷәӷәоугьы, ажьа аиҳа имкәараҵар ада ԥсыхәа рымам. Ҭыԥк аҟны, уахык акәым, сааҭк аиҳа ианзымтәогьы ҟалоит. Иныҟәалароуп, икәараҵалароуп, рышьҭа дырӡлароуп, зны аӷа «еигәырӷьаны» иԥылароуп, зныхгьы «ицәшәаны» ихьаҵроуп, ддырҟьалалароуп...
Уи ада ԥсыхәа шыҟамыз идыруан Зыхәбагьы. Старинки ақыҭаҟны ианыҟаз аҽынгьы, иаадырҳәын, уаҳа Старосельсктәи абнахь имнеикәа, Ивенецтәи араион рхы ақәкны идәықәлеит.
Илашьцеит. Икараха, уаҳа нарылымшо иныҟәахьаны, уиаҟара идуцәамыз, аха уахык аҟара рҽаазларкшаз бнак аҟны иԥхьеит.
Ақыҭа ианаалҵ нахыс, Даҭикәа Лиошка дишьклаԥшуан. Аха иара, аханатә аахыс дрыцызшәа, аӡәгьы дихәамԥшӡакәа ихы иқәыжь, дрывагыланы днеиуан.
Уажәгьы днаскьан, амза ашәахәақәа зхьыршаны игылаз аҵаа-ҵла днамҵатәеит.
— Лиошка! — аҭынчра ааилеиган, ҩызаҵас ибжьы наиргеит Зыхәба, рыԥсы анааиҭарк ашьҭахь.
Уи аҭак ҟаимҵеит, аха дҩагылан, ԥшьшьала Даҭикәа дааидтәалеит.
— Уара арҭ аҭыԥқәа бзианы иудыруазар акәхап? – дҵааит акомандир.
— Сыхәнацәак реиԥш.
— Нас, раԥхьа ҳазҭаарыда?
— Абра полицаик игәаӷ сымоуп, ҳашниасуа иҳамҩатәны ҳац даакылаҳкыр ицәгьамызт, – иблақәа кәеицеиуа, Зыхәба дниҿаԥшит Лиошка.
— Иӷәӷәазар уи акакан?
— Сара схаԥыц азы кәтаӷьцәак аиҳа иӷәӷәам!
Зыбызшәа бзианы еибакыз арԥарцәа неибарччеит.
Лихардов Зыхәба изеиҭеиҳәахьан Лиошка иҭоурых: уи даагылеижьҭеи бахҭамзар акгьы ззымдыруаз, ауаҩ ишьра акәҷышь ашьра аҟара ахызмырҵуаз, знаԥхы бааԥсыз уаҩын. Аибашьра ианалагоз, уи жәаҩа шықәса иқәны, Белоруссиатәи араионқәа руак аҟны абахҭа дҭакын. Анемеццәа ашәқәа ҟьаҟьаӡа иззаадыртыз абаандаҩцәа дрыланы иаргьы дҭыҵит. Аха макьаназ, уи доузышьҭыз дырԥырхагамзар дызларыхәоз ҳәа акгьы ыҟамызт.
Зыхәба иусураҟны абри еиԥшыз ауаа маҷҩымкәа иқәшәахьан. Идыруан урҭ рҟазшьа, рцәажәашьа, рызнеишьа. Аӡәырҩгьы иара инапала рус ӡбны идәықәиҵахьан, аха дрыцшьҭаланы дмыцәацызт, дрывагыланы дрыцеибамшьыцызт, рыгәҭыха дирҳәауан акәымзар, игәҭыха реимҳәацызт...
— Дшәарҭоуп, — иҳәауан Лихардов, Зыхәба имариа шааиоулак. Аха уи инахига-аахигон, иҭахын дызлаԥишәашаз аамҭеи ахҭысқәеи, иҭахымызт иахьатәи аамҭазы, абасеиԥш иҟоу агәы-цҳафыр зызҭоу ауаҩы дигәҭасыр...
Аӡынра амҩа ишықәлаз уанаҳәауан аҭынчра иалахәхәа иааины улымҳа инҭахәыҭхәыҭуаз ашьыжьтәи аԥша хьшәашәа. Аха апартизанцәа макьаназ уи рызгәамҭацызт, ирызгәамҭацызт есышьыжь икнышәшәаны рԥынҵа ахҵәыр инадҟьацыла ицоз аӡаӡа какаҷқәеи, Белоруссиатәи адгьыл тамтами аҵаафҩы шаархылазгьы.
Уахагьы урҭ аԥхӡы ныԥхьаҳәауа, Лиошка згәаӷ имаз аполицаи дызланхоз ақыҭа иаалалеит. Ашарагьы сааҭқәак ракәхарын иагыз. Апартизанцәа шаны, амҩақәа ԥыҵәҵәаны инықәдыргылан, акыц ҟаԥшь зқәыз аҩны лаҟә ԥшӡа иазиаша рҿынархеит. Ақыҭа анаӡарахьтә иааҩуан аҩы иашьны иҟаз џьоукы рыбжьы хьырвырӡа. Лақәакгьы зны-зынла уи ашәабжь инацдырӷзлауан.
— Ҳзышьҭоу хымԥада абанҭ дрылоуп, ҳааԥшып макьана аҩныҟа алеира иаԥсам, — иҳәеит Лиошка, Зыхәба илымҳа ихы надикылан.
Даҭикәа дшақәшаҳаҭыз ирдыруа уи инапы ааирӷәӷәан, иавтомат ырмазеины, аҩны аҭӡамц иҽаавеикит, Лиошкагьы днеиҭаԥан, абарҵа ашьаҟа дааватәеит...
Агәашә аҿыж-быжь геит. Аӡәгьы дқәацә-қәацәуа, алашьцара дналырбааит. Уи дшааиуаз, аттаҳәа ихәымџьар ааԥиртын, Лиошка дзыдтәалаз ашьаҟа иҽнадижьлеит. Дыгәрымшәрымуашәагьы ашәак иҳәауан.
— Ҟыык! — игеит бжьы мырмашәага хәаҽык. Зыхәбагьы, Дубанецгьы наҟ-ааҟ иаарыдԥалеит. Иааиуаз ахаҵа, ажәҩан ахьтә длеизшәа игәышҵа аарҳәны дышьҭан, Лиошкагьы уи иҿы еимлагәа икны диқәтәан...
— Иужәлоузеи? — дҵааит Даҭикәа, зхы ҵәыӷьахьаз аҵлашьапхса днықәтәаны.
— Проворныи, Мехас Проворныи, — даацәажәеит инаргаз, ашыӡ ихьызшәа аҟәара-ҟәара деиҵасуа дахьгылаз.
— Аполициа уалоума?
— Ишԥа?
— Аполициа уалоума ҳәа суазҵааит.
— Сароу?.. Анцәа исыдумгалан!
— Нас, ари атапанча узҭада? — Зыхәба иџьыба иааҭигеит, ахрыхә иакыз ашәишәи аиԥш згәыҵ ыҵчаа иҟаз атапанча еиқәаҵәа.
— Ишԥа?
— Уаҟәыҵ аҽырбзамыҟәра, иҳәа, иузҭада абџьар?
— Абџьару? Абџьар мачхәума уажәы, — ицәа дыҩҭаҵәиит аполицаи.
— Аполициа уалаӡами, нас?
— Мап, схәыҷқәа снапала исшьуеит...
— Ыых, ацәаҳа, уԥсы шҭоу улбааздоит! — Лиошка уи дааидыххылан, ицламҳәа данкны, аҵәгәыр иаҿашәаз аԥаҵақьиа ԥсыцәгьа аиԥш дкәалкәало дҩышьҭихит.
— Уиҟәаҵ! — иҳәеит Зыхәба, ҭынч.
Лиошка иҭахӡамкәа даауишьҭын, днаскьаны, дырҩегьх дшыԥара иҽеиҵархәач даагылеит.
— Ари закәи, нас? — Даҭикәа имаҟа иаавҵихит иаха аполицаи инапы иахырхыз акасыжә.
Акәытҵара иҭаркыз абгахәыҷы аиԥш, Мехас ицәа дылҭашьшьын, иблақәагьы шәаны наҟ инаскьеит.
Алымт иаганы, апартизанцәа ркомандир иикыз акасыжә еиҵәа ианын: «Шуцманн-шафт. Старое село».
— Нас, иарбан уара узырбыжәуа — сара смаалықьуп ҳәа? — Зыхәба дҩагылан, хаха уи дааидгылт.
— Салалеит, иҟасҵагәышьарызеи, салалеит, хәыҷ гәарҭак срылатәоуп, сыԥҳәыс дычмазаҩуп, амла ҳагон, — иаразнак ицәа-ԥхҭы аарҳәны иааихаирԥеит «Шуцманн».
— Нас, узхара уҿарҵауоу?
— Раԥхьа ҳацәгьамызт.
— Уажәы?
— Уажәы — ԥсымышьҭыгак.
— Ууалафахәы зыладырҟәызеи, излауқәгәыӷуаз уаԥсамхеи?
— Узыхдырҟьара мачхәума... Ирҳәауа зегьы ахьыҟасымҵо акәхап.
— Уҟәышхо уалагеит? — Зыхәба иқьышәқәа ҵыс-ҵысуа дааигәаӡаны дааиҿагылан, Лиошка ирҟаԥшьхьаз ицламҳәа инапы наҵаҵашәа, ихы ҩышьҭихын, ибла дылхыԥшылеит. — Нас, уԥсы цқьоуп?
— Ааи, ицқьоуп, ҳанцәа ду имаҿуп, шәара ишәымаҿуп! — ацгәы иампыҵашәаз аҳәынаԥ еиԥш, ицәа ихыԥаны ицо, ибла ҭҟьыш-кылхәхәа ҳәаҭҳәаҭо деиҵалеит аполицаи.
— Аӡәгьы думпыҵамԥсӡацт?— акалакәыт аиԥш илаишьҭит даҽа зҵаарак.
— Усҟан сысабицәа сшьааит...
— Дбыжәуеит, ала аԥынҵа икылҟьаз, дбыжәуеит! — иара ишҟа деиҭанаҭрысхт Лиошка. — Дсашәраӡа, уажәыҵәҟьа аҳаҷаҳәа зегьы исырҳәауеит.
Аполицаи адыхҳәа дҩышьҭԥеит, ацҳара зҽаззырхио амаҭ аиԥш иҽеиҵархәач, иџьымшь шкәакәақәа ҭарссы, иблақәа ҟәысҟәысуа Лиошка дихәаԥшуан.
– Уажәшьҭа иуҵәахуа башоуп, иҳәа, қьиала ацәажәара аус абжак хнаҽуеит рҳәауеит. Сузыӡырҩуеит, — Зыхәба даагьежьын, дырҩегьых аҵла ахы днықәтәеит.
— Аҭаҭын сарха, — аполицаи илахь иаақәнаԥсаз аԥхӡы хьшәашәа имаӷрала иааирыцқьан, инапы Даҭикәа инаимҵеикит.
Уи ихазы зырҳәра даҿыз аҭаҭын наииркит.
— Аҭаҭын шәырымҭаӡои?
— Мап, — инапқәа қыџьқыџьуа, иҭаҭын рҳәны иааиҿеикын, амца нацреирсит. — Акгьы аансыжьуам, зегьы уасҳәауеит... Амала, схәыҷқәа рыцҳауп, сыԥсы лахьыцәгьа рхумбаан, ча-ҿаҵак рзаазгоит, — иблақәа рыҵкар алаӷырӡ аавҵыжжит.
— Акгьы мӡаӡакәа?!
— Усҟан сзықәгылоу адгьыл сыҵабгааит. Сара урҭ анааигьы, схы нахызга-аахызго, акыраамҭа сыҽрысҭомызт, — иҽырхәаны (ихәлачыз алҩа акәхап) ахәыз-хәызҳәа деимҳәауа дналагеит уи, — аха амыхьтә дсызкашәан амыхьтә сзыҟаиҵеит.
— Дзусҭада уи?
— Гаврил Букатик — ҳастароста. Иаб адамра дҭыҵны дқәаџуа дизаауазшәа ауп, урҭ ҳқыҭа ианаалалоз дшырԥылаз. Зегьы раԥхьагьы уи урҭ дрыдгыланы абџьар шьҭихит. Нас, дгьагьо ҳара дааҳалалеит. Џьоук ҳиршәеит, џьоук ҳаижьеит. Изымузгьы — инырҵәатәу абарҭ роуп ҳәа, есымчыбжьа, асиақәа ҟаҵаны ириҭоит... Иааг ада акгьы рыздыруам, ажәҵарақәа реиԥш рыҿқәа раҳаны исҿаԥшуеит хәыҷ гәарҭак...
— Нас, уззикзеи уԥшәма ҿыц?— деиҭаҵааит Зыхәба, уи еиҳа ихәлахоз ажәақәа рҿы дшааиз аниба.
— Уззикра мачхәума: ауаҩшьра, ацәгьаҳәара, аҟарулра, афатә-ажәтә реизгара.
— Уара иалухыз арбан? — деиҭанеиԥыҩлеит уи.
— Афатә-ажәтә еизызгоз срылан, егьырҭ анцәа исҟәиблааит.
— Измухуадаз урҭ еизугоз?
– Измысхуадаз: уара, сара, агәыла-азла.
— Изҿоуҵауадаз?
— Сеидроу, сара исуалыз аизгара акәын, нас, изҿаҵахәыз аӡәы ифозар акәхарын.
— Иарбан фатәқәоу еизыжәгоз?
— Зоура хкы уҭаххалак: арахә, аԥсаатә, ахәша, акәтаӷь, ахаҷа, ахш, ацха... урҭ ҳастароста имоу ашьҭаҵарҭаҟны еизаагон. Уи, ацаԥхақәа зегьы инацәа иахаргьежьуа икуп, уҩназырԥшуада, аҩнажьра ҳаҿуп, арахь ҭәра ақәӡам...
— Еилыскааит, — дҩагылеит Зыхәба, ожәшьҭа иазхоуп анигәахә. — Уара цәгьара шулам еилыскааит! Амала, имӡакәа иҳаҳәа, уаҩы дабеиԥыхьашәари абри шәыстароста?
— Уиу? — азныказ даалакҩакит – «Шуцманн», иуасҳәауеит, амала, сыӡбахә алоумҵан, сысабицәа рыцҳауп.
— Уара уцқьоуп, уус уалгеит, абри ҳаҳәа, нас, ашәқәа рыԥшьбагьы узаартуп.
— Дынхоит ауахәама анаҩсан илеиуа акәараҷҷа ахықәан. Аха шамахамзар аҩны дҟалаӡом: ҽынла иабџьар харшала ақыҭа дҳалоуп, уахынла ауатка иҽаҭаны, ицәыбза лҿы дцаны дышьҭалоит.
— Дабанхо уи аԥҳәыс?
— Амраҭашәарахь ала ҳқыҭа уахьналшәауа, аҵаа-ҵлақәа рымҵан.
— Миша! — даахьаҳәит Зыхәба, инаҩсшәа, завтомат зыцлымҳәа иаҵаргәа итәаны, ирзыӡырҩуаз аҷкәын ишҟа.
Дҩаҵҟьан, дара рышҟа иҿааихеит Дубанецгьы.
— Уаханӡа унапы дануп, абра џьаранӡа ҳнеигарц ажәа ҳаиҭеит, нас, ихы дақәиҭуп, — Миша иахь длацәҟәысны, зхы хьышьшьы игылаз аԥсахҩы изқәа днаснасит Зыхәба.
Ихы даназынхоуп Даҭикәа уаҳа наилымшахуа дааԥсаны дшыҟаз ангәеиҭа. Имаха-шьаха хьынҭыџьӡа, ихы ауу ҭго, иблацәақәа еидҷабло, зхы нықәыжьны иԥслак ибаргәызеи ҳәа, акәын дшыҟаз. Еиларҳәны зымҩа ишьҭаз ишьнел аашьҭихын, иавтомат агәҭа кны, аккара дныҵалеит. Хьаа-баа змаӡамыз аҵарақәа акәылкәаҷа ҳәа ишәаҳәауа, еиқәышьшьы игылаз абна аԥсы ахарҵон. Уи ԥыҭк дахьынаскьаз, ашьылҭа аиԥш итатаӡа ишьҭаз аҵыҭәа ишьнел нылаиршәын, игәы аҩада ирханы днылаиеит. Еидыҽырбало еидгылаз аԥсаҵлақәа дрыбжьыԥшны, ажәҩан илаԥш налеиҵеит. Мҷышь аӡы дынӡааԥшылазшәа ииаҵәҟаҟараӡа уҽанубаалон: «Уахьыҟазаалак ажәҩан — жәҩануп, зегьынџьара уи еиԥшуп, адгьылгьы — дгьылуп. Нас, ҳара ауаа абас ҳаиԥшымкәа ҳзыҟалазеи? — ацәагьы, ахәыцрагьы деицаамҵадырсит Даҭикәа. — Аӡәы иԥсадгьыли иуаажәлари рзы диит — иаҭахханы ианыҟала — урҭ рзы иԥсы деигӡом; егьи урҭ ршьаԥхала инапы ӡәӡәаны ихәы дахатәоит; ахԥатәи дшәаргәындоуп — игага дацәшәаны, уаргьы уҭаирхоит, ихгьы ҭаирхоит; аԥшьбатәи зегьы изеиԥшуп — аԥша ахьасыз дагоит...
Уихәаԥш абри аԥхҭ, иахьа шаҟантәы ицәа иԥсахыз. Илам иҟоузеи: дыԥсахҩуп, дгьынгьашуп, дшәаргәындоуп — ахаҵарада зегьы илоуп. Цәгьарамзар бзиарак ҟаиҵарц игәы иҭамызт — арахь аԥсра аӡбахә иаҳар — дшықыџьқыџьуа, ибаҩқәа еиҿышәшәаны ицәа иҭаԥсоит...
... Аа уигьы дыцәгьауаҩын, аха дышԥаԥылеи усҟан аԥсра, — дырҩегьых ибла даахгылеит, аамҭала зны, Гагра ӡбаҩыс даныҟаз зус иӡбаз абрагьҩы — уаҩы нарҳак, ҵашәшәалак, иблуз еиқәаҵәа ахәда ыҵарбаҟаҷа хаԥала еибаркны. Уи аԥсра абла дхыԥшыло дышгылазгьы, да заҵәыкгьы шәаны ихаҿаҟны иҭрысуамызт. Данцәажәозгьы, данхысуаз ипатронақәа дышреигӡоз аиԥш иажәақәа дреигӡа-реигӡо дцәажәон, иҟаиҵаз дахьхәымызт, — зус хьанҭа зыхәда иаақәҳәа инкажьны, оҳ гәышьа ҳәа, зҽеиҵых зиарҭа инылаиаз ауаҩы диеиԥшын.
«Ашьра уқәуп» — сҳәеит сара ишьаус саԥхьаны санаалгоз. Арҵәаа аарылгеит еиқәыӡырҩуа еилагылаз ажәлар. «Уан, уан... Саб, саб... Сашьа, сашьа!» — игон аҳәсақәа рыӷазыӷызбжь. Иара аԥсра дахәлаччозшәа, дԥышәырччо, зегьы лаԥшыла иааимидеит...
Уи аахыс ҟазшьала еиԥшым ауаа шаҟаҩ сԥылахьада! Ҟазшьала еиԥшым...» — Абас дышхәыцуаз, илацәақәа рхала рҽынеиқәырԥсеит.
Амза иатәымызт, аха аҵх лашьцара иашьцылахьаз апартизанцәа рзы уи каԥхозшәа акәын ишыҟаз. Урҭ неиуан аӡәаӡәала еишьҭагыла, инкылс-аакылсуа, рхы зызкны ицоз ақыҭа Старое Селогьы ааигәахара иаҿын. Амхурсҭақәеи адәқәеи аџьыка рылнаҳәазшәа иҟәашшӡа ирықәҵаахьан, аиаҵәақәа рҵаабла зҭаҷҷоз аӡиақәа ҟәазгаӡа иҭатәан. Машәыршәа ԥшак насны, иԥсыдаха иҿоу џьара бӷьыцкгьы ҿнаршәауамызт.
Иахьа идырҳәацәаз аполицаи дзыбжьацала, апартизанцәа ираԥгыла инеиуаз Лиошкеи Кузма Лихардови рҽааныркылт ақыҭа иахьналагылаз.
— Ҳааит, — иҳәеит Лихардов, Зыхәба данаарыдгыла.
— Уара угәы ишԥаанагои? — дҵааит Даҭикәа, аполицаи ихы наидкылан.
— Ҳааит. Абна наҟтәирахь ауп уи дзыҿцаауа аԥҳәыс дахьынхо, — ибжьы изҭымкаауа ҿааиҭит «Шуцманн». — Амала, сшәыҳәауеит сара уахь сшәымган, соушәышьҭ, ргәы ҭҟьаны имԥсыцзар, схәыҷқәа рыбла аҭаԥшра азин сышәҭ...
Аполицаи иреиҳәаз иашоу, иашаму еилыркаарц, ркомандир идәықәиҵеит Лихардови Дубанеци. Инхаз рыҽшаны, раԥхьа иҩашьҭыз амарда рыҽнадрыԥсалеит.
Аԥшыхәцәа дәҳәыԥшк инықәсын, нас, акартош-ҵхырҭа аҭыжаарҭақәа ирыхҟьашо ишнеиуаз, аполицаи аҵааҵлақәа ҳәа дызҿыз иаарыҵагылеит. Ҭынчран. Ргәыцә-шшапақәа еилыӷраа, ацәашьқәа реиԥш икахәхәа-кахәхәа еилагылаз аҵлақәа рнаҩс, инахарамкәа лашаракгьы ҭааӡа рылаԥш иааҵашәеит. Иаразнакгьы уахь рҿынархеит.
Ақыдқәа еихажьны икыз аанда рҟәара инхибаҳәан, ишьапҵыркьакьо, алашара зыҩнырбаауаз аҩны аҭӡамц рҽаадырҵеит.
— Горкаа, горкаа! — аҳаҭгәын аҵахьтә иааҩуазшәа быжьқәак дагәаӡа иҩныҩуан аҩны. Уи иашьҭархх, акыркырҳәа ԥҳәыс ччабжьыкгьы гон — уи ажәа иацу ахаара назгәықәыршьуаз аӡәы лакәхарын.
Лихардов аҭӡамц дадҳәазало, аԥенџьыр аҵкар иԥышә навирҳәҳәеит, аҩнуҵҟала иадыршәлаз аԥарда маҷк инаханы иҟан. Миша иавтомат ырмазеины дгылан.
Ауада азхазаҿ игылаз астол рыгәҭылак итәан гәыԥҩык ахацәеи аҳәсеи. Ашәиқашьи реиԥш еилыхо еилаз ирҭынчрац, имгәацәа астол аҵкар иқәҵа дрылагыланы, анапҟьа-шьапҟьара даҿын аӡәы. Аха, уи аӡәгьы диххәыцуамызт, ивараҿы итәаз аԥҳәыс дкагәа лгәыдкылара даҿын ачынқәа змаз уаҩабаак.
Лихардов иаразнак дидырит уи — ақыҭа астароста Гаврил Букатик.
«Астароста исасцәа иххәыцуам убама», — ааигахәт Лихардов. Нас, ишьҭахьала ишьапқәа неихига-неихиган, Миша иҿы данааи, рҩыџьагь аԥшӡқәа реиԥш алашьцара иналапҟа ицеит.
Жәаминуҭкгьы мцеит — ҩынҩажәижәаҩык апартизанцәа аҩны иакәшаны игылан. Зыхәба, Дубанец, Лиошка рыгагақәа
аԥенџьыр инавшәшәан, аӷьалпал зыҩназ аҩны ашә инылаххит. Зыхәба дымԥшӡакәа апҟаҩҳәа шьхәала аҩны ашә данас — иакӡамызшәа иааимҟьеит, рыхҩыкгьы равтоматқәа харшалан, адых-сыхҳәа илыҩнаԥалеит.
— Иааҵасыз уԥсит! — арҵәааҳәа дларылаҳәҳәеит Даҭикәа.
Ачынқәа змаз ауаҩ-абаа ишьҭахьҟа днеиҭаԥан, ицацха иақәжьыз итапанча днамҵасит, аха аҭыхха ианамраӡеит Лиошка иавтомат инаҿыҵҟьаз амцабз. Уи, ашьалашьын иҩаҿыҵыз ацәыцә аиԥш, дааикәаҳәын, ҿыцха адашьма днықәҳаит.
Астаростагьы иблақәа нцәыҵирҟәаҿит, ивараҿ иҿаз аԥенџьыр ахь, аха уа икылҳәҳәауаз агәыцә хьшәашәақәа рхы данынҭаԥш, дааиҵаӷәӷәан, ԥшьшьала инапы дҩахеит. Егьырҭгьы уи изыԥшызшәа рнапқәа ҩышьҭырхит.
— Еимыжәда! — иавтомат ахы неиҟьеит ркомандир.
Ахысбыжьқәа рышьҭахь иҩналаз ҩыџьа, апартизанцәа нарыдԥалеит.
Ани-аби дынмыжьуа, иҿы ҭыӡәӡәаа астароста изы дыцәҳауан, атрымҳәа ишьацәҟьо, аԥсра иаҿыз анемец афицер.
Астаростеи аполицаицәа хҩыки рабџьарқәа анырхырх, рышьҭахьала рнапқәа ҿаҳәаны, еиварԥшьыхаа аҭӡамц инаддыргылеит.
Руа илҵәыуаз дыздырхуада — уажәраанӡа анемец афицер ирххоз аԥшәма ԥҳәыс шәпажәпа, лқьышә хәаԥқәа ҵысҵысуа, лылаӷырӡқәа лҿыҳәҳәы аҵәыуара даҿын. Егьырҭ аҳәсақәагьы иналыцдырӷзуан, ршьымхқәа рыҵамгыло иахьгылаз.
— Шәуа дарбан абри ақыҭа астароста Гаврил Букатик? — дҵааит Зыхәба, аҭӡамц иадгылаз аԥшьҩыкгьы дааигәаӡаны данаарыдгыла.
Аполицаицәа неихәаԥшы-ааихәаԥшит.
— Иҟалап уи ара дшәыламзар? — иавтомат ахы хьшәашәаӡа руаӡәы имгәацәа инадикылт.
— Аа, дыҟоуп, дышԥаҟам... Зҿумҭуеи уара, Гаврил? — ибжьы қыџьқыџьуа, ахаҿы игылаз ишҟа дыҩхьаԥшит, автомат зымгәацәа иадкылаз.
— Аа, уара уоума Гитлер ихаҭарнак? — апартизанцәа ркомандир уи ишҟа иҿынеихеит.
Астароста ихы хьыдышьшьы дгылоуп, ҿиҭуам.
— Иҳәа, уаха сымаӡам: уабанхо, иабаҵәаху еиҵоуҟәаҟәахьоу уусқәа, еизугаз афатә? Уалга! Уалга! — ицламҳәа днаҵасшәа
ихы ҩышьҭихын, хыгәха ибла дылхыԥшылт, аӷьфҩгьы ҵәыҵәӡа иԥынҵа инҭасит Даҭикәа.
— Сахьгылоу сынхоит, ус еиҵаҟәаҟәагьы сымаӡам, — иҿы аарла иҩеихихит астароста.
— Дыҩнажәгал рашьа! — инарыдиҵеит апартизанцәа.
Деимырхха дрыманы иааҩналеит Проворныи.
— Аԥхамшьа! — ихәеит Букатик, уи дшынеиҿаԥшыҵәҟьаз.
Сааҭыбжакгьы цқьа имцацызт, иркыз раԥца, астароста дахьынхоз ашҭа ианааҭалоз. Араагьы, атҟәацәа иаарыдхалаз ракәымзар, егьырҭ апартизанцәа зегьы рыҽша, аҩны иакәшаны иаагылеит.
– Иабаҟоу асиақәа? – дҵааит Зыхәба, аҩны ашә ишынхыҵыз.
– Иарбан сиоу? – илахь ацәа нахԥеит астароста.
– Иарбан умбои, есымчыбжьа уԥшәмацәа иҟаҵаны ируҭо асиақәа.
– Сара акгьы сыздыруам, — макьаназ дхьышьарххон Букатик.
– Уԥсы маҷӡак аҟара иуҭахызар, ирласны иҳаҭ, – итапанча аԥынҵа иаргәҵысҭа инадикылт.
– Ауправ аҿы иҟоуп, – ашырҳәа ихы днахан, оумашәа ибазшәа дҩеиҿаԥшит.
– Ахҩаалақәа? – Зыхәба итапанча уи ихы ахьцалак иашьҭан.
– Ара иҟоуп.
– Ирлас, ирлас! – днаирбӷаӷеит Даҭикәа...
Ажәлар рҿаҵахәы еизганы изҵарыжьуаз ашьҭаҵарҭақәа аҽуаҩ дзакәшомызт. Астароста дқәач-мачуа асапат дуқәа раартра акыраамҭа иҽадирхалт. Нас, ашә аартны днапыршьышьуа дныҩналан, алампақәа ҩбаҟа аркны, азбжарак ҭааӡа иааирлашеит. Ашьҭаҵарҭа џьара унацәа узавҵамыркьакьо ипахәӡа иҭәын: акәтаӷь зҭаз аиашьыкьқәа, ахҷаҭи, ахәшеи, ахаҷеи, ашәи, ацхеи уҳәа зҭаз акадушкақәа, акартош ааҵәақәа, ачашыла, акәац...
– Иҩнажәгал егьырҭгьы! – инарыдиҵеит апартизанцәа ркомандир.
Апартизанцәа иаха аџь ду иамҵатәаны, урҭ рус анырӡбауаз, рхаҿы икнаҳаз абӷьыцқәа ираҳазшәа акыркырҳәа иччеит, аԥшагьы нарҿахәмарын, ирҿшәаз ражәақәа аашьҭԥаа иаманы Адгьыл Ду ашҟа ицеит.
Апрокурор Даҭикәа Зыхәбеи аӡбаҩ Васиа Иаковлеви (ашьаус здыз адукат дырзықәымгылеит) акыр ажәа «шеиқәдырԥазгьы»,
аҵыхәтәаны иззааҭгылаз, неиҩымсрада зегьы иргәаԥхеит. Зегьы реиҳа дгәырӷьон зажәалагала иақәшаҳаҭхаз, насгьы уи анагӡара занаршьаз Лиошка. Абахҭа акамера ахышә аҟынтә, ибла рыцәгьаны дшахәаԥшуа, аҭӡамц хьшәашәа инаваӡ ицалоз амза, уажәы, аџь амахәқәа иаҳа иахьеимҟьаз ԥшааны, ашәахәанапы ԥшқақәа рыла дгәыднакылозшәа, ихы-иҿы ашьышьуазшәа, ахьтәы хҳәала ихахәы ықәнаҳәауазшәа игәы иабон. Ашьанҵа ԥсаҳәауазар аиҳа рыԥсаҳәашьа зқәымыз игәгьы ҟәандаӡа, агәрагара изҭаз иҩызцәа дрылаԥшуан...
Ашьаус – шьаусын, ажәагьы – ажәан: апартизанцәа рабџьарқәа рхианы, ашәахь ала аҭӡамц иадгылан, Лиошка раԥхьаҟа днаурыжьит. Уи дышнеиуаз дларыдыххылан:
– Шәҽеилышәх! – ибжьы лыҵакшәа, аха имыхьтәха иларықәиргеит.
Урҭ рыԥсы шҭаз удырратәа иааҳәыцымыцит, аха аӡәгьы аҽеилыхра изыгәыӷьуамызт.
– Шәласы, шәласы, мамзар, шәыхшыбаҩ ҭсырттоит! – рхы иамариашаны иавтомат аԥышә аамҩаниҵан, иаарылыҳәҳәауаз аӡәгьы ибла ацыԥхь ҩыҵирддит.
Астароста ида егьырҭ зегьы реиқәақәа агәыаԥ-саԥҳәа ирышьклыҩрны инкарыжьт. Уи ақшара згәы иҭоу ацә еиԥш ихәда хчаа ацәақәа еизырҽы, иблақәа рыцәгьаны, иҩызцәа ашәыргәындақәа дырзыԥшуан.
– Уҽеилых! – иавтомат игәы илыҵаригылт Лиошка.
– Ухыс! – иҳәеит уи, ҭынч.
– Агызмал, иуҭахуп акәу хаҵала аԥсра?! Мап, уи аиԥш иҟоу уара иуаҭәам! – аҿыжәҳәа иблуз длахан, ишәӡамызшәа, илеишәихит. Алеи-аԥси рылагьы иан дшаалыхшаз дҟьантазӡа дааилихт. – Уажәшьҭа абра иааганы икашәыжьла ажәлар ирҿышәхыз рҿаҵахәы! — инадирбеит, астароста дахьгылаз акәша-мыкәша.
Аишьыкьқәа ирҭыҩрны, аҟәараш аиԥш ишьҭарҵауан: акәтаӷь, ихдыршәҭуаз акадушкақәа ирҭыкьаса адашьма инықәлон ахҷаҭ, ахаҷа, ацха... Иаразнак, ашьа зхыҵәалоз рыстароста иблақәа аарла иаакылҳәҳәауа «дыржит» иҩызцәа.
– Уажәшьҭа! – уажәраанӡа зыбжа хиҟаҟаахьаз иԥышәқәа ачча аарықәххуа инарыдиҵеит Лиошка, – шәалаланы ишәкәаҳа!
Аԥсахцәа неихәаԥшы-ааихәаԥшит, нас, иаахьаҳәын, апартизанцәа ахьгылаз ашҟа инаԥшит — урҭ, рабџьарқәа рхы аиҳа иҭылашьцаан рыблақәа. Ажьхәацәа реиԥш аҟҵәасҵәаҳәа иналалеит. Аҟәақ-чақҳәа ршьаргәыҵа иаҵаԥҽҽуаз акәтаӷь, агәы ҩеижьӡа егьырҭ ирылаҭәон, даргьы, зыԥсы “шҭаз” иржхьаз рҩыза “иҳаҭгәын” есааира иазааигәахон...
Апартизанцәа рыгәҭакы нагӡаны, ақыҭа иалҵны хараӡа ицаанӡагьы аԥсахцәа злабылуаз ашьҭаҵарҭа иахылҵуаз амцабзқәа кахәхәа-кахәхәа ирбон.
Астароста исиақәа ирныз ауаа адырра рыҭаразын, Лихардов гәыԥҩык апартизанцәа иҭаны, ақыҭаҿы даанрыжьит.
Дара уаҳа ԥсшьамҩахәк ҟамҵаӡакәа, ирықәшаанӡа ишныҟәоз иныҟәон. Анаашоз, Столбцытәи араион иахьналагылоз бнакаҿы рҽааныркылеит. Амра ҵлакашәара иҩеиаанӡа, Лихардов иҩызцәеи иареи рнапы ианыз аусқәа ҟаҵаны, асиа ианыз рахьтә даҽа хәҩык ауаа рыманы, абраҟа ирыхьӡеит.
Ашамҭаз қәаԥсаташәа иналагаз, иаахымкәаӡакәа ишлеиц илеиуан. Мышқәак раԥхьаҟа, белоруссиатәи ақәа, иҟәандашьшьыраӡа, аҳалалцәа аҟәнышьшьыла илеиуазҭгьы, уажәы, ақәыц-мӷы алыҳәҳәауа акәын ишлеиуаз. 1942 шықәсазтәи аӡынра ааины ашә ишаалагылаз ала зегьы адырра ҟарҵон. Иҷырҷыруа еилагьежьуан абраҟа иԥхьарц згәы иҭаз аҵарақәа, ицәҳәны, ирцәыӡыз рҵәыуазшәа, аӡыԥсы рҿыкәкәа игылан аҵиаақәа. Макьаназ џьара қәабаа-сабаак нканамҟьацзар, сык кыдҳаны ишымлеицызгьы, архақәеи, аҳәысҭақәеи иҟәашӡа аҵаа иаахнаршлон, аӡиақәеи аӡҟәаҿқәеи ркалҭгьы ӡигар-бӷьыцк аҟара иҵаӷаӡа иааҿыкәнаршалон.
Апартизанцәа рыда, аԥсабара иқәу зегьы аӡынра рҽазыҟарҵон. Урҭ макьаназы, аӡәгьы ицәамаҭәа ԥхак адмызт. Азхәыцхагьы рызҭадаз — уаха шаанӡа иҿҟьаса аӷа ишьҭан, иас, икәараҵо, рымҭашьҭа ырӡны абна рҽарҭон. Иара уаҟагьы, цәымҭа-хаак нагӡаны иҟамҵакәа, уахатәи рыпланқәа рыҟаҵара иналагон.
Абриабжьарак, дара рҩызцәа аӡәгьы џьара хәыцк ихы иналмыршәакәа, аӷа акырынтә иԥсы иҿарҵахьан. Уи еиҳагьы ргәы архаҵеит, излагаз аус шус дууз агәра нагӡаны идханарҵеит, иазнарҳаит.
Уажәы ақәа еихатәаны алеира иаҿуп. Уажәы ааигәа еиладырӡыӡаз ақыҭа инацәыхараӡаны, абнаршәыра агәҭаҿы, ахәшырб зҵаҩҩы иҟоу аԥса ҭоуӷанқәа ирымҵаианы ицәоуп апартизанцәа. Ицәам — абна нылҵ игыланы зҩызцәа рыцәа зыхьчо аҟарулцәеи апартизанцәа ркомандир Даҭикәа Зыхәбеи.
Даҭикәа сааҭкгьы инагӡаны дызмыцәеит. Уи шәхәыцрак деимдырххон: дреигәырӷьон ари абжьарактәи рықәҿиарақәа, аха ибзиаҵәҟьаны идыруан, аӷа шаҟа уицҳауа аҟара дышураапкуа, имҩа уаԥыригарц дшалаго, иахьа, иахьцалак лыԥсаа дрымамкәа ихынҳәуеит, аха уаҵәы иааиҵазырӷәӷәаша аусқәа ирықәшәар шалшо.
«Ахаҭәаара иаҿуп ҳпартизанцәа рхыԥхьаӡара, — ихы ҩышьҭихын, алҩаҵә зхылыззо, иааикәыршаны ицәаз апартизанцәа днарылаԥшит. — Иааиуеит ҳара ҳашҟа, ухы агәра шумгаша зыгәра угаша арԥарцәа: Миша иеиԥш атанк ашыра зцәа-зжьы адблылахьоу, абомбақәеи аснариадқәеи иржхьоу, иҵырххьоу Ваниа Весницки, аԥсадгьыл ҭоуба азҭахьоу аҷкәынцәа. Урҭ рыдгьыл аӷа ишьапы ықәгыланаҵы ицрыҵраны иҟам. Сыгәгьы рызҭынчуп.
Аха иааихуеит даҽа џьоукы — иахьаанагаз, рхы-рҵыхәа акгьы узымдырӡо: «Ҳшәыдышәкыл. Ҳхы идаҳшьыларц ҳҭахуп, ҳаԥсадгьыл иақәлаз аӷа!» — абас, егьырҭ ирҳәауа даргьы ирҳәауеит, егьырҭ шааиуа иааиуеит даргьы. Уахьрыхәаԥшуа зегьы еиԥшуп, зегьы рыбла амца хуп... Аха агәы?! Иаҳәауазеи агәы? Излеилыскаарызеи сара? Аҭҳараҭҳара еисуа, нахьхьи џьара ицәыҵатәоу атәым гәы хәыҷы иаӡбыз? Иҟалап уи иланага-ҩанаго ашьа — шьацқьазар, аԥсадгьыл азы мацара еисуазар; иҟамлари ашьа ацынхәрас ашҳам лазгаҩазго гәызар?..
Деилкаатәуп! Суцеибашьуеит ҳәа иааудгылаз ауаҩ деилкаатәуп. Уи азы иаҭахуп абла-ҵар — хараӡа акыр збо, ҩырада иаԥхьо абла-ҵар. Уаԥхьа дгылоуп ахаан иумбац ауаҩы, ицым ииҳәауа агәра ухазырҵаша шәҟәык, шамахамзар дуԥыхьашәауам, абри аҩыза дышԥаудыруеи ҳәа уназызҵааша аӡәы. Иара, уара! Ма, дудукылароуп — игәрагьы ганы умаӡа иоуҳәароуп, уицышьҭаланы уцәароуп, уивагыланы уицеибашьроуп; ма, мап ицәукроуп. Мап ицәукп, аха, уара узалымдара иахҟьаны, гәык наӡаӡа иурԥсыр, ӷак иԥсы ҭаны адәы дықәуҵар, аԥсадгьыл фырхаҵак дацәурҟьалар?! Ус акәымкәа, маҭык ааганы уҩызцәа рыкәа иҭоуҵар, уахьымгәыӷӡауа ҭыԥк аҿы зегьы ашҳам иарганы, иныҵаба ицар?..
Иуадаҩуп. Иаҭахуп аҩызцәа бзиақәеи абла-ҵари. Еибашьроуп. Аибашьраҿы иҟамлар ауам абасгьы, егьысгьы. “Аха афырхаҵара аиааира агоит!» — Зыхәба даақәыԥсычҳан, дырҩегьх лаԥшыла иааиԥхьишьшьааит иҩызцәа.
Урҭ, ранацәа рнапала ирыздырхиаз ашьылҭа-быбышқәа ирылаиазшәа, рыгәқәа ырраҳаҭны ицәан. Амала, рцәа иадбалоз рымаҭәа ҵаӷақәеи, иԥыххаа-жьыххаа ирышьаз ршьаҵақәеи, иааины иаарыдтәалаз аӡынреи анааидихәыцла, ицәа адырдырҳәа иҩеихыԥеит Даҭикәа.
– Шәзыцәами, аҩыза акомандир! – иԥсы ӡаны, ишьҭахьала дааихагылт Васиа Иаковлев.
– Аа, Васиа уоума? – ихы дҩахан дҩеиҿаԥшит Даҭикәа. – Утәа, – ивараҿ дахьтәашаз наиирбеит.
– Сминауаҭуп! – ԥшьшьала дааидтәалеит уи.
– Узыцәоу узхара? – дҵааит акомандир.
– Цәарас иҟасҵазгьы егьыҟам.
– Ахьҭа уакызар акәхап?
– Мап! Агәалашәарақәеи ахәыцрақәеи...
– Ааи ахәыцра, ахәыцра, шаҟа ухәыцрызеи, шаҟа урыхьӡарызеи, — ихы дацәажәозшәа дааӷрымшәрымит уи. – Уара иухәыцуеи Васиа? – даалҟьаны дҵааит.
– Ирацәоуп, аҩыза акомандир, – ибла ҟәыш ҵаулақәа ҭыгга дҩеиҿаԥшит. – Ҵыԥх акәын џьабаала Киевтәи ауниверситет санҭалаз... Сеиҭалагахт, шәгәы ԥысҵәеит, – ақәыԥшра-шьа зқәыхәмаруаз ихы-иҿы аҽаарыцҳанатәын, даҟәыҵрацгьы инапы неиҟьеит.
– Иҳәала, Васиа, иҳәала, ахәы изы – ахәрашәа хәшәуп, агәырҩа змоу изы – ажәа, – изқәа ааишьшьит Даҭикәа.
Ахәрашәа ҳәа акомандир дызҿыз, Васили изеилымкааит, аха аиҿцәажәара гәырԥсаҳәага ианакәзаалак уи мап шацәимкуаз идырт...
– Сҭалеит сыԥсы згоз ажурналистцәа рфакультет, исоуит аҩызцәа бзиақәа, азеиԥшнхарҭа, астипендиа, – ахәхәа-хәхәаҳәа даақәыԥсычҳаит Васили. – Сани саби ирзызыҩуаз асалам шәыҟәқәа ахьаанҵәоз ианысҵон: «Астудент Васили Иаковлев» ҳәа. Астудент иаанагоз – сышстуденту шәхашәмыршҭааит амарџьа ҳәа акәын... Игәырӷьон сани саби, сыхьӡ мардуанс иҟаҵаны ажәҩан далақәлон саҳәшьа хәыҷы Валиа. Уи аа-класск рҿы дтәан... Аха урҭ зегьы ашьыжьтәи анаҟә аиԥш уахык ала инкаба ицеит – ауниверситет ахьтә схынҳәны санааи, сани, саби, саҳәшьа хәыҷи рцымхәрас исԥылаз, ицәҩажәӡа ахәа илагылаз
ҳаплитажә ауп... – Васили ицәажәара абра иааҿахиҵәан, ԥыҭрак ихы кны дтәан. Нас, даалҟьан, ихы ҩышьҭикәыцәааит:
– Аҩыза акомандир, ижәдыруоу, иахьа сымшира шакәу? Ҩажәа шықәса схыҵит.
– Иудысныҳәалоит! – дааигәыҵеиҳәҳәан, ихахәы хпапын-ԥштәала зқәыԥсаз илахь днагәӡит Даҭикәа.
– Иҭабуп, аҩыза акомандир! – дҩаҵҟьеит Васили. – Саҭашәымҵан сгәы каҳаны сахьцәажәо, иахьатәи амш акала иҟоуп сара сзыҳәан.
– Ахаҵеи агәкаҳареи еицымзароуп. Амала, абри абжьарак, умшира ицәгьамкәа иазгәаҭо ҳаауеит ҳәа сыҟоуп?! Уахагьы убасҵәҟьа иазгәаҳҭароуп, аӷа ҳаԥсадгьыл дықәнаҵы убас иазгәаҳҭалароуп.
– Сара зегьы раԥхьаӡа Валиа лшьа зуеит, нас, ишсылшо, саԥхьа аӷа дхысаанӡа... – иблақәа есааира рыҽдырхәыҷуан Васили.
– Ҳаԥхьа аӷа даҳмырхысроуп: иаҳхазароуп ԥшь-блак, иҳамазароуп ԥшь-лымҳак, иҳазҭазароуп ԥшьба-ԥшьба гәы, иҭыҟьҟьозароуп хнацәкьарақәа зегьы, – Даҭикәагьы дҩагылт. Васили данааидгыла, иџьымшьқәа рҿынӡа дизааиуан. – Уажәы уцаны Лихардов, Весницки, Дубанец арахь усызрыԥхьа, – инаидиҵеит.
Есааира изызҳауаз апартизанцәа ротриад, гәыцәс иамаз ауаа иӡбны ишьҭырхит рыпланқәа. Нас, ааигәа Лихардов ицны иааз аҿыццәеи Лиошкеи иаарыԥхьан, акыраамҭа ирацәажәон. Урҭ араатәиқәан, насгьы, иҟаз аҭагылазаашьа еиҳа еиӷьны ирдыруан азы, апартизанцәа ирыхәашаз акыр рарҳәеит.
...Аҵх чан аиԥш инеихьан, ԥшыхәра ирышьҭыз апартизанцәа хынҳәны, рҩызцәа ахьынрыжьыз аҭыԥаҿы ианааиуаз. Ақәагьы аахыкәкәеит. Зыҽҭазырцәыз аԥҭақәа неилыҩры-ааилыҩрын, еҵәақәакгьы, зкасы зҿырхыз аҭаца леиԥш; рыблақәа ҟәыс-ҟәысуа, иаацәыҵԥхеит.
Апартизанцәа рыԥсы ӡаны, ақыҭақәа инархыкәша-аархыкәшо ишнеиуаз, зыҟны имҩахыҵрац иҟаз ақыҭа иналалеит. Уажәы-уажәы, рацәаӡакгьы инахарамкәа, аӡаӡ аланакшозшәа аҭынчра ацәа иҩҭырԥсааны, аҿаанархон адәыӷба аҵәаабжьы. Нас, уи, аҟыгәбжьы еиқәымтәаӡо ишго, хәыҷы-хәыҷы, амрагылара шыҟоу ацәыҵлашьцара иналаӡ ицон.
«Иаханы иргоит, – игәы амца аԥыр-ԥырҳәа инҭагьежьит Даҭикәа. – Ҳнапала иҟаҳҵаз ҳаихамҩақәа ирықәҳәа иҳазнаргоит ҳазларшьша, ҳазлахдырҵәаша, ахәура ҳазлаҭарцалаша абџьар,
аџьаԥҳаны... Асимофорқәа зегьы рзаартуп, гәата-бӷата иныҟәоит, ах, даргьы саргьы, аԥсра ҳақәшәахгьы...»
Зыхәбеи, Лихардови, Бистрови даҽа ҩыџьаҟа апартизанцәа аашьҭырхын ицеит, иахьа абнаҿы зыӡбахә еимыркәкәаауа иалацәажәоз аҭаҳмада ишҟа. Аҩны иазааигәахо ианалага, Бистров иҩызцәа џьара иаартәаны, иара иҟоу еиликаарц аԥхьаҟа дцеит.
Онуфри Николаи-иԥа Бистров дуаҩбыргын, аха ажьа аҟара ишьамхы ҵарын, абжьас аҟара игәы иҽанын. Уи, уажәы ааигәа ирԥыхьашәаз асиа ахаҿы ианыз, иахьа, ма уаҵәы, аконцлагер агәашә иҭадырԥалараны иҟаз аӡәы иакәын. Жәпаџьара аус иухьан: раԥхьа, амалуаҩы Черниаховски ихәура дҭан (иара уи аҳҭынраҿоуп дахьизгьы), нас, иабџьар шьҭыхны, Колчак диабашьуан, ашьҭахь, инапала еиҿикааз аколнхара хантәаҩыс даман, аҵыхәтәаны, Брест — Барановичи — Минск — Москва еимаздо аихамҩа ахьшьцәа рыбригадақәа руак аҿы бригадирс аус иуан — иара убраҟоуп аибашьрагьы ахьихьӡаз.
Аӷа иқыҭаҿы дааӡаанӡа, илшоз зегьы ҟаиҵеит. Нас иара иажәақәа рыла иуҳәауазар «аҭаҳмадара иҽазикит»: иԥаҵа аужьны, маҭәажәқәак ишәҵаны, аԥечка ахы днықәтәеит.
«Алыцәҳа реиԥш, аақ-чақҳәа ишуа ҳаҩны зҽааҩназыжьуаз афашистцәа аԥса ансыладыркьакьалак, аҳәа-аашьа аиԥш, аҿыҿра салагон апечка ахы сахьықәтәаз», — иҳәеит Онуфри Николаи-иԥа, Зыхәба даниҿцәажәоз.
Бистров уаҳа дӡырызгашаз акгьы даламцәажәеит. Ашьҭахь, уи иҩызцәа Даҭикәа изеиҭарҳәеит, Онуфри Николаи-иԥа аӷа иешалонқәа ҩынтәҟа хыла-гәыла ишеилеиҵахьоу, абрахь даанӡа, дырҩегьых ацҳарҭа абасоури ҳәа дкылԥшуа дыштәаз.
Бистров рацәак днымхакәа дхынҳәит. Дзызцаз аҭаҳмада аҩны дыҟан.
— Уажәшьҭа абра иааины иҵагылоуп, абра! — иԥсахы шеибакуаз удырратәа, ишаҟь-шаҟьоз ихәда абаҩ акәаҩра ааникылт аҭаҳмада исасцәеи иареи еилибакаақәаны ианаатәа. — Иахьа хәлаанӡа, уаха шаанӡа, аԥсӡы ааргошәа арҵәаа-сырҵәаа ҳәа еибарҳәҳәауа, ҟыгә-чыгә, ҟыгә-чыгә ҳәа абра схы инықәсны ицоит. Амҩа саԥнымкәа сыҟандаз исыбаргәыз. Мҿык аазгоит ҳәа ундәылҵыргьы, ахыԥҳәа иара унангылоит: «Еи, рус капут!» ҳәа, рыбжьы уқәдырго иалагоит, акәалаа зӡаз ала аиԥш, рмазыркан хәыҷқәа рҿыҵарзза, авагонқәа рхышә иахьылагылоу. Ҵыхәаԥҵәара рымаӡам, ицоит, иаауеит. Ма иара ус, машәыршәагьы вагонк аихамҩа инықәҟьашам...
— Урҭ хыла-гәыла еилаҵатәуп, аха излаԥаажәаша абаҳԥыхьашәари? — дҵааит Зыхәба, днавала-аавамлакәа, иаахҵәаны.
Миколеи Онуфрии неиҿаԥшит.
— Шаҟа шәҭаху сара ишәзысыԥшаауеит, — игеит рышьҭахьҵәҟьа ӡӷабк лыбжьы.
Зегьы уахь инхьаԥшит, аҩны агәҭаны иҿаз ашә аатын, лхы-лҿы шьалла иҭаҳәҳәаны, деихәылԥхаауа, ӡӷаб ҟатак дааҩнашылеит.
— Хәлыбзиа аҭыԥҳа! — дҩагылан, дналехырхәашәа аԥсшәа неиҳәеит Даҭикәа.
— Бзиара жәбааит! — аԥҭа назхыҵыз амза гәылҭәаа аиԥш иаалашеит аӡӷаб лхы-лҿы.
— Ҳы, агызмал! — иҽыргәаашәа, аха длызгәдуны дааԥышәырччеит лабгьы.
– Уааи, Микола, ицәыраагап иҵәахны иҳамоу ҳхәаҷымаҷ! — иҳәан, дҩагылеит Онуфригьы...
Микола апартизанцәа дрыцны дцар цәгьа имбеит, — Онуфрии иареи аихамҩа анԥыржәоз иршьыз анемец ҟарул ихихыз автоматгьы аацәыригеит, аха Зыхәба имуит:
— Ҳара қыҭацыԥхьаӡа шәара шәеиԥш иҟоу ауаа бӷас ианҳмоу, — иҳәеит Даҭикәа, аби аԥҳаи рыжәҩахырқәа наҟ-ааҟ инапы нықәикын, — абна ҳныланҵәа ҳцоит.
Апартизанцәа зышьҭаз анроу иаразнакҵәҟьа амҩа иқә-леит. Урҭ ишьҭырхит аԥжәаразы ирҭахыз амаҭәахәқәа рацәаны: атолтә шашкақәа, ашарикқәа, ашашәакәа, адетонаторқәа.
Микола инаскьеигарц дрыцдәылҵит.
— Аҩны сдәылҵуеит ҳәа баламган, ирласны схынҳәуеит, — иналыдиҵеит аӡӷаб лаб.
— Бзиала! — лыбла дхыԥшыло, лнапыԥха ҟәымшәышәқәа рыӷәӷәаны иааникылт Васили.
— Галиа! — лҳәеит уи лыбжьы ныҵакны. Акәаҷаб алашара цәыш зқәыхәмаруаз лхы-лҿы аԥырқьҳәа амца ҩықәлан, дааҟаԥшьхеит.
Васили иҩызцәа дәылҵхьан, иара ацашьа дақәымшәауа, азныказ дбалыбаҭо даақәхеит, аха дааиԥхьхәыцын, нас ашырҳәа днарышьҭалеит.
Раԥхьа игыланы инеиуаз Миколеи Онуфрии, аихамҩахь имцакәа иаадырҳәын, апартизанцәа злааз рышьҭра иқәланы, ԥыҭк инаскьеит. Амш дырҩегьх иналагар цәгьа иабомызт, аԥсабарагьы — иаадырҳәыз адәаӡа еиԥш аӡафҩы ахшәшәа ицон.
Рҩызцәа ахьынрыжьыз ианааи, Даҭикәа зегьы ааидыԥхьаланы иреиҳәеит уахатәи рыдҵа.
Апартизанцәа ираҳаз ргәы архаҵан, инеиҿахәыҭхәыҭ-ааиҿахәыҭхәыҭуа, маҷкгьы рыбжьы аарымпыҵҵит. Миколеи Онуфрии рыда уаха абраҟа еицу зегьы рзы иҿыцыз усын уи. Аидара шьҭызхрацы зҽыназызкыз ауаҩы, имахашьаха заа аҽшархиауа еиԥш, даргьы ирзыԥшыз аус аҽазырмазеира иналагеит. Изызцоз аҭыԥ иааины иаадтәалазшәа, џьоукы равтоматқәа раԥхьаҟа иааиаргеит, даҽа џьоукгьы ртапанчаҭрақәа ааԥдыртлан, ихьшәашәаӡа рнапы аиха инадырҵеит. Игәӡажәуан: ҽнак ала ашьеи, амцеи, алаӷырӡи рыбла иҭазырԥшыз аӷа, рызхара изимыцҳацызт.
Аӡәи-аӡәи меицәажәо, зегьы хәыцрак-хәыцрак ирылахәхәа, ус ԥыҭрак ицон.
— Ас, зыгәҭыха аку, маҷӡак иадамхаргьы аӷа иԥышә инҭасша џьоукы рҽеидкыланы иҟоуп ҳәа сгәы иаанагомызт, — аҭынчра ааилеигеит, абна аган зҽавакуа, Зыхәбеи Бистрови ирыбжьагыланы инеиуаз Микола.
— Егьаџьара иҟоуп, — наҭеикит Даҭикәа, иара ихаҭагьы уиаҟара агәра изымго.
Ԥыҭрак рызегь ҿырҭуамызт. Ахҵаалара иаҿыз аҳәынҵәа зҵачаԥоз рмагәықәа, абӷьыжәра инылшь-аалшьуа ирышьҭан апартизанцәагьы.
— Абни аӡәк лоуп сара гәыӷырҭас исымоу, — дырҩегьх дналагеит Микола, — аха аԥсра дацәысхьчоит хәа салагом, иаҭахны ианыҟала. ...Абас агәаҟра ҳанҭагылоу аамҭазы, хьыӡла аԥсра еиҳау иҟоузеи!
— Ҳара ҳҿы, ус иҟоу ахаҵамԥҳәыс ҳәа илышьҭоуп. Дыссируп, дыссир, лыхир убааит! — Даҭикәа, Галиа лырҽхәара даҿын.
Васили, урҭ Галиа лыӡбахә ишалацәажәоз илымҳа ианааҭас, уахь дааццакит.
— Ҳара ҳҿы хәа уахьаҿу абыкәу сыҷкәын? — дҵааит Микола.
— Уи арантә ихароуп, Микола. Амшын Еиқәа аҿықәан иҟоуп тәыла хәыҷык Аԥсны ҳәа, аӡбахә уаҳахьазар, — даақәыԥсычҳаит Даҭикәа.
— Ҳы, анцәа уиныҳәааит, — даахышҿышит аҭаҳмада. — Абри снапсыргәыҵа иангылоушәа салаԥшны изымбахьеи.
Амца был-былуа игәы инҭалан, зегьынџьара дааимнадеит Даҭикәа. Иҵегьгьы дааскьаны, Микола дааивагылеит.
— Уажәшьҭа ҳааигәахеит, — рган аҿы игаз Онуфри ибжьы рҩыџьагьы ааиԥнаҟьеит.
— «Ҳмузыка» ашьҭахь иузеиҭасҳәауеит, сыҷкәын, — еиқәыцәаак иҟаз Даҭикәа изқәа аҟьаҟьара инапы нкыдишьылеит Микола.
— Антракт азы? — дааԥышәырччеит Зыхәба.
– Ааи, ааи, аихамҩа иагу-иабзоу «аныҟаҳҵалак», аԥсаа рашәаҳәабжь ҳазыӡырҩлап, — наҭеикит Миколагьы, иҵегь ибжьы ларҟәны. — Абыржәы ҳааины ҳахьыҟоу аҭыԥ, аԥжәаразы зегьы реиҳа иманшәалоуп, — ицәажәара уахь иааиеигеит аҭаҳмада, илахь инапы аԥыракны, алашьцара далаԥшуа. — Ари адәыӷба астанциа хәыҷқәа, Негорелои Колосови рыбжьараҵәҟьа иҟоуп. Ахьшьцәа амоуп, аха аӷа ирхәҭа еиҳа инаскьагоуп, иара аихамҩагьы абна иазааигәоуп.
Аԥшыхәцәа иааргаз ажәабжь рацәак уаҩ деигәырӷьаратәа иҟамызт: аихамҩа зыхьчоз рхыԥхьаӡара рацәан, насгьы, амҩа наҟгьы-ааҟгьы иаваҵаны илашьҭын амаӷ зҿыҵыҳәҳәа иҟаз аҭел-ԥа.
Уи, апартизанцәа заа ирыдыркылахьаз рыпланқәа акыр иаԥсахуан. Рхы ааилакны иахьынӡеилацәажәоз, амрагыларахь ала иҭадыдуа, иҭамацәысуа аҿаанахан, ахаҽаҳәа ақәаурагьы иналагеит.
Рыԥжәага маҭәахәқәа змырбааӡашаз мшьамбак иааларҳәан, абна иавганы игаз амҩаду ааихҵәаны, аихамҩа шыҟаз рҿынархеит.
Ақәа есааира аҽарӷәӷәон. Зцәа зыхҵәрааны ицоз адгьыл иқәҟьаны инеидаҳалоз апартизанцәа, иамеигӡаӡакәа Гитлер иԥсцәагьы-ибзацәагьы рхәы рырҭон. Амала, уахатәи аҵхлашә еигәырӷьон урҭ: «Ишәҳарбап атәым изы ҳадгьыл шаҟа иҳараму!» — дарбанзаалак дхәыцуан абас.
Абна иахьнылшәауаз, еихашьшьы инашьҭын, уаҩышәара инаӡоз ачлааи аԥҟызреи. Урҭ еиқәыбааӡа абраҟа иаалатәеит. Ажәҩан алакыҵа ҵшәаара инадырбалеит, аихамҩа иқәланы илеиҩеиуаз ҩбаҟа-хԥаҟа гага. Урҭ агага хәаԥштәылақәа, иқәацмацо ишнеиуа иааҭгылон. Рыбжьы иацәымшәакәа, рыгәқәа ырраҳаҭны ицәажәозаргьы ҟаларын, аха ҿааихак ҟазымҵоз ақәа ашьҭыбжь иалҩны, апартизанцәа рҿынӡа цқьа изааӡомызт.
— Раџьал иаргәаҭеиуеит! — иҳәеит Кузма Лихардов.
— Шәмаар ҟалом, ҳшәыҳәауеит ҳәа рзызыцҳадаз? — инациҵеит, Зыхәба иарӷьарахь ала иваиаз Миша Дубанец.
— Иаамҭоуп! — иҳәеит Зыхәба, ихы Быстров инаиқәикын.
Рыԥсы ӡаны гәыԥ-гәыԥла рҽааршеит апартизанцәа. Лиошка еиҳабыс дзырҭаз агәыԥ аҟарулцәа рықәгара иазкын. Уи, уаха абри аус инапы ианырҵеижьҭеи, иҿы ҩеихырԥхьаны аӡәы диацәажәомызт, дихәаԥшуамызт. Ихы шьҭацаланы дхәыцуа дахьнеиуаз, абнацә ҟата еиҵҳәа заԥхьа ишьҭоушәа згәы иабо абжьасмлашь аиԥш инацәкьарақәа еиҵеиԥсон, еиҵихуан, ихаԥыцқәа аҿҿа рыҵгон, уажәгьы, адҵа шааиоуз, иҩызцәа драԥгыланы, бжьасҵас алашьцара дналаӡ дцеит.
Быстров еиҳабыс дызмаз аԥжәаҩцәа ргәыԥ арӷьарахь ицеит, Микола иҩызцәа иманы, армарахьтәи аган иҽеиҭеит. Иаанхаз апартизанцәа ргәы рҽанҵаны инаиртәан, иаргьы гәыԥҩык иманы, аихамҩа зықәгылаз адрыԥараҿ дааины днадтәалеит Зыхәба.
Ақәа шлеиц илеиуан. Уи иахылҵуаз абыжь-дагәа иалҩны, хәарԥ-чарԥ ҳәа рлымҳаҿынӡа иааӡон, рхагәҭаҵәҟьа инықәсны ицоз, иаауаз аҟарулцәа рмагә ӡлачқәа рышьҭыбжь.
Даҭикәа иблақәа ааихмырсыӷьӡакәа, дызҵаԥшуаз агагақәа ԥыҭк иласкьан, рышьҭахьҟа ианыҩагьежьуаз, адгьыл иҩыҵиаазшәа наҟ-ааҟгьы иаацәырҟьан, иаарыдԥалеит даҽа гагақәакгьы, «Ҟыҟ-чыҟ!» — амшцәгьа ашьҭыбжьи еибархәаԥуаз рышьҭыбжьи иналҩит зҿы еихаргәоз аҟарулцәа рыхәаҽбжьы. Ҩыџьагьы аихамҩа иаахыҩрын, еибарбылгьо ишааиуаз, Даҭикәараа раԥхьаҵәҟьа, агәараҳәа аҭел иаадҳалеит.
— Илоумҵан! — инапы днамҵасит, аԥшӡы аиԥш аҭел инкылҵәрааны еиқәԥоз инархаххыз Зыхәба.
Ԥшьшьаала иаҳәызба длахан, ҵаҟа икажьны згәы дықәтәаз аӷа, иԥсырҭа иадкыланы дааԥшит, зкомандир ибжьы здырыз апартизан. Уи Миша Дубанеу иакәын.
Уажәазы зыԥсы еиқәырхаз анемец ҟарул, иҿы акы лаԥырагәаны, илаихан, аҭел дылкылҳәаны, ҩыџьаҟа апартизанцәа дрыма, апҟызра иазцеит. Егьырҭ уа иааԥшит. Аихамҩаҿы бӷарҵахьыҵәҟьа аиқәԥара ишаҿыц иаҿын. Бџьаркгьы ҟыԥ амырҳәакәа, Лиошка иҩызцәеи иареи, ашьшьыга иҭалаз ақәыџьмақәа реиԥш, рнапала аӷацәа рыхәдақәа ԥыжәжәа-ԥыжәжәа ишьҭарҵон.
Аусура иаҿын аԥжәацәагьы. Џьоукы аихамҩа арельсқәа наҟгьы-ааҟгьы иҵшәаны ашашкақәа аҵарҵон, егьырҭ урҭ ашашкақәа ирыцрыргаз ашашәақәа амца рыцрарсра иазхианы итәан.
Азныказы, иаалырҟьаны, зегьынџьара иааҭынчрахеит. Аҟарулцәа ықәызгоз Лиошка игәыԥ, аихамҩа иаахибаҳәан, еибаркәымпылуа ахылаӷьара инҭалеит.
Илацәҟәыс-лацәҟәысуа, ацԥхь рыцрыдды алашьцара инагәылыҷҷеит амца назыцрадырсыз ашашәақәа. Урҭ аҷҷахәа ибылуа ишнеиуаз, ҭыԥкаҿы еишьылӡа агәырқьҳәа амцабз ҩархылҵын, аҵх лашьцара рӡыӡауа, агәақьҳәа иԥжәеит. Уи ашьҭыбжь цқьа еиқәтәаанӡа, инашьҭалеит аҩбатәи, рықәҿнаҭит ахԥатәи. Аӡы рыҵажжы, апартизанцәа зықәиаз адгьылгьы шәаны иқыџьқыџьуан, акырцх аиԥш ақәа иаланы илеиуаз аԥслымӡи абӷанҷи апыҟҟаҳәа рызқәа иқәыԥсон. Иҿыжуан амч ду еиҿнажәжәоз арельсқәа.
Апартизанцәа, ргәы ҭгәырӷьаауа, ари «амузыка» иазыӡырҩуан. Ираҳауазшәа ргәы иабон, зегьы реиҳа ирзааигәоу, зегьы реиҳа бзиа ирбоз рыжәлар рашәақәа: аурыс — аурыс ашәа, абеларус — абеларус ашәа, аԥсуа — аԥсуа ашәа...
Зегьы ааиқәтәеит. Ҩынҩажәижәаба, ханҩажәа метр иахьыбжьанакыз аихамҩа акгьы иаԥсамкәа еилаҟәыбаса ишьҭан.
Апартизанцәа «зҭааз» аҭыԥ ааныжьны, амҩа иқәлеит. Аҵх ашарахь инеигәон, уажәраанӡа ҿааихак ҟазымҵоз ақәагьы аахыкәкәан, амрагыларахь маҷӡак аҟара иаацәылашеит.
— Умшира шымҩаԥаагаз шԥоубои, Васиа? — дԥышәырччо дҵааит Зыхәба, џьара дааицрымшәауа ивагыланы инеиуаз аҷкәын днеизыԥшны.
— Иҭабуп, сеигәырӷьоит! — иҳәеит уи, ихааӡа дызлаз ахәыцра даалҟьан. Шьал-ԥхала зхы-зҿы ҭаҳәҳәа, еихәылԥхаауа иаԥхьа игылаз аӡӷабгьы алашьцара дналаӡ дцеит.
Ишшарыз ишахьан, апартизанцәа икараха, аарла рыԥсы рыманы, Колосовотәи абнаҿы ианнеи. Ркомандир Зыхәба адҵа ҟаиҵеит, абна нылҵ-аалҵ аҟарулцәа ықәыргыланы, егьырҭ иаанхо инықәиа-аақәианы рыԥсқәа ршьарц.
Иаргьы уаҳа илшомызт, дааин, аҵла зыбӷа адҵаны, змахорка џьаџьа ззеидымкыло ақьаад аларкәымпылра иаҿыз аҭаҳмада Микола дааидтәалт.
— Исмаҳацт абри аиҳа ихаау, угәы-ушьамхы уҵзырԥраауа «музыкак» абжьы! — иҭаҳмада быжьгәаҩа ныхҵа-аахҵаны, аџықә-џықәҳәа дыччеит Микола.
— Ашьхақәа ирҿыҩны, акка-ккаҳәа сгәы иқәыҩуазшәа збон «Ажәеиԥшьаа рашәа!» — наҭеикт Даҭикәагьы, ихы-иҿы ихалашо.
— Уи ҳара ҳбелорус ашәа «Мати моиа» еиԥшзар акәхап?
— Ааи, фырхаҵа ашәоуп, шәара шәашәа акаршәрақәеи, абнақәеи, аӡиақәеи ишырхылҵыз еиԥш, ҳара ҳашәагьы ажәҩан шьаҟас иаҵагылоу ашьхақәеи амра згәылаԥхо ахрақәеи роуп изхылҵыз.
— Ааи, шәышьхақәа, шәышьхақәа, иахьагьы сыбла ихгылоуп! — иҭаҭын амца нацраирсын, иԥаҵа еиқәыцәаак алҩа ҩалиршәшәеит Микола. — Уи аахыс амбатәгьы аумҵуа, аха...
Даҭикәа, Микола иажәабжь ацәыргара иҽшазирхиауаз аниба, иҵегьгьы дааскьаны дааидтәалеит.
— Уи 1921 шықәсазы акәын. Аӷба «Пестель» ала Амшын Еиқәа ҳхыхәхәала ҳхыланы ҳцон. Усҟан сара, уи аӷбаҿы боцманс сыҟан. Хымшҟа ҳныҟәахьаны хәылԥазык, ҳарӷьарахь ала, амшын иаҵәа ду аӡаашьшьылара иаҿыз амра ашәахәақәа рхьыршаны, рыхқәа ҟәаш-ҟәашӡа ишланы, рхәамцқәа иаҵәҟаҟараӡа иаацәырҵит шьхақәак.
— Арҭ Аԥснытәи ашьхақәа роуп, — иҳәеит ҳкапитан ицхырааҩ, иланарԥшыгақәа рыла дыԥшуа. Саргьы исыман, зеижә рзы абелогвардееццәа рфицер ицәызгаз ланарԥшыга ссирк. Убри сыбла иаадымхӡакәа Аԥсны сшалаԥшуаз, илеихашәа исцәыхәлеит. Анцәа итәарҭа, мшәан, анцәа итәарҭа!..
Ашьыжь санааԥш, ҳаӷба, асқьала инацәыхараны, Аҟәа ақалақь аҿаԥхьа амшын ихгылан. Аматросцәа рыҽкажьны акапитан иҳәауан, ақалақь ашҟа иауишьҭрацы. Аха дыԥсразгьы, уи аӡәы аборт дхимыжьит: «Аԥснытәи аиҳабыра азин ҳарҭом, — иҳәеит уи. — Акарантин ыҟоуп, арахь шәыӡхыҵыр ҟалом ҳәа ҳзаарыцҳаит».
Амала, хәылԥазынӡа «ҳ-Пестель» уа ихгылан. Аҟәа сызхара избеит. Иара абыржәгьы, сыҷкәынра иацны, урҭ асахьақәа зны-зынла сыбла иаахгылалоит...
Микола ацәажәара дахьынӡаҿыз, Зыхәба, Ԥсоу инаркны, Егрынӡа илаԥш иныҵижьит... Абар, абар, снапы аамҩанысҵар, иаасгәыдсыҳәҳәалап игәахәратәы иааины иаԥхьа игылан: есыԥхын зҳауа цқьала дчоз ишьхақәа, ацәқәырԥақәа дрылҵәраа, згәы казказра дазцоз амшын, иқыҭақәа, иқалақьқәа, иӡқәа... иаб иҩны...
Уажәы-уажәы зҽызԥсахуаз аҟарулцәа ршьапышьҭыбжь акәымзар, абнаҿы уаҳа шьҭыбжьык уаҳауамызт зегьы кара-уараха ицәан. Микола, «уаха нахыс сахьышәҭаху сыҟоуп!» ҳәа, нараҳәаны, дрыцрыҵит. Даҭикәа, ус аҵла ихы надҵаны, сааҭк
аҟара дыцәаны данааԥш, итҟәаны иааргаз аӷа иҟарул дизааргарцы рыдиҵеит.
Уи давстриецын. Уаҩы абаакы, аукы. Дахьдырххоз, ибласаркьақәа ицәдырӡзаап, амра зыԥштәы агаз иџьымшь хышлаақәа ирыҵаҳәаҭҳәаҭуаз иҳәабла хәыҷқәа ԥхашьазшәа, уажәы-уажәы ихитуан, ихиҩон. Қәралагьы дмаҷмызт уи — илакыҵақәа ирыцрыҵуаз акҷырақәа, ажә иарбзазшәа иҟьантаԥсӡа иқәҳәаны иҟаз ихахәышла иналаӡ ицон.
— Аурысшәа удыруама? — дрыманы ишааидгылазҵәҟьа дҵааит Зыхәба.
Уи иблақәа ԥаҟь-ԥаҟьуа, ахра ақәцә иқәтәоу ашьауардын аиԥш, зҽеиқәыԥсаны иаԥхьа итәаз апартизанцәа ркомандир дихәаԥшуан, ажәакгьы иҳәауамызт.
— Аурысшәа удыруама сымҳәеи? — аӷьеҩ ҩеихиргеит Даҭикәа, австриец иҟазшьақәа игәаҵаҿынӡа инеизар акәхап.
— Нихҭ! — ихәеит атҟәа, зынӡагьы иҽырбзамыҟәны днарылаԥш-аарылаԥшуа.
— Ус акәзар, наҟ днаскьаганы шәилга! — инарыдиҵеит Зыхәба, зегьы изеиԥшушәа иҽыҟаҵаны.
Австриец, Даҭикәа ииҳәаз шеиликааз удырратәа, маҷк дааҳәыцымцит. Наҟ-ааҟ ивагылаз апартизанцәагьы, ижәҩа дынҭадырсын, дырқәасқәасуа дрыманы рҿынархеит.
– Мап, мап, издыруеит, издыр! — иааҭирҟьеит уи урыс бызшәала. Иажәақәа хәанчан, аха ииҳәауаз цқьаны иҳәауан.
— Шәырхәҭа абагылоу? — иаахҵәаны дҵааит Зыхәба, иара ишҟа дымԥшӡакәа.
— Колосовотәи астанциа амҵан, — уаҳа лак-ҩакрак ҟамҵаӡакәа дналагеит австриецгьы.
— Шаҟаҩы шәыҟада?
— Шәи ҩажәаҩык ҳаҟан.
— Иахьӡуи шәырхәҭа?
— Аихамҩа ахьшьцәа рырхәҭа.
— Хышәҩык шәҟынтә шаҟаҩ аанхарыдаз? — икылкааны дихәаԥшуа дыҽхырҵааит Даҭикәа.
— Шәи ҩажәаҩык ҳаҟан, иаха шаҟаҩ ҭахаз сыздырам.
— Абџьарс ирымоузеи инхаз?
— Автоматқәа, апулемиотқәа, аминомиотқәа....
— Абзарбзанқәа?
— Хәба.
— Умбыжәын!
— Ҳанцәахәы имаҿуп!
— Аихамҩа ухьчоижьҭеи иҵуеи?
— Мызкы.
— Уахыки-ҽнаки шаҟа ешалон иасуазеи? — ахәыцха иамраӡо аттаҳәа азҵаарақәа иқәиԥсон Зыхәба.
— Ҩажәа-ҩажәихәба, — атҟәагьы, зурокқәа бзианы изҵаз аҵаҩы иеиԥш, даҿамхаӡакәа аҭакқәа ииҭон.
— Иргозеи?
— Ар, афатә-ажәтә, абџьар.
— Ушьҭахьтәи ианаауа ишәзааргозеи?
— Сеидроу, — даалак-ҩакит австриец.
— Амал, ахәцәа, аԥсцәа... Досу дзышьҭоу! — уажәы иара димацәажәаӡозшәа наҟ дыԥшуа, ҿааиҭит Даҭикәа.
— Акәхап, — ихы лхьышьшьит атҟәа.
Даҭикәа илацәақәа еидҷабло ацәа дакны, дааԥса-дкара дшыҟазгьы, атҟәа, зны ԥсеивгаха имҭо даҿакны, даҽазныхгьы гызмалрала днаиҵс-ааиҵсуа, ииҭахыз, шамахамзар, зегьы иирҳәеит.
Уи ала апартизанцәа иеилыркааит аихамҩаҟны иҟаз аҭагылазаашьа зеиԥшраз; Минск амҵан ирцҟьаз аӷа иминомиоттә полк «аремонт азыҟаҵаразы» Колосовтәи аихамҩа астанциа хәыҷы ааигәара иааргараны ишыҟаз; уи «анеибырҭалакь» ашьҭахь, иаарласны афронт ашҟа идәықәырҵараны ишыҟоу; дара аихамҩа ахьшьцәа рырхәҭа иатәу ашьҭаҵарҭа ахьгылоу; уи знеишьас иамоу, шаҟаҩы ирыхьчо уҳәа убас иҵегьгьы.
Атҟәа илахьынҵа усгьы иӡбан. Уи Лиошка диманы зымҩа дышнавалаҵәҟьаз, Зыхәба ипартизанцәа аԥсшьара азин риҭан, иҷырҷыруаз аԥсаатәқәа рыда шьҭыбжьы ыҟамкәа, абнараҿы иааҭынчрахеит.
Абри аҽны, апартизанцәа инарҭбааны аилацәажәара рыман.
— Уажәшьҭа ҳара, — иҳәеит ркомандир, еилашьшьы иаԥхьа итәаз днарылаԥшын, — ҳаԥсадгьыл аӷа дықәнаҵы, ҳабџьар ҳнацәа ааҵымхӡакәа, дахьцалакь шьапҿаршә изыҟаҵо ҳишьҭазароуп. Ҳар Ҟаԥшь ахьыҟазаалакь дара ртәы ҟарҵоит. Иҟаҳҵалароуп ҳара ҳтәгьы. Урҭи ҳареи ҭагылазаашьала ҳаиԥшым. Ҳара есышьыжь, ан гәыблы леиԥш ҳазгәыҵазҳәҳәауа абри абноуп хатәыҩныс иҳамоу, аҵх лашьца ауп кәалӡмаҭәасгьы
иаҳшәу. Амала, иаадыруазароуп: иаҳку абџьари, абнеи, аҵх лашьцареи рымацара шаҳмыхәо напы злаҳкыз ақәԥараҿы. Ҳажәлар рыбӷа ҳамазароуп, урҭи ҳареи агәыри арахәыци реиԥш ҳаиҵдазароуп...
Шәҩыла анемеццәа рышьреи, аешелонқәа аихамҩа рықәҟьареи, аполицаицәа рыкнаҳареи уҳәа рымацара ҳахәом. Ҳар Каԥшь анбахынҳәришь ҳәа зыблақәа тырхаха рымҩа иаԥшу асовет уаа гәыӷырҭа дуны ҳарзыҟалароуп. Ҳақәԥашьеи, ҳажәеи рыла урҭ агәра дҳаргароуп, ҳадгьыл аҟны тәым дацк ӷьацашьа шақәым. Ҳаӷа мрагылараҟа днаскьацыԥхьаӡа, ипропаганда амч иаҳа-иаҳа иӷәӷәахоит, ҳажәлар ргәыӷрақәа рымҟәыҵикәкәаауеит. Ауаа зегьы ԥшрала ҳшеиԥшым аиԥш, ҟазшьалагьы ҳаиԥшым. Ишыжәбо, аӷа ипропаганда џьоук рзы игипнозны иҟалеит, рыҩнапыкгьы шьҭырхит, иуӷә наганы рхала рыхәда иқәырҵеит, даҽа џьоукых, кәанызануа абжьара ибжьахеит. Абарҭ зегьы, уи инапы ырҵәины имаҳхроуп, рхьышьҭрахь иҳархынҳәыроуп...
Ишыжәбо еиԥш аӡынра ҳзааит, — ихы ҩышьҭихын, ажәҩан днаҵаԥшит Даҭикәа. Белоруссиатәи ажәҩан иадимбалацыз даҽа ԥштәык аанахәахьан: ашьапы иадыргахьоу ас-жәытә аиԥш икылшәытаа-кылшәытаа иҟаз аԥҭа ԥжәахақәа рыла иҵҟьан. — Аҵаара иалагеит, абар-абар, асгьы аҳәатаҳәа ишналагара иԥшуп. Арахь, маҭәа-ԥхак аӡәгьы ҳцәа иадым, ҳшьапқәа ракәзар ихтит...
— Гитлер ҳаилеиҳәааит, ииуеи, ҭаацәа-бзиак ҳаҟаӡам, ҳаизеиламҳәауеи, — игеит рыгәҭахьшәа итәаз партизанк ибжьы.
— Абџьар шҳаиҭо аиԥш амаҭәагь ҳаиҭааит!
— Ҳизныҟәымгозар, дахьааз дцаат!
Иааиларԥсеит апартизанцәа. Зегьы аалахҿыххеит.
— Сшәықәшаҳаҭуп, ҳаилызхыз ҳаилеиҳәароуп. — Зыхәба ипартизанцәеи иареи гәаанагарала иахьеиқәшәаз деигәырӷьо, иблақәа ихаччо иажәа деиҭаналагеит. — Амала, хәыда-ԥсада, иахатәи «ҳасас» ицәҳарӡыз ибласаркьақәа реиҳа ахҭнымҵаӡакәа ҳҽеилаҳҳәароуп...
Аԥсадгьыл абзиабареи аӷа ицәымӷхареи еиднакылаз ауаа — ашьҭахь апартизанцәа зыхьыӡхаз — анемеццәа ргарнизонқәа рықәгареи, адәыӷбақәа рыбӷаҵареи, зыжәлар зыԥсахыз ауаа рахьырхәреи ада ус рымамкәа иауҟахыз. Урҭ раԥхьатәи амш инаркны, рҿаԥхьа иаақәгылеит, акалаҭ аҵа аиԥш еилыршьу егьырҭ анхамҩатә зҵаарақәагьы. Ирҭахын афатә-ажәтә, ашәҵа, ашьаҵа, ахәшә-абыӷьшәы уҳәа, ауаҩытәыҩса зда дхәарҭам зегьы.
Аха, аиушьас ирымазеи урҭ, уԥсадгьыл аҿы уантәыму, ушьапы неихугар уахьҭаҳауа анузымдыруа аамҭазы?
Аиашаз, аибашьра раԥхьатәи амшқәа рзы, афатә аиура уиаҟара ицәгьамызт. Усҟан аӷа иигаз афатә шьҭаҵарҭақәа рацәан, рацәакгьы ирыхьчомызт, убри аҟнытә, реимҵәара еиҳа имариан. Анхацәагьы еиҳа рыԥсы рылан — хҩык, ԥшьҩык акрырҿаҵаны идәылзмыжьуаз ҩнаҭа ыҟамызт.
Афатә аиура аиҳа абџьар аиура еиҳа иуадаҩын усҟан. Зҽааидызкылоз апартизанцәа абџьарс иркыз, Ар Ҟаԥшь анхьаҵуаз ирцәынхази аӷа иабашьны ирыцдырҟьази ракәын.
Раԥхьатәи амшқәа рзы уиаҟара ахы днамырдырзаргьы, наҟ ианнықәла, зегьы реиҳа ихыԥҽыгоу зҵаараны рҿаԥхьа иаақәгылеит ашәҵеи ашьаҵеи рызҵаатәы. Дынхаҩыз, дусуҩыз, забџьар шьҭыхны аҩны индәылҵуаз дарбанзаалак, имаз ала иҽеилеиҳәауан. Уи дызланагалаз агәыԥ хьаас дрымамызт, акыраамҭа ихгьы игәырҩахомызт. Аха, аамҭеи апартизанцәа ирымаз аҭагылазаашьеи дара ртәы ҟарҵон: есааира иршәхыӡаауан рымаҭәақәа, ирышьхыӡаауан ршьаҵақәа... Анхаҩы, ичаз, икәацыз, ихшыз уҳәа, имоу акы деигӡауамызт апартизанцәа рзы, уиакәым, деигәырӷьаны акәын ишырҿеиҵоз. Амала, ашәҵеи ашьаҵеи ртәы еиҭаҳәашьа амамызт. Анхаҩы деилыхны ахәа иҽҳәартәара цәгьаурак иаҩызан, уи аӡәгьы ихахьы изаагомызт...
Нас, ишԥаҟаҳҵари ҳәа зегьы илеимҵакны ианазхәыцлакь — аӷа ҳаилеимҳәар ада ԥсыхәа ыҟам ҳәа азырӡбуан. Абасоуп, Зыхәба ипартизанцәагьы, иахьа иӡбаны ишышьҭырхыз.
Абри аҽны еиҳа азакәан ԥшра аанахәт, дызцәнымхара жьымдырны аӷа игәаҿы иаацәырҵыз абри апартизанцәа ротриадгьы: Даҭикәа Зыхәба зегьы еицҿакны ротриад акомандирс дшьақәдырӷәӷәеит, уи ихаҭыԥуаҩыс дҟарҵеит Васили Весницки, аԥшыхәцәа ргәыԥ акомандирс — Кузма Лихардов, аԥжәацәа ргәыԥ акомандир — Онуфри Бистров, Даҭикәа иҟаиҵаз ажәалагалала, Васили Иаковлев дҟарҵеит апартизанцәа ротриад акомиссарс.
Уи ашьҭахь, аотриад анапхгацәа ирымаз аилацәажәараҿы ишьҭырхит уахатәи рыплангьы.
Хәылԥазынӡа амш ачкәаҳара иаҿын. Аԥсабара зегьы акы еилархха иакушәа иҟәызгаӡа ишыԥшыз, апартизанцәа зымҵатәаз аԥса еилачқәа ирылшәшәаны рҿаархеит асы цыра хьшәашәақәа. Урҭ азныказ, аҳауа иаланы харантә иаауа абылра аццышәқәа
реиԥш акәын иӷар-ԥшарӡа ишкаԥсоз. Аха, ԥыҭрак ашьҭахь, еибархәмаруа аҳәылыҳәа рҿаархеит.
Апартизанцәа, иахьада асы леиуа рымбацшәа, реицәажәарақәа иаарҟәаҵны, рыблақәа ҭырхаха ажәҩан иҩаҵаԥшит. Абгарымӡқәа аҵх лашьца ишалҷҷаауа аиԥш, еимаҳаны иааиуаз раԥхьатәи асы, иалԥха-алԥхо рҿаархеит ахәыцрақәеи агәалашәарақәеи. Апартизанцәа ирзааиуан: рхәыҷра, уи ахьырхыргаз ақыҭақәеи ақалақьқәеи рсахьақәа, рыҷкәынра, рарԥысра, абзиабара, ашәаҩа-қьышәхырҽқәа, аҩызцәа... Иугәаланамыршәауа иҟоузеи раԥхьатәи асы, абзиабара иаҩызоуп — қәрас иҟоу зегьы раҵкьыс иааиуеит, азныказ уахьыҟоу-уахьану уханаршҭуеит, ааԥынтәи ахьычԥаԥыр аиԥш иԥыр-ԥыруа, уаманы аҳауа иналалоит.
Ашьхақәеи акаршәрақәеи ирхыԥраа, аӡиас ӡымшынқәа ирырны, Белоруссиатәи абнаршәыра агәҭаҿы даԥшааит Даҭикәагьы ихәыҷра. Уажәраанӡа, зца-ҭам, злаӷәра-ықәым, мҿы-хьышьаҵәык зызкыдгылам, хәыҷ-гәарҭак ирылатәоу аԥҳәысеиба леиԥш, иҟасҵарызеи ҳәа, дынкахәыцуа дыштәаз, ԥслаҳә-ҵас дкьацәӡа днықәԥалеит Гарԥ ахәы акьышәкьышәра.
«Даҭикәаа! — илымҳа иҭыҩуеит ргәылацәа хәыҷқәа рыбжьы. — Ҳара ҳҿы асы леиуеит, ааишь, ооишь! Уи мчыбжьыкгьы иаҟәыҵӡом, мызкгьы, шықәсыкгьы...»
«Тсс! — абарҵа иҵацаланы дрыдгылоуп Даҭикәараа рашьеиҳаб Дыгә. — Ҿышәымҭын, ҿышәҭыр асы алеира иаҟәыҵуеит».
Еҳ, шаҟа иҭахыз Даҭикәа усҟан, абагьыр инапы нхырҳәҳәаны, иуаԥсҵә азнаҵәҟьа асы аанкыланы, ибз иқәирӡыҭыр. Аха иабаҟоу, иҿабӷ-ҿабӷӡа икәшаны игылоу иашьцәа ируам, иара ихаҭагьы деигӡоит — инҵәар дызлабылгьои, аҭаҳмада шлаӷәыз дызлихуеи...
Аԥснытәи ажәҵарақәа реиԥш иҷырҷыруа, рымҵәыжәҩа ҿыԥсаақәа рыла ихиааланы иԥыруа изааиуаз агәалашәарақәа, игәы ҟәандаӡа иааҟарҵан, ихиҿгьы нықәлашеит Даҭикәа.
Нас, урҭ игәалашәарақәа дкылырхх дрыманы инеит, ҵыԥх аӡынра дахьаԥылаз Белосток ақалақь ашҟа. Акыркырҳәа ахьшьҵәҵәа еиԥш игәы иқәыҩуа иалагеит Владик иччабжьы: «Ус ҟоумҵан, ахьҭа илоумҵан, уара мыжда!» — рықәҿылҭуеит Софиа ахышә аҟынтә.
Усҟан шаҟа еихәмарзеи Даҭикәа ихәыҷи иареи: Владик дыччон, дыччон, иӡамҩа ҟаԥшь хәыҷқәа ҭыҵәрааны ицо асахьы деихон. Аразҟы рыман ани аби, аразҟы иман, зхәыҷра агәаҟра ду ахьӡаз Владикгьы.
Иахьа?! Иахьыҟоу здырхуада Владик иани иареи.
– Ҟыгә-чыгә, ҟыгә-чыгә, — игәы иқәсуа иалагеит Даҭикәа, ихәыҷи иԥҳәыси мҵарсны амрагыларахь амҩа иқәлаз адәыӷба абжьы.
«Омашәа иубаша, — игәы дацәажәон уи, — уԥсҭазаараҿы иухугахьоу хҭыск ҟалеит — Аԥсны, егьи — Саратов, даҽакы – Белосток... Ирыбжьажьуп ашықәсқәа, акаршәрақәа, ашьхақәа, амшынқәа, аха дара-дара еицраҳәоуп, абыржә зышьҭыбжь саҳауа адәыӷба авагонқәа реиԥш. Урҭ руакы уахьыҟоу анаԥшаа, нас, егьырҭгьы еихьынҳәҳәы, еишьҭаланы рҿаархауеит...»
— Ижәдыруоу, аҩыза акомандир? — илымҳаҿыҵәҟьа бжьык қәыԥшӡа иаагеит.
Даҭикәа аԥхыӡ хаа еиԥш дызлахәхәа дызлаз ахәыцрақәа даарылҵын, ихы ҩышьҭихит.
— Ари асы шаҟа гәалашәара сзаанагаз? — ихы минауаҭра аҭо, ацәажәара даҿын Васили Иаковлев.
— Иашоуп, Васиа, аԥсабара анапы — аҭыԥҳа ԥшқа лнапы иаҩызоуп, — ибжьы ҭахәаҽӡа даацәажәеит Даҭикәагьы. — Уи хиааланы ҳгәы арахәыцкәа ианырхьыслак — бырлышла иҭәу аҟәџьал хәыҷы ахҩа акараҳәа иҩахшәауеит... Ааи, ааи, Васиа, урҭ бырлышқәоуп! Еиҭаҳәашьа зқәым, хашҭшьа змам... — иҵаулаӡаны даақәыԥсычҳан, ицәеимпыз игәалашәара хаақәа иԥшаарц иҭахушәа, аԥсабара днықәыԥш-аақәыԥшит. Асы зегьынџьара ихнаршлаахьан.
— Сара сышәаҩақәагьы ҳаҩны анбылуаз иалаблит, — ибла гәыраз ҭбаақәа нкыдырхало, ихылҵуаз ибжьы иара итәӡамкәа дцәажәон Васили. — Ауниверситет сахьҭалаз аҳаҭыр азы саб исзааихәан. Ах, ижәбазшәа шәыҟандаз, аҩыза акомандир, — ибла ҭыггақәа маҷкгьы иаахаахеит Васили. — Еиқәкны ҭынч минуҭк узрықәгыломызт — иуҵакәашон. Нас, знызаҵәык ажәҩаҟьара акәын иаҭахыз — ушьҭыԥрааны уҿынаухон. Улымҳақәа аԥша рҭашәшәуан, ублақәа иаразнак лаӷырӡыла иҭәуан — гәырӷьа-лаӷырӡыла! Угәы есааира ишьҭыҵуан, ишьҭыҵуан... Урывҟьҟьон аҵлақәа, ахыбрақәа, ауаа...
— Аԥсуа ҽыҩ уақәтәоушәа?! — иҳәеит Даҭикәа, дԥышәырччо, икомиссар дҩеиҿаԥшын.
— Акәхап. Уигьы ус иласума? — дҵааит Васили.
— Ахьшьцба! Иумбахьеи уи, ажәҩан агәы иаҵәа аҟынтә аҽеикәаԥса, адгьыл аҿы игәанаҭаз аҿаҵахәы ианазаауа?
— Ишԥасымбац!
— Убри аиҳагьы иласуп аԥсуа ҽыҩ. Аџьуҳар зынпыҟҟала иҟоу ахәдапа ҭҳәаны, алымҳацә хәыҷқәа ақәыԥса адәы ианнықәла, ашьапы шшәырқәа адгьыл иахьысраны иҟаӡам.
— Шәақәымтәацкәа шәыҟам?
— Егьараан...
– «Ажәлар шәнаскьа-ааскьа, ажәлар! Аҽыҩқәа аурышьҭит, аҽыҩқәа! — арҵәаа, арҵәаа ҳәа ажәҩан агәы кылнаҵәоит аҳәҳәабжь. — Уамысын, макьана уамысын! Амҩа шәаԥырҵ аҽыхацәа, амҩа! — дырҩегьх жәҩангәашәԥхьараҵас адунеи ааимҟьан, иккаӡа, Лыхны ашҭа днықәԥшит Даҭикәа. Изазоит ашҭа злақәҵоу ажәлар рыцәқәырԥа, ршыкь-бжьы иархыџхыџуеит аамҭа иаргыдыз абаа хыжәжәарақәа.
Ижәлар! Есышықәса знык абас еизганы дызлаԥшуаз ижәлар!
«Лыхны ашҭаҟны аҽырҩра ыҟоуп, аҽырҩра!» — Уаҭҳарала амарда икыдланы, ма Хәаԥала аҟәаԥа-ҿаԥарақәа ирҿысны, есышықәса зны, аҳабла хәыҷы Гарԥ, хьшьыцбаҵас иаахагьежьлоит абарҭ ажәақәа. Усҟан:
— Сҽы шәааха, дад, сҽы! — деиханы ииарҭа даалатәоит, зыбжарак хьшәашәахьоу аҭаҳмада. Иан длыхәлаччошәа ибжьы ныхҵа-аахҵаны дыччоит агара игароу аӡҟы. Ашақә иасны, аҽҭҳәа инаҵҟьоит, ашҭахь иргарц ргәы изызҭам аҽы надигьы. Аҭыԥҳа ԥшӡа леиԥш, ашьҭахьтәи ашьапқәа ирықәгыланы, ацәаҟәа аеиԥш ахәда ырхәаны, акәашара иалагоит ҵыԥхтәи зшьапҭыԥқәа ашҭа ианымҵыц аҽыҩгьы.
«Ҩымш абас илеины, нас аҟәақҳәа иҵаар, адунеи ахәша ықәшьушәа иҟалон», — игәҭыха хаақәа дызрымҟәыҵыҵуам Василигьы.
— Уаргьы макьана усабизаап, аҩыза акомиссар, — абриаҟара аамҭа, агәалашәарақәеи ахәыцрақәеи иахьриҭаз азы, ихаҭагьы ихы гәыбӷан аҭо, дҩагылеит Даҭикәа. — Урыхәаԥши ушьапқәа — зҿаҵахәы ԥхарс иашьҭоу агәылшьап аиԥш, рыҿқәа раҳаны иркуп, арахь асы леиндаз ҳәа анцәа уиҳәауеит, — днаидгылан, диҿаччо, ижәҩахыр инапы нықәиҵеит.
– Хар рымаӡам рыцҳа, акыргьы сааргеит, — ихы ларҟәны, ишьацәкьарақәа зкылыҳәҳәауаз имагәыжәқәа днарзыԥшит Васиа. — Ижәдыруоу, аҩыза акомандир, арҭ ахьсышьасҵаз?
– Џьара аӡәы ишьхуҳәазар акәхап?
— Ишәгәаламшәауеи, уахык зны, Леснаиа астанциаҿы, адгьыли ҳареи ҳаилырхны ҳанышьҭарҵаз? Усҟан, ацәымсарпыл
аиԥш, исықәжьыз анышә сагәа-агәо схы анынкылсырҳәҳәа, аарла иаацәылашон. Схы аҩнуҵҟа аӡлагара ҭадыргылазшәа аӷуҳәа алагара иаҿын, сыблақәагьы салиут ҟарҵон. Аҳаҭгәын аҩнуҵҟа аиԥш иҭынчран. Сара аҭынчра дагәа цәгьалаҵәҟьа исцәымӷуп, изызӡарызеи, сагьацәшәоит... Сыблақәа цқьа еилыркаауа иҟалаанӡа ус стәан. Нас, сҳәазаны ҳахьеиқәшәаз абна сқьышә анныласкыҵәҟьоз, сывараҿы дхәаԥиӡа немецк дышьны дышьҭан. Имагәқәа цыр-цыруа санынрыхәаԥш ауп, сыстудент еимаақәа руакы шсышьамыз ангәасҭаз. Слаханы илаишьысхит. Абыржәшьҭа ԥшьымз ҵуеит. Акыргьы сааргагәышьеит, рыцҳа.
— Ҳара ҳҿы, Васиа, ашәарыцацәа ашәак рҳәоит: «Ажәеиԥшьаа рашәа» ҳәа, иашьҭоуп. Уи убас иалагоит: «0, иҳауҭаз ҳфеит, иаажәит, о, аҿа ҳәа ҳуҳәауеит...» хәа.
— Уи ашәа уажәада исмаҳацт, аха иҳазҭац иҳаҭала ҳәа акәхап иаҳәауа.
— Нас, ишԥа!
Рҩыџьагьы неибарччеит.
Аҵх акыр инеихьан, аха Лихардов иԥшыхәцәа ргәыԥ ахабар ыҟамызт. Зыхәба аԥсеибакра далагахьан. Аԥшыхәцәа злацаз аганахь ала игаз ахысыбжьқәа закәыз издыруамызт, дтәон, дгылон, иблақәа ааихмырсыӷьӡакәа рымҩа даԥшуан.
Асы кыдҳаны ишлеиц илеиуан. Уажәраанӡа, хыгәҵәы ажәҩан иазцарц рҭахушәа, аракетақәа реиԥш зҽеикәаԥсаны игылаз аԥсаҵлақәа, уажәы рыҽдырбабан, аҷақ-сақҳәа рдаш ссақәа ахьрылаԥыҵәҵәоз ашьҭыбжь уаҳауан, згәы еисыбжьы ада шьҭыбжь змаҳауаз апартизанцәа, иҟәызгаӡа изгәылатәаз аҭынчра амца днаркуан. Рҩызцәа анцоз иалыргаз аграпара есааира еималон.
— Азин сышәҭ, аҩыза акомандир! — ибжьы ныҵакны аҭынчра ааилеигеит, Зыхәба дахьгылаз иаԥхьаҵәҟьа, аԥсаҵла ашьапы иҟәыҟәӡа иадтәалаз Бистров, — схала сцоит, иҟоу еилыскаауеит, — дҩагылан дагьааидгылеит.
— Ишәарҭоуп, Онуфри Николаи-иԥа, — иаргьы уи дшазхәыцуаз мҩашьо, даацәажәеит Даҭикәагьы.
— Шәысцәымшәан, араҟа исзымдыруа кәыкәмыдракгьы џьара игылам, уажәыҵәҟьа схынҳәуеит, — иҽааирмазеит Бистров.
Зыхәбагьы, заа иихәыцхьаз илабжьагажәақәа ициҵарц иҿы ҩеихихуаны:
— Тсс! — иааиларԥсеит апартизанцәа, зегьы иаразнак рҽаадырмазеит.
Наскьа, асы ашкәакәара иналырбааит, игәамгәамуа гагақәак дара рышҟа ишааиуаз. Урҭ есааира иааигәахон, аха рҩызцәа шракәыз анырдыр, апартизанцәа рабџьарқәагьы лоурышьҭит. Ҩыџьа наҟ-ааҟ аӡәы ижәҩа иаҵагылан, дхьышьшьы, дрыманы иаарылагылт. Зегьы нарыдибаҳәалеит.
— Зегь рыла ҳманшәаланы ҳусқәа ҟаҳҵахьан, — ацәажәара дналагеит Лихардов, апартизанцәа рхамы заҵәы ахәы иҵаршәны, днышьҭаҵаны ианаахынҳәы. — Ԥсы зхоу аӡәгьы ҳимбакәа аихамҩа ҳахысит. Ашьҭаҵарҭақәа зыхьчоз аҟарулцәагьы рԥышә хаажәома уҳәаратәы иааигәаны ҳрывсуан, аха аӡәы ҳизгәамҭеит, — иӡлачыз абажәқәа реиԥш ибықә-бықәӡа иахьгылаз, иқамсҳәыџьуа, изцәнымхаша ҳара ҳахьҭа ацкәашара иаҿын. Ашьҭаҵарҭақәа ҳархыкәшеит, урҭ рацәак ирцәыхарамкәа игылоу аҩны знеишьас иамаз гәаҳҭеит. Нас, иахатәи атҟәа, аминомиоттә полк гылоуп ахьиҳәаз ҳхы ақәкны ҳдәықәлеит...
— Аӡы, сшәыҳәауеит абаақәа, ҿамҩак аӡы! — аарла иаагеит, уажәраанӡа ҟыт зыхәлымшәауаз ахә ибжьы.
Зыхәба аӡырҩра дааҟәыҵын, уи дахьышьҭаз днеихагылт:
— Ишәмыржәын, иԥышәқәа алашәырбааӡа, — ахә иҿаҳәара иаҿыз инарыдиҵеит уи. Нас, Лихардов дааидгылт.
– Уаҟа, аполк акәым, патрона ҭацәыкгьы џьара икаршәны иаамбеит, — деиҭаналагеит Лихардов.
— Нас, ҳаижьеит уи аԥсаҭа еиқәаҵәа?
— Мап, аҩыза акомандир, даҽа ԥыҭк иааҳарӷәӷәар, рынаскьагарагьы ҳақәшәауазаарын.
— Ицеит?
— Рышьҭа ҭҳәахаа аихамҩа астанциахь иган. Ҳгылангьы акыр ҳнаскьеит.
— Дыԥсит, аҩыза акомандир! — ашьа имҟәыҵатата даарыдыххылеит, ахә дҿазҳәауаз аҷкәынцәа руаӡәы.
Зегь ашыр-сырҳәа уахь рҿынархеит. Аԥшыхәҩы деиҵхәаа дышьҭан. Рхылԥақәа аархырхит.
— Акырҳагызма, ҳцахьан, урҭ аихамҩа ахьшьцәеи ҳареи ҳааиҿамҳар, уаргьы уԥсы ҭазаауан, сыҷкәын! — илаӷырӡи игәи еилаҵәо, зымҩа днавалеит Лихардов...
Макьаназ уиаҟара ашьа иаламԥшыцыз апартизанцәа рҩыза иҭахара иааиҵанарӷәӷәеит. Уажәы зегьы рыхқәа рықәыжь, уаҭәашәпара асы ԥны иахьнеиуа, изызхәыцуа рҩыза ишьаура ауп.
Асы аахыкәкәеит, аха ажәҩан еимашьыпны ишыҟац иҟан. Аԥшыхәцәа иалыргахьаз аграпара ихыршәланы акыраамҭа иныҟәахьаны, аихамҩа ацәаарақәа рбо иалагеит. Нас, иаамҩахыҵын, идырҟәыдыз ауасақәа реиԥш, игыдымыдӡа асы илубаауаз ачықьқәа рыҽрывакуа даҽа верск аҟара ицеит. Ачықьқәа нҵәан, ашәытара зҿысны ишьҭаз арха дук инықәлеит — шьамхахьгьы аӡбаара инылагылеит. Итҩны рцәа инадлаз аҵааршә зынӡагьы еилнашьааит, аха асы шкәакәа иларшәу арахәыц еиқәаҵәа аиԥш акәын, арха ишықәубаауаз, инеицрымшәо еицырхәхәа инеиуаз апартизанцәа.
Уажәшьҭа ашарагьы рацәак агымзар ҟаларын, ԥықәсыларак рымаӡамкәа аихамҩа ихыҵны, ашьҭаҵарҭақәа рышьҭахь, имахәажә-шьахәажәӡа игылаз аҵла хыжәжәарақәа рҽанаарываркуаз.
Ԥсыԥхак злоу аӡәы абраҟа дыҟам уҳәаратәы иҭынчран. Зыбӷа ҟәашқәа еиҵҳәа асы илагылаз ашьҭаҵарҭақәа, аҳаҭгәын аиԥш идагәан, идагәан, урҭ рацәак ирцәыхарамкәа, кәыкәбааҵас ихаҟә-хаҟәӡа иубоз абуткақәагьы.
— Шәыҽшәырхиа! — иватәаз илымҳа дынҭахәыҭхәыҭит Зыхәба.
— Шәыҽшәырхиа! Шәыҽшәырхиа! — амацәыс аҟара иласны, уи ажәа ааимырдеит зегьы. Иҵәиҵәиуа рцәа-ржьы иналсын, ирыдшәыланы иҟаз аҵаагьы аарԥсаҳәеит.
Атәара зҽазызкыз апҟақәа реиԥш, х-гәыԥкны рҽааршан, рҿынархеит. Азныказ ҟыҟ-ҿыҟ, ҳәа бжьыхәаҽқәак мгазар, уаҳа шьҭыбжьы ыҟамызт. Аҳәызбақәа аус руан — апартизанцәа иманшәалаӡаны аҟарулцәа рықәгара иаҿын. Зыхәбагьы гәыԥҩык иманы, еиҳа ишәарҭоуп ҳәа ргәы иззаанагоз аҩны дааины даадтәалеит. Дахьыԥшуа, ицәырҟьа-цәырасуа асы иналибаауеит ипартизанцәа. Урҭ абуткақәа иреиҩаӡауеит, акакала иҭадырцәуеит...
«Макьаназ аусқәа анцәа иџьшьарала ицоит!» — Даҭикәа игәы анҭахәыцхагьы иамраӡакәа, аҟәҟәаҳәа автомат аочеред аҿаанахеит. Иԥсны игылаз аԥсабара ацәа инҭаӡыӡеит. Зыхәба илаԥш нарықәшәеит аҵыхәтәантәи абуткахь зҿыназхаз ипартизанцәа. Урҭ еихьышәшәа-еиԥышәшәа, ԥсы рхаӡамкәа асы инылаҳаит.
Абри нахыс, иааҟалаз зегьы еилфаҷа избон ҳәа зҳәауа аибашьҩы иқәшаҳаҭхара цәгьоуп. Иҭҟьеит автоматқәа, итҟәацит агранатқәа. Зыхәба игәыԥ зыдтәалаз аҩны ахыб аҟны амца
аҿыҵҟьо, ацәажәара иналагеит апулемиот. Аӡәы ихы дҩаханык амуӡеит. Зыхәба раԥхьа иршәыз агранат, аԥенџьыр икылууаан аҩны аҩнуҵҟа иԥжәеит — уахьынтә иҷаӷьҷыӷьуаз автоматқәагьы рыбжьы ааиқәтәеит. Абри згәы архаҵаз апартизанцәа, иҳәазаны аҩны аԥенџьырқәа ирызнеин, еишьҭарххы агранатқәа рҿынадырхеит. Аҩны ауаргьала ианушәа иҵысуан, аха апулемиот џьара ҿааихак ҟанаҵомызт. Агранаткәа зыԥсы рцәызгаз фашистцәақәакгьы, уахь ихалазар акәхап, апулемиот акәша-мыкәша идырӷызуа рҿаархеит автоматқәагьы. Апартизанцәа зынӡак адгьыл иқәдырҟацеит. Ашамҭаз амыхьтә ззыҟалаз аӷа исолдаҭцәа иахьаақәшәаз ихысуан. Асы ицәыҵаланы, адгьыл рҽаларԥс ишьҭаз апартизанцәа, ахқәа зны ирхашәышәуан, зны ирӡывасуан, ицаҳәцаҳәуа зызқәа иналаҟацазгьы дҟалеит... Аҭак змауз аӷацәа ԥыҭрак рҽааныркылеит.
– Ԥхьаҟа! — абри иазыԥшыз Зыхәба, зегьы ираҳаратәы дыҳәҳәеит.
– Ураа! — аҩны ахганкгьы рҟны игеит абжьқәа.
Еиԥылеит, еидҟьацылеит ахи-ахи. Але-аԥси рыбжьара апартизанцәа аҩны ашәқәа ҿыжәжәа, аԥенџьырқәа ҿыцҟьаа илыҩнеибаҳәеит.
Уахада абасҵәҟьа иааигәаны, аӷа ибла ихымԥшылацыз апартизанцәа, зынӡагьы иаҿаапкит. Аԥшатлакә аиԥш иҩнагьежьны, ҵаҟатәи ауадақәа иаразнак иҭадырцәит, аӷа иавтоматчикцәа рҿы еихаркит, аха апулемиот амца шаҿыҵҟьац иаҿыҵҟьоит, аҭуан рыӷӷаны иқәнаҵон.
Ҩыџьа апартизанцәа еишьҭаххы, аҭуан ашҟа ихагалаз амардуан иҩаҿалеит. Даҭикәагьы урҭ рышҟа днаҭрысуан, хыхь аҭуанаҿы иԥжәеит ҩ-гранатк, аҭуангьы азыбжарак амыҩрны, агәараҳәа адашьма илықәҳаит...
Ҟыт-ԥсыт бжьык џьара имго иааҭынчрахеит. Зыԥсы нхаз рыԥсы ҭоу-иҭаму рзымдырӡауа, акыраамҭа еиқәыӡырҩуа, ишапшапуа ишны иркыз рабџьарқәа рнацәа рыҵымхӡакәа игылан. Ашарагьы адәы иаақәлан, алыхәҭа еиԥш икылыхха игылаз аҩнгьы игәгәаӡа иааҩналеит...
Абри ауха, изқәылаз аӷа ишәаџьҳәа зҳәара аӡәгьы иԥсы ҭаны даанымхеит. Иҭахеит апартизанцәагьы аӡәырҩы. Иҭахаз наскьаганы, абнаҿы анышә иамардеит. Абџьар, амаҭәа, аџьаԥҳаны уҳәа ирызгашаз, ирҭахыз аҟара анышьҭырх, ӷәӷәала ихәыз ахәцәа хҩык, аӷа ицәыргаз анасилкақәа инарнырҵан, излаазала акәымкәа, даҽа мҩакала ихьаҵны идәықәлеит,
Ӷәӷәала дхәын Васили Иаковлевгьы. Уи, аидыслара еихсыӷьаанӡа аӡәгьы дгәеимҭеит. Апартизанцәа рҩызцәа анырԥшаауаз, Васиа деиџьыԥӡа, иқьышәқәа шьа-кәармак рықәӡамкәа дшьабаны, аҵыхәтәантәи абутка азааигәара дышьҭан. Ихәын ихы, ишьапы, ибӷа. Раԥхьа дызбаз иҩызцәа дыԥсыз џьыршьан, иҭахаз ахьышьҭаз рывараҿы дааганы днышьҭарҵан, рхылԥақәагьы аархырхит.
— Васиа! — днеихаххит Даҭикәа иҩыза хәыҷы. Нас, ишьымхқәа нарсны, иаԥхьа днагылан, ажәжәаҳәа иҳәынҵәрақәа ааԥиртын, игәы дазыӡырҩит. Уажәоуп ацәа данынҭанагалаз уҳәаратәы, иҭааӡа иҟаз иблақәа хтны дырхыԥшылеит. Васиа иԥсы шҭоу дирдыррац иҭахызшәа, дааҳәыцымцит...
Уи уажәы, ибжьы ҭганы дқьуеит, зны-зынлагьы ажәақәак налеиҵоит, аха еилгам. Иуҭахыуи ҳәагьы иазҵааха змада. Ишшарыз ишеит.
— Шәласы, аҩызцәа, шәласы! — раԥхьа дгыланы дрыԥхьоит Зыхәба ипартизанцәа. Уи иҭахуп, ицҟьашәҟьа иқәырҵаз аҭыԥ наҟ хара инрыжьыр.
Иныҟәон ҩ-сааҭк, х-сааҭк. Аԥҭа шәыта ҵаӷақәа ирылубаауеит ҵлакашәара еиҳа зыҽҩышьҭызххьоу амра. Рышьҭахьҟа иҭынчроуп. Зыбӷа ырхәаны иқьуа игылоу аҵлақәа, оҳ, гәышьа ҳәа рҽааиҵырхуеит, асшәыб рхьыҩрны, абақ-сақҳәа ианынкаҳалак. Абна еиҳа-еиҳа ижәпахоит, асы маҷхоит инаскьацыԥхьаӡа. Зынӡагьы ирзынеихмыркәо рымч рылӡааит, ршьапқәа ҷаԥшь-ҷаԥшьӡа ихтит.
— Аԥхьа инеиуа шәаагыл! — ибжьы наиргеит Зыхәба, Васили дызныз асакаса давагыланы дахьнеиуаз.
Сааҭыбжак ахы-аҵыхәала, апартизанцәа, иубар иузымдыруа рҽеиларҳәеит: аҵаа злашәны, еихьыжә-еикәыжә иршәыз рымаҭәақәа ршәыхны, ибба-ббаӡа асы иларыжьуан. Урҭ рцымхәрас иршәырҵон, анемец ичоуҳа маҭәақәа, ирышьхыҷҷаауа ирышьарҵон, асахҭан рҵәы афҩы зхышәшәауаз амагә хәыҵә-ҩагақәа, ирхарҵон ахәы зҭаз ахылԥа ԥхақәа, аԥсыԥ ҭарчушәа заԥхьа ргыланы иҟаз афицар хылԥа ҵашәшәалақәа.
Џьоукы ҿымҭ-ԥсымшьа ажәжәаҳәа аҽеилаҳәара иаҿын, даҽа џьоукых, ашәҵара шырҭахымыз удырратәы, ирҟаҵымыҵуа, икажьуа-ишьҭыхуа, иныҵакшәагьы изӡахыз изы ицәҳауан.
— Иҟалеи, аҩыза Петров? — зҳәаҭҳа маҭәақәа змахәар ихшьны, игәрымуа игылаз апартизан дааидгылеит Зыхәба.
— Исҭахым, аҩыза акомандир, ашьа фҩы ахышәшәауеит, сцәа исзадҵом... Насгьы, макьана сара стәы... — ихы лаирҟәын лаԥшыла иҽааимидеит.
Иара итәы ҳәа дызҿыз аласкәыгә иаахырхызшәа, еицрыжәжәа ишәын. Ана-ара, маҿа-маҿа иааԥшуаз ижьы кылҟаԥшьаа-кылҟаԥшьаа иҟан. «Уара ухы уҭахымзаргьы ҳара ҳрыцҳашьа» ҳәа, рҳәарц рҭахызшәа, зҿы раҳаны изкыз еимаақәа ирцәыҵыԥшны иааԥшуан ихшәаахьаз ишьацәкьарақәа.
– Амаҭәа — касыжәуп, аҩыза Петров, акасыжә акәым аус злоу, уи зшәызҵаз итәуп. Урҭ рхазы ирӡахыз рымаҭәақәа рыла ҳҽеилаҳәаны, ҳара ҳзы еиҵарҵаз абџьар ала ҳреихсны иҳазшьыр — убри ауп ахаҵара захьӡу... Иушәҵа, — ирхааны ҩызаҵас диацәажәон Даҭикәа. — Саргьы сҽеиласҳәеит, аа умбои, — инаиирбеит, ахә шкәакәа зҭассы ижәҩахыр иҭарԥаз имадиар хамы. — Амаҭәа акәым, ҳаԥсадгьылгьы ашьафҩы ахырҵеит, — даақәыԥсычҳан, инациҵеит Зыхәба.
Дара-дара еихәаԥшны, иџьеибашьаны иччон апартизанцәа. Лиошка дзыхшаз ианҵәҟьагьы дылбар дылзымдыруа иҽиԥсахит: уи ишәын зеиӷьыҟамз ачоуҳа еиҵәа иалхыз анемец фицар маҭәақәа, иҿыбгаз ахра ҿыцә аиԥш, абз хәыҷы ҭакнаҳаӡа ихаз ихылԥа иаҵаҽырбон, ибла еиқәаҵәа ҵашәшәалақәа. Ишьнел ижәҩахыр иҭарԥаны, ифицар маҭәақәа цырцыруа зымҩа дгыланы, аҽеилаҳәара зҭахымыз иҩызцәа дырхыччон уи:
—Шәыҳәсақәоуп шәара, шәыҳәсақәа. Ишәмаҳаӡаци «Акәты — ԥсаатәым, аԥҳәысгьы — дуаҩым» ҳәа, рҳәауа? Шәхацәоума, нас шәара, аӷа имаҭәаҵәҟьа иацәшәаз.
— Суҳәоит иахумырҟьарц, аҩыза! — дааидгылеит ркомандир. — Зегь раԥхьаӡагьы иудысҵоит: ужәҩахыр иқәу аҵыршьқәеи, ухылԥа иамоу агәыргаги, умыӷрақәа ирыдӡахылоу акасыжәқәеи наҟ иамухырц.
Изганк лхьырҩршәа, иџьыба ҵаулақәа инапқәа рыҩбагьы рҭаршьшьы, дышгылац дгылоуп Лиошка.
— Уџьыба унапы ҭых, апартизан! — аӷьеҩ ааихиргеит Зыхәба.
Абыржәоуп икомандир ибжьы аниаҳаз угәахәратәы, ԥшьшьала инапқәа иџьыба иааҭихт, аха ацәкша аиԥш дышгылац дгылоуп.
— Сыԥшуп! — уажәшьҭа еиҳа ибжьы ларҟәны, аха инақәырӷәӷәаны ҿааиҭыхт Даҭикәа.
Лиошка, жьымжәак акәыхь иҿы инҭеирҟәыцызшәа, ихы-иҿы ҩеимакыҷын, ибла ҵашәшәалақәа еиҳагьы инаскьаны иаашанхеит. Даҭикәагьы, иблақәа ааиҟәымгаӡакәа, дкылкааны дихәаԥшуеит.
— Ҳыҳ, абарҭ ҳхапыцқәа ирбжьахазар, — ихиҿы ҩеицаԥан, инеивҟьаз иԥышә хыԥсаақәа ҵыс-ҵысуа, ижәҩахыр днықәс-нықәсын, ичынқәа аақәԥааны, асы инылеиԥсеит Лиошка.
— Егьырҭгьы, — иҳәеит Даҭикәа дырҩегьх ҭынч.
— Сара срецидивиступ, исзычҳауам априказқәа: уца, уаа, иҟаҵа, иуы, иҳәа. Иҟаҵатәу сара издыруеит, — зынӡагьы деикәашәан, амца иаладыршәыз ахларҵә ҟата аиԥш дҳәыԥны, Зыхәба иаԥхьа даагылеит Лиошка.
Аха Даҭикәа акгьы ҟамлаӡазшәа дԥышәырччауа, дгыланы дизыԥшуеит: «Ҳы, уара уеиԥш егьаҩ ҵәины, ихәаԥалаӡа исымпыҵахахьеит, аха ашьҭахь аканауа иҭаршәны, ахәхәаҳәа ицәаӷәо акәын ишыҟасҵоз», — ааигәахәт уи, аха акгьы имҳәеит.
Лиошка уаҳа ишамуаз аниба, егьырҭгьы аамыжәжәаны иаԥхьа илкеиԥсан, зегьы зхароу шәара шәоуп иҳәауазшәа, дрыӷраԥаланы асы илылеикәаҳаит.
Аҵыхәтәантәи амзақәа рзы, абри араион аҿы, Зыхәба напхгара зиҭоз апартизанцәа, аӷа акыр иԥсы дақәдырԥшит. Уааҟәымҵӡакәа аԥсынкәа аҭра аҵәы ҭоукшо уалагар, акы умыцҳакәа ишԥаҟало: изаманаха ишааиуаз, аҵыхәтәантәи реидыслараҿы даргьы акыр еилыршьааит. Аамҭала акәзаргьы, иныжьтәын абарҭ аҭыԥқәа. Ахәцәа иахьақәгәыӷуаз аҩнаҭақәа рҟны иныжьны, ԥаса зны хыҵәахырҭас иахьрымаз Ковшовотәи абнахь еиҭадәықәлеит.
Ҳаракырак уқәгыланы уазыԥшуазар, Ковшовотәи абна хымԥада иааугәаланаршәуеит зеиҳаҟам чамсҟәыл дуӡӡак. Уи абна шьҭоуп шықәсык ԥшьынтә зцәаԥштәхәы зыԥсахуа адәы сакарақәеи зыбла аҷыц енагь иҭиаҵәааӡа иҟоу Белоруссиатәи аӡиақәеи рыгәҭаны. Адәы сакарақәа ирываҩ, ажәҩан иаҵәа ашьаҭа иналаӡ ицо абри «ачамсҟәыл» дуӡӡа, ахәҵәы егьырҭ абнақәагьы ирымадоуп. Убри азы акәхап «Ажьа ахьыҵҟьаз аҭыԥ ашҟа ихынҳәуеит» шырҳәауа аиԥш, апартизанцәа дырҩегьых абрахь изыхынҳәыз.
Урҭ Колосовотәи абна нрыжьит, аҵыхәтәантәи реибашьра аухаҵәҟьа. Ԥаса излааз рышьҭра иқәымлакәа, инкылс-аакылсуа,
рышьҭа ырӡны, Живици, Старинки уҳәа ақыҭақәа арӷьарахь ала иааныжьны, адырҩаҽны ахәылԥазы, изызцоз абна ршьапы ныладыргылеит.
Ихыжьлаз аҵааршәы еиҿҟьазшәа акәын, ажәҩан акалҭ еиҟәышьшьа-еиҟәышьшьа ишааԥшуаз. Аиҟәышьшьарҭа цәаҳәа иаҵәақәеи аҵааршә абла зхаз аԥҭа ҽыҭқәеи ирбыжьышьқьрааны алеира иаҿын, амра-гәыргәыл ду шаԥшаԥуа.
Аҵаа џьбара афҩы ахышәшәауан аԥсабара. Абна арҿыхеит ахәырдхәырдҳәа иныҵҩыз ашьҭыбжьқәа. Апартизанцәа, хыхь ихҵааны, ҵаҟа ибаҟаӡа ишьҭаз асы иаханы, есааира абна агәы иазцон.
Реиҳараҩык хыхь иршәыз рымаҭәа ԥхақәа ршәырхит, рмаӷрақәеи рхылԥақәеи аарҿышьуа идырбоит ирҿыҵәҵәа инеиуа аԥхӡы. Аԥшәма бзиа еиԥш, абна ашәқәа аҷҷа-аҷҷаҳәа ирзаанартуеит, иагәыҵаҳәҳәа, ашәарҭа иацәыхьчаны, есааира агәахьы иагоит...
Акыр мзақәа раахыс амца абла ҭыԥхаара иҭамԥшыцыз апартизанцәа, иаразнак иаарыгәҭыларкит, зыбз ҟаԥшь-хәыҷқәа ҭхәаа-ҭхәаауа иҩаҵҟьаз афархьмца.
Афархьмца есааира аҽеибнаҭон, апартизанцәа ирмазеины, раԥхьа ишьҭаз ахыҷ-мыҷ анахәларԥсалак, еигәырӷьаҵәа, ичча-ччо, аӡагьы-аҩагьы рыбӷашшара еиҩҵәҵәа ҵаҟа илашьҭны, иҩырхысуан. Амца ацыфа аиуцыԥхьаӡа аҽарҭбаауан, ишьҭыҵуан, изыбжьаҷҷоз, изҿахәмаруаз апартизанцәа шәхәыцрак рзаанагон.
Еиҟәыҷҷа иҵаауаз аҵх акыр инеихьан. Ирымаз ахәыҷала какал ркын, изымҵатәаз аԥсаҵла дуқәа рыҵаҟа, иаакәыршаны аԥсамахәқәа лышьҭарҵан, рпалтақәеи рышьнелқәеи рҽылаҳәа инышьҭалеит.
Ашамҭазынӡа Даҭикәагьы дкараха дыцәан. Аха, ицәа-ижьы иақәпапаны иацҳауаз аҵаа-маҷариа ссақәа мчыла ацәа даалырхит уи зегьы раԥхьа. Ахәацра дылаиазшәа, ихаҟынтә-ишьапаҟынӡа дбызбызуа акәын дшыҟаз. Даақәтәеит. Наскьа, аҵаа иаркәашоз аҟарулцәа ршьапышьҭыбжь ада шьҭыбжь ыҟамызт, зегьы ыцәан. Ихамы иҵегьгьы иҽаалаҳәаны, амҿы еиԥш идысӡа иҟаз ишьапқәа ааиҵеиԥсан, ибӷа аҵла инадиҵеит.
«Ҳаилыршьааит, — аҵаа иареиџьны иҟаз игәы амца нҭагьежьит Даҭикәа. Ихы ҩышьҭихын, ажәҩан дҩаҵаԥшит — аӷьара ихԥсалоу аџьықәреи цырақәа реиԥш иӷар-ԥшарӡа ажәҩан иаҵаԥсаз аеҵәа шьабԥштәалақәагьы, гәалак рымоушәа иааԥшуан. — Зегьы ауаҩ иԥсҭазаара рыхҭынҵатәхеит: акасыжә, ачыс, абџьар. Амца ахы злеиҿаҳкша асԥычкаҵәҟьагьы ашьа азкаҳамҭәакәа иҳауам... Аӡарақәа гәарзхуа агәаҷ еиҳа деибыҭоуп, ҳара абнада царҭа змам ҳаиҳа...
Арахь ҳдагәоуп, ҳлашәуп: ҳаԥсадгьыл зегьы ргәыҵҳәаны иқәҳа ицозар ҳаздыруам, ма ишнеиуаз, адгьыл ааимҟьаны, инахәлабга ицаны, аибашьрагьы ааилгазар ҳазҳәауада?! Ҳгазеҭ ыҟам, ҳрадио ыҟам. — Дҩагылан, ихьынҭыџьӡа иҵагылаз ишыц шьапқәа ҩынтәҟа инеихиган, ачхәарҩа аиԥш аҿҿаҳәа ишьапы инаҵаԥҽҽыз аҵаа ашьҭыбжь иҩызцәа арҿыхар ҳәа дшәаны дааҭгылеит. — Инҳажьыз ҳахәцәа шԥаҟоушь? — ихәыцра уахь иааиаигеит Даҭикәа. Васиа дынсыжьыр иҭахымызт, дшәауан, дхәыҷыми рыцҳа. Амала, анап бзиа данаҳҵеит... Софиеи Владики абашьҭоушь уажәы? Саҳәшьцәа уахатәи «сшьалҭа» рбозар, ихагахар ҟаларын... Ҳаиқәшәауеит, хымԥада ҳаиқәшәауеит!» — дырҩегьх, игәы инҭагьежьыз амца ицәа-ижьгьы аарԥсаҳәан, дааины «ииарҭа» деиҭаалатәеит.
Ацәылашаразы, Ковшово ақыҭахь идәықәырҵаз аԥшыхәцәа, амра ҵлакашәара аиҳа аҽҩышьҭнаххьаны ихынҳәит. Урҭ иааргаз ажәабжь ала, умшәа-умырҳа ақыҭа уалаларатәа иҟан: абар ожәшьҭа мызкы иазынаԥшуа иҵуан ақыҭа аӷа ишьапы алаимыргылеижьҭеи.
Абри аҽныҵәҟьа, Зыхәба гәыԥҩык апартизанцәа аашьҭихын, уи ақыҭахь дцеит. Ҵыԥх сентиабр азы, урҭ абра ианыҟаз аахыс, зыԥсадгьыл азы бџьарк зку аӡәы ибла иҭамԥшыцыз анхацәа, рчеиџьыка рнапы иқәыргыланы акәын иахьнеилакь ишырԥылоз.
Иҟан, ҿааихак ҟазымҵоз аӷа ипропаганда зыбӷа ԥнаҵәаны, зхы ҩ-напыкла икны апечка ахы иқәтәаз, иҟан хара иԥшуаз, згәыӷра ҿымцәаауаз: «Шәымшәан, аҳаҳаи... Ишыдыдуа аиԥш ақәа леиуам» ҳәа, зыжәлар ргәы шьҭызхуаз. Абарҭгьы, егьырҭгьы, рыблақәа агәырӷьа лабжышқәа аархыҳәҳәылеит, бџьарла еиқәных иҟаз арԥарцәа анырба.
Апартизанцәа ҩыџьа-ҩыџьала, хҩы-хҩыла рыҽшаны, ҩнаҭа-цыԥхьаӡа инкыдгыло, ирдыруаз ажәабжьқәа рзеиҭарҳәауан, ргәы дырӷәӷәон, даргьы, уиаҟара рхы аԥшнымҵашәа, анхацәа акыр рдыруазар еилыркаауан.
Даҭикәа иҭахымызт Лиошка ихы доужьны ақыҭа далеиҵарц, аха ақыҭа ршьапы шналадыргылаз, днаҳәны даахьаԥшаанӡа, иара ицәаҩала иаҳа изааигәаз иҩызак диманы, аԥшӡы аиԥш, дналапҟа дцеит.
Зыхәба, ҵыԥх абра ианыҟаз иидырыз аҭаҳмада ишҟа дымҩахыҵит, ҩыџьаҟа ицны. Аҭаҳмада Даҭикәа дшибаҵәҟьаз иаразнак дидырт, аха аԥечка ахы дахьыкәтәаз албаара дахыццакуамызт. Уи зынӡагьы деихәлаҳаит: еидара хьанҭак ихәда ишнықәҳаз удырратәа дхәаны, иԥынҵа хашәшәала хәыҷы иԥаҵашла иузалымбаауа акәын дшыҟаз.
— Уԥсы ҭоума уара, аҩсҭаа-гызмал?! — ихәаԥ-хәаԥӡа ичны иҟаз илацәақәа ирыҵаҵәахыз ибла ӡыфақәа ааччеит аҭаҳмада.
— Нас ишԥа, аԥсыха ҳазҭада, абду Филат! — албаара зҽазызкхьаз аҭаҳмада днаиҵаххын, дҩышьҭкәыцәааны, асаара длаиргылт Даҭикәа.
— Абаӷь фҩы ухышәшәауеит, — иҳәеит Филат, дцәыҵыԥшны, ганхашәа, Даҭикәа ишәыз имаҭәақәа дрыхәаԥшуа.
— Адольф ахьҭа ҳалалар ҳәа дшәауеит, сабду Филат, абас ҳаилеиҳәеит, — инаҭеикит Зыхәбагьы, имаҟа аарҽеиуа. — Насгьы, абзиара узызуз абзиара изутәыми — ҳаргьы иҳалшо ауигҳажьхуа — ҳиеихсны даҳшьуеит.
Апартизанцәа неибарччеит. Абду Филатгьы ихиҿы неихамччакәа дыҟам, аха абнаршәыра илаӡыз амра ашәахәақәа реиԥш, уи иԥышәырчча, иԥаҵа еилачқәа инарылаӡ ицеит.
Уи ашьҭахь, абду Филат иҭаз исасцәеи иареи акыраамҭа еицәажәон, иԥшәма Ефросиниа Карп-иԥҳа илырхиаз астол иахатәаны. Реицәажәараҿы иааԥшит, абџьарла еиқәных аӷа ишьҭаз апартизанцәа реиҳа, апечка ахы иқәтәаз аҭаҳмада иаҳа ажәабжь ҿыцқәа шидыруаз. Уи ииҳәауаз иажәабжьқәа, егьа уҳәан-сҳәан ԥшра риҭазаргьы, иаарҳәаз зегьы рҟынтә, дара, аҵх лашьца иагәылҷҷаауа ацәашьқәа иреиԥшын аҿафҩгьы рыхшәшәа ицон.
Апартизанцәа зегьы гәыҩ-ҿыҩны иҟарҵеит абду Филат иажәабжьқәа, аха лымкаала идырчыхәчыхәит аиурист игәы.
Аҭаҳмадагьы амцхә шиамхаҳәацәаз ицәа иалашәан:
— Ҳлымҳа кыдгәышьоуп, аҵыс ак ҳзаанагоит, аҳәыҳә ак ҳзаанагоит, есышьыжь, адгьыл ду иаавҵшәауа амра ҳазҵаауеит, ҳаҩны аԥша ҳаԥылоит... Амала, шәара шәабџьар кашәмыжьын, ҳаргьы ҳахьышәҭаху шәхы ҳакәыхшоуп, — нас, абду Филат дҩагылан, иҵәахны имаз иҽызаҵә ааигарцы дцеит.
«Абри аҭаҳмада хымԥада акы далаҟоуп, — агәыҩбара дааимнадеит Даҭикәа. — Иидыруаны иҳаимҳәазгьы рацәоуп, иҳаиҳәазгьы — ихыҭҳәаауп узҳәауам — аиаша еиԥшуп. Ус анакәха, иара ишиҳәаз аиԥш, аԥсаатәқәеи аԥсабареи ракәым ари илымҳа иҭахәыҭхәыҭуа!.. Еилкаатәуп, хымԥада еилкаатәуп...»
Амра хыҵны иҭалеит, аҵааԥша ҵысит. Анхацәа еизыргаз: афатә, аихаԥсыхә, ачысмаҭәа, абаҳақәа уҳәа, абду Филат ирызирхиаз аҽыуардын ақәҵара иаҿуп. Апартизанцәагьы еиқәшәараны иахьыҟаз аҭыԥ аҿы еизеит, аха Лиошкеи иҩызеи рхабар ыҟаӡам. Зыхәба дгәамҵуеит, длеиҩеиуеит.
— Аҩыза акомандир, аҩыза акомандир! — аҽыуардын аидара ақәызҵоз апартизанцәа аӡәы аҩны дааҩнаххит.
Зыхәба ихәыцра даалҟьан ашырҳәа иавтомат ааирмазеит.
— Ԥҳәыск лыҳәҳәабжь гоит, — иҳәеит уи, данааиз аиҳа иҽаарҭынчны.
Али-аԥси рыбжьара апартизанцәа аакәшеит аҳәҳәабжь здәылҩуаз аҩны шкәакәа хәыҷы.
— Шумел камыш и деревиа гну... гнууу... — ашә ааимҟьан, дкьанта-кьанто даалагылеит Лиошка иахьа ицбналаз иҩыза.
Зҽырмазеины ашәҵымхыр иавагылаз арԥарцәа лаимҵасын, уи уаҳа ихы дамырхәакәа, ааҵра дрыманы ишнавалаҵәҟьаз, Даҭикәа аҩны длеиҩнаххит.
— Сыԥсы еиқәшәырха! — деиҭаҩныҵәааит аласкәыгә даахырхызшәа деицрыжәжәа, ашәыта даганы, иқыџьқыџьуа акәак игҿагылаз аӡӷаб.
— Лиошка! — аӷьеҩ ҩеихиргеит Даҭикәа.
Иҭыҵны ицоз иқәыџьма блақәа цырцыруа дааиҿаԥшит Лиошка. Уи, абжьас аиԥш иҽеиҵархәач, дырҩегьх аӡӷаб лышҟа аԥара иҽазырхианы дгылан.
— Ахьымӡӷ! Аԥхамшьа, ахьымӡӷ ҳургеит! — Зыхәба ишилшоз дыҩныхәааны, иавтомат харшала иара ишҟа иҿынеихеит.
— Сызҩахәы бымоуп, ибҭахымзар быҟаз, ибышьҭада, — арцына изахьымӡаз арбаӷь аиԥш, дӡыргәаԥуа ашәахь иҿынеихеит Лиошка.
... Амра Ковшовотәи абна ишнавалаҵәҟьаз, ахьҭеи алашьцареи ақыҭа иаалалеит. Филат иҽыуардын иашьҭаланы инеиуаз апартизанцәагьы, ақыҭа ааныжьны, абна инылагылахьан. Даҭикәа ҭыԥ ирҭомызт иахьатәи ахҭысқәа: игәы ҵҟаҟааны иафон Лиошка иҟаиҵаз, ирхиҳәаара издыруамызт абду Филат иажәақәа. Иҭахын, уажәы зҽы зыбжьы нақәырго, иашьҭаланы инеиуа аҭаҳмада днеихьӡаны, гәыҭыӷьӷьаала диацәажәар, иахьа згьама иирбаз ажәақәа ахьынтәааигаз иирҳәар. Аха, ҭынч иацәажәарҭа имам. Насгьы, иаахжәаны далагар, аусқәа зынӡагьы иԥхасҭеитәыр ҳәа дшәауеит...
«Мап, сыԥсы ҭазар уи иидыруа зегьы исырҳәауеит... Ажәабжь ҿыцқәа идыруеит, аха иабааигеи?» — ихы-игәы дазҵаауан Даҭикәа.
Иҟалацәаз ашьынка-са аиԥш икьатагәаӡа ажәҩан икыдыз амзеи, зыблаԥыџьқәа ҭыԥхаауаз аеҵәа хьшәашәақәеи, ашәырҭаҭа иаҩызаз асы шкәакәеи еилалан, аҵх ацәаҟәа аиԥш, ԥшҭәы-хкы рацәала еилыҷҷаауа иҟарҵеит. Аибашьра акәым, адунеиаҿы, уаха ираҳаҭӡа ацәа акәа иҭаршәым гыгшәыгкгьы џьара иҟам уҳәаратәа иҭынчран. Апартизанцәагьы рацәаӡак амҩа иқәымхакәа рҭыԥаҿы иааит.
«...Сара исхароуп. Сара сыда уи зегьы ацәкша аиԥш дрыԥхьаӡон, дрыларҵар рҭахымызт. Сара изымуит. Десҭынбжак цәаӷәаны, десҭынк икәаҳауеит...»
— Весницки! — даалҟьан ихы ҩышьҭихит Даҭикәа. — Аџь-ду аҵаҟа еизга зегьы! — инаидҵаны, иаргьы уахь иҿынеихеит.
«Аџь-ду аҵаҟа!..» арҭ ажәақәа аниҳәауаз уиаҟара дырзымхәыцӡеит уи, аха, шьаҿақәак ныҟаиҵаанӡа, имцаԥшьны, иҵәиҵәиуа ицәа-ижьы, зегьы ааимырдеит урҭ. Урҭ ажәақәа – ихәыҷра афҩы зхышәшәауа, иԥсы иалоу, изааигәаӡаны игылоу ажәақәазаап:
«Ооо-ууу, ҳабжьы заҳауа шәарбанзаалакь аӡәгьы шәаанымхакәа аџь-ду аҵаҟа шәеиза!» — ахрақәа ирынҟьаны, агәаҩақәа ирҭабылгьо, нас, ашьауардын еиԥш рымҵәыжәҩақәа еиҵҳәа иқыҭа Уаҭҳара инахалалоз абжьы игәы иқәыҩуа далагеит.
«Ооо-ууу, оо-уу, аџь-ду аҵаҟа, аџь-ду аҵаҟа!..» — ашьхақәа рыҭра ишузаԥырмцо еиԥш изиԥырцом Даҭикәа, шәышықәсала, зқьышықәсала, иабацәа рабацәа ирыԥхьоз, рыԥсадгьыли, рыжәлари, рыламыси, рлахьынҵеи ахьырыӡбуаз аџь-ду аҵаҟа еизызгоз ажәақәа.
Уи днеиуеит, Гарԥ ахәы акьышәкьышәра днықәԥрааны, дышшаӡа, Уаҭҳара ақыҭа дынхалазшәа игәы-ишьымхы иҵԥраауа. Инаскьаганы, аҿҿа-ҿҿаҳәа аилабылра иаҿуп апартизанцәа рыџь-мца.
Амца иакәшаны, изгәыҵаршуа игылаз апартизанцәа даарыдгылт Даҭикәа. Лиошка дтәан, аҳәатәхамҵаразы аҟамчԥҵаҵа иҵырхыз алым-гәаа еиԥш илацәақәа еиқәыжьны, зымҩа дыԥшуа. Иҩызагьы дхырсысуа дихагылан.
Зыхәба лаԥшыла зегьы ааимидан, иаԥхьа ихыџӡа игылаз ақыдхса днықәтәеит. Дырҩегьых агәалашәарақәа неихапапахт: Гагра ӡбаҩыс даныҟаз, ашьҭахь аинститут аҟны апрактика данахысуаз, архәҭаҿы усеилыргаҩыс аус аниуаз уҳәа, аибашьра имнахыз изанааҭ амҩа ккаӡа днанԥшылеит. Иблагьы иаахгылеит, ҵҩа змаӡам ахаҿқәа: аԥагьақәа, ацәыршәагақәа, ашәаргәындақәа, аҵашәшәалақәа... Дшааиуаз Лиошка иҿы иҽааникылан, ԥыҭраамҭак дихәаԥшуан.
— Ҳахьыҟаз иҳацыз ижәбеит, иахьа ҳҩызцәа бзиахәқәа рхы шымҩаԥыргаз, — дҩагылан, ибжьы мырдуцәакәа ҿааиҭит Зыхәба.
— Иазхоит! — дыҩныхәаан, дагьҩаҵҟьеит Лиошка. — Сара мап рцәыскуеит: аӡбаҩгьы, апрокуроргьы, ашаҳаҭцәагьы, — дзышьцылахьаз иажәақәа рҿааирхеит уи. Нас, инапы неиҟьан, амцагьы, уи иакәшаны игылазгьы ишьҭахь реиарханы днатәеит.
Зыхқәа хыжәжәаны, уажәы-уажәы еихәлаҳауаз акәызҭхақәа ирхылҵуаз амцабз икыднарлашаауан изқәа аҟьаҟьара.
— Нас, уус зыӡбарц иуҭахыда, ахара зду? — агәаӷ зхыҳәҳәыла иҟаз иблақәа аарччашәа, акыр мзақәа раахыс иимҳәацыз ибызшәала даацәажәеит Зыхәбагьы.
– Гитлер, Геббельс, Геринг! — ашырҳәа дааҳәын, инеиқәиԥхьаӡеит Лиошка. Ибла аҷыцқәа зынӡагьы рыҽдырхәыҷит, иџьымшьқәа еиҭаԥан, акы ихагәҭахь ихалеит, егьи ицлымҳәахьы илбааит.
— Урҭ ракәӡам уара иахьа узаӷоу, узаӷоу ҳауп уусгьы зыӡбуа, — иааҿахиҵәеит Даҭикәа.
Иалагеит апартизанцәа рҩызцәа рус аӡбара. Урҭ неиҭа-неиҭасуа иқәгылон: џьоукы иааркьаҿны, џьоукы инеиҵыхны. «Жә-граммк, уаҳа ԥсыхәа ыҟам ожәшьҭа!» — ҳәа зажәа иалгозгьы дубарын.
«Жә-граммк» — анырҳәалак, Лиошка, иахьа ҩызара изызуаз арԥыс маҵәаҟьа адрымҳәа дышьҭыԥон, ақшара згәы иҭоу абаӷь еиԥш ицламҳәа икәа иҭацаланы дахьгылаз, илаӷырӡ иҿыжжы инеиуан.
Лиошка ицламҳәа инапы аҵаргәаны наҟ абна агәҭахьы џьара кәаԥк алхны, иблақәа ааихмырсыӷьӡакәа дазыԥшуан. Уи ихы-иҿы убриаҟара зегьы азеиԥшын, иқәыӡбуаз ирҳәауаз ажәақәа иара иҿынӡа инаӡозу, инамӡозу аилкаарагьы уадаҩын. «Жә-граммк» — анырҳәалак, агызмалцәа зыҟәну ԥышәырччак ихиҿы ааимнадон, аха уи асапыншәах еиԥш иаразнакгьы инықәба ицон. Зегьы реиҳа дзыраапкуаз, «алекциа» изаԥхьарц иалагоз ракәын. Усҟан дтәон, дгылон. «Иазхоит!» хәа, амшә ахы зықәшәазеԥш, даныбыбуазгьы ыҟан.
«Еидызкылазеи абарҭ, ажьа шәыргәындеи бжьара зқәым ақәыџьмеи рыԥсқәа зхоу ауаа? — дхәыцуан Даҭикәа, ицәажәоз ирҳәауазгьы илымҳа инавмыжьӡакәа. — Агәымшәара? Ауатка? Аҳәса? Егьырҭ иарбанзаалак... амала, агәымшәареи ахаҵареи ракәым еидызкылаз... Адгьыли ажәҩани раҟара рыбжьоуп. Ари — дшәаргәындоуп, — днеизԥшит Зыхәба, ампыл еиԥш зҽеиҵацаланы игылаз арԥыс. — Убжьы рыӷәӷәаны аӷьеҩ ҩеихургар, иԥсы лбааны ишьхәаҿы аҽаҵәахуеит... Абас иҟоу еиҳа дшәарҭоуп. Аӡәгьы ииҭахӡам иԥсы фҩгар азыҳәа унықәыргыланы уиҭиуеит. Жә-граммк абри изоуп изрыцҳашьатәым, аха иабаҟоу дызлоушьыша акгьы ҟаимҵеит. Ашәаргәында, аԥсыхьшәашәа! — Даҭикәа ицәымӷхара зынӡагьы ихыҵуа ианалага, уи илаԥш ааиҟәиган, Лиошка днаизыԥшит. Изыхҟьаз иаргьы изымдыруа, маҷӡак игәы ааизҟәандахеит. — Рҩыџьагьы урысқәоуп, Урыстәыла акаршәра иааӡеит, аибашьра иаӡрыжәхьоу арԥарцәоуп, — руаӡәы ақәыџьма аԥсы ихоуп, егьи — ажьа аԥсы... Иаҳа еиӷьузеи, мшәан, иахьа ҳазҭагылоу аамҭазы?.. Амала, ажьа алым агәы аманы иузыҟаҵом, алым убжьар улшоит акәымзар!..»
— Арҭ, шәара шәымацара шәакәым, шьаԥхак злоу, гәыҟәандак зызҭоу ауаа зегьы ҳцәа ԥырҽит, — иҭахәаҽӡа, аха мчы-мчы, ихәыцрақәа аҽрылаӡҩа иаҳауан Зыхәба абду Филат ибжьы. — Ишьтәым, иаарԥеиԥштәуп, амала, убри иаҷыдахаз ирықәшәҵалак рыхәҭоуп...
Абду Филат днаскьеигарц дицдәықәлеит Зыхәбагьы. Маҷк иахьынаскьаз, апартизанцәа заа идырмазеихьаз: амҿы ала аҽыуардын дырҭәит. Урҭ рышьҭахьҟа игьежьрацы нарыдиҵан, Даҭикәа абду Филат ижәҩахыр инапы нықәкшәа дивагыланы иҿынеихеит.
— Ҳы, ҳы, ҳы, Кәыкәла, узыраашьозеи аҳәаҟьаҩ ухы хисааит, — абду Филат ибжьы мырдуцәакәа, иааҩыз дуқәа иҽы аган ианҟьо, аҽыуардын аԥхьатәи агьежь давагыланы днеиуан. — Абриаҟара иаашьо ҳаиуанк макьана сашҭа иҭанамгалацт, — уи дыззыԥшыз ацәажәара мҩахигарцы далагеит.
«Абгахәыҷы аҟара угызмалуп, абду Филат, аха ашьацҳәа ашьҭаҵашьагьы сара иахьа изымбеит», — дхәыцуеит Даҭикәа, зыжәҩахыр инапы ықәку аҭаҳмада игәы изԥхаӡа.
— Еиҳаракгьы аԥхын иааҵашылоит: ауаҩ-ԥсыцәгьа ифаратәа ииаҵәҟаҟараӡа, аҳәашша еиԥш арахә ирҿаӡҭуа иҩагыло аҳаскьынҵәҟьа, иаашьаны иазыфом, — ихы аԥшнымҵаӡакәа даҿуп уи. Усгьы, аашьаҩ дахьцалак аҿырҳасра ауицхым — абри иубо
аҳаиуан еихиаа, ахыларҟәра иацәаашьаны ианҿырҳаслак, аӡаӡа иарбааз аимаажә аҵыршьы еиԥш, ҵаҟатәи ацламҳәеи хыхьтәи ацламҳәеи еихҩрны иааҳампыҵахоит... Ҳы, ҳы, Кәыкәла, аҳәаҟьаҩ ухы хисааит! — аԥсыӡ зыхәлахаз аӡыцәа аиԥш ахәда ҭҳәаны, ихәцәырххо, ахы калакәыт ыркәаталеиуа иаханы инеиуаз иҽы, ибжьы еиҭанақәиргахуеит.
«Иахгала, иахгала, саргьы ццакыра сымаӡам», — асаара дышьҭаԥшуа, дцәыҵаччон Зыхәбагьы.
— Нас, Карп-иԥҳаи сареи ҳаицхырааны, ҵаҟатәи ацламҳәа лара дахо, хыхьтәи ацламҳәа сара сахо, иааулак, аҟәырҿ-сырҿ ҳәа инаганы рҭыԥқәа рҿы инҭаҳартәоит... Ус ҽнак шаҟантәы...
– Абду Филат, — иҳәеит Даҭикәа, — абри аҽжьы цәгьалаҵәҟьа аҭубар алҵуеит, зныкыр иуфахьоу?
— Ҳы, — Даҭикәа ииҳәаз игәы ишналакьакьаз удырратә даахамчамит уи, — шәарҭ аҩсҭаацәа, ишәымфара иҟоузеи, ҳаӡмахқәа ҭашәырцәыр, ааԥынра шааз ҳзырдыруа адаӷьгьы ҟалашам.
Зан илырчыхәчыхәыз ахәыҷ иеиԥш, ибжьы ныхҵа-аахҵаны дыччеит Даҭикәа, дԥышәырччон абду Филатгьы.
Кәыкәла, ахәы зыцрыссы иҟоу ашьындырӡаақәа ирымашәыз аҵаашьашьалқәа ырхьархьаруа, иазырҳәауа ацәаԥҽыга ажәақәа анамырҳарц аҭахушәа, алымҳа хџыџқәа ақәыжьны, иахо инеиуеит. Ахәырдхәырд ҳәа абжьы гон ршьапы иаҵахыхуаз асы.
— Абду Филат, — иҳәеит Даҭикәа, ихәыцрақәа иҽаарымхны, — ишубо ҳҿаҳахеит, ҳдагәахеит, ҳлашәхеит — адунеиаҿы иҟоу ҳәа акагьы ҳаздыруам...
— Нас, сара ишәзызугәышьарызи, аблеи, алымҳаи, ахәдеи сырҳақьымым, анцәа ибоит, — днаԥыҩлеит абду Филат.
— Уҳақьымуп, исцәумӡан, абарҭ иахьа инықәҳәа-аақәҳәаны, узлацәажәоз ажәабжь ҿыцқәа, саргьы исаҳаратәы иҟаҵа. Уи, иахьа иаҳку абри абџьар азы иџьаԥҳануп, игәашьымхуп, иҟаҳамҵаша ҳнарҟаҵоит, иҳалымшаша ҳалнаршоит...
Аҵаа иаҳа-иаҳа иџьбарахон, ршьапы иаҵахыхуаз асы ашьҭыбжь ҳаракхон. Даҭикәа иажәа аҭак дазыԥшын, абду Филат ҿиҭуамызт.
— Уаҵәы ахәылԥазы, абри абна нылҵ адәҳәыԥш аҿы усзыԥшыз, — иҳәеит абду Филат, акыраамҭа анца ашьҭахь.
Адырҩаҽны, амра аҭашәахагьы амраӡакәа, дырҩегьх, асы еимаҩны аҿаанахеит: раԥхьа аҵаа-ԥша зҵагьежьуаз ахырӷ-сы, аматра ахы иҭалозшәа аҽеикәарҳәны, ԥыҭрак абна иҵагьежьуан, нас иалагаз «ахырӷ» ҟәашӡа аҵааршәы инықәԥсаны, ашә ҟьантазқәеи, аџь мадыхқәеи, аҵааҵла шьапхышқәеи инарыбжьыс-аарыбжьысуа, икәкәаӡа абна илаланы ицеит, асырҳәы амҩа ззылнахыз ас-цыра ԥаҟьақәагьы еибархәмаруа рҿаархеит.
Абду Филат адәҳәыԥш ззиҳәаз аҿы иааины иԥшуижьҭеи акрааҵуеит Зыхәба иҩызцәеи иареи. Уи арахь данаауаз иааигаз: Ваниа Весницки, Миша Дубанец, Онуфри Бистров рыҽшаны, рацәаӡакгьы еицәыхарамкәа, амраҭашәарахь ала абна аҵкар илатәаны, иара даауазаргьы абынстәы даауеит зларгәахәуаз амҩа иаԥшуан. Зхамы шкәакәа иҭашьшьы игылаз абнагьы, абду Филат изыԥшушәа, алымҳақәа кыдҵаны иӡырҩуан.
«Уаҵәы ахәылԥазы...» — иҳәеит уи, — дхәыцуан Даҭикәа, асы зықәнауз аҳаргь еиԥш ихыгьежьаа-шьҭаӷачаӡа игылаз аԥса дахьамҵатәаз. «Ахәылԥаз» — исааҭым, иминуҭым: амра ҵлакашәара ианлеилак нахыс иҭашәаны иаалашьцаанӡа ахәылԥаз ҳәа иашьҭоуп ҳара ҳҿы. Ус акәхап араҟагьы... Ашьыжь, ахәылԥаз — аа, ҳабацәа сааҭс ирымаз... Нас, урҭ рымш х-сааҭк ракәызма иамаз, мшәан?! Абду Филат имшгьы х-сааҭк ракәхап иамоу...
Аа, ожәшьҭа уԥшыз... Дмааргьы. илухуазеи, иара иқәла зықәлоу, аҭыҩра иҭалаз амшә еиԥш, алӡынрак аплита ахы ишықәтәоу иаархыргоит, — Даҭикәа инапы наиргӡан, зҽырхәаӡаны ибла иаԥырахаз аԥсамахә даннаха, ихаҿыҵәҟьа зеидара ззышьҭымхыз махәык ԥҟьан, асы бахҵәа хьшәашәаӡа ихәда илҭаԥсеит.
Есааира зҽызрыжәпоз алашьцареи еихашьшьы илеиуаз аси еимырттаауа, акыраамҭа иаԥхьаҟа дыԥшуан, аха аӡәгьы ихабар ыҟамызт:
«Мап, абду Филат сара сижьауам, амала, изаҟароузеи уҳәарауазеи уи «ахәылԥаз...»
Абри аамҭаз, аҷакҳәа Даҭикәа ишьҭахьҵәҟьа маҵәык аԥҵәабжьы геит. Уи ишьымхқәа дрықәҵәиааны, ахьшәҭҳәа дааҳәын, иавтомат ҩышьҭихуаны, асы шкәакәа дналибааит абду Филат.
– Сара егьсурым, аха абна ыцәоуп иумырҿыхан, — иҳәеит абду Филат, аџықә-џықә ҳәа дыччо.
Даҭикәагьы дыччазшәа ҟаиҵеит, аха иҩызцәагьы иаргьы ргәырҽанызаара, абду Филат ацәыцә иахьеиҩимхыз дҩеилшьаа дагеит.
— Егьаурым, ари абна сара шаҟа издыруа аҟара, агьшәма ԥҳәыс лдулаԥ иҭоу лзымдыруазар ҟалап, — Зыхәба ихьыз шхьымӡӷишьаз аниба, изқәа днаснасшәа, дирҭынчразы иҽыназикит абду Филат.
Ажьа-кәараҵа ашьҭақәа реиԥш акәын еихьыр-еиԥыр асы ишылубаауаз абду Филат данаауаз ианиҵаз ишьҭаҭыԥкәа. Урҭ ирхыршәланы, аҵҟьарҭа иқәгылоу аспортсмен инапқәа реиԥш зымахәқәа асы илакны зҽырхәа игылаз аԥсаҵлақәа инарыҵас-аарыҵасуа, сааҭкгьы аамҭа мгакәа ақыҭа иаалалеит. Игәкы-гәыкӡа, ана-ара, аҵх шкәакәа иалубаауан аканӡара зҽазызкхьоу агәыл-шәҭы аԥштәы змаз алашара ҭаақәа.
— Шәааԥшы ара, — иҳәеит раԥхьа игыланы инеиуаз абду Филат Даҭикәараа анааихьӡа. Иара, агәашә еихаҟәа хәыҷы ишьапы ҩаҵаҵашәа иааиртын, ишәытаӡа асы илубаауаз аҩны-лаҟә хәыҷы ашҟа иҿынеихеит.
Знымкәа, Зыхәба ипартизанцәа иманы абри ақыҭахь дшымҩахыҵхьазгьы, уахада урҭ абри ашҭа иҭанамгалацызт. Даҭикәа иҩызцәа ргәы рҽаниҵарц иҿы ҩеихихуаны, уаха абду Филат «рфурҭ аӡы шаиржәыз» анааигәалашәа, иҳахьлак ҳахьааит, иҳәан иҽааникылеит.
— Шәсышьҭал! — рышьҭахьҵәҟьа еиҭаагахт абду Филат ибжьы.
Ашырҳәа ианаахьаҳә, ажәҩанахьтәи дылбаазшәа рышьҭахьала дааигәаӡаны даарыдгылахьан уи.
«Ҳаи, анцәа иныс, абри аҭаҳмада сыширхаго», — ааигәахәт Даҭикәа.
Егьырҭгьы дырҩегьх иџьашьаны инеихәаԥшы-ааихәаԥшит, аха аӡәгьы ҿымҭкәа, абду Филат инаишьҭалеит.
Раԥхьа изыҩнашылаз ашьҭахьтәи ауадаҿы, иҟәыԥс-ҟәыԥсуа аԥхарра ааргәыдшәшәалеит. Уи иаразнак Зыхәба илаԥш ааҩнаиргьежьит: хышә амаӡамызт, анацәаҭыԥқәа зынпыҟҟала иҟоу аҳаԥшьа еиԥш иҭашьыхааны акәын ишыҟаз. Иҵрааны иҟаз агәҭантәи ашә иавҵыҷҷаны, ауада зҽыҩназыԥсоз ашәахәа ԥсадақәа ирылаланы иааиуан, еиқәных азхаз иқәгылаз рԥынҵақәа зырчыхәчыхәуаз акартош-џьы афҩы. Гагақәакгьы цәырҟьа-цәырасуа, зны-зынла ацәыҵаара инадырбалон.
Абду Филат, бзиарас иҟаз зегьы зыҩныркаауаз ауада аныҩнашылаха иамраӡакәа, ашә ҟьаҟьаӡа иаартны, даалагылеит ԥҳәыс ҳаракык. Ахсаалага еиԥш, уи лышьҭахь ала дҭызхуаз алашара иадубалон, игьагьаӡа, лӡарапа иҩаҵагыло иҿаз лыгәчам ҟьаҟьақәа. Лхы-лҿы цқьа иубарҭамызт, аха иқәҳәаны иҟаз лхахәи еиларшаны лхы ашьҭахь иадыз лыхцәи иуарҳәауан, зыцәцәымҭа иҭагылоу ԥҳәыск шлакәыз.
— Бзиала шәаабеит! — лҳәеит аԥҳәыс, илаҳа-лаҳауа ауадақәа ирыҩназ аԥхарреи акартош-џьы афҩи реиҳагьы лыбжьы хааӡа.
— Бзиара ббааит! — налаҭеикит Даҭикәа, асырӡ зцыркәкәо еилагылаз зегьы рцымхәрас.
Аԥшәма ԥҳәыс лысасцәа ахьналԥхьаз ауада иаҳа иҭбаан, иагьеилырган. Зымгәацәа қьаадла иқәыршәны, наскьа акәакьаҿы ашькаԥ ахы иқәгылаз алампа шьапеихарҳә, астол иқәқәаз аарла иарлашон. Уи аԥҳәыс адашьма лшьапқәа ахьысӡом уҳәаратәа, дыӡсаӡсо днеин, алампа ахьықәгылаз иаақәхны, дахӡыӡаауа, азхаз аҿы игылаз астол иааганы иаақәлыргылт. «Ҳашьцәа анемеццәа шәахь!» — днаԥхьеит Даҭикәа, алампа ашьушьа иақәыршәыз агазеҭ цыԥжәаха ҩежь.
Аԥҳәыс, алампа алымҳацә кьамама хәыҷы ҩҿалырҵәиаан, ауада иаҳагьы иаалырлашеит. Инылгәыдыԥсалаз ашәахәа цәышқәа, зқәыхәмаруаз лхы-лҿы гәыкы, лгәы ԥшӡа лаԥшыла иааиԥхьыршьшьааит завтоматқәа зытәӷәыбжьара ибжьаргыланы, лаԥхьаҵәҟьа итәаз апартизанцәа, ларгьы ирмаӡашәа лылаԥш нархылгеит.
Армарахь ала иҿаз ашә аартны дааҩналеит ҭакәажә аукы, абаакы, аха дахьыҟаз деинаалаӡа. Даҭикәа ашырҳәа дҩаҵҟьан, аԥсшәа ҳәаны дналеихырхәеит аҭакәажә. Зкомандир иҟаиҵаз збаз апартизанцәагьы ҩаҵеибарҟьеит.
— Сынтәа аиԥш ӡынра жәашықәса раахысгьы иҟамлацт, — лҳәеит иааҩнашылаз аҭакәажә, ахьҭа иакызшәа лыбжьгьы қыџьқыџьуа.
– Есааира аҽрыцәгьо иаауеит, — наҭеикит Даҭикәагьы.
– Ҳаурыс ӡынра атәым дацәымӷуп, — иаагеит абду Филат ибжьгьы. – Ах иазымгаз — аҵаа, аҵаа иазымгаз — азҩа, аршра...
Абду Филат иажәақәа зегьы ргәы аадырҟәандеит, аха аӡәгьы рықәҿимҭит.
Арҭ ахьынӡеицәажәоз, аԥҳәыс илымаз ала астол аалырхиеит: акартош џьны, ижәны, зцәа иҭԥхаауа иҟаз анаша-рҵәы аҭәаҵла ахышәҭ иалху асаранџь иамазкуаз аҳәашша, рнапала ирӡыз ача уҳәа, бжьымз раахыс абас иааидкыланы урҭ раԥхьа иқәымлацыз афатәқәа.
— Зны ҳиашуп, зны ҳҳәынаԥуп, ожәшьҭа ҳзакәу ҳаргьы иҳаздыруам, — лызнапык ала лҽыршәшәауа, егьи лнапы ҭыԥсаала шҭоԥк ахәцә ианкны илыманы дааин, астол инықәлыргылеит аҭакәажәгьы...
Аимхәыц зхыҳәҳәыло иҟаз акартош уатка, маҷк аҭабылфҩы ахын, аха ухагәҭа инаркны ушьапԥықә аҿынӡа уеилнашьаауа иџьбаран.
— Сара с-Алик, ианду дикәыхшааит, иԥышәқәа цқьа ахшгьы рықәымбацызт, дмаалақьын... — иӡыфаны иҟаз лыбла цәыш-ҭыггақәа кыдырхаланы дналагеит аҭакәажә, хпыҿк-хпыҿк анаарылс ашьҭахь.
— Мама! — дааҳәыҵәы-ҳәыҵәит аԥҳәыс қәыԥш. — Баламгахын, сбыҳәоит, ҳара ҳамацара ҳакәым урҭ агәырҩа ззааргаз...
— Дмаалықьын, иара дыччаанӡа иблақәа ччон, иахьа џьара хаарак иԥыхьашәар, икәа иҭаџьгәаны исзааигон, — даҟәыҵуамызт аҭакәажә, — сара сҿакәын дахьышьҭалоз, уаҳа аӡәгьы, уаҳа аӡәгьы... инапы хәыҷқәа сыхәда иакәыршаны ишикыз, уа даахьшәашәеит... Уажәы, хазы-хазы ҳашьҭалоит, Алики сареи...
— Лмоҭа хәыҷы деиҭалгәалашәеит, — иҳәеит абду Филат, Даҭикәа ихы наидикылан. — Жәиԥшь шықәса ихыҵуан. Иқәлаки иареи анемец солдаҭ дышьны иавтомат ахьихырхыз иақәӡит...
— Усҟан, уи алаԥынҵа икылҟьаз, сшьымхышланы сиҳәеит — патрона заҵәык сара сызгьы игәаӷьрацы, аха:
«Аа, аурыс! — иҳәеит уи, иҿы ахьынӡацоз еихҳәаны дыччо, — аԥсра бзиа баргьы ибҭахызаап, мап, мап, бгәаҟла, быбла бџьа абалааит, быԥсы ахала иҭҟьышәаанӡа ус адәы бықәыз», — абас ааиҳәан, сыззыӷьаҵәыӷьаҵәуаз сымҭаӡакәа, ашҭа дылҭыҵны дцеит.
Анду амыткәма лҳәауан, аха даныз, дандууз аӡәы лаӷырӡык налҿшәауамызт — аарҩара бааԥсы иҭанарбаз аӡыхь аҿышәҭа еиԥш акәын рлакыҵақәа шабажә-шабажәӡа ишыҟаз.
Ԥыҭрак зегьы еилашьшьы, ҿымҭӡакәа еилатәан.
— Ҳара ҳиааиразы! — ахпыҿ аақәылхын, акеҩ ҳәа Даҭикәа иаҵәца амгәацәа иҩанылҟьеит аԥҳәыс қәыԥш.
— Иаҳзыԥшу аиааира ду азы! — иаҵәца аақәиԥаан, дҩаҵҟьеит Даҭикәагьы.
Акеҩ-сеҩҳәа игаз аҵәцақәа реинҟьабжьи ибылбылуа рда-ршьа инҭахәмарыз ауатка џьбареи, азныказ иааилазырххаз агәырҩа нырхырцан, илахҿыхӡа еиҭааҟалеит анду лыда зегьы. Уи уаҳа ажәакгьы мҳәакәа дҩагылан, деҩыхәа-еиҩыхәо, агәҭантәи ашәқәа акы аалыртын, еиқәылашьца иҟаз уадак дныҩналеит.
Акыраамҭа иахьимжәыцыз акәу, дааԥсаны дахьыҟаз акәу, Даҭикәа иижәыз аҩ-хпыҿк даашьҭырԥаан, дласкәантраӡа, игәалашәарақәагьы иаргьы еиманы, иԥеиԥеиуа аҳауа иналалеит: уи раԥхьа Владики Софиеи ааигәыҵеиҳәҳәазшәа игәы иабеит, нас, днаӡеит Аԥснынӡа, дхынҳәит Саратовҟа, ибла иаахгылеит аилабылра иаҿыз Белосток ақалақь... Ус дшааиуаз, иаԥхьа
итәаз аԥҳәыс ԥшӡеи иареи рылаԥшқәа ааиқәшәеит. Лара дышихәаԥшуаз дахьақәикыз ԥхалшьан, лхы лалырҟәит, иара лылаԥш ахьицәылҵәахыз ихы иаирхәан, амцаԥшь зхыҳәҳәыла иҟаз ишьауардын блақәа рыла дишьышьуан, дишьышьуан, есааирагьы деилшшауан...
Раԥхьа даниба, еиларшаны лхы ашьҭахь иадыз лыхцәы, уажәы акны иԥаны, иҳәылмышьӡа, лгәы ԥшӡа ҭҭәаақәа аҽрыбжьаҵа, дызхатәаз астол илаваӡ ицон. Лхы-лҿы гәыкы иқәхәмаруан, амаҷар еиԥш аччаҳәа аилашра иаҿыз лшьа, лԥышәқәа ҵыс-ҵысуан, лыблақәа хәашьуан — лаԥхьа итәаз арԥысгьы блала дшишьышьуаз дацәымҩашьо илдыруан.
Лхы ҩышьҭылхын, дырҩегьых дҩеиҿаԥшит. Ожәшьҭатәи ауачарад бара ибтәуп иҳәауазшәа, илаԥш мчыла иаалҟәикәкәаан, астол ицахатәаз егьырҭ днарылаԥшит: абду Филати Онуфри Бистрови еидшыланы акы иалацәажәон, егьырҭ апартизанцәа арԥарцәа рҩыџьагьы маӡала аԥҳәыс илыхәаԥшуан...
Сааҭыбжак ашьҭахь, апартизанцәа рқьафқәа ҷыгә-ҷыгәӡа иҟаҵаны, зкәата-шьапы гынҿынаақәа зҵарбаӷьа игылаз апечка-буржуика рыгәҭылак, аҩны аҵаҟа апогреб аҿы итәаны, арадиодкылага хәыҷы иазыӡырҩуан. Уи акыраамҭа ихәар-чаруан, ашыш икылахаз аҳәынаԥ еиԥш иҷыжь-ҷыжьуан, инеиԥынкыланы, ухагәҭа кылнаҵәаратәа ишәышәуан. Нас, иаалырҟьаны акеҩ ааҭнаргеит: «Ицәажәоит Москва! Ицәажәоит Москва!»
Даҭикәа ишьа зегьы еизыкәкәаны ихахьы ицазшәа днеилууаан, илабжышқәа аахаҟәҟәалеит.
«Асовет информбиуро аҟнытә! Аибашьра бааԥсӡақәа рышьҭахь, декабр мза 30 аҽны, Асовет Ар ахы иакәиҭыртәит Калуга. Уи инашьҭарххны — ақалақьқәа Белев, Мешьчовск, Серпеиск, Мосальск. Иахьагьы, Бриансктәи афронт ақәҿиарақәа аманы ажәылара ишаҿыц иаҿуп. Уаҟатәи ар, декабр мза анҵәамҭазы, Белеви Верховнеи рҳәааҿы иааины иаатәеит!..» Игон агәыӷра дуӡӡеи, агәҽанызаареи, афырхаҵареи зылжжуаз Адгьыл ду абжьы.
Апартизанцәа рыԥсыԥ алага-ҩагараҵәҟьагьы иаҟәыҵны, ишьханԥсыланы итәоуп.
«... Анемец фашист мҵарсҩцәа ирҳәауа зегьы башоуп — атәыла аԥсы шҭац иҭоуп, — еиқәтәара ақәым, абахә иалҽҽаны иааиуа ашьха рҩаш еиԥш ицқьоу, еилгоу адиктор ибжьы. — Афатәи, аӡи, ааглыхреи рзы хра злоу базақәаны иҟалеит: Поволжие, Сибра, Урал, Казахстан, Абжьаратәи Азиа. Ауадаҩра бааԥсӡақәа
ҳшырҭагылазгьы, абарҭ араионқәа рҟны, ачарыц шкәакәа аарыхраҿы, 1940-тәи ашықәс иадкыланы иугозар, 1941-тәи ашықәс азы ҩ-миллион гектарк рыла еиҳаны илаҵоуп...»
Абас, акыраамҭа ԥықәсыларак ҳәа амаӡамкәа игон Адгьыл ду абжьы. Нас, аҿаанахеит бжьымз раахыс ирмаҳацыз амузыка.
Абри ауха ҵхагәҭанынӡа, зегьы апогреб ицәыҵатәаны аицәажәара иаҿын. Цқьагьы еибадырит: изҭаз аԥшәма ԥҳәыс Маргарита Иван-иԥҳа Масиукова дырҵаҩызаарын. Уи ирзеиҭалҳәеит аибашьра ианналага аҽны аахыс лхаҵа ихабар ҳәа акгьы шыҟам, лыҷкәын Алик афашистцәа дшыршьыз, хышықәса зхыҵуа лыԥҳа хәыҷи арыжәтә иачычаз ланхәеи лареи шааидхалаз.
— Схала исзымгәаӷьыз сыԥсы сеигӡом, сацәшәауам, даҽак азы исҭахым, — лҳәеит Маргарита Иван-иԥҳа аҵыхәтәаны. — Сахьышәҭаххозаалак сыхиоуп, исыдышәҵо ҟасҵоит...
Абри ауха нахыс Зыхәба ипартизанцәа ирхиԥхьаӡалеит абду Филати Маргарита Масиуковаи. Иагьрыдиҵеит, иахьынӡазалшо рҽыҵәахны, Асовет информбиуро иҟанаҵо адырраҭарақәа еилкааны, ажәлар рыларҵәара иалагарц.
Аихамҩа ахьшьцәа рнырҵәара, ашьҭаҵарҭақәа рыбылра уҳәа, аҵыхәтәантәи аамҭазы аӷа инаилакшаз аҵәыршы дараапкын, амшцәгьа збо алашәагатә реиԥш дыҿҟьаса ақыҭақәа днарылалеит.
Ауааи алақәеи ракәым, инханы иҟаз акәытқәаҵәҟьа ркакаҷ-бла хәыҷқәа ҭынч инеиқәыԥсаны изыцәомызт. Урҭ рыбжьы жьакца рхарззала ашҭа ианааҭалалакь, аҭаҳмадацәа рыԥсы ҩеины рыхәцә иҩыҵачуан, аҳәсақәа ргәы аҽареиџьуан.
Уашҭа ҳанҭала унапы ыргьежьы узаҳԥымлази ҳәа аҭаҳмада инеигәыдҵаны дыршьуан, быхш аӡы абҭеит, ма иҳамҵабҵаз ашша ҵаацәоуп ҳәа аҭакәажәгьы ақьԥсықь дыҵырхуан.
Урҭ, ажьа ашьҭа иху амаҵуарқәа реиԥш, аақ-аақ ҳәа еишьҭашуа, Вишниовка ақыҭагьы иаалалон.
«Иабаҟоу апартизанцәа? Иаажәг апартизанцәа! Мап анакәха шәынҳарҵәоит, шәынхамҩа шәалакны шәаабылуеит» — ишрылшоз ихәаауа, бџьар-шьхәала иаарысуа, џьара еизырцон. Нас, ирхык, ирывак инарышьҭуан ахқәа. Аха апартизанцәа рыӡбахә здыруазгьы, иззымдыруазгьы инеибанеиԥшны «рҿы аӡы ҭаҭәан» — џьоукы рыхқәа шьҭацала асаараҟа иԥшуан, џьоукы — абнахь, џьоукгьы — ажәҩанахь. Ари афашистцәа араапкуан, рцәа иҭыҵуан, иҭалон, амзаатә рзаанагон. Ианырмуӡалак, аҟәҟәаҳәа инрылаҵаны, ирааны инышьҭарҵон, нас, ишааиз еиԥш, ԥшатлакәҵас иныҵаба ицон.
Усҟан, срымбанда аҳәауашәа, ақыҭа налҵ, абна еиқәара аҽыларҟәыҟә, ахылԥа абз еиԥш иаҿаркьакьоу абарҵа хәыҷы алахь иҭаршьшьы, аԥенџьыр-бла еиқәаҵәақәа ҭырлашьцаа абрахь иааԥшуан Микола Верховски иҩны.
Алаԥш бааԥсы иацәырхьчарц рҭахушәа, зҽырӷәӷәаны иаԥырагылаз аџь-ҵлақәеи, иҟәашӡа, изцәаԥштәхәны излагылаз асы шкәакәеи ракәхап, уи аҩны хәыҷы, ақыҭа зегьы шьаҟьаны ианахыслоз, аӷа бааԥсы ибла иацәызхьчалоз.
«Оҳ, гәышьа, дырҩегьх иҳахнагеит, арахь зҿы мҳәыша!» — даақәыԥсычҳаны, дызкылԥшуаз акылҳара даадҵуан Микола, аӷа имашьынақәеи имотоциклқәеи ақыҭа ааныжьны, иҭагә-ҭасуа рҿанынархалак.
Инықәлашон, зыԥсыԥ алага-ҩагара иаҟәыҵны, ихшәаа, заб ишьҭахь игылоу Галиа лхы-лҿгьы. Нас, уи аҟыԥҳәа даақәҵәиааны, аԥшӡа еиԥш, ауада хәыҷы акәакьаҿы иҟоу акылҵәара дылкылашәкәа, аҩны аҵаҟахь дцон.
— Васиа уцәоума? Арахь уааԥши, дырҩегьх иҳахнагеит, — уи дшьапҵыркьакьо днеихагылон, зылацәақәа еиқәыԥсаны, еиҵхәаа акаруаҭ иқәу ахәы.
— Аӡы! — иҳәауан уи, иӡылабахьоу абажәқәа реиԥш ихәылԥшша иҟоу иԥышәқәа аарла иҩеиқәыхны.
Галиа лызнапык, аԥлакь еиԥш ишу ахәы ихы инаҵаҵаны дҩахо, егьи лнапала илку лаҵәца ҟьашҟьашо инаганы иԥышә инықәылкуан. Аҵәца қыџьқыџьуан, ашыра азымчҳазшәа иқьышәқәа ирыдԥон, наҟ-ааҟ иҿыжжы илеиуаз аӡы ихәдаҿы еиԥылаанӡа инықәбон, иԥышәқәа, ибз, иҿыҵа иаҵашьшьы, ацәымса аиԥш аӡы ржәуан, иҟырҟы, еиӷырблаауаз иҩнуҵҟа, ишабаны ишыҟац иаанхон.
— Аӡы! — дыҩныӷзуан Васиа дырҩегь, иаҵәца ааиҿыхны ихы ахчы инықәылҵаанӡа. Илацәақәа еиқәыԥсан, акәаҷаб алашара ҭаа зықәԥсаз ихы-иҿы апырпыл аиԥш иҟаԥшьын, дшынеибаркыз дбылуан.
Ихәрақәа хымжьыжькааит. Абар ожәшьҭа мчыбжьык аиҳагьы ҵуеит, Васиа Иаковлев Микола Верховски иҩны днаганы даанрыжьижьҭеи. Иҩызцәагьы знык-ҩынтә раҟара иаакыдгылахьеит,
хәшәқәакгьы изааргеит, аха еиӷьхара имам. Иҭахуп, хымԥадагьы иқәыршәатәуп асулфамидтә хәшәқәа. Аха иабаҟоу, адгьыли ажәҩани ирыбжьакнаҳау, аҳауа ада гәыӷырҭа змам ирҩызцәоуп Микола иԥҳаи иареи.
— Аӡы! — дырҩегьх аарла иԥышәқәа ҩеихихуан Васиа.
Ихы лнапы наҵаҵахны, аҵәца неиҿалкуеит Галиа. Алеи-аԥси рыбжьара, иара еиԥшҵәҟьа ишабажәӡа иааиҿылхуеит уи.
Аԥаҵасаҩы икомпресс ҟаҵагақәа реиԥш еиқәыцәаак, еиларҵәины иаԥхьа аҟәардә иқәуп, Галиа зхырҷара дахьымӡаз ачаврақәа. Урҭ уажәы-уажәы ирбааӡаны илахь иақәылҵоит, ихәда иҵылшьуеит, инапқәа ахыза иааҵхны, апианист инацәкьарақәа реиԥш иҭхәаа-ҭхәаа иҟоу инацәкьарақәа ирыбжьылшьуеит, дихагьежьуеит, дхәырбӷьыцны ихәра даҿазар лҭахуп, аха илымчузеи...
«Аӡы!.. Сан!..» — абарҭ аҩажәак роуп иҿакӡоу, аха Галиа лнапы аанкыланы акыраамҭа ишьышьуеит. Абарҭ анапы разқәа, анапы ԥшқақәа зтәу дибарц иҭахушәа, аарла ибла аахтны, дҩалыҵаԥшуеит. Аҭашәара иаҿу амра ашәаԥшь рҿыкәыршоуп ибырлаш-бла ҷыцқәа.
Иҭахуп иааԥымҵәаӡакәа абас длыҵаԥшлар, аха иауам, атса зхарҭәоушәа ихьанҭоу иблацәақәа ҭааӡа дырҩегьх рҽынеиқәырԥсоит.
Уи дазԥшушәа Галиа ауеимадаҳәа инеималҭәоит. Ԥаса гәаҟҵәаҟрала иҭәыз лыблақәа, уажәы ихыхәхәо лаӷырӡыла иааҭәуан. Ожәраанӡа, лаб дицәыԥхашьаны лылаӷырӡқәа илырбаӡомызт: абжакы, ахә дахьышьҭаз апогреб аҟны икалҭәон, иаанхаз лыманы, рыҩны ашьҭахь, ахаҳәқәа ирыбжьахәмаруа илеиуа акәараҷҷа ашҟа дцон. Уаҟа лызхара дҵәыуаны, лҿы ҵаа-ӡык нақәҭәа-аақәҭәаны дхынҳәуан. Аха, ожәшьҭаҵәҟьа лылаӷырӡқәа лзыҵәахуам, лажәагьы:
— Саб! — деиҵақьы-еиҵақьны дҵәыуо, ихәда лҽаахалыжьит Галиа. — Ҳала шааԥшуа даҳцәыԥсуеит, исылшом, сахьихәаԥшуа сзычҳауам, дрыцҳауп!.. — ицаҳәцаҳәуа ихәда инавалаз иԥҳа лылаӷырӡқәа, дааилыршьааит Микола.
– Бысҭыҳә, сыԥҳа! — иҳәеит уи, иаарԥшқаны, — сҽысшьыр сыԥсуеит, уаҳа исымчу ҳәа акгьы сыздыруам.
– Ӡержинскынӡа ицазар, ахәшәқәа уаҩы иоур алшон, — ақьыпшәыпра дааҟәыҵын, асаараҟа дышьҭаԥшуа ҿаалҭит Галиа.
Микола ихы иқәыжьны дхәыцуа дтәан. Уажәы иԥҳа дызлацәажәо, иара хәыцырҭас имоуижьҭеи акрааҵуеит, аха уаха
дахьышьҭоу ииӡбо, ашьыжьтәи ахҭысқәа ихдырбгало, шьыбжьон ииӡбо, ҟаҵашьа шамам хәылԥазынӡа иаҳауа мацара, иахьанӡа абас даауеит.
— Ҳаҳәшьаду Софиа лҿы ицазар, уи зегьы лыԥшаауеит, — даҟәыҵуамызт Галиа.
Микола ихы ҩышьҭихын, иԥҳа дрыцҳашьо даалҿаԥшит:
«Софиа лыԥсы анцәа илҭахьеит, Софиа ҳәа аӡәыр дбымоу џьыбшьома рыцҳа!» — абарҭ ажәақәа иқьышә иаақәыхх-аақәыххын, иҳәарц азы маҷк ауп иааигхазгьы уи. Аха «лгәырҩа гәырҩа зацсҵарызеи», — игәахәын, иҽааникылт.
— Ҳаҳәшьаду Софиа илзымдыруа Ӡержинск иҟоузеи, аҩны унартәаны, лара али-аԥси рыбжьара иуҭаху зегьы узылԥшаауеит.
— Ибзиоуп сыԥҳа, ма Софиа лышҟа сцап, ма даҽаџьара, амала, ахәшәқәа сымамкәа схынҳәуам. Сеиқәыршәа, — иԥҳа лхы днагәӡын, Васиа дахьышьҭаз ашҟа иҿылеихеит Микола.
Васиа аухаҵәҟьа дхыҵуеит ҳәа иҟамызт. Рыхҩыкгьы ӡи-маҭи реиԥш ишааиқәҵәашоз, аҵх абжеиҳарак цеит. Ожәшьҭа ибла цәымҭаазаргьы ицәымҭааит аныргәахә, ишьапҵаркьакьо иааихыҵын, акәакь игҿагылаз акьыбала аҩада ихалеит.
— Иаарлас, сыԥҳа! — иҳәеит Микола, иара уажәгьы ибжьы ныҵакны, дмах-ԥсахуа имаҭәақәа реидкылара дахьаҿыз.
Уи дыԥханы иҽеилеиҳәеит, Галиагьы, шәырак, аҳәашшеи акәтаӷьи рыла ирҭәны илыма дааидгылеит.
– Иаҳҿаҵахәызар — Васиа ихәшәқәа ирыцны ихынҳәып, иаҳҿаҵахәымзар — изҿаҵахәу аӡәы ихәлаҳап, — иҳәан, ихьынҭыџьӡа иҟаз ишәыра аалымихит.
– Ишеибаҳҳәаз – асапын, аџьыка, агаз, арахәыц – аҩныԥҳәыс зда дхәарҭам «ааухәарц» уцоит.
— Исаҳаит, аҩыза акомандир! — ишәарҭлеи бықә дуқәа абақ ҳәа иааидықшаланы, ихгьы инапы надикылеит Микола.
Еиҟәжәаны аҵаара иаҿын. Ахәра иаҿаз абымба ҽыҭқәа рыԥштәы зманы, ажәҩан иаҵататаз аԥҭа цыжәхақәа инрылс-аарылсуа инеиуан амза гәылҭәаа хаҿы хьшәашәагьы.
— Бҽырӷәӷәаны быҟаз сыԥҳа, — иҳәеит Микола, абарҵа иааҵҵны, ашҭа ианаақәгылоз. — Уи макьана аԥсразы акгьы ихьуам, игәы ӷәӷәоуп, дыҷкәынами, ихәра дақәԥаратәа дыҟоуп. Анцәа иҳәар, саргьы сманшәалаханы, ирласны схынҳәып сгәахәуеит... — Дкәанызануа шьаҿақәак иаԥхьаҟа иааҟаиҵан, дааҭгылеит Микола: «еибашьроуп, ауаҩы дзықәшәаша иудыруеи, сыԥҳа лылахь
снагәӡны сцап», — азныказ игәы инҭеиҳәан, аха иҽааникылт уи: «иаҳагьы илзеицәоуп, лгәы зысшьҭрызеи», — деиҭааиԥхьхәыцаан, ашацаҳәа иҿынеихеит.
Галиа дзаҵәны лхы бауа, лчымазаҩ изы лгәы аҭра иҭамгыло абарҵа данааҵала, рла хәыҷы Пушок бажәгәалеиуа лшьапқәа аҽаарыднаршәлеит. Уи маҷӡак лгәы ааннакылан, иҩышьҭыхны, илгәыдырҟәыҟәла илыма аҩныҟа дныҩналеит.
Галиа уаҳа дышьҭамлаӡакәа, мҿқәаки ведрак азна арацәеи лыманы, Васиа дахьышьҭаз ашҟа длыбааит. Апогреб акәакь аҿы игҿаҟәыҟәын х-шьапы заҵәык ирхакьакьаз аҭыџьтә печка — «буржуика». Уии хыхь ирзыкҿаз аплитеи еимадан. Галиеи Миколеи раамышьҭахь Васиа игәаҟра збоз, иажәа заҵәы-маҵәқәа заҳауаз, иагьеиҭазгоз абри аԥечка хәыҷы иҩахылҵны, икахәхәа ажәҩан иналалоз алҩа заҵәы акәын.
Галиа лведра наргыланы, лымҿқәагьы ԥшьшьала инавалҵан, дааины Васиа дааихагылеит. Ихәда аӡы ахьылбаауа убартә иҭхәаа, иџьымшьқәа хьаша-ԥаша, илацәақәа еиқәыԥсаны дахьықәыз, зны-зынла ибжьы ҭахәаҽӡа дыҩнықьуан.
— Микола Виачеслав-иԥа! — қьыбжьҵас ихьынҭыџьӡа иаагеит Васиа ибжьы.
– Сара ара сыҟами, Васиа! – Галиа днеихаххын, иџьымшьқәа еиԥхьышьшьаауа, илахь лнапы нықәылшьит.
— Галиа. Микола Виачеслав-иԥа дабаҟоу? — дырҩегьх иԥышәқәа аарла иҩеихирԥхьан, дҵааит Васиа.
— Уиу? Уи... — илҳәару, илымҳәару лзымдыруа, даалак-ҩакит Галиа.
— Иаҭахымызт... Ишәарҭоуп... Уамак ҟалома, нас сара сыԥсыр... сан, саб... ажәлар зегьы, — иажәақәа еиҩҵәҵәа-еихҵәҵәа, ихыбжа-ҿыбжаӡа, адыд зхац зҿнаршәаз аҟанҷ-хәац еиԥш аарла иҿиҳәаауан Васиа.
— Акымзарак, сабгьы даауеит, уаргьы убзиахоит, аӷагьы ҳадгьыл дықәҳцоит! — игәы рыӷәӷәо, лнапсыргәыҵала иџьымшьқәа нықәҳәаны, ахпапын аԥштәы змаз ихахәы иналылшьуан лнапы.
— Зегьы бзиахарц ахәҭоуп... Сбықәшаҳаҭуп, Галиа,— ибылуаз арԥыс ихы-иҿи игәыкуаз аҭыԥҳа лнапы ҟәымшәышәқәеи ирықәхәмаруаз акәаҷаб алашара ԥсыда еиԥшха, ишгацыз игон Васили ибжьы. — Зегьы бзиахарц ахәҭоуп... Ибзиахоит... Амра гылоит, аԥсабара шәҭуеит... — Васиа иблақәа рыҵкар аацәаакит.
Уинахыс Васиа ишоура иаҳагьы ишьҭыҵит, атәымажәақәа рҳәара далагеит: ашкол ицҭаз ракәу, изхара изымбацыз ауниверситет аҿтәи иҩызцәа ракәу здырхуадаз, џьоукы рыхьӡқәа еиқәиԥхьаӡон, дрыԥхьон, драцәажәон. Нас, «аспанка» чымазара еиԥш, иаразнак аибашьра иааҿанаҟәшәаз иан, иаб, иаҳәшьа рышҟа диасит.
Ахаангьы абас ачымазаҩ гәаҟ зымала знапы данымхалацыз Галиа дшәаны, лшьымхқәа лыҵамгыло, лыц-лышә еихамгыло, аҟәараҳәа дыхьҭышьуан.
Ашара шәытаӡа адәы ианаақәлоз, Васиа итәымажәақәа даарҟәаҵын, маҷкгьы дааҭынчхеит.
«Дзыцәамашь?» — лхы дазҵаауа, лыҩнапык лгәыҵаԥса, акыраамҭа дгыланы дизыԥшуан Галиа. Нас, лцәа-лжьы зегьы хьынҭыџьӡа, деиси-еисиуа амардуан дҩаҿалеит.
Ашьыжьгьы алахь еиқәышьшьы иҟан. Аухантәарак еишьҭаҩуа еишьҭаз, аԥҭа кьынтыжәқәа рҽеимардан, ажәҩан аҳаша аҵдыршазшәа, ицәшәшәы-цәыхәаӡа иааԥшуан.
Ҳаԥык уныҵалазшәа акәын ахьҭа-цәаакы хьанҭыџьӡа ишаауԥылоз, иацы аахыс мцаԥхара зымбацыз хыхьтәи ауадақәа рҟны. Галиагьы цқьа аҽеилаҳәаха ламраӡакәа, ахьҭа анапы ҭыԥсаақәа дааиԥхьыршьшьааит. Ақьышә хәыҷы хаҵааны, ахьаԥарч еиԥш ацәа иҭаланы, акәакь икҿаршәыз Пушок ҩагылан, Галиа иаалыҵагьежьит.
— Уу, Пушок рыцҳа, Пушок! — Галиа уи ҩышьҭылхын лхамы иааҵалкит.
Аласба агәы ԥшаан, иркьыкьӡаны аҵәыуара иалагеит. Убри аминуҭ азы, ишынеималҭәарыз дааҟалеит Галиагьы. Иаалыкәыршаз лдунеи, изаҟаразаалак џьара ԥха-ԥсык аламызт — аҩцара иныҵганы, ацәыкәбар иныҵарыжьыз аиаҳәажә еиԥш акәын ишылбоз.
Еиқәхьаԥи, изықәшәаз рхы анраала, акәакь игҿаҟәыҟәыз астол хәыҷы иқәын — ҵыԥх сентиабр акы азы ашкол ашҭа илызҭамгалаз, зыбӷьыцқәа лзеихмыршәшәаз, ахԥсыха иахьымӡаз ажәабатәи акласс ашәҟәқәа.
Зны-зынла Галиа урҭ аахлыртлоит, аха аурокқәа ахьлырҭаз лыздыруам, дахьақәшәаз даԥхьоит, дзықәшәаз лҳасабуеит, нас, лаӷырӡқәак наргәылаԥсаны, зҿаҵахәы афаха иахьымӡаз аибашьыҩ иан лчықьмаџьа еиԥш, рҿқәа налыркуеит.
Микола дахьышьҭало ихаҿы игылоу ашкаф хәыҷы иҭакнаҳауп, ан лыԥхыӡ-фҩы зху, илызмырхаз лымаҭәақәа. Галиа лышәҟәқәа рҿы днаӡаанӡа, уи ашкаф ашә аалыртуеит — азныказы лан дналгәыдԥшылазшәа иԥхьаӡаны лгәы нҭгәырӷьаауеит. Нас, игәырмаҷгаха иаалҿашәшәауа аҩшьыга афҩи зыжәҩахырқәа рҿы акнаҳага аҭыԥ ылхны ихшьу амаҭәақәеи дҩеилыршьаауеит. Уи, лыҩнапыкгьы нарыкәырша, иааидыҳәҳәала игәыдылкылоит лан лымаҭәақәа.
«Ус ҟабымҵан, бан дбыкәыхшоуп, сара исызнымҵыз бара инҵы, сара сызхьымӡаз бара бахьӡа! Бан дбыкәыхшоуп, бан дбыкәыхшоуп!..» — Иааҟәымҵӡакәа лгәы иқәыҩуа иалагон, лан леиқәыкра ианналагоз, лԥышә хьшәашәақәа аарла иҩеиқәыхны, илалҳәаз ажәақәа.
Абарҭқәа рышьҭахь, Галиа лышәҟәқәа рҿынӡа рацәак алаӷырӡ лызнагомызт.
Микола иԥҳәыс данԥсы ашьҭахь, ҩба-хԥа хчы рбааны ихчнихит, аха усҟангьы, уи аахысгьы, лаӷырӡ-кәармак иҿшәаны иԥҳа илимырбеит.
– Бысҭыҳә, наҟ, агәырҩа лаӷырӡыла бзахәом, — дналықәыцәҟьон Микола иԥҳа, дышҵәыуа ангәеиҭалак. — Иаҳхаҳаршҭроуп, уаҳа ԥсыхәа ыҟам, сыԥҳа, — нас, ицәажәара аарԥшқаны, инапы лхы инықәишьуан.
Ахаҵа аԥҳәыс, ԥсыхәша дицәыӡиижьҭеи, аԥҳа ан-цәымзаркыра длыцәкьаҭеижьҭеи абри аҩнаҭаҿы, акыр-кыр ҳәа, ԥаса еиԥш, ччабжьы ҩнымҩыцкәа ишыҟаз ауп аибашьрагьы ишалагаз. Аӷа иааира, ашьа-ԥха алаԥшра, инызҭагылаз ашәа-ӡыӡара уҳәа, фырҭын-ҵас инырхагьежьын, ԥасатәи ргәырҩа рыхԥаа, инаскьаганы инанаргылеит.
Галиа, есышьыжь еиԥш иахьа, лан лымаҭәақәа лгәыҵалмыҳәҳәеит, лышәҟәқәа рдаҟьақәа лаӷырӡыла илмырцәаакит — инышьҭалҵаз аидара аиҳа ихьанҭаз аидара даҵан уажәы.
Пушок ҵаҟа иналыргылан, лхылҿы ҭаҳәҳәа адәахьы дындәылҵит. – Иҷахьаӡа иааԥшуаз лхы-лҿы кылҵәаны иаго инылҿашәшәеит ашьыжьтәи аҵаа-ԥша. Уаԥшаҵәык азна ашьха ӡыхь нылҿалҭәазшәа, деихыкка дааҟалеит.
Ақыҭа макьана абжак ыцәан, абжак ааԥшуан. Ирымҵажьыз аҵааршә саркьоушәа ианубаалон, ицәҳәы-ҟьантазӡа еилагылаз ашәаԥыџьаԥ. Алҩа кахәхәа-кахәхәа инырхылҵхьан, еимша-еимыта, ана-ара асы илагылаз ҩынқәакгьы.
Галиа аплита амца ҭалҵеит, ажә днаҵатәан агәаҽаҳәа илхьеит, лхы ныҵарҟьа иҵакны аҩны еиллыргеит. Уи иахьада абас лымацара аҩны дазнымхацызт азы, ҭыԥҳа наӡак леиԥшҵәҟьа лхы лбо дыҟан.
«Саб дманшәаланы дхынҳәуандаз уаҳа даҽакы саҳәауамызт, — дхәыцуан Галиа, ахш амҳаҵә ааҵшьуа аплита дахьахагылаз. Ахәшәқәа ааигар, усҟан сара ҳақьымк леиԥш Васиа снаидтәаланы дысхәышәтәуеит, ишьапы дықәсыргылоит... Нас? — лхы дназҵаан, лхәыцрагьы џыџӡа иаанылкылеит, лымҳаҵәгьы налымҟәыҵшәан, зшәах хаччала аҩеира иаҿыз ахш инӡаашәкәала ицеит. — Дныҵашәкәа дцарцу?! Аибашьра иалгаанӡа, ианалгалак, зынӡагьы?! Мап, мап!» — лгәы ҭыҵны ацара иалагеит, лымҳаҵә зӡаакәкәалахьаз ахшгьы агәы ҩылззан, аҽырҳәа акастриуль аганқәа инарыхьшит.
Абри аамҭазы, аҭынчра иалҩны машьынақәак рышьҭыбжь ллымҳа инҭасит. Инақәырццакны, амацәыс ажәҩан агәы шахәуа еиԥш, ашьыжьтәи аҭынчра агәы хәны, апыҟҟаҳәа хысбыжьқәакгьы аагеит. Галиа днышьҭшәааит. Нас, џьанаҭтәи ашәҭқәа реиԥш игәылыжны, акастриуль иахьшы илеиуаз лыхш амца иаахылган, зымҩа инықәыргыланы, Васиа дахьышьҭаз апогреб ашҟа излалыбаауаз ауада дныҩнаххит.
Ахысыбжьқәа еихсыӷьуамызт. Алыбаарҭа иамаз аӷәышә цқьа инахалыршәын, зқәыршә еиқәаҵәа шьҭассы, авараҿыҵәҟьа игылаз лан лшьапыла-машьына ааганы инақәлыргылеит. Нас, аԥышәа ду змоу аӡә, леиԥш, ауада блала иааимылдан, лаби лареи зкылԥшлауаз ахышә днадххылт.
Ахысбыжьқәа еихсыӷьхьан, аха ақыҭа ӷьал-палла иҭәын. Гагаҵас асы инықәылбаауан, ашьхымза иақәлаз аԥсынкәақәа реиԥш иҟьажәышуа, агәыларатәи аҩнқәа ирыбжьаз афашистцәа.
Ус, ҩыџьа, Галиараа ргәыла ԥҳәыс-еиба Мариа лбарҵа иааҵҵын, дара рыҩны рхы ақәк рҿаархеит.
Галиа днеилууаан, аԥырқь-ԥырқьҳәа амца ҩалыхҟьа-ҩалыхҟьеит. Азныказ, урҭ иааиуаз, адгьыл иҩыҵиааны, даҽа хҩык-хҩык наҟ-ааҟ иаарывагылазшәагьы лбеит. Лылацәақәа неиқәыԥсаны, лхы аҭӡамц инадылҵеит. Ус, дахьыҟоу-дахьану лзымдыруа, маҷк дгылан. Нас, лхаҟынтә-лшьапаҿынӡа фырхаҵа-нап дуқәак лхьысуа рҿылархазшәа, лшәара лхыҵуа-илхыҵуа, дзықәгылаз адгьыл ааимҟьаны, днахәлапҟа дцеит.
Лылацәақәа аахылтын лаԥхьаҟа днаԥшит: анемеццәа агәашәхәыҷы иааҭеибаҳәаны, ашҭа рҽааҭарыжьхьан.
— Аԥшәма, аԥшәма! — иаагеит урҭ рыбжьы жьакцақәа. — Зыԥсы ҭоу уаҩы шәыҟами?..
Галиа даакәанызанит, аха лҽаамылхын, ашырҳәа ашәахь лҿыналхеит. Ашә еицаадыртит анемеци лареи.
— Ууу, гәытен таг, фраинлаин! — иавтомат лоуижьҭын, апингвин еиԥш инапы хәыҷқәа рхахаӡа иҽааникылеит уи. — Шәыԥшӡара аҿаԥхьа схырхәоит! — нациҵан, атахҳәа ишьхәақәа неидкшаланы, иаԥхьаҟагьы днахырхәеит.
– Сышәзыӡырҩуеит! — лҳәеит Галиа лҽаарыцәгьаны, аха идысӡа иҟаз лыбз ишылҭахыз лхы илзархәомызт.
– Ууу, ақәыци ашәҭи еинаалом, аҭыԥҳа — ашәҭ абаҳчаҿы ишәҭлароуп, акәыц — абнаҿы, — анемец хылтыҿ ԥаҵаҟаԥшь, акан зықәтата иҟаз инапы-хәымса аҭыԥҳа лыхәдахь аҿынаирхеит.
Галиа атах аахлыргеит уи инапы азқәа. Иаргьы, дызблышаз акы днакьысызшәа, ашырҳәа иааидихалт, ихиҿы ныхшәаан, иавтоматгьы ааирмазеит.
— Акәты шәымаӡами, аҭыԥҳа, мырза ишәцәагама?— даарыдыххылеит, ахыбрақәа зегьы ырзаны иааиуаз егьи анемец.
– Усҭыҳә! — дылхьижәааит аԥаҵаҟаԥшь иҩыза.
Чынла аԥаҵаҟаԥшь деиҳазар акәхарын, егьи анемец цәабаа иҽеидыԥсаланы даагылеит.
— Дабаҟоу иҵәахны ишәымоу апартизан? — аурыс ҵаа иаршьшьаз иԥышә-ҳампал дуқәа ҵысҵысуа дҵааит уи.
Галиа дҩеилыблаа-ҩеилыблаан, лыблақәа акакаҷ аарыҵаԥсеит, аха мчыла лҽаамылхын дҵааит:
— Дарбан партизану зышьҭа ҳадыжәгалаз?
— Дбыздыруам?! — иавтомат аԥышә лгәы иныҵарӷәӷәаны, иҩыза ишҟа инапы неиҟьеит аԥаҵаҟаԥшь.
Аҩны илыҩнеибаҳәан, амацәыс еиԥш иаразнак ауадақәа зегьы ааимдырҟьеит. Минуҭқәак раԥхьаҟа, Галиа иҷыгәӡа еилырганы даазыдҵыз лыкҿаҩра ладырҳәы-ҩадырҳәит, ашқафқәа ирҭаԥшит, акаруаҭқәа ирыҵаԥшит. Галиа, абар ожәы-ожәы лыбаҩқәа неиҿшәшәап угәахәратәа, лҽеихарԥс дгыланы дырзыԥшуан.
— Дабаҟоу апартизан, дабаҟоу? — даалыдххылеит уажәраанӡа акәытқәа ирышьҭаз анемец.
— Сара апартизан ҳәа аӡәгьы дсыздыруам, ахаангьы дсымбацт, — наҭалкит Галиа, зынӡагьы рыгәхьаа лымкӡазшәа лҽыҟаҵаны.
Уи дналыдҟьан, дыҟамзар бсырбап иҳәауазшәа, аӡахыга машьына днадххылан ашырҳәа ақәыршә ҩақәижәааит.
Галиа арҵәаа ааҭлыргаразы аԥсык ауп иаалыгхаз.
Уи аамҭазы, амашьынақәа рышьҭыбжьи амотоциклқәа рыҟьаԥҟьаԥ бжьи аҳауа иалҩны аҩны иааҩналеит. Ахагара ззааны
иҩназ анемеццәа џыџ-џыџӡа иаагылан, рлымҳақәа нкыдырҵеит. Амоторқәа рышьҭыбжь есааира ирацәахон. Нас, аԥаҵаҟаԥшь акы неиҳәан, иикыз нкажьны, ашәахь иҿынеихеит, егьигьы Галиа длыгәҭасны дынцәыҵаирххын, днаишьҭалеит.
Абар ожәшьҭа хымш ҵуеит Лиошка ачаӷьа иҿахьы иааимгоижьҭеи. Агьыргьаласа ихоушәа, дзыдтәалаз аџь-ҟата дахьакәшоз, шьымхышәара дынҭашәауа иаакәыршаны иҭижааит.
Ахымш рызгьы шьыжьхьа идимкылеит, аха, ԥаса ишыҟаиҵалацыз еиԥш иаарымхны, иршәны асы илеимыжьит, иназгазгьы ран лхәы римҭеит:
— Исҭахым, шәара ишәфа, — иҳәеит, иблақәа ахәамырԥшӡакәа зымҩа дыԥшуа.
Зыхәба, уи иҟаиҵаз аниаҳа, дааԥышәырччан, еихәылшаауа иаԥхьа еиқәыз амца дыҽҳәаԥшуа акыраамҭа дтәан. Нас, ижәҩахыр иҭарԥаз ихамы ааишәиҵан, иара ишҟа иҿынеихеит.
Абри аҽны Лиошка изнаргаз ашьыбжьхьа идикылеит.
«Аӷацәа рзы иумоу ацәымӷхареи иулоу агәымшәареи ракәымзар укнасҳауан», — иҳәазу, мшәан?! — Даҭикәа иажәақәа дрызхәыцуан Лиошка, ахԥа-хԥа ҳәа акрыфара дахьаҿыз. — Макьана уабаҟоу, аҩыза акомандир, иҵегьы судыррацы уҟоуп... Уабџьар зқәукыз кәлаауа иузылашьҭуа џьушьоит, аха у-Кавказ қәыԥшыга ду уамжьаатишь... Ҳы, ишсашәҳәара, Белоруссиаа рҭыԥҳацәа ирыхьша сара исыхьааит, изгашагьы сигааит, иҳәазма?! Ааи, ааи, уи урҭ дгәыӷырҭа дуны дрызкашәеит, ус иҿашәааит! Ҳара, дара рзы ашьа казҭәо ауаа иаҳцәихьчоит, арахь уаҵәы фрицк икәашьшьы инаицшьҭалоит, ма полицаи-ԥсахҩык аҳамам дҭартәаны, изқәа аӷәырџ-ӷәырџҳәа ирҟәыҷуа днеихагылоит. Усҟан иҟауҵо сымбари, аҩыза акомандир!» — Лиошка ихаԥыцқәа аҿҿа аарыҵирган, ацгәы абз аннашьылазшәа ицырцыруа иикыз исындыкәыр ыршәны асы инылаиршәит.
Ашьыжь, еилганы, ицқьаӡа иааԥшыз амш, уажәы еимаҷыҩны, ишналагарыз аҽырхха иԥшын. Иаха аахыс аҽырхиара иаҿыз апартизанцәа, уажәы рҽеиқәыршәшәа, амҩа анықәларада ус рымамкәа ихианы игылан.
Молодечно, Красное, Заславль уҳәа ақалақьқәа ирылсны, Минскҟа инагаз аихамҩа ду агәҭаҵәҟьа ааихызҵәоз аӡиас Свислочь ихыз ацҳа аԥжәара ргәы иҭан. Уи аус рҽаладырхәрацы арахь иааз, Ковшовотәи анхацәа быжьҩык, уажәы, равтомат ҿыцқәа ирыҵаҽырбо, зымҩа игылан акы иалацәажәон.
— Ԥшьшьала, Кәыкәла, ԥшьшьала, уҿы ԥымжәакәа акрыф! Ыы уԥсы мыжда, уԥсы! — абду Филат иҽы давагьежьуан: зны агәчама ҟьаҟьа инапы нықәишьуан, нас азқәа, ахәда, агәыҵа... Иаргьы, алакәымҳа-бӷьы еиԥш ах-баз ду иаларкьакьаз алымҳақәа леивых-ҩеивыхуа, аԥышә иҭарԥаз аш-ааҵәа аҭырбзаара иаҿын.
Кәыкәла зҵаҳәаз аҽыуардын аидара ақәҵаны, амшьамба ахаршә игылан. Уи иақәын ацҳа злаԥыржәашаз аминақәа, аснариадқәа, ажәакала, изҭаарацы ргәы изызҭаз «асасцәа» рзы инеидыркыла-ааидыркылаз ахәҷымыҷ зегьы.
Даҭикәа дықәгьежьааны адҵақәа рыҭо дрылан. Апартизанцәа рлагер хәыҷы аҿы иаанижьит Лиошка дналаҵаны фҩык апартизанцәа.
Верскгьы имныҟәацкәа, илеихашәа ихәлеит. Асы иҵнарлашаауаз абна инылшәаны, аҭаҷкәым иадыргазшәа еилшәытаа-еилшәытаа ишьҭаз адәеиужь ду ишнықәлаҵәҟьаз, аԥҭақәа зынӡагьы илаҟәын, ақәа кыдҳаны иналагеит. Апартизанцәа рныҟәашәа ааиҵанаҟьеит уи, рабџьарқәагьы ныԥхьаркит. Аҽыуардын иақәыз рԥжәагақәа дмырбааӡарц нарыдҵаны, анаатә шиҿанаҳәоз, аколонна аԥхьаҟа иҿыҩеихеит Зыхәба.
Рымҩа еихызҵәаз ацгәы-еиқәаҵәа еиԥш акәын апартизанцәа ари ақәа ишахәаԥшуаз. Иаргьы цас ауазшәа есааира аҽарӷәӷәон. Уажәраанӡа, ахәырд-хәырд ҳәа излагылаз асы тыҩын — иқашь-хьасаха арха иаақәтәеит. Ақәа алагаанӡа аӡмахқәа ахьҭатәаз уаҩы ибартә иҟазҭгьы, уажәы зегьы еиԥшхан, апартизанцәа шнеиуа аҟыԥ ҳәа маҟҿаҳәара асырӡ хьшәашәа инӡаашьшьыла ицон.
Минуҭқәак рхы-рҵыхәала икәматырхеит урҭ, аха аӡәы илахь еиқәны, ихы дахашшаауа убомызт. Кәыкәла хәцәырххо, инанагоз аҽыуардын иавагьежьуан ааигәа-сигәа иҟаз зегьы: џьоукы аԥхьа игыланы, аӡы ахьҭатәақәаз гәаҭаны иавыргон, даҽа џьоукых, иахӡыӡаауа аныҟәашьа здырҵо асаби иеиԥш, наҟ-ааҟ акылаҵәқәа кны, иавагыланы, иацхраауа инеиуан.
— Ҳо, ҳо, ҿашәа змауз, Кәыкәла... Ԥшьшьала, ԥшьшьала, иууазеи, абаҩдан! — иҭахәаҽӡа, ақәа иалҩны иаагалон абду Филат ибжьы. Уи ижакьа иалкәкәаны инеиуаз аҩар, ихәда иҵкьаса, ицәа-ижьы иахьыӡсаны, ишәарыцага магә-хәҵәҩагақәа ирҭаҭәон.
Ақәа ҿааихак ҟанаҵомызт. Зны сбашәагьы акы наланаҵалон, аха адгьыл аҿынӡа алаӡаха амраӡакәа, ақәа цырақәа
ицҟьа-шәҟьа иргон. Адәқәа рацәаны ирхысит, абнақәа ирылсит, иааԥсеит, икарахеит, ирылҵуаз аԥхӡи ирхьыӡсоз аҩари еиҟарахеит.
Аҵх агәҭа ааҩнашоны, даҽа дәеиужь дук раԥхьа иаацәырҵит. Ақәагьы маҷк аҽааиқәкра иаҿын. Ана-ара, ихаҟә-хаҟәӡа алашьцара иалубаауан ирхны еиқәыз ачахәҵәы.
Даҭикәа дааҭгыланы ишьҭахьҟа днаԥшит: аҵыккара иаҿыз ажәҩан акалҭи ауапцәахәы аԥштәы змаз адәеиужь-ӡымҟатари инарыдибалеит «уаҳа злоу иԥсра убеит» ҳәа иззынеихмыркәо иааиуаз ипартизанцәа. Игәы иаарыцҳанашьеит.
— Шәаагыл! — ибжьы мырдуцәакәа, иаԥхьа иааиуаз ираҳаратәа ҿааиҭит Зыхәба.
— Шәаагыл, шәаагыл! — аԥшатлакә еиҳа иласны, аҵыхәанӡа зегьы иааимырдеит.
Апартизанцәа ирцәыбааӡаз рабџьарқәа иаразнк идрыцқьеит, џьоукы, абду Филат ицхрааны Кәыкәла хәыҵдыртлеит. Нас, ачахәҵәы еимырттаны иахьынцәыҵалаз, али-аԥси рыбжьара ацәа инҭаҳәахаа иагеит.
Зыхәба, Лихардови, Весницкии, Дубанеци, Бистрови, нас аҭыԥантәиқәа даҽа ҩыџьаҟеи даарыԥхьан, ичаҟәаӡа еиқәыз чахәҵәык рҽаагәылакшәа иаахдыртлеит, Ар Ҟаԥшь ргенералтә штаб иҭнажьыз Белоруссиатәи аобластқәа рыхсаала. Уи уажәы ааигәыоуп Даҭикәа ианиԥыхьашәаз, аблаҷыц еиҳагьы ихьчоит.
— Уажәыҵәҟьа ҳахьыҟоу здыруада? — дҵааит ркомандир зегьы рхы анааиларкҵәҟьа.
– Гәыти Роговичи ақыҭақәа рыбжьара ҳааины ҳаҟоуп, – наҭеикит аҭыԥантәи апартизан ҿыццәа аӡәы.
Зыхәба иџьыбаҭаҵа ифанар хәыҷы ԥшаауа, ишнеиуаз урҭ ақыҭақәа еиҿаԥшуа иахьаныз аҽааннакылеит. Зегьы ԥыҭрак рыхқәа ақәгәаны иахәаԥшуан.
— Даҽа ҳахьааз аҟара ҳагуп, — иҳәеит Даҭикәа, даақәыԥсычҳашәа. — Хә-сааҭк ҳныҟәахьеит, ҩ-сааҭк ҳацәар, инхо аамҭа ҳазхоит, — инациҵеит, исааҭгьы днахәаԥшын.
Зыхәба иҩызцәеи иареи, иара уаҵәҟьа ачахәҵәы иҩаӷралан, рхы рнапы наҵарҵаанӡа ацәа иаашьҭԥаа иагеит...
Ҩ-сааҭкгьы цқьа имцацызт, Лихардов Зыхәба данааирԥшуаз. Уажәоуп уи, ачахәҵәи ицәа-ижьи еицхырааны, еиқәыбааӡа ишәыз имаҭәақәа андырԥсаҳәаз. Аԥсра аиԥшгьы иԥхьаӡон «ииарҭа ԥха» агәылҵра.
— Абас ирласны ицама, мшәан, ҩ-сааҭк? — ицәеижьы еиԥшҵәҟьа ибжьы хьынҭыџьӡа дҵааит Даҭикәа.
— Ицагәышьеит, сыҷкәын, ицеит, — инапы разқәа, абҵас икомандир изқәа ҟьаҟьа инкыдишьылеит Лихардов.
— Ақәа? — деиҭаҵааит уи, ачахәҵәы еимырттаауа агәылҵра дахьаҿыз. Аха, иажәа аҭак иаҳаанӡа апыҟҟа ааиҿдыргеит аԥша еиларҩынтны иаанашьҭуаз ақәабаасабаа.
— Амшгьы уаха аӷа изы илԥханы иҟалеит, — ихәеит Лихардов.
— Иаабап, ҳара ҳамш иара изы илԥханы ишыҟало, — иԥсахы ԥыжәжәо, иднаҳәалоз анаатә изқәа амҵак, аттаҳәа иҳәынҵәрақәа реибаркра даҿын Зыхәба.
Амш ҿааихак-мҩа амамызт. Уажәраанӡа ишаҭахыз икыдҵәаны алеира иаҿыз ақәа, уажәы аӡы ихнаҵаз акаканцәа еиԥш иҟьо, аԥша иаманы иқәуп. Ԥаса еиԥш апартизанцәа рымҩа арлашомызт иӡымҟатархаз асгьы. Шьаҿак анаҩс убла аҵәы хызқшало ауаҩы дгылазар дубомызт, убас илашьцан.
Ахра ҭакнаҳақәа ирҿоу альпинистцәа реиԥш, зҽеидмыршәа инеиуаз апартизанцәа, раԥхьа игылан, зхәыҷра аахыс абарҭ аҭыԥқәа ирышьцылаз, ибзианы издыруаз аҭыԥантәи анхацәа. Аха урҭгьы, сааҭк, ҩ-сааҭк ианныҟәа ашьҭахь, ахаан изықәнамгалацыз тәым дгьылк ианиазшәа, зегьы еилашьыхааны ирбо иалагеит. Уажәы-уажәы иааҭгылон, напышьашәала рымҩа рыԥшаауан, ирцәыӡуан, еиҭарыԥшаауан. Аҵыхәтәаны зынӡагьы имҩахҟьеит.
Аарла иаацәылашоны, аххыҳәа инеидаҳало, ргәы рҽанӡамкәа, аҭҩа зынтәаланы иҟаз улицак ахыгә-сыгәҳәа инангылеит. Ақәагьы аахыкәкәахьан. Ацәгьаура згәы иҭоу ауаҩ ихылԥа абз еиԥш, рбарҵа кәамҟьа хәыҷқәа рылахь иҭаршьшьы, ԥха-ԥсык рылаӡамкәа, аулица наҟгьы-ааҟгьы иаваӷӷаа иҩашьҭын ахыбра хәыҷқәа.
Апартизанцәа иаразнак рышьҭахьҟа инеиҭаԥан, иаазлыҵыз абнаҟны рҽааԥхьаркит. Урҭ аӷеи дареи ааиҿаҳазшәа ргәы иабан — иаалахҿыххеит, рааԥсарагьа азныказ инарыхҟьан, ргәы цҳафыруа, рабџьарқәагьы аадырмазеит.
Аибашьра шыҟалазгьы амаҳацшәа ираҳаҭӡа, ацәа акәа аҽҭаршәны игылан ақыҭа. Еимыгга ашара иаҿын. Зыҽзырдаз ажәҩан ԥштәыда иадубалон, ицәҳәны, ихаха-чахаӡа игылаз аҵла ӡлачқәа.
Аӡысаамҭазы аӷьара иқәхаз аџьықәреи-жәла аиԥш акәын иӡлачны ишыҟаз урҭ ирыҵагылаз апартизанцәагьы.
Ақыҭахь идәықәырҵаз аԥшыхәцәа, рацәакгьы инымхакәа ихынҳәит. Урҭ ирыцын, макьаназ цқьа ацәа иалымҵыцыз ҭаҳмада еилабыҭәки агәыр аҵа дынкылуршәаратәа иҟаз ҷкәын қәыԥш еилҟьа-еилӷәыцәки.
Даҭикәа, урҭ Гарԥынтә иҭаазшәа ауп, дреихырхәаӡаны аԥсшәа шреиҳәаз. Нас, иҳашәҳәозеи ҳәа аанарго рҩыџьагьы илаԥш нархигеиг.
Аҷкәын, игәы иҭаз зегьы ҩеины иԥышәқәа ишрықәкыз удырратәа иҵыс-ҵысуан, аҭаҳмада иахь дхьаԥшуан, дыҳәҵәы-ҳәыҵәуан. Аҭаҳмада дааганы, адыхҳәа раԥхьа днадырсызшәа, дымҵысӡо дгылан, иџьымшь еилыжәжәақәа ирыҵагьежьуаз ибла-гәыразқәа рыла Зыхәба дкылҵәаны дигон.
Аԥышәа змаз аиурист, азныказ, урҭ аблақәа рҿаԥхьа аҽынкылара ааицәуадаҩхан, харак идушәагьы ихы бауа даакәанызанит.
— Араатәқәахап?—иҽаалихын, иаарԥшқаны дҵааит Даҭикәа.
Аҷкәын дырҩегьых дааҳәҵәы-ҳәаҵәит.
Ус акәзааит, нас? — ибжьы дагәаӡа, иԥаҵақәа иаарылҩит аҭаҳмада, ԥыҭрак ашьҭахь.
– Иҟоу аҭагылазаашьа еилаҳкаар ҳҭахуп, — Даҭикәа дааигәаӡаны даарыдгылеит.
– Ыы! — дааӷьаҵәы-ӷьаҵәит аҷкәын.
— Усҭыҳә! — дихәамԥшӡакәа днаиқәымчит абду. — Зҿы аус сымоу шәысзымдыртеи?
— Ҳара ҳпартизанцәоуп, — имӡаӡакәа аҭак ныҟаиҵеит Зыхәба.
Абдуи амоҭеи неихәаԥшы-ааихәаԥшит...
Урҭ аҩыџьагьы неиҭа-неиҭасуа, иҟаз аҭагылазаашьа ахьынӡеиҭарҳәоз, ишшарыз ишеит. Ақыҭа ацәа иаалҵын, иааҳәцы-мцит. Ашәык аӷьеҩҳәа иныдҳалеит, жәқәак рыҟаабжьы геит, аҩнқәагьы ихәхәа-хәхәаӡа алҩаҵә нырхылҵит.
Иҭагылаз аҽқәа реиԥш иаргьы ргар ҳәа ишәозшәа, амҩа нымҩахыҵ, абна аҽцәыҵак игылан аҭаҳмада иҽҭра. Апартизанцәа гәаҟны ишыҟаз аниба, аҭаҳмада раԥхьа днагылан, рацәак уаҩы илаԥш иҵамыршәакәа, уи аҽҭрахьы илеигеит. Аҽ-хыцәгьа ашьхәа иқәырҵәиааны иҩаурхәмарратәа иҭбаан ахыбра. Апартизанцәа ласны ана-ара аррымца еиларҵеит. Џьоукы ҽԥынгылан, даҽа џьоукых рнапы ыргьежьны игәыдыркыларц рҭахушәа, рымҵәыжәҩақәа рхахаӡа, ргәы амҵак иҽҳәатәан. Ирхылбыбуаз ахылҩа-ԥсылҩа, аҽҭра ныҩннарҭәаан, аӡәи-аӡәи гагаӡа еибабо иааҟалеит.
«Арҭ изларҳәаз ала ацҳа ашҟа неишьа ыҟам”, — дхәыцуан, Даҭикәа, аиашьыкь ҟәарҽар ахы дықәтәаны, иблақәа ааихмырсыӷьӡакәа амца дыҽҳәаԥшуа. — Ацҳа абӷашшара еиҩҵәаны, ажыҟҳәа илашьҭтәуп, ешелонк иадамхаргьы, аӷа ир рыԥсыжра уаҟа иҟаҵатәуп, аха ишԥа?! «Инеиҭа-неиҭасуа, уи ацҳа зыхьчо ҵҩа рымам», — иҳәеит аҭаҳмада. «Сара знымкәа, урҭ шаҟаҩ ыҟоу сыԥхьаӡарц сҽазыскхьеит, аха шәҩык рҿы саннеилак исцәеилагоит», — иҳәеит аҷкәын. Ҳара усҟаҩык ҳаҟам, бџьарлагьы дара еиҳа еибыҭазар акәхап. Акырқәагьы ҳаилыршьаахьеит... Абаагәыара шыԥҽтәу анудыр, уи ухы аҵкьыс ишыӷәӷәоугьы удыруазароуп... Ҳы, рхылԥа ақә аҵыс ҭаҳәуа акәымзи, мшәан, урҭ ҳақалақьқәеи ҳқыҭақәеи ргәыҵҳәаны ишцоз, ма рышьҭахьҟа инхаз ауаа атәарбозма, ак зылшо џьара аӡә дыҟоуп ҳәа ргәы иаанагозма, решелонқәа хысхысуа изқәу аихамҩақәаҵәҟьа ҽеишәа ирыхьчомызт. Уажәы?! Уажәы, реихамҩақәа рыбӷа еиҩҵәҵәа, рыцҳақәа еиларбганы, решелонқәа еилаҟәыбаса ирбо ианалага ауп, ирзышҳаму адгьыл ишықәнагалаз анырдыр... — Даҭикәа амца ибла ааҟәиган, апартизанцәа днарылаԥшит. Уажәгьы, рцәа иақәбоз рымаҭәақәа ирхылҩыруаз ахылҩа-ԥсылҩа ҳанта-ҳанто аҽҭра иҩнан. Амца аԥхара злысхьаз џьоукгьы, рылацәақәа еидҷабло, ахырсысра иаҿын. — Ауаа рыԥсҭазаара хьчатәуп, макьана ҳаԥхьаҟа ақәԥара ду ҳзыԥшуп!..»
Аихамҩеи ацҳаи рышҟа ԥшыхәра иршьҭызгьы, уаҩ дзеигәырӷьашаз ажәабжь аарымгеит. Абдуи амоҭеи иаарҳәаз зегьы ҵабыргхеит: ацҳа нырцәгьы-аарцәгьы, аԥшь-кәакьҭакгьы рҿы игылоуп авишкақәа. Урҭ авишкақәа ирықәгылоу аӷа иҟарулцәа, рнапсыргәыҵа иангылоушәа ауп ацҳа акәша-мыкәша зегьынџьара ишырбо. Уигьы азмырхакәа, урҭ, абри ацҳа иаакәырашны, амыӷ зԥыцкылҳәҳәо иҟоу ҭелла иҭарлаҳаит. Аҭаҳмада имоҭеи иареи изларҳәаз ала, урҭ аҭелқәа атокгьы рықәхәмаруа ирықәзаап.
Ари ажәабжь зыпланқәа хнарбгалаз апартизанцәа, ргәалаҟазаара иаразнак аҽаԥсахит.
Иамур, бџьарԥынҵала иганы, нас, иҳархәашап акәымзар, аранӡа ҳааны, уи ацҳа Свислоч аӡы инӡаамыртәалакәа ҳцом хәа иқәгылақәазгьы ыҟоуп аха:
— Иахьа ҳазҭагылоу ҳаамҭаҿы, — иҳәеит Зыхәба, ҭынч дацрамлакәа, — амала аҽшьра — аԥсадгьыл аԥсахра ауп иаанаго. Знацәкьарақәа зегьы абџьарны иҭыҟьҟьо икылатәоу ротак аӷа ир, инеины ахыԥҳәа аҽырҿажьра, ҳара ҳзы амала аҽшьра
иаҩызоуп... Ари аихамҩа ацҳа иаақәсуа аӷа, иешелонқәа мҩахыҵны, акаҭран-мҩа иауқәлахуа, урҭ, ишыжәбо, ицо-иаауа аихамҩа иқәуп. Насгьы, еилкааны излаҳамоу ала, аихамҩа иаҳа имаҷны ирыхьчоит. Абраҟа аус ааур, ҳалҵшәадахап ҳәа сыҟам...
Иаха шаанӡа ҿааихак ҟазымҵоз амш, уажәы акалҭ ҩҵыккан, ҟаитан иаҵәала ихдырҷазшәа иааҟалеит. Инеилыҩры-ааилыҩрыз аԥҭа хәылдақәа, реимҟьара ибыжьшәшәаны зҿаазхаз амра ашәахәа хьтәы рахәыцқәагьы рыҽныларыԥсеит иқашь-ӡымҟатараха ишьҭаз асырӡ хьшәашәа. Аӷа ицәымӷхара иршны иамаз апартизанцәа ирҷыдахаз, урҭ иаарыкәыршаны иҟаз аԥсабара зегьы, аӡмах-ҩежь ҟазҵаз асып цәеиқәара аиԥш, ихьынҭыџьӡа акәын ишыҟаз.
Аҭаҳмада иџь-мцеи какал аныркуаз инеимда-ааимдо иржәыз акартош уатка фыҩ-ҟыри зыԥсы ҭарҵаз апартизанцәа, уажәы, илахҿыхӡа аҽҭра иаадәылҵын, абна аган рҽаҭаны, иаха излааз рышьҭра иқәланы идәықәлеит.
Хԥаҟа верс иныҟәахьаны, еиваҩуа адәы иқәланы ишнеиуа, амаҭқәа реиԥш абна цәеиқәара инылаӡ ицоз, арельс дуқәа ҩба рылаԥш иааҵашәеит.
Ашыр-сырҳәа зегьы рҽынаԥхьаркит: аҵла иазааигәаз — аҵла иҽнаваикит, ачықь иазыманшәалахаз — ачықь, уаҳа ҽыҵәахырҭа змаузгьы — ибахҵәаӡа, иршәыз рымаҭәақәа, ачернила иӡаашәалаз арбага аиԥш, аӡымҟатар хьшәашәа ҩарылаҵәеит.
Апартизанцәа ахьылатәаз абнеи аихамҩеи ҩажәихәба шьаҿагьы нагӡаны ирыбжьамызт. Ҩахьхьи, адәеиужь ахаҿы иаацәырҵны, лахьхьи, дырҩегьых абна еиқәара инцәыҵалоз аихамҩа, уиаҟара ишьҭыхымызт азы, наҟгьы-ааҟгьы унапсыргәыҵа иангылоушәа иубарҭан. Омашәа иуабаша, икылкааны, шә-партизан блакы зхәаԥшуаз аихамҩаҟны иҟаз аҭынчра ауп: Свислоч аӡы ихкьакьалоу ацҳа ротак, ма баталионк аӷа ир ирыгәҭылакны иантәоу аамҭазы, абраҟа кьоу зҳәара аӡәгьы дықәыршәым. Уи акәым, усҟантәи аамҭазы, аӷа ҩадахьтәи аихамҩақәа апартизанцәа рцәыхьчаразы ихы иаирхәоз: аҭабиақәа, адотқәа, аҭелеилаԥа уҳәа араҟа акгьы ахәынга убом.
Иҟалап, сааҭыбжак аиҳагьы урҭ рыԥсы ӡаны, абри амҩа иахылаԥшуа итәазҭгьы, аха машәыршәа акәзаргьы аӡәы аихамҩа дадырбаломызт. Абри аамҭазы, алҩах-цәы кьларӡа азқәа иқәҵаны, иҳашԥышуа адәы аҵыхәаҿы абна иаахәыҵҩрын, амраҭашәарахь ала ахы рханы, дырҩегьых абна инылашьшьы ицеит ешелонк.
— Адольф ихәцәа изыргоит, — иҳәеит Зыхәба.
— Иара иаԥхьа зыԥсы анцәа изҭаз иҩызцәа гәакьацәагьы, — нациҵеит Миша Дубанец.
– Ах, уаргьы-саргьы аԥсра ҳақәшәахгьы, уаб идгьыл уқәушәа, гәата-бӷата ушԥаныҟәоишь! — аҵааҵла хьшәашәа даваӷәӷәа дахьавагылаз, дуарчаруан Онуфри Бистровгьы.
Есааира зҟыгә быжьқәа маҷхоз аешелонгьы, аеҵәа акыдшәара еиԥш, амраҭашәаратәи аҵыккара иналаӡ ицеит. Аихамҩаҿы шҭынчрац иааҭынчрахеит.
«Исгәаԥхом сара абри аҭынчра, — агәыҩбара дааимнарххеит Даҭикәа. — Ҳрымҭизааит аҭаҳмада имоҭеи иареи?! Адырра зырҭаз аӷа иҽырмазеины дкылатәазар? Мап анакәха, асҵәҟьа кашырра уаҩы ибахьоу...»
Абри аамҭазы, егьи аҵла ашьапаҿынтә дыԥаны дааидԥалт Кузма Лихардов:
— Аҩыза акомандир, абри аӷа иҟаиҵо агәызианра сгәаԥхом, ҳҭимзааит абраҟа! — икомандир илымҳа дынҭахәыҭхәыҭит Лихардов.
— Аԥшыхәцәа дәықәҵатәуп, уҽазкы уи, — инаидиҵеит ргәыԥ аиҳабы.
Уажәазы, ироуз агәыҩбара ҵабыргу, иҵабыргыму еилымкаакәа, аӷа рызқәа наимҵакны, хьаҵшьа рымамызт — иахьыҟаз аҭыԥ аҿы рҽырмазеины иаатәан, аԥшыхәцәа дәықәырҵеит.
Иԥшны итәаз асааҭқәа цазшәа рбазаргьы, аԥшыхәцәа рацәаӡак инымхакәа ихынҳәит. Урҭ анааигьы рԥышә ачча ықәыхх, инеихәаԥшы-ааихәаԥшуа, ирҳәара рзымдыруа, ԥыҭрак иаакәанызанит.
— Иҳашәҳә иҟоу! — рҟазшьақәа ицәымцхәхан дҩарықәцәҟьеит Зыхәба. — Аибашьра еилгеит, аҩныҟа шәца ҳәа шәарҳәазар шәахьнеиз, иаҳцәышәымӡан! — маҷк иааирхааит аҵыхәтәантәи иажәақәа.
— Аибашьра еилгаҵәҟьазаргьы ҟалап, аҩыза акомандир, — иҽеидыԥсала, аҵла изқәа аирха, икомандир иаԥхьа даагылеит апартизан-ԥшыхәцәа руаӡәы. — Ҳара ҳзыхьӡаны игәаҳҭаз — хәышә метр иахьаҵанакуа аихамҩа аӡәгьы ихьчаӡом, иаҳԥырхагахаша ԥынгылакгьы џьара иҟам.
— Кашырроуп?!
— Ус акәхоит, аҩыза акомандир!
— Иолки-палки! — иҳәеит Кузма Лихардов.
— Бистров! — Зыхәба дааиԥхьеит, аԥжәацәа ргәыԥ аиҳабы Онуфри Бистров. — Иумоу «учеиџьыка» уамеигӡакәа инықәҵа-аақәҵаны «астол» архиара уалага, — адҵа наииҭеит уи.
— Ҳаззыԥшу асасцәа лассы иҳахьӡап сгәахәуеит, — даалацәҟәысит Лихардовгьы.
— Уи ауми иаҳҭаху, асасцәа рыдкылара иахьа иауаабах, — Даҭикәа иблақәа ааихмырсыӷьӡакәа, ишьҭаианы аихамҩахь инеиуаз аԥжәацәа дрыхәаԥшуа, дцәажәон.
Бистров игәыԥ есааира аихамҩа иазааигәахон. Ус, арельс даш еиқәаҵәа дукәа зқәырдаз адырԥара иҩкыдыззалан, рыҽшаны аихамҩа иаахапапеит. Али-аԥси рыла, ашпалқәа рыбжьара напыла ибӷьаҭны ихәыҵыржаан, ҩажәа килограмм зкапануаз аминеи шәи-ҩажәа милиметр иҟоу апушка аснариади еихык-еиҵыкны илыҵарҵан, аԥслымӡ ҩарықәҳәҳәаны, еибарбылгьо рышьҭахьҟа илҭалеит.
Зегьы аныҳәаҩ ишиҳәара акәын ишцоз. Аминеи аснариади ирцырганы иааргаз ашашәа иҵегьы идроун, апартизанцәа хьаҵны рышьҭахьҟа инаскьеит, рҽырмазеингьы иԥшуа иаатәеит.
Аҟанҷ-хәац чымазаҩ абырфын рахәыц шаҿнахәаауа еиԥш акәын аамҭа еиҵыхәхәа, иканҭҳаиуа иқәланы ишцоз. Згәалаҟазаара есааира илаҟәуаз апартизанцәа, рылацәақәа уажәы-уажәы рхала рҽеиқәырԥсон, нас, ҿыц иааиԥылазшәа инеихырхәаны, ашыр-сыр ҳәа иаахыртуан. Уажәраанӡа, зкалҭ заҵәык ҟаитан иаҵәала ихырҷаз ажәҩангьы, уажәы, ахьаҟала еиԥш ицәҟәыншьан, иҵам-ҵамуа иааԥшуан. Амрагьы, апартизанцәа зымҵатәаз аҵлақәа рхықәцә иҩықәгылахьан.
Абри аамҭазы, иаалырҟьаны, абна аҩадахьала барбалқәак рҟыгә-чыгә бжьы геит, иашьҭырххны, ажанглиор ичанахқәа реиԥш алҩа хыгьежьаа-ҟьаҟьақәа еишьҭарххны ажәҩан иалаҵо, паравозк амацара, ихындыгәӡа, ԥшьшьала иаацәырҵит.
Апартизанцәагьы ацәа нарыхҟьан, иаразнак рҽаадырхиеит, амина иацыргаз ашашәа, знапы иамашәны изкыз аԥжәаҩы Бистровгьы иҽааирмазеит. Аха, апаровоз акгьы шацраҳәамыз анырба, зегьы неихәаԥшы-ааихәаԥшит.
— Рымҩа гәарҭоит, — иҳәан, ирхханы инапы иакәыршаз ишашәа ааиркәадеит Бистров.
— Ус анакәха, агәакьацәаҵәҟьа ашьҭахьҟа иаауеит, — наҭеикит Даҭикәагьы, илаԥш ааихмырсыӷьӡакәа, уажәы-уашьҭан, ианбасыҵабго ҳәа хрыжь-хрыжь иқәыԥсычҳауа инеиуаз апаровоз заҵәы дахәаԥшуа.
Уи апаровоз ашьҭыбжь цқьагьы еиқәымтәацкәа, згәы аҳәызба наладырҟацоз аҳәа еиԥш, амраҭашәара ҭырцәажәаауа, даҽакы аҵәаабжьы геит.
– Шәыҽшәырхиа! — акоманда ныҟаиҵеит Зыхәба.
Уи ашьҭыбжь есааира иааигәахон. Апартизанцәа шьымхахьы излагылаз аӡы хьшәашәа нырхашҭын, рнапы зыдшәыланы иркыз рабџьарқәа аадырмазеит. Ус, иаацәырҵит аихамҩа зегьы згәыҵҳәаны иааиуаз апаровоз. Иҭагә-ҭасуа, ҵыхәаԥҵәара рымаӡамкәа уи иашьҭан, аҳәынҵәа згәыҵатата иҟаз авагон-ԥха кәалаԥқәа.
Бистров ивижьит апаровоз, авагонқәа акы, ҩба, хԥа... Абри аамҭазы, шәақьк ахысбыжь иаҟараны, апҟеҩҳәа, идагәаӡа ҭҟәацыбжьык геит — уи агранат-ԥжәага мцымҳәарада аус ауит. Аха, макьаназ авагонқәа рымаша иахыҟьҟьа, еишьҭаланы инеиуеит, урҭ ирҭоу афашистцәа ҭынчуп, избанакәзар, раџьал зыҭаны идәықәырҵаз амашинист апаровоз иманы дымҩасны дцахьеит, аихамҩа аҵысҵәҟьагьы ахыԥраар шыҟамло ала агәра ддыргахьеит, насгьы аҽнышьыбжьон...
Бистров ашиԥка имыхьит: аешелон агәҭа ахьазеиҟароу инеиуаны, зны амцаԥшь еишьылӡа иҩаҵҟьан, иашьҭарххны, адгьыл ацәа иҭырӡыӡаауа, аминагьы аснариадгьы еихык-еиҵык еицыԥжәеит. Еилаҳанто иаахтәалаз алҩа иалҟьҟьаны, ԥшандагаҵас рҽеиҵыхуа, ишьҭууаа-шьҭууаа ажәҩан иазцон: ашпалқәа, аӷәқәа, аҭанақь-ҽыҭқәа, афицаршьнел иаҵәақәа, ахы-ҟаԥшьқәа, анапы-хәымсысқәа... Урҭ ԥыҭк ианыҩаскьалакь (досу рыхьанҭара зеиԥшроу еиԥш), иҿыцәааз ракета-ҵас игьежьны, зҽырҭбаауа ирԥылоз алҩа-хәашь иналаӡ ицон.
Макьаназ апартизанцәа «рмузыкада» шьҭыбжьы ыҟамызт. Аимыггара иаҿыз алҩа-хәашь иналырбааит, алаба иадыргаз амаҭ еиԥш еиҩҵәҵәа-еихыҵәҵәа, агәышҵа аарҳәны, аихамҩа наҟгьы-ааҟгьы иаважьыз аӷа иешелон. Апаровоз зынӡагьы иҟамызт, аешелон аҵыхәтәантәи авагонқәа хԥа, ашышкамс зхапапа амҩаду ианыршәлоу аӡырлашә-ҵыхәа еиԥш иҿахҵәаӡа, иласкьаганы аихамҩа иқәгылан.
Апартизанцәа русумҭа цқьа рылаԥш нахыргаанӡа, икаууа ирхатәаз аҭынчра ацәқәырԥақәа еинҟьаны, амцаԥшь аҿаадырхеит анемеццәа. Ихысуан, зыԥсы нхаз ах-вагонк ирҭаз аӷа ир.
Урҭ раԥхьа иахьаақәшәаз ихысуан, аха, апартизанцәа рҟынтә аҭак рауа ианалага, ишыцәаз рхы ԥызҽыз раӷа дахьтәаз еилыркаан, амца зыншыз ашышкамсқәа абажә шынрыжьуа еиԥш,
рвагонқәа ирҭыппы, аихамҩа наҟтәирахь ала рҽаважьны, рабџьар-мца зегьы уахь идырхеит.
Апартизанцәа адгьыл рҽаласаны инышьҭалеит.
— Шәеибахьчаны гәыԥ-гәыԥла ахьаҵра шәалага! — акоманда ныҟаиҵеит Зыхәба, иавтомат иаҿыҵҟьоз амцаԥшь иадибалоз авагонқәа илаԥш рҟәымгаӡакәа.
Ихысуа ахьаҵра иалагеит. Уацәымҩашьо агәра угартә иҟан, дара ахвагонкгьы ирҭахаз аӷа ир, апартизанцәа реиҳа хыԥхьаӡарала ишеиҳаз. Аха, уи, зхы ҭырҟьахьаз аӷа иабеидыруаз, иҿахысуа есааира абна рҽагәылархалон апартизанцәа. Амаҵәқәа ҿыҵәҵәа илашьҭуа, ирхашәышәуа ицоз ахымҩасқәа хҩышьҭыхра рырҭомызт. Маҟҿаҳәара еимгәҳәаны, аӡы иалаланы ишнеиуа, аҵаа-ӡмах инхәыҵашьшьуан уажәы-уажәы, нас, иаахәыҵыҵны, рыбӷақәа ырхәа, рԥышәқәа ӡаакыланы, дырҩегьых ԥхьаҟа еихон.
Апартизанцәа наскьацыԥхьаӡа, аӷа ихысыбжьқәа есааира абна иазааигәахо иалагеит. Ус, алашбыжьқәагьы иааиларԥсеит — афашистцәа азныказ ихәыҵҩрны идәықәлазаап, аха амаша еиԥш инызҵаԥшыз абна еиқәареи, итыҩны иҵатәаз аҵаа-ӡи, уаанӡа излаԥшхьаз ашьаԥхеи рхы аҭыԥаҿы иааргазар акәхап, абна иахьаалагылаз иаагылан, рабџьарқәагьы, рыхқәа реиԥш ишны иҟалаанӡа ихысуан, нас, иааҳәын, еилаҟәаҟәа еилажьыз ахәцәеи аԥсцәеи еилдыргарц рҿынархеит.
Апартизанцәа абна агәы иаханы акыраамҭа ицон. Ахысрақәа зынӡагьы еихсыӷьит. Минуҭқәак раԥхьаҟа, зыц-зышә еихамгыло ихьҭшьуаз ауаа, уажәы, рцәа иахьыӡсаны инеиуаз аҵаа-ӡы рышьхәаҿы илаӡаанӡа алҩаҵә ахылзза иԥхон.
Рыԥсы рыманы, еихҟьашаны еидаҳало, сааҭыбжак ашьҭахь апартизанцәа еизеит, амҩа ԥыржәарц ианцоз абду Филат иҽуардыни иареи ахьынрыжьыз, абна нылҵ адәҳәыԥш хәыҷы аҿы.
— Ииш, шәарҭ аҩсҭаацәа, шәнымҵәеи, шәымԥси, аха шәтәарҭа сагәӡыроуп, исаҳауан «шәмузыка» абжьы, — абду Филат инапы рџаџаӡа, иааилак игәыдыҳәҳәаланы игәыдкыло, дытроԥуа, дхагаха дрылан.
— Иолки-палки! — иҳәан, иҿыкәкәаны илеиуаз аӡы-ԥсы ааирыцқьеит Кузма Лихардов, Зыхәбеи иареи рылаԥшқәа анааиқәшәа.
— Ацгәы абла иаҳарҭәҳәаҵәҟьеит! — иҳәеит Даҭикәагьы аԥсышәала, амцаԥшь зхыҳәҳәыла иҟаз ибла-гәаԥшьқәа ахьҭоу умбо, аҳәынҵәеи ашәақь-лҩеи еилашьыхааны иҿатата дахьгылаз. (Уи иаԥсшәа гәхьааганы, абас зны-зынла ицәажәара иналаиҵалон).
— Ожәшьҭа аӡмах аҵаҟа сышьҭоуҵаргьы сраҳаҭны сыцәоит! — иԥсы ихәлаханы, дҳашҳашуа даарыдгылеит Онуфри Бистровгьы.
Апартизанцәа зегьы еизеит, Миша Дубанеци иацы рхыԥхьаӡара иацлаз аҿыццәа аӡәи рыда. Уажәы-ушьҭан иаацәырҵуеит ҳәа маҷкгьы иаарзыԥшит урҭ зхабар ыҟамыз.
Ауаа рышьҭарҵеит. Ирышьҭарҵаз абна агәҭа иаханы, дырҩегьх маҟҿаҳәара аӡбаара иҭаланы, акыр инаскьахьаны, еибакы-еибашьҭуа, икаҳауа, игыло иааиуаз рҩызцәа рылаԥш иааҵашәеит. Урҭ дара рышҟа инаҭрысит.
Руа ихәу дарбану узымдыруа, ашьа иаганы иҟан рҩыџьагьы. Миша изқәа икыдыжьланы иааигоз апартизан ҿыц, хьаа бааԥсык дшаргәамҵуаз удырратәа, шьакәармак зықәкымыз иԥышәқәа хиҟаҟаауан, ишьымхы алахыс игьалгьало ицраз иҩшьапыкгьы рԥықәқәа нак ишьҭахьҟа ихан.
— Ишиашаз рыҩбагьы уадышххараха иагеит, — иҳәеит Дубанец, ихәда иахарԥаз данаахырх.
Апартизанцәа руаӡәы, иҳәынҵәрақәа аддахәа иааԥиртлан, икәа инапы нҭаҵаны аҿыжәҳәа ихарԥ длахо, иԥыжәжәаны иааҭигаз амыркан ҽыҭқәа рыла, ахәы ишьапы неиқәыршәа-ааиқәыршәашәа, ирхханы иҿарҳәеит.
Рҩызцәа рҟны ианааигьы, имԥшӡакәа, ахәы амшьамба даалаҳәаны, абду Филат иҽыуардын дҩақәырҵан, дрыманы амҩа иқәлеит.
Амшгьы, сахьынӡашәзыԥшыз шәызхоуп аҳәозшәа, аԥҭа еиқәарақәа ажәҩан еиҭааҵалан, уажәраанӡа, игәкы-ҵәыкуа, аԥсабара зырԥсаҳәарц иаҿыз амрагьы аахырҩеит. Апартизанцәа ишзахәоз рыҽҟьаны иныҟәон — урҭ ирҭахын, ашьа ахькарҭәаз аҭыԥ хара инрыжьрац.
Иааилабыџуаны, ргәы рҽанӡамкәа, қыҭак иаалагылт.
Зыхәба, аԥшыхәцәа ргәыԥ акомандир дааидиԥхьалан, ҩыџьа аԥшыхәразы раԥхьаҟа идәықәиҵарацы наидиҵан, иара рышьҭахьҟа игыланы иааиуаз абду Филат иҽыуардын даазыԥшит.
— Абду Филат! — иҳәеит уи, аҽыуардын анаарыдгыла, — ишеибаҳҳәаз ала, жәохә, ҩажәа шьаҿа реиҳа уаҳцәыхарамкәа
ҳаԥхьаҟа угыланы уцала. Џьара аӡәы дуҿаҳауазар, иуҳәаша усгьы иудыруеит — мҿаагара абнахь уҟан, амҿы ааугоит. Ақыҭа уналшәаны, абна уахьнылагылаҵәҟьо уааҳзыԥшуеит, — уигьы адҵа наиҭаны, ахә ихыхь аҽуардын иақәыз амҿқәа ааирҽеит. Нас, иҩызцәа ахьизыԥшыз ашҟа даахынҳәит Даҭикәа.
Макьаназ, ҩажәа, ҩажәихәба шьаҿа уаԥхьа инеиуа дааилукаартә илашан. Аԥша иҿнаршәшәаз ааԥынтәи аҳа-шәҭқәа реиԥш, еилахәмаруа аҿаанахеит асгьы. Ақыҭа иагәылсны инеиуаз амҩазаҵә, наҟ-ааҟ иаварыԥхыз аҩны лаҟәқәа иаарнумшьаларатәы иҭбаан, анапгьы адкыланы иҟаҵан. Уажәы-уажәы, аԥенџьырқәа рԥарда аацәыҵрааны, џьоукы рԥышә аадыркылон, аха аӡәы дынҭасызшәа, ишааимҟьаз еиԥш, дырҩегьх иааимаҳауан. Бгарымӡ-ҵыхәак иаҟароу џьара лашаракгьы ақыҭа иалубаауамызт. Иҭынчран, агәра узымгартә иҭынчран.
Иаалырҟьаны, аҭынчра агәы ахҵара анҵаны, апыҟҟаҳәа, иааигәаӡаны игеит автомат абжьы. Апартизанцәа, амҩа иавгаз ажра аттаҳәа рҽынҭарԥсеит. Ажәҩан иалҩрызшәа, х-ҩык аҽцәа, рышьнелқәа бӷьаауа архәара иаавыҟьҟьан, абду Филат ианылаидыххыла, аҭлаҩа иҿаҟьаны, рҽыхәда дааҵаркит. Аҽцәа руаӡә, ираҳаны иикыз иавтомат цлымҳәа-гәымжьаҵә хахаӡа ацәыҵлашьцара иалубаауан, егьырҭ рышьнелқәа рхыхь надаада рыхәда ихшьын.
Рнацәақәа раарҵысрада ус рымамкәа, рҽаадырхиеит апартизанцәагьы.
— Апартизан? — арыԥҟьага иакыз ахьыжь аиԥш дыҩнҟыжит, завтомат раҳаны изкыз.
— Апартизан ҳәа аӡәгьы дсымбацт, сыҷкәын, — наиаҭеикит абду Филат, иҽаархааны.
Уи ииҳәаз даҿамхаӡакәа, аттаҳәа иааиҭеигеит аҽцәа руаӡәы.
— Ҳы, аурыс-ҳәа, аҷкәын бзиа диҭаххеит убама! — иҩызцәа рахь даахьаҳәын, иҿы ахьынӡацоз еихҳәаны дыччеит анемец. — Сара анемец шьацқьа злоу, анемец ҭауад иԥа... Уух, шәарҭ аҳәақәа, ауриацәа реиԥш иныхтәу уаауп! — анемец иаамҩаниҵаз иавтомат ақәыԥшыга, абду Филат хыхьтәи иԥышә аҽыҩҳәа илеиҩнаҟьеит. Ашьагьы ҟәандаӡа иԥаҵа еиқәыцәаак иналажжит.
Абду Филат даагазҽазын, дыхбыкьны, иҽыуардын аган днадҳалеит. Дыԥаны, ила ацыԥхь ыҵзырддыз автомат дамҵасрацы иҽааиҵаирхәачын, аха, ивараҿы амшьамба илаҳәаны, амҿы иаҵаз данааигәалашәа, иҽааникылт.
— Иҳәа, узусҭада, уабантәаауеи, узышьҭада, иаауго закәызеи? — уажәраанӡа аҳауа иалеиҵаз ахкәа реиԥш, апыҟҟаҳәа рҿылаирхеит анемец абарҭ ажәақәа.
— Соурысуп, абнахьтә саауеит, аҽырԥхара сашьҭоуп, амҿы аазгоит, — инеиқәиԥхьаӡеит абду Филатгьы, иазҵаауаз иакәымкәа, еиҭаганы иазҳәоз аурыс диҿаԥшуа, иҿы иҭалаз ашьа ахҵа-хҵа ҳәа икажьцәо.
— Аурыс-ҳәа! — дыҩныхәаан, дықшарц иавтомат ҩаирххеит, аха абду Филат, ҷкәына еибагаӡак иеиԥш, ахьшәҭҳәа днаҵԥеит.
— Иҽы хәыҵшәыртла! — уи ицыз инарыдиҵан, иара аҽыуардын даадххылан, лаԥшыла иаагәеиҭеит. Нас, еиқәыркьакьаз амҿы шьхәала данас, агәгәаҳәа илеиқәҩрит. Абду Филат дҩышьҭԥсаан, амца зҭагьежьуа абылра иаҿыз игәгьы аҽаареиџьит.
Апартизанцәагьы, ҳаззыԥшузеи ҳәа аанарго, ркомандир инеиҿаԥшит, аха уи макьаназы акоманда риҭомызт.
Кәыкәла ажәжәаҳәа иаахәыҵдыртлеит.
— Аурыс-ҳәа, ожәшьҭа уара уҽаҵаҳәаны ига! — анемец иҽы аӷәра аҿақшаны, имаҳмызқәа анаирба, ашьхәа иаақәҵәиаан, инаҵҟьеит. Урҭ, апартизанцәа златәаз ала имааикәа, раԥхьаҵәҟьа ибжьагалаз амҩаду ҭшәа инбжьапҟа ицеит.
Аԥхьаҟа идәықәырҵахьаз аԥшыхәцәа хынҳәит ԥҳәыс быргк дрыманы. Уи, лыблақәа аакылҳәҳәо, дбықәӡа, лоурагьы-лыҭбаарагьы еиҟараха деилаҳәан. Ус дшыҟазгьы, ашыӡ лыхьызшәа, аҟәараҳәа дыхьҭышьуан.
— Сыҷкәынцәа, шәара сыԥшқацәа, сыхаара!.. — дыҩныӷызы-ӷызит аԥҳәыс, лгәы иҩалаҵәа-ҩалаҵәаз лылаӷырӡ илнамырҳәауа, зҿы аус лымаз шпартизанцәаз анеилылкаа. — Иахьа ашьыжь аахыс ҳара иаҳхаагахьоу, ҳабла злаԥшхьоу, шәанацәа рышҟа шәыхнымҳәында згәахәуа ус енагь ибла иабалааит, — абымба зкылҳәҳәо иҟаз лыжәҩахыр хыгьежьаақәа ҭрыс-ҭрысуа, зынӡагьы инеималҭәеит уи.
— Иаҭахым, аҵәуара бааҟәыҵны, иҟоу аҭагылазаашьа ҳзеиҭабҳәарц сбыҳәоит, — лыжәҩахыр инапы нықәкшәа, лыкәа иҭацала илкыз лыхгьы дҩахеит Даҭикәа.
Аԥҳәыс, иахьа лаӷырӡы рацәа шкалԥсахьаз удырратәы, лыблақәа ӡыфаны, иҭыҟаԥшьаа иҟан.
— Ҳқыҭа ршьаҟьеит, арҭ ауаҩжьыфацәа, агыгшәыгқәа! — лыбжьы қыџь-қыџьуа дналагеит аԥҳәыс. — Ашьыжь, хәҷгьы-дугьы зегьы, ԥаса ҳусҳәарҭа ахьыҟаз аԥхьа ҳаизырцеит. Нас, апартизанцәа рҭаацәа рҳәан, забацәа абнахь ицаз еидыҳәҳәала илҳалырцан, ран ишаалыхшаз иҳәынтаԥс-ҳәынтаԥсӡа иааилыхны, афосфор рықәԥсара иалагеит... Сыла иабаз закәыузеи, слымҳа иаҳаз закәузеи!.. — аԥҳәыс даагаз-ҽазын, аҽыуардын днадҳалеит, лыхәцә ыҵхәрааны илхаз лшьалгьы аалыркәадеит.
Ишьхныԥсыланы, ацәажәабжь хлымӡаах иазыӡырҩуаз апартизанцәагьы, лара лышҟа шьаҿақәак ааҟарҵеит.
— Иҿаа-ҿаауан ахәыҷқәа, иӷызы-ӷызуан ранацәа, урҭ рыбла шааԥшуаз аҿҿа-ҿҿаҳәа, рцәа-ржьы рықәблааны, ишгылоу рыбаҩқәа еиҿшәшәаны икаԥсон... Ҳгәы иазымчҳакәа ҳабла рҟәаагар ҟалозма — ашәақь-шьхәа ҳԥышә иадкыланы иркын: «Шәрыхәаԥшла, шәрыхәаԥшла — ишрылшоз иҳалахәаауан, — абасоуп Германиа дуӡӡа заҭәазымшьаз, иаҿагылаз ишрыхьуа!..»
— Уажә иабаҟоу, нас, уажәы? — дналԥыҩланы дҵааит Зыхәба.
— Ицеит, ҳқыҭа иалҵны Валовшьчина шыҟоу рхы рханы, иахьымааша ицеит...
— Аҩыза акомандир! — даарыдххылеит партизанк,— ақыҭа анемеццәа алҵны ицеижьҭеи ҩ-сааҭк ҵуеит, уажәазы иҭынчроуп... Ахә иҭыԥ хиоуп, игара азин ҳашәҭ.
— Дыжәга! — даақәыԥсычҳан, иаԥхьа игылаз апартизан илаԥш ааиҟәганы, аԥҳәыс деиҭаналзыԥшит уи. — Маҷк ҳаицәажәар сҭахуп, сбыҳәоит ҩызара ҳзыбурацы, — лыжәҩа аанкылашәагьы иҿынеихеит.
...Ауха, афашистцәеи урҭ ртәитәыхцәеи злагьежьуаз ақыҭаҿы иаанҿасит Зыхәба ипартизанцәа. Урҭ, ақыҭа алаларҭақәа зегьынџьара рҟны амҩақәа ԥыҵәҵәаны аҟарулцәа нықәдыргылан, рыҽшаны, игәыҭҟьа-ԥсыҭҟьаха зыҩнқәа ирыҩнатәаз анхацәа рҽаарыларкит.
Даҭикәа зыҩны дымҩахыҵыз аԥҳәыс, макьаназы аӡәгьы лцәа далымҵыцт уҳәартә, ашәшьыра иҵиааз ашьац иаҵәа еиԥш, дқанқашаӡа акәын дышгылаз. Уи, илҭааз асасцәа дышреигәырӷьоз, дышрызгәыкуаз рхубаалон, гәил-шәҭҵас игәылпыж-гәылпыж ирыхәаԥшуаз лыбла гәыразқәа. Аха, ахаа-цәа зкәыршаз лԥышә хыжәпаа ԥшӡақәеи изклак зегьы зымпыҵҩрны икаҳауаз лнапы ҭхәаақәеи агәра удыргон, уаҵәтәи амш азы ашәаӡыӡара шлымаз.
— Сара с-Петиагьы арра дыҟоуп, — лҳәеит уи, Зыхәбеи лареи аԥсшәа анааибырҳәа ашьҭахь, анахьгьы иҟамкәа, арахьгьы иҟамкәа.
Акьанџьа абла ҟәысуазар аиҳа, рыбла-какаҷ ҭхышаа хәыҷқәа уаҳа иаамырҟәысӡакәа, ран лкалҭ-ҭбаа ду наҟ-ааҟ рҽылаҳәаны, Даҭикәа иҵаԥшуан, хырҭәагак иааҭшәшәазшәа еиҟараз, аха уиаҟара еиԥшымыз ҩыџьа ахәыҷқәа.
«Аӡӷаб лан лхы аахҵәаны илхагылоуп, аха аҷкәын дзеиԥшыда? — уигьы иаб диеиԥшхап, иаб Петиа... Владик?! Владик уара дуеиԥшуп рҳәон дызбалак. Дабаҟоушь уажәы? Иан лыкәа иҽҭаршәны дыцәазар акәхап... Ма?!» — игәы амца былбылуа инҭалеит, иблагьы иаахгылеит, иахьа, еиҩҵәҵәа-еихыҵәҵәа, алҩа зхышәшәо амҩа ианыжьлаз аешелон.
— Иухьӡуи, мшәан, уара! Издыруан, аха исхамшҭи, — Даҭикәа ихәыцрақәа иҽаарымихын, длаҟәшәа, ахәыҷы ихахәы инапы налишьрацы иҽыназикит.
Ахәыҷы дшәаҟьан, иан лкалҭ иҽылеиҳәеит.
— Уааи, мшәан, сара сҿы, аа, аконфеҭ усҭоит, — Даҭикәа иџьыба дынҭаԥшын, уаԥсҵәык азнаҵәҟьа автомат патронақәа ааҭиган, ихьынҭыџьӡа ахәыҷ ишҟа инаирххеит, аха иааицәымӷхан, ашырҳәа иааргьежьны иџьыба инҭеиԥсеит.
— Аҩыза акомандир! — дааҩнаххит Миша Дубанец, аха иҟаз аҭагылазаашьақәа аниба иҽааникылт.
Зыхәба уи ила наиирбан, егьи ауадахь иҿынеихеит.
— Аҩыза акомандир дааҩнаххит! — деиҭаналагеит Дубанец, рҩыџьагьы рымацара ианааизынха. — Зыгәра узымгаша ԥҳәыск аҟарулцәа дырԥыхьашәан, даарышьҭын, абра дыҟоуп, слыԥхьарыма?
— Лыгәра рзымгартә дызларбазеи? — Зыхәба даақәыԥсычҳан, ивараҿы игылаз амҿтәы каруаҭ днықәтәеит, акаруаҭгьы, ажьы аирцазшәа, иаразнак иҩнаҟыжит.
— Дыхраа-ӡраауа, дкылыԥш-кылӡырҩуа даауан, апартизанцәа ахьыҟоу жәдыруама ҳәа, дзызҵаақәазгьы ыҟоуп, — наҭеикит Дубанец.
— Улыԥхьа арахь, — инаидиҵан, иаԥхьа игылаз аҟәардә еихаҟәа аашьҭыхны, зыбла-хаа хәыҷы ҭаа иаркыз ацәашь-хҵәаха зықәгылаз астол днадәалеит.
Ашә ааҵрааны, ачымазаҩ-гәаҟ дахьышьҭоу апалата дыҩналозшәа, дшьапҵыркьакьо дааҩналеит ԥҳәыс шаҭлаҟьак, аԥаҭлика ԥшра змаз лшьапы мадыхқәа лыҵаргыланы.
Даҭикәа дааԥсаны дахьыҟаз акәу, ма уи лзы заанаҵы илымҳа иҭыршьхьаз акәу — аԥсышәагьы леимҳәеит, дагьылхамҵгылеит, амала, иблақәа лҟәымгаӡакәа акыраамҭа длыхәаԥшуан.
— Хәылбзиа! — лхала аҭынчра ааилалгеит уи, иахьынӡазалшоз лыбжьы ырхааны.
— Бзиала баабеит! — аҭак налиҭеит Зыхәбагьы. – Баҳзаазгазеи амшцәгьаха? — акгьы изымдырӡауазшәа иҽыҟаҵаны дҵааит.
— Сыԥсы ахьынӡаҭоу партизанк ибла аҭаԥшра сашьҭан, убри саанагеит, — баҩ-шыҩ лылаӡамшәа лцәа дынҭаҵәин, дхьати-ԥатиуа иара ишҟа лҿаалхеит.
— Ҳара ҳпартизанцәоуп ҳәа базҳәада? — дҩагылан дааигәаӡаны даалҿагылеит.
— Иахьа адунеи иқәу — зыԥсы ҭоугьы, зыԥсы ҭамгьы зегьы ԥшьба-ԥшьба лымҳа рымоуп, ԥшьба-ԥшьба бла рхоуп, рҿы рҟьоуп, абыз рымоуп, ицәажәоит, аҩыза акомандир! — лара иаҳагьы дизааигәаӡаны лҽааидлырӷуӷуалан, атәан аиԥш икәалыкәаџьо ацәыбзара зхыз лыблақәа ҩаиҵалырԥшит, лыԥсыԥгьы ҟәандаӡа ихәда иҩыҵашәшәеит.
Даҭикәа азныказ днеилууаа дцан, инапқәа налыкәиршарц аԥсык ауп иааигхаз. Аха апост дшықәгылаз ацәа дынҭанагалазшәа, ашырҳәа даалҟьеит.
«Ҳаи, аҩсҭаа шәихәхааит, шәара аҳәса, ацәа хаа шәышԥаҩызоу!» — ааигәахәын, ашырҳәа дналыдҟьеит.
Ԥыҭрак ашьҭахь дырҩегьх даалыдгылан, лыжәҩа данкны ԥшьшьала дааиган, иара дзықәтәаз аҟәардә заҵәы днықәиртәеит.
— Бабантәаауеи, насгьы, бзышьҭоузеи? — ихьыз азы ихы гәыбӷан аҭо, иаахҵәаны дҵааит Зыхәба.
Аԥҳәыс иаразнак дааиҭашәан, уажәраанӡа ижьаржьалеиуа иҟаз лыблақәа хыхәхәо лаӷырӡыла иааҭәит, агәыӡра зҽазырхианы, иԥахә-ԥахәӡа зҽыҟаҵаны иҟаз лқьышәқәагьы, ҽеишәа ирҵәым асахҭан еиԥш иҩеиҵшьшьын, ақәацқәацара иалагеит.
— Бабантәаауеи, бызшьҭоузеи, насгьы бызусҭада?— изҵаара еиҭеиҳәахт Зыхәба.
— Схаҵа сишьҭоуп, — лҳәеит уи, асаба илаԥсаз аӡы цәықәбарқәа реиԥш икәыр-кәыруа лӡамҩа иадланы илеиуаз лылаӷырӡқәа рыцқьо. — Хәыҷгәарҭак насықәԥсаны дцеит.
— Дабацеи? — дналԥыҩланы дҵааит Зыхәба.
— Абнахь. Партизанра! Ибла иабоз ахлымӡаах изымчҳазт дцеит... Уи дхаҵан, ахаҵа дышныҟәашаз дныҟәеит, аха сара?! — инеималҭәаӡеит уи.
— Ижәлоузеи бхаҵа?
— Блохин, Афанаси Блохин! Дудыруазар, џьаракыр дуҿаҳазар! Абри уара уеиԥш аукы, аха иҵегьгьы иааиланы, ихахәы азуп,
иблақәа аԥшьуп, — дҩаҵҟьан, агәаҟ-бжьы лхаҵаны, дӷызы-ӷызуа, Даҭикәа деиҭааиҿагьежьыхт аԥҳәыс.
— Мап, Блохин ҳәа аӡәгьы дысԥымлацт, — иҳәеит Зыхәба, уаҳа шилымшоз убартә ибжьы каҳаны.
– Нас, аԥҳәыс деиҭатәарц инапала иналирбан, иаргьы дааиасны, аҳәа аашьа еиԥш унавалар иҿыжуаз акаруаҭ деиҭанықәтәеит.
— Дыршьызар акәхап, сара с-Афанаси, сара сгәыраз, сара сдауаԥшь! — уи деизҟәыҿны аҟәардә днықәтәан, ахыԥҳәа лхы астол инықәжьны, деиҵала-еиҵыҵуа ацәыуара хылҵаӡеит.
Даҭикәа ихы аҭӡамц инадиҵаанӡа илацәақәа неиқәаҳан, инышьҭԥрааз аҳаирплан аиԥш, дкаууа, ацәа хаа дналалеит.
— Аҩыза акомандир! — игәы инықәсыз абжьы ашырҳәа ацәа даалнахит. Илацәақәа анаахит, Миша Дубанец дџыхӡа иаԥхьа дгылан.
«Сара сааԥсара сиааит, аа, ари аџырхҵәаха еиԥш дшыҟоу», — ааигәахән, дагьыҩагылеит уи.
— Саҭамзааит! — икомандир дахьирҿыхаз азы дрыцҳашьо, даалак-ҩакит Дубанец. — Маҷк уԥсы ушьар ҟамлари, урҭ аҳәсақәа сара саархылаԥшуеит.
— Иҳәа иуҭахыз, Миша, аибашьра ианалгалак ашьҭахь, адоуцәа реиԥш иоужьҭны мчыбжьыла ҳацәазаап, — Даҭикәа иарӷьа напала уи иҩыҵра дааҵеиҳәҳәан, диманы даалеи-ҩеит.
— Раԥхьа иаҳзааргаз аԥҳәыс лҽылшьуеит, абри дызусҭоу сара иасҳәоит, слеиԥхьааит лҳәеит, ишԥалзааури? — ибжьы ныҵакны, зхы астол иқәжьыз аԥҳәыс лышҟа дыԥшуа ацәажәара даҿын Миша.
— Улыԥхьа! — инаидиҵан, аҵәыуара иаҟәыҵны, ашәарыцаҩ иԥба зкыз абынҳәа еиԥш иӡыҩӡа итәаны иԥшыз аԥҳәыс даалхагылеит:
– Ибысҭаз азҵаарақәа рҭак иашаны иҟабҵар, ирласны, шәыҩныҟа бцап, мап анакәха, аусқәа даҽакала иҟалагәышьоит, усҟан бхы иавбала.
Ашырҳәа лхы ҩышьҭылкәыцәааит аԥҳәыс, лԥышәқәа дырҩегьх иаақәац-қәацан, лылабжышқәагьы еиҭаахаддылеит:
— Сзыхшәырҟьозеи, сара апартизан иԥҳәыс, хәыҷ-гәарҭак ран, афашистцәа ашколқәа адыркаанӡа ирҵаҩыз, апартиа ачлен... — лӡарақәа наҟ-ааҟ инҭарсны икны, Зыхәба диҵаԥшуа дышцәажәоз, ашә илагыланы илзыӡырҩуаз аԥҳәыс даныналҿаԥш, аҳампал лыхәлахазшәа, лыблақәа ҭызза даанхеит.
— Ббыжәла, ббыжәла, цәгьашәа ибзианы еиқәбыршәоит, — ԥшьшьала лара лышҟа лҿаалхеит раԥхьатәи аԥҳәыс.
Егьигьы дҩагылан, ҩбаҟа шьаҿа лышьҭахьҟа иааҟалҵеит. Зыхәбагьы Дубанецгьы ишанханы ирзыԥшуан.
— Бара акаҳԥы, афашистцәа рҵаҵӷәы! — иааҩнашылаз аԥҳәыс дыҩныҵәаан, аҟәарҭ акәҷарақәа ирхыбааны ахьшь ианазыҭрысуа еиԥш, лхәы-лжьы еиларгыланы длалзыҭрысит.
Уажәраанӡа ҩ-рольк зыхәмаруаз аԥҳәысгьы, лԥаҭлика шьапқәа аԥсыԥ рҭарчушәа дышьҭыԥан, лывараҿы иҿаз аԥенџьыр хыла дасрацы днылаххит, аха Даҭикәа дналԥырагылан «ҳаҭырла» дааникылеит.
— Ҳхәыҷқәа ржьымаха шәҿыҳәҳәо ишәҿакуп бхаҵа аԥсахыҩгьы баргьы! — ожәшьҭа лыԥсы лызҭкаауамызт, Миша ирххо иикыз раԥхьатәи аԥҳәыс. — «Апартизан иԥҳәыс, арҵаҩы, акоммунистка, ахәыҷқәа ран?!» — шаҟа абыжәшьа лдыруазеи, шаҟагьы дкакозеи: ҳшьа зыжәхьоу аполицаи иԥҳәыс, ацәгьаҳәаҩ, аблахтыха рамраӡакәа, ашьарақәа реиԥш зхәыҷқәа ықәыргыланы изҭиуаз! — уи лыԥсы еивахаӡо даналага, Миша лыжәҩа даҵагыланы дааиган, аҟәардә днықәиртәеит. — Ирзеиҭаҳәа иаҳа еиӷьуп, — деиҭаналагеит лара, маҷк лыԥсы анааивылга. — Иахьа бхаҵа иеизицаз ахәыҷқәа, ахәшә-хәынгара рықәԥсаны, аҿҿаҳәа ианырбылуаз, бара апатифон арҳәаны, ҵаҵӷәыс бызмоу афашистцәеи бареи шәшеицыкәашоз...
Егьи аԥҳәыс, ацҳара згәы иҭоу амаҭ еиԥш, лыҽреиџьны, аԥенџьыр ахь дыԥару, лсабрада лҿызжәаз дылзыҭрысру лзымдыруа, днаԥшы-ааԥшуа дгылан.
– Бхаҵа дабаҟоу уажәы? — акгьы ҟамлаӡазшәа, ҭынч дҵааит Даҭикәа, ԥыҭк ианааихсыӷьқәа.
Уажәраанӡа, Даҭикәа икәа иҭаланы, имаӷра икылсуаз, ианылҭахугьы, инатәаны, аҭәақьаҳәа иҵәыуаз аԥҳәыс, уажәы, лԥышәқәа дҩарықәылҵан, ииҳәаз лмаҳаӡозшәа лҽыҟаҵаны, зымҩа дыԥшуа даагылеит.
Зыхәба игәахы аԥырқьҳәа амца ҩақәҵәиашан, ихаԥыцқәагьы аҿҿа аарыҵгеит, ираҵәац изымдырӡауа зхала зҽызраҵәаз иҭаҷкәым хьанҭақәа, ажәҵыс аҵыхәа еиԥш, еиҩҟьаӡа иҟаз лыцлымҳәа ҭдырԥарц аԥсык ауп иаарыгхаз.
«Иууазеи, дад, аԥҳәыс алаҵәҟьа леишуам» рҳәогьы умаҳаӡаци уабацәа, ҳурԥхашьома!» — илымҳа иҭыҩуа иалагеит Даҭикәа иаб ибжьы.
«Ҳаи, афы асааит, сҵыкәкәаӡама, иабахәа!» — ихы гәыбӷан аҭо, даалеиҩеит иара.
— Саҭамзааит, аҳкәажә, — дырҩегьх, асԥычка ӷыӷк еиԥш ачԥхьҳәа деиҭаҩеибакын, даақәҵәиааит, — ҳазҵаара аҭак ҳабҭар ҟамлари?
— Заславльҟа дцеит, — лҳәеит уи, дахьԥшыц дыԥшуа.
— Шәылжьеит, акаҳԥы, шәылжьеит! — дырҩегьх дыҩныҵәааны дҩаҵҟьеит егьи аԥҳәыс. — Иахьа изхараҵәҟьа ҳшьа ижәын, дцәыҵаланы, иҩны аплита ахы дықәтәоуп... Ее, анцәа срыцҳашьа, ауаҩы дгыгшәыгхоит рҳәоит, аха асҵәҟьа убахьоума! — аԥҳәыс деизҟәыҿны дзықәтәаз аҟәардә деиҭанықәтәеит...
Асы еибакны илеиуан. Уажәраанӡа, еиҵарҟәаҟәан, иҟьатаҩызӡа, ушьапы ылухаанӡа иҩеимашьшьы ицо ишьҭаз асы хәа-ԥштәала, уажәы, ахааҵа зкуа ахш еиԥш, абаҟахара иаҿын. Аҳауа хышәашәеи уи иалахәмаруа иааиуаз асы бахҵәеи, ихьынҭыџьӡа ихәдаџьал иқәжьыз ацәа маҷк инықәырцан, дааласхазшәагьы ибеит Даҭикәа.
Игагаӡа, аҵх лашәеиқәара аарла иалибаауан, аполицаи иԥҳәыс дзыбжьаргыла, иаԥхьа инеиуаз Миша Дубанеци Кузма Лихардови.
Ачашәаҟьа аҟыт-ԥсыт гозар аиҳа, аҟыт бжьы гомызт иахьагьы аӷа згәы ҭарҷаҷаны дызхысыз ақыҭа.
— Ахы цаҳәцаҳәқәа бызқәа иалаҟацар бҭахымзар акомпасажә еиԥш бшаҟь-шаҟьо бҽыҟамҵакәа, бполицаии ҳареи иаарласны ҳаиқәыршәа, нас, бымҩа уарҳалуп — аԥшьганкгьы, руа иахьыбҭаху, — лгәы лҽаниҵеит Дубанец, агәашә ишааҭыҵҵәҟьаз.
Аԥҳәыс ҿылымҭит, аха дырҩегьх, алаӷырӡ ацымхәрас, атәан кәалыкәаџьо иаазхыҳәҳәылаз лыблақәа Миша иҩаиҵалырԥшын, лҽааидырӷәӷәалашәа, иаԥхьаҟа лнапы аҿаалырхеит.
— Баҟәыҵ анапыршьышьра, исҳәаз базхәыцыр иаҳа еиӷьуп, — дҩалыцәхасит Дубанец.
— Сызҩахәы уамоуп! — лҳәеит уи лыбжьы аармаҷӡаны.
Лихардов рықәҿиҭуамызт, аха иҟаз ибон, изнапык иҿы иадгәаланы, ижәҩахырқәа ҭрыс-ҭрысуа аччара даҿын.
Даҭикәа иаԥхьа инеиуаз рыхҩыкгьы иаадырҳәын, ахәылԥазы, абду Филат иҽы згаз злабжьалаз ала иныбжьалеит.
— Ари, Заславльҟа ицо амҩаду ашҟа укылнагоит, — иҳәеит, Зыхәба наҟ-ааҟ ивагылаз Ковшовотәи анхацәа руаӡәы, даргьы уи амҩа ишынангылаҵәҟьаз.
— Лтәым хацәа рышҟа ҳлымгааит, — наҭеикит Даҭикәагьы, даахәмаршәа.
Инзыбжьалаз амҩа, егьи аиҳа иҭшәан, ианыжьлаз асгьы уиаҟара ицҟьамызт, аха иаҳа илашьцан. Раԥхьа игыланы инеиуаз рцәыӡыр ҳәа ишәаны, ршьаҿақәагьы аадырццакит.
«Ажьа шкәакәа зкыз ззырҳәо ҳашԥеиҩызахеи, — дрызхәыцуан Даҭикәа, уаха зыҩны имҩахыҵыз аԥҳәыс гәыраз гәыҭҟьа-ԥсыҭҟьеи, уи лкалҭ зҽылаҳәа, зыблақәа еихмырҟәысӡакәа иҵаԥшуаз амаалықьцәеи, — ҳара аӷа ҳаимыцҳар ҳахәшәым, нас, иара дааҳәны, «аҽы иазымиааиз акәадыр дасуан» ҳәа, аҳәсақәеи ахәыҷқәеи, иҿы иааҭаԥсаны ифоит — уиалагьы ишьа иуеит... Ҳы, ашьоура! Ҳгәы ԥызҵәахьаз ашьоура! Аха, аԥсуа шьауҩы иеиҳа афашист шьауҩы дгыгшәыгзаап! Урҭ аԥҳәыс дыцәазар ддырҿыхомызт, раӷа ихәыҷқәа дшырбо дыршьуамызт. Арҭ?! Арҭ здыскылара ҳәа акгьы сыздыруам. Ақәыџьма — ирыцҳауп, агәылшьап — иаҳа иқьиоуп, ианамуӡах иаҳа амаҭ иадукылар ҟалоит, — ашҳам ада акгьы змам амаҭ акәымкәа, ашҳамгьы абџьаргьы еидкыланы изку амаҭ...
Нас, абри амаҭ уасыр — ухы иацҳауеит, уамысыр — угәы иацҳауеит рҳәар, иаҳа иалухраны иҟоузеи?! Аа, абри ҳара ҳҩыза иакәхап, аԥсуаа, ажьа шкәакәа зкыз ҳәа изышьҭазгьы...»
– Ҳааигәахазар ҟалап, — иаагеит, Даҭикәа иарӷьарахь ала ивагылаз апартизан ибжьы.
Ихы анҩышьҭих — амраҭашәарахь ала амҩа аҵыхәан, аҭашәара зҽазкны иҟоу ашарԥиеҵәа еиԥш, ашьабӡҩа аԥштәы змаз лашарак ҭааӡа илаԥш иааҵашәеит. Раԥхьа игыланы ицоз апартизанцәагьы зынӡа рааигәа иҟан. Урҭ акы шеимаркуаз удырратә амахԥсахра иаҿын, аԥҳәыс лыбжьы есааира илымпыҵыҵуан. Зыхәба иҩызцәагьы иаргьы уахь иааццакит.
— Илҭахым ацара, аҩыза акомандир, — иҳәеит Дубанец, ианаарыдгыла. — Наполеон Бонапарт Ажәафтәи икнеиҳаз лабду иаб иԥсыбаҩқәа дырнықәуеит.
Аиашаз, анахәҭа иацымныҟәар зҭаху агәыжь-мбжьа еиԥш дхьышьырхха дгылан уи аԥҳәыс, дааҟәымҵӡакәа апарпаррагьы даҿын.
— Иазхоит, амшгаха ҳамаӡам! — лыжәҩа дынҭаирсит Даҭикәа. — Еибашьроуп, гәаҟроуп, аха аԥсра аҵкьыс аԥсҭазаара енагь еиҳа еиӷьуп, ибасымҳәахьеи, бхаҵа аказы ҳиазҵаар ҳҭахуп, нас, амреи амзеи реиԥш шәеидажәыл, аӡәгьы дышәԥырхагам...
— Дыкнашәымҳаӡои? — даалҟьаны дҵааит аԥҳәыс.
— Сгәы снапы надкыланы ҭоуба бысҭоит дышкнаҳамҳауала, — налаҭеикит Зыхәба.
— Сара с-Афанаси, сара сгәыраз, иҭахны даларгалама, хымз абџьар ахы дҭаргыланы дыркын... Уи акаҳԥы илҳәаз хашәымҵан, ҳара зхацәа ззынхаз дҳаҵашьыцуеит, дахьрыхәаԥшуа лыԥсы қымқымуеит.
«Уа банлыдгылаз, аԥшхәынҵә быхәлахазшәа блыхәаԥшуан, усҟан ибымҳәоз», — ааигәахәт Даҭикәа, аха иаулеиҳәоз.
— Ҳныбымкылан, уи шәаргьы ҳаргьы ҳус иаԥырхагамзар иахәом, иаарлас, иаарлас! — мчыла лаԥхьаҟа шьаҿақәакгьы аалирҟаҵеит уи.
— Нас, дыкнашәымҳаӡои? — деиҭаҵааит. — Апартизанцәа ршьа ус аупеи ишыруа...
— Дон-Кихот аԥшаӡлагарақәа данрыжәла, фырхаҵала иҭахаз саб иашьа аӡлагарахьча иԥсы иамаҿуп бхаҵа ихы хәыцкгьы шалҳмыршәо!.. Ожәшьҭагьы ихабымҵаӡои? — ларӷьарахь ала лыжәҩа нҭаирсит Дубанецгьы.
— Ожәшьҭа ихасҵоит, — лҳәан, дрыцны, акәатаҳәа лҿыналхеит аԥҳәыс.
— Атыҩша-ӡҩа еиԥшыз алашара есааира иааигәахон. Уи иазааигәахацыԥхьаӡа, аԥҳәыс лшьаҿақәа иаҳа-иаҳа илырссон, днаԥшы-ааԥшуа, аӡлагара дыҩнагылоушәа лыбжьы лхақәҵаны дцәажәарц далагон, аха:
— Быбжьы маҷк иаанкыл, бхаҵкы, ицәоу ҳарҿыхарым, ирыцҳами, — ианылмуӡалак, Миша инапсыргәыҵа џьаџьа, аԥҳәыс лқьышә ҟәымшәышәқәа инарыдкыланы, дааникылон.
Асы еихатәаны, икашьшьы илеины ашьҭалара ишаҿыц иаҿын. Ана-ара, аарла зцәаара убоз аҩынқәа, асаара ианшәылаз ахәыжә-ҳампалқәа реиԥш еиқәыхьаԥи, еивҵаӷәӷәа-еивҵаӷәӷәа еивагылан.
— Абрааума? — дҵааит Зыхәба, алашара заҵәы зыҩнырбаауаз аҩны агәашә ианаалагыла, аԥҳәыс ихы налыдкыланы.
Аха уи Даҭикәа изҵаара аҭак ҟалымҵеит, — лыблақәа лхагәыҭа аҿынӡа ихацаланы, зны иара диҵаԥшуан, нас, илыкәшаны игылаз егьырҭ апартизанцәагьы лылаԥш нархганы, ашҭа анаӡара асы шкәакәа иқәубаауаз аҩны иналырхон. Дрыцәцар шылҭахыз ауҩашьахуаз, аҵәгәыр иаҿашәаз ахамса еиԥш дҵәи-ҵәиуан. Аха, есааира згәы зҽанылоз апартизанцәа, ррыҭәа-напқәа дышзырцәымцоз анылба:
— Афанаси, Афанаси, апартизанцәа!.. — ишлылшоз дыҳәҳәеит. Аҵыхәтәантәи лажәа аҳәаха ламраӡакәа, Дубанец иавтомат ашьхәа лыхәда амца ҩалнарддын, дхышәҭны асы дҩылаҳаит.
Апартизанцәагьы рыҽраӷаны агәараанда рыҽнаварԥсеит.
Гагақәак шаҟь-шаҟьо алашара инадырбалан, иақәырццакнгьы ашә ааимҟьан, аӡәы абарҵа даақәыххит. Абри амҭазы аҩнуҵҟа иаркыз алашара ыцәт, автомат ауачарадгьы аҿаанахеит.
Аҩны ахышәқәа зегьы аҽыҩ-ҽыҩ ҳәа амца ркылҟьон, урҭ абжьы ахьгаз шырзеилымкааз удырратәа, иахьаақәшәаз ихысуан, аха, асы ицәыҵаланы, адгьыл аҿынӡа илаӡахьаз апартизанцәа рыԥсы ӡаны ишьҭан, аҭак рырҭомызт.
Ашәаӡыӡара акәа зыҽҭаршә, еиқәыџьабо игылаз ақыҭа ҿыхеит, илеины уи ахәда зҽахазыжьыз аԥҭақәагьы, ишәазшәа, маҷк рҿы ааихаркит. Аха, аҩны идәылҟьаны иааиуаз амца еиқәтәомызт, — иубартәгьы иҟан, уи аԥшәма — асасцәа маҷҩымкәа ишиҭаз.
Рпатронақәа ирмеигӡаӡакәа ихысуан урҭ, нас, аҭак анырмоуӡа акәхап, маҷк рҽааныркылеит. Агәыр умпыҵшәаны икашәар, акеҩҳәа зышьҭыбжь аныҩуаз аԥсабара, абызкаҭаҳара иаганы игылоу ауахәамажә еиԥш азныказ еиқәышьшьы иааҟалеит. Апартизанцәа рыҽдырҵысуамызт. Аҩнгьы дагәан — изаҟаразаалак шьҭыбжьык дәылҩуамызт, гагакгьы адубаломызт.
Даҭикәа иԥышә зцәыҵаз асы маҷӡак иааибӷьаҭын, абри аҭагылазаашьаҿы зегь реиҳа ирызшәарҭаз аԥҳәыс лышҟа днаԥшит: уи, раԥхьа дахьынкаҳаз, уаҳа нақәацарак лымаӡамкәа, дбақәӡа дышьҭан, асгьы даахнаршлаахьан.
«Дишьӡама инҵәаша?!» — ааигәахәт уи, аха лара лышҟа анеира иҽазимкит. Егьырҭ ипартизанцәа зынӡагьы ибаӡомызт.
Аҭынчра гәыҭҟьага ацәа аҟәыншьшьыла, еиҵыхәхәа аҿынанахеит аамҭагьы. Апартизанцәа раӷа дахьыҟаз ожәшьҭа ирдыруан, аха, зыгага иацәшәаны ахысра ҭазҵаз Афанаси исасцәа, иҟалаз иахырҳәаараҳәа макьаназ акгьы рыздыруамызт. Зегьы ззеиԥшу аԥсабара иара атәы ҟанаҵон — икыдшьшьы, иааҟәымҵӡакәа илеиуаз асы, ашҭа иакәыршаз аанда еихаҟәа ажәҩахырқәа ачын рықәнаҵон, аҩны акәзар, иахаз «ахылԥа» есааира иарқәацәуан, апартизанцәагьы раӷа ибла иацәыхьчо, ашьыршьаф шкәакәа рықәнаршәуан.
Абжьааԥны еиԥш, аҵаагьы уаха аҟаҿыҳәа ирыцҳауамызт, рызқәа иҩықәҵәо аӡымҟатарра иалаиамызт, насгьы, рнапсаргәыҵа иангылоушәа акәын асы ишықәырбаауаз раӷа дзыҩнатәаз аҩынгьы. Ас еиԥш иҟоу аҭагылазаашьаан апартизан дыццакӡауам, зегьы ишәоит изоит, икапануеит, иара ихы хәыцк налмыршәаӡакәа, иаӷа дызланирҵәаша дашьҭалоит. Уахагьы ус акәын ргәы иҭаз, агәараанда рҽаваӡа, асы ихәыҵаланы, зыблақәа ааихмырсыӷьӡакәа Афанаси Блохин иҩны иазԥшуа ишьҭаз апартизанцәа рыхәҩыкгьы.
Зыхәба илаԥш лыхирԥомызт, аԥсабара шкәакәа иалаӡҩахарц акгьы згымыз аԥҳәыс. Уи, ианааиҵәҟьа иҭалҵаз аҳәҳәара, уажәгьы, иҵәыҵәӡа акәын игәы ишықәыҩуаз.
«Аԥҳәыс лыӡбахә уаналацәажәо, зегьы раԥхьа убла даахгылоит ан, — дназхәыцит Даҭикәа. — «Ан» иахьугалак иԥшьоу ажәоуп! Нас, ҟалашьас илымоузеи ан аԥсахҩы?! Схы исызҭагӡом!..»
— Антонинаа, бабаҟоу, Антонинаа? — абри аамҭазы, аҩны абарҵахьтә хаҵак иҿыҭбжьы аагеит. Иашьҭарххны, аҩны аԥхьатәи ахышә инкылҷҷаз автомат амцаԥшь абарҵа нықәнарлашааит.
— Афанаси! — ишлылшоз дхәааны дҩыҵыббын, днаҭрысит, уажәраанӡа ԥсы зхаӡамкәа, Зыхәбеи Дубанеци рыбжьара ишьҭаз аԥҳәыс. Аха уигьы, ашҭа лшьапы ҭалыргылаанӡа илԥылаз автомат ауачарад дхыршәҭны, ԥышәха асы дҩыланажьт.
— Уахь акәын иахьшәымҩаз, ожәшьҭа шәнапқәа еибаркны шәца! — иҳәеит Миша, амца зкылҟьаз аԥенџьыр иавтомат ақәкны дахьтәаз.
Дырҩегьх, аҩны аԥенџьырқәа зегьы амцабз еишьылӡа иркылҟьо аҿаанахеит. Аԥҳәыс ирылҭаз ахырхарҭа акәхап — уажәраан-ӡа ирхашәышәны аҵх лашьца иналапҟа ицоз ахымҩасқәа, уажәы, ахәа иҽҳәатҟәацуаз аҩсҭаа-џьықәреи аиԥш, иаарыкәыршаны, ана-ара асы илатҟәацуа иалагеит. Аӷа илаԥшықәиҵеит, ԥшра аҭахымызт.
— Амца рыжәышәҵа! — игеит Зыхәба ибжьы.
Злымҳа кыдҵа, ҳкомандир ибжьы анбагаришь ҳәа иԥшыз апартизанцәагьы, ахәиҵә ҳәа аҿынадырхеит ацымхәра ахы. Ожәшьҭоуп аӷа ианидырыз, аҵх лашьца иалахәхәа илымҳаҿынӡа инеиз аԥҳәыс бжьы шбашамыз.
Ахи ахи еиԥылон, еидҟьацылон, еилаҭәон, арахьынтә инарышьҭуаз аҩны аҭӡамцқәа кылжәжәа иргон, уахьынтә иаарышьҭуаз — аанда еихаҟәа ԥыххаа, ирхәашаны асы иларԥсон. Ицон аминуҭқәа акакала, нас, жәаба-жәабала, аха, ахысра еихсыӷьуамызт.
«Ахьымӡӷ аагоит убама!» — игәы нкыдԥсаа-нкыдԥсаан, аҵыхәтәантәи идиск аҿеҩ хәа иҩаҿеиҵеит Даҭикәа.
— Аҩыза акомандир! — асы шьҭырбыбны, абықҳәа аӡәы иҽааиваижьит.
Зыхәба данаахьаԥш, адәы ианыршәаз аҽымчга еиԥш иԥынҵа афақь ҭҟьо, дӷьазкны диваиан Онуфри Бистров.
— Онуфри Николаи-иԥа?! — иџьеишьеит Даҭикәа.
— Ҳааит, шәхысыбжьқәа ҳааргеит, адҵа ҳаҭ, ҳаԥшуп! — иԥсы-иԥсы еихьымӡо дцәажәон Бистров.
— Аҩны шәахыкәшаны, шәамеигӡакәа иагәыдшәҵа!— адҵа наииҭеит Зыхәба.
Армарахьгьы, арӷьарахьгьы, еиқәаҵәа-еиқәаҵәаӡа асы инылибааит, аҩны иакәшарц зҽааиҟәызшаз апартизанцәа.
— Агәаҟреи агәырҩеи роуп алаӷырӡ зызшоу рҳәоит, аха ииашам, агәырӷьа иазшоу лаӷырӡыкгьы ыҟазаап, — Даҭикәа иԥсадгьыл аиааира арганы, дкалаӡа иаб иашҭа дынҭалазшәа дааҟалан, агәырӷьа лаӷырӡқәа игәы иҩкылаҵәа-ҩкылаҵәеит, махәҿа бзиак аҟараҵәҟьа амч назлалаз игәыбжьынацәагьы аҽаархәачын, иавтомат дырҩегьых амца ҩаҿыддит...
Аҵх чаншьҭахь еиԥш инеихьан, храӡагаҵас икылхха игылаз аҩны аҿы анааиханакуаз. Зегь ҭахеит, мамзаргьы аӡәгьы акы имыхьӡеит уҳәаратәы, хәык иҟыт-быжьгьы џьара иҟамкәа, иааҭынчрахеит.
Апартизанцәа еихьшәшәа-еиԥышәшәа, икаҳауа, игыло аҩны азааигәахара иаҿын, аха иара дагәаӡа ирԥылон. Ашьҭахь, апартизанцәа, аҩны иакәыршаны ишышьҭаз еиԥш иҩагылан, рҽырмазеины, уахь рҿынархеит.
— Быгәнаҳа зыԥсы базҭаз ирымазааит! — иҳәеит Даҭикәа, ҿыцха агәашә илажьыз аԥхәыс даныналхыԥа.
Ихыза ицәкьаҿхазшәа иҽырлакь. агәашәаҿы «изԥшыз» иԥҳәыс лыхьӡ иԥышә иқәкны, абарҵаҿы дышьҭан, аполицаи Афанаси Блохингьы.
Зыхәба аԥша инданы инаивҟьаз апартизанцәа ҩыџьа, аҭӡамц рҽаваркын, икәлаауа зҿынадырхаз агранатқәа аҩны аҩнуҵҟа еицыԥжәеит.
Ахәшәбылфҩи ашьаԥхафҩи дааихәладырчит Зыхәба ашә ишьапы шынхигаҵәҟьаз. Уи ицны иныҩнаххыз иҩызцәеи иареи дырҩегьх равтоматқәа андырцәажәа ԥыҭрак рҽааныркылан, атса иаҩызаз алашьцара хьынҭыџь зыҩнажьыз ауада рылаԥшқәа ныҩнадыргьежьит. Аха, асы ихнаргагаахьаз рыблақәа акы рбо ҳәо иҟамызт.
Ус, аҳаҭгәын иҭыҩуазшәа, ауада ашьҭахьтәи акәакь аҟынтә ӷызбжьык го иалагеит. Уахь рҿынархеит Зыхәбеи уи ивараҿы игылаз Бистрови. Аӷзыбжьы ахьгоз инеиаанӡа, урҭ, ихьаԥи-хьаԥиӡа ишьҭаз аԥсцәа аӡәырҩы ирыхҟьашеит. Даҭикәа зҿынаирхаз ифанар хәыҷы алашара, аџьуа еиԥш акәакь иаакҿашаҟь-шаҟьан ишлеиуаз, згәы аҩада ирханы икажьыз анемец фицер ихаҿаҿы аҽааннакылеит. Уи, аӡы зҵабаз аԥсыӡ еиԥш иҿы ираҳауан, иаиркуан, акы иҟыжә-быжәрацы иҽазикуан, аха иҿыжжны иҩеиуаз ашьа дахәаҽуан, инарҳәомызт.
«Уаагылшь, уаагылшь! — ифанар алашара гьагьа анемец ихы-иҿы иаҿарҳәазо, дкылкааны диҿаԥшуан Зыхәба. — Џьара дызбахьеит, џьара дызбахьеит! — Иаразнак ихы-игәы зегьы ааилирхит уи. — Аа, уаҿашәама! — аҳаҷаҳәа дааигәалашәеит аҵыхәтәаны — иаԥхьа дышьҭан уаха абду Филат ижакьақәа ашьа рылкәкәа днаргыланы, иҽы аахәыҵыртланы изгаз анемец фицер.
Афанар аблазаҵә-ҭшаша ԥшаауа ауадақәа ирыҩнан. Уи мыццакӡакәа еимдо ишнеиуаз, аиха иақәшәаз аминаԥшаага еиԥш иџыџӡа џьара аҽааннакылеит: «СС» инаԥхьон апартизанцәа, ашьахәар цәырҵәақәа еихыршьны изқәу ахыбаҩ аҵаҟа иану аҩыра. Афанар дырҩегьх аҿынанахон: «Шуцманн шафт» иаанырхуан урҭ, зказен-чоуҳа маҭәа иаҵәақәа ирҭахәаԥала ишьҭоу аԥсцәа рмаӷра иахоу акасыжә шкәакәа иану аҩыра. Ус ишнеиуаз, аԥшәмацәагьы, ирҭаз асасцәагьы зхатәаз астол иаахашаҟь-шаҟьеит афанар: аурыс уатка зҭаз ашҭоԥқәа рымгәацәа кылжәжәа, авулкан иахылҵшьҭроу ашьхақәа реиԥш рхаԥыц ҵарыхәҵәақәа хаххала иқәгылан, ауаткагьы ҭҟа-ҭҟо ирыҵаҭәан – аӷа иҿаҿынӡа зҩагара дахьымӡаз аурыс-чыс.
– Ельзаа! — ахҭҟьара еиԥш акеҩ ааҩнгеит ауада.
Апартизанцәа ашыр-сырҳәа абжьы ахьгаз ашҟа иаақәҵәиааит. Зыхәба ифонар еиҭаазқәыхәмарыз анемец афицер ихы-иҿы иаҿататан, уажәраанӡа дызмырцәажәоз ашьа, иӷьаӷьаӡа аҭуан иаҵаԥшуаз иблақәагьы ԥшьшьала иааҳәын, иааҵыргаз ашәаԥшь ааҿыцәааит.
«Дызусҭадашь Ельза? — дназхәыцит Даҭикәа. — Дианума, диԥҳәысума, диԥҳаума? — маҷкгьы игәы даарыцҳанашьеит азныказ, аха, ахәылԥазтәи иҟазшьақәа анааигәалашәа, иавтомат иҭаханы иҟаз апатронақәа ноуишьҭразы аԥсык ауп иааигхаз.
Абри аухагьы, зыхәда аҳәызба аҵыршьыз аҳаиуанқәа реиԥш, атрым ҳәа ишышьацәҟьоз, џьаҳаным атым-итыша илҭапҟа ицеит
«СС-аа» ааҩыки урҭ рҵыхәа кны ирышьҭаз аполицаицәа ԥшьҩыки.
Афанаси Блохин ибаҳча аҵыхәа ахьаанҵәоз, асы бӷьаҭны анышә хьшәашәа иамардеит ҩыџьа апартизанцәагьы.
Арҭ ахҭысқәа рышьҭахь, апартизанцәа, ауха иԥхьаразы иахьнеиз ақыҭаҿы аагылашьа рымамызт. Абри иахьатәи рықәԥарақәа рылҵшәа еилызкаашаз ҩыџьа аԥшыхәцәа уаҟа иааныжьны, амҩа иқәлеит.
— Ҳо, ҳо, ҳо, уара атҟәа-ччиа рыцҳа, дырҩегьых сара сҿы уаанагоит ҳәа уасымҳәази, — арха-ҽан еиԥш зҵыхәа хабааӡа иикыз иҟамчҩыз ду ҩаирххан, аха игәаӷьны изымҩанымҵеит абду Филат.
Кәыкәлагьы, итҟәаны иахьыргаз ԥханашьозшәа, иаваркыз аҽынади ҵыхәа-хырқәыџ аҽаварӷәӷәа, ахы ақәыжьны, иахо инеиуан.
— Ииш, уара афашистцәа ртәитәых, — иҽизеиқәкуамызт уи. — Ачах напышьцыла еиԥш уқамсҳәыџьуа уишьҭаланы уцон, ақьар уахыҵны аԥ уахалон. Ҳаи, аԥсыхәа ургагьы, аҭоубар улырхыр акәын иуқәнагаз, арахь џьоукы уԥсы ҿырхит акәымзар...
— Узацәҳауа дызусҭада, абду Филат? — уаха ахәылԥазы анемец фицер иҵакәашоз аҽы ишьхәа наирбан асы шьҭырббы дааиваххит Даҭикәа.
— Зхала инеины афашистцәа рхәура иҭало дарбанзаалак, — наҭеикит абду Филат, аҽыуардын ахәда, дахьықәтәаз.
— Кәыкәлагьы?
— Раԥхьа инаргыланы.
Даҭикәа адырҩегьх иҽы ишьхәа наирбан, Кәыкәла дасшашәа ҟаҵаны, иҟамчы рыхха дладххылеит. Аха, абду Филат иблақәа ҭырхаха даныҩаиҵаԥш, дааччан, аколонна аԥхьаҟа иҿыҩеихеит.
Амшгьы уаха апартизанцәа иаарыцәнымхо акәын ишыҟаз: аџьал бжьыргазшәа иҭҳәахаа ирышьҭаланы инеиуаз аграпара, шә-метрак инрыжьаанӡа, асы ҭарҳәҳәы, еимашьыхаа иҩахысуан. Урҭ, аныҟәара ишаҿу, амахҽқәа реиԥш ахәырқь ҳәа ацәа инҭанагалон, нас, иаалҟьаны, аарҩара бааԥсы иқәнакызшәа
еиҟәышьшьа-еиҟәышьшьа иҟоу рхы-рҿқәа, асы хьшәашәа шаҿыршьуа, идысӡа, рҽырзымдыруа иааҟарҵон.
Зынӡа иззынеихмыркәо иҟалаз хҩык-ԥшьҩык рҿынӡа, абду Филат иҽыуардын иақәдыртәан, шьалҭак еиԥш иԥхьаӡаны, уаха раӷа ихырхыз аҳәаҭҳа кьакьамсеҩ иақәианы ицәан. Хәҩык раҟарагьы ҽыжәын, аха реиҳараҩӡак, уаҭәашәпара асы иахо инеиуан.
Рышьҭамҭа ауанҭа ахьшьуа асы шрышьҭазгьы, уаҳа џьара иаамтәаӡакәа, иаацәылашоны, Ковшово ақыҭа аҩадахьала ршьапы ааладыргылт. Ахамы шкәакәа иҭашьшьы ицәан ақыҭа. Аԥшыхәразы раԥхьаҟа ҽыла иаарышьҭхьаз анхацәа, русқәа ҟаҵаны ирԥылеит иахьаалагылаҵәҟьаз.
Сааҭбжак ахы-аҵыхәала, иҿажәкны иҟоу асакара аӡцәыкәбарқәа нықәба-аақәба ишцо еиԥш, рыҽшаны, ақыҭа иналаӡ-аалаӡ ицеит апартизанцәа.
Даҭикәа, ҩыџьаҟа ицны дымҩахыҵит, раԥхьа иаазыдгылаз арҵаҩԥҳәыс Масиукова лыҩны. Маргарита Иван-иԥҳа, лцәа иадшәало илшәыз лхалаҭ-хәылда акалҭ адашьма илықәс-лықәсуа, лыхцәы барақьаҭ ааилардадашәа иааҵакны, ашьҭахьтәи ауадаҿы дырԥылеит.
— Анцәа ҳрыцҳашьа! — абџьар налҿаркызшәа адыхҳәа даагылан, иҟәашәӡа иааԥшуаз лгәы лыҩнапыкгьы еихыршьны инақәылкит.
– Шьыжьбзиа! — абӷажә зықәтәаны иҟаз иԥышәқәа аарла иҩеиқәихын, дналеихырхәеит Даҭикәа.
— Бзиара жәбааит, аха?.. — деиҭаацәажәеит уи, илҳәаз ажәақәа лара илтәӡамкәа.
— Шәҳаршәазар ҟалап, ҳаҭамзааит?! — ԥышәырчча хаак, ԥышәырчча гәыкык аҽырҭбааӡаны ихы-иҿы инықәлеит Даҭикәа. Аха, аӡмах иӡаашьшьыла иӡаагылоу ачлаа, ааԥынтәи амра ашәахәақәа налаӡ ишцо еиԥш, жәамш раахыс ҳәызба зхьымсыцыз ихы-иҿы еимашьып иналаӡ ицеит уи аԥышәырчча.
Егьырҭ иҩызцәагьы, ашәала акәымкәа, хыхьтә, аплита алҩацарҭала илыбаазшәа акәын ишгылаз.
— Зыла ҳалагарызеи? — дҵааит арҵаҩы, лҟазшьақәа ашырҳәа иааԥсахны.
— Атҟәа иазҵааӡом, усоуп аибашьра закәанс ишамоу, — наҭеикит Зыхәба.
— Арахь шәлеины шәтәа, сара уажәыҵәҟьа аӡы шәызсырҟәандоит, — Маргарита Иван-иԥҳа даақәгьежьын, лыгәчама ԥшӡақәа ӡса-ӡсо лҿыналхеит.
— Аа, абра иҟоуп ҩыџьа шәҽызлашәыԥсахша ҵаҟатәи ацәамаҭәа, — қьаад цәхаԥшьк илаҳәаны, маҭәақәак аалган, аҟәардә инықәылҵеит уи, жәабаҟа минуҭ цахьаны, — арҭгьы Митиа иԥаҵасагақәа роуп, уара ухынҳәаанӡа аӡәгьы иӡамҩа иадикылар шызымуа ҳәа данцоз ҭоуба исҭан, аха еилазгеит... — лхы-лҿы иқәылҵарц дызҿыз аԥышәрччеи дызхәаҽуаз алаӷырӡи, ашьыжь, аӡаӡа зҿықәыҳәҳәы иааԥшыз агәил-шәҭы деиԥшыртәуан Маргарита.
— Ҳаҭамзааит ҭоубас иҟоу зегьы ахьеилааго, аха ишԥаҟаҳҵари, еибашьроуп, — Даҭикәа ихы гәыбӷан аҭо дҩагылан, дылзааигәаны даалыдгылеит.
Аси аҵааи идыршьшьаз инап џьаџьа дуқәа иаадырӷәӷәеит, иԥхаҟәымшәышәӡа инапсыргәыҵа инанылаз Маргарита лнапы. Иаргьы аушьҭра иҭахымызт, ларгьы имылхуамызт...
— Еибашьроуп! — наҭалкит, иҵаулаӡаны даақәыԥсычҳан.
Бжьымз раахыс, уаҩҵас хчык зхы нылаҵаны, оҳ, гәышьа, зымҳәацыз Даҭикәа иҩызцәеи иареи, адоуцәа реиԥш акәын иҭаҳәахаа ишыцәаз.
Уи илацәақәа анаахит, дахьышьҭаз ауада алашьцара иаахнаргагаахьан. Иахьа ашьыжь, тоннак ахьанҭара аманы ахчы инылаҳаз ихы, уажәы, аҵысхә еиԥш иласкәантраӡа акәын ишихагылаз. Иҭаҷкәым азқәала иблақәа аарҟәыҷны, ииарҭа данаақәтәа, илаԥш наиқәшәеит акаруаҭ амаа иҽахшьны, ишьапаҿы ицәаз апартизан.
— Миша! — иџьашьаны ҿааиҭит Зыхәба.
Ишьапқәа рыбжьара ибжьагылаз иавтомат аашьҭԥааны дҩаҵҟьан, иҽааидиԥсалеит Миша Дубанец.
— Уаазгеи, бзиароу?
— Бзиароуп. Бџьарла еикәных иҟаз ҩыџьа ҳкит. Шәкомандир ихаҭа даамбакәа ҳазусҭцәоу шәаҳҳәом рҳәан, рҿы аӡы ҭаҭәаны итәоуп, — иҳәеит Дубанец.
— Нас, уара ара уԥшуижьҭеи акрааҵуама?— дҵааит Даҭикәа.
— Сааҭки бжаки аҟара ҵуазар ҟалап. Убас ихааны уцәан — мгәарҭа иҟоу аԥшқагьы уиаҟара игәарԥханы дзыцәарым, урыцҳашьаны усызмырҿыхеит, — ибла ҭыҟаԥшьаақәа ааччеит Миша.
Даҭикәа иԥаҵа карффа исаны, иҽыкәаба-иҽышьшьы аиарҭа ԥха дахьылаиаз ихы ахыбаауа, дыццакны аҽеилаҳәара дналагеит.
Зҩызцәа рыцәа зыхьчарц иқәгылаз аҟарулцәа икны иааргаз ауаа даара ргәы нханы иҟан, ргәы нханы иҟан аԥшәмацәагьы.
— Ирымуит, аҩыза акомандир, ирымуҵәҟьеит, ахырқьиара даҿын Дубанец, Зыхәба дивагыланы дахьнеиуаз. — Урҭ ақыҭа рхы ақәкны ишааиуаз ҳаҷкәынцәа ианырба, раԥхьа агәашәқәа ҟьаҟьаӡа ирзаадыртит, нас, абџьар мыжда ахы хьшәашәаӡа рызқәа инадыркылеит... Ааит, хьӡыда-цәада шьҭахьла ҳазшьырц згәы иҭоу шәара шәоума рҳәан, иаақәҵәиааны, рабџьарқәа ирыхеит даргьы... Аха иумдыруеи, аҩыза акомандир, ихаршалам абџьар аԥхьа, ихаршалоу ҭҟьар шалшо — уи даргьы ирдырзар акәхап — азныказы рҽааныркылеит.
«Шәҳашьҭал акомендатурахь, иҟалаз уа еилаҳкаап» – иҳәазаап ихамыждараз, ԥаса амилициаҿы аус зуаз ҳпартизанцәа аӡәы.
Ари аазаҳарыз дара ракәын:
«Еҳ, шәара, афашист изқәарҟәыҷцәа-аполицаицәа!» — иааины иаарзыҵҟьеит...
Нас, аҩыза акомандир, ари еиԥш иҟоу ацәаԥҽыга зычҳауа дарбану — абраҟа ауп хыгәҭас-чыгәҭас ахьыҟалаз: арельсқәа аҭәыц еиԥш иԥхьаӡаны, зхаԥыц икылшьны иказԥсо ҳаҷкәынцәа, акы иннакыло иауҟаху — иларысын, рабџьар рхырхит, иагьырҳәынҷеит...
— Еицәаз акы рзыжәымузааит? — игәы иҽаанылеит Даҭикәа...
— Мап, аҩыза акомандир, аӡәы иблуз маҷк иԥжәеит, егьи х-ҳәынҵәрак ицәыӡит, дара ҳара иаҳтәны иҟалар, аҟара ацҵангьы ираҳҭоит...
Атҟәацәа нкыланы иахьрымаз абду Филат иҩны ианнеи, апартизанцәа агәырқь ҳәа ркомандир иҩеихаҵгылеит. Имгылеит ауада акәакьахьшәа зҽыкҿакны итәаз ҩыџьа ахацәа. Урҭ рхқәа ҩышьҭырхын, иааиз иҩарыҵаԥшит: аласкәыгә иахырхызшәа акәын ицҟьаны ишыршәыз рымаҭәақәа, руаӡәы, атыҩ иакыз амза еиԥш изблак ашәытара аҿыкәыршаны, иӡаакәкәала иааԥшуан, егьи иџьымшь-жәпа иҩахыкны, ашьа адшәыла иҟан.
Зыхәбеи Дубанеци рылаԥшқәа анааиқәшәа, Миша дыԥхашьан, ашырҳәа ихы наирҟәит.
— Хәлыбзиақәа, ҳасасцәа! — ибжьы аарӷәӷәаны иҩарықәиргеит Даҭикәа.
Азныказ иаалакҩакын, аха ԥшьшьала иҩагылеит рҩыџьагьы.
— Ҳаизыншәыжьрацы сшәыҳәоит! — Зыхәба ихы апартизанцәа инарықәикит.
— Иҟалап аҷкәынцәа маҷк шәгәы ндырхазар? — дҵааит Даҭикәа, гызмалрак аҵамҵаӡакәа, дара рхала ианааизынха.
— Агыгшәыгқәа! — иҳәеит, злакыҵа шәытаз, иқьышә ҳиаҵәаакәа ҵыс-ҵысуа.
— Сҩызцәа зегьы рыхьӡала аминауаҭра шьҭасҵоит, абас иаахжәацәаны иахьшәызныҟәаз азы! — хаа-хаа дналагеит апартизанцәа ркомандир.
Даргьы, уи иҟазшьа иахырҳәаара рзымдыруа, зны ихаҟынтә ишьапаҿынӡа лаԥшыла дааимырдон, нас, шә-зҵаарак зхибаҳәа иааиуаз рыблақәа наидырхаланы иааиҿаԥшуан.
— Ҳаибадыруаз, сара Даҭикәа Қәыгә-иԥа Зыхәба, апартизанцәа ркомандир.
Руаӡәы иҿы азганк маҷӡак иаақәацан, иара убраҵәҟьа ԥышәырчча-гызмалк ахгьы ааҵнагеит, аха, зхы-зҿы шьханԥсыланы иҟаз иҩызеи иареи рылаԥшқәа анааиқәшәа, ӡшәахҵас инықәбеит.
— Уи злаадыррызеи ҳара? — дҵааит, зхы-зҿы шьханԥсыланы иҟаз.
— Ҳара шәара шәеилаҳкаарц шышәҭаху, — наҭеикит Зыхәба, имырхьааӡакәа.
— Шәара шәуаа апартизанцәа ракәым изеиԥшу, афашистцәа роуп, — иҳәеит уажәраанӡа ҿызымҭуаз.
— Ишыжәдыруа, еибашьроуп, аибашьра ԥҟа-ԥҵәак амаӡам — абасгьы ҟалоит, егьысгьы ҟалоит, — Зыхәба иҵегьы дырзааигәаны даатәеит. — Шәааи, ҳаибамыргәаҟкәа ҳаилибакаап, исцәымӡакәа исашәҳәа: шәызусҭцәада, шәабантәаауеи, шәзышьҭази?
Иҟаҳҵарызеи хәа аанарго, рҩыџьагьы дырҩегьх иааиҿаԥшын, рыхқәа шьҭацаланы, ихәыцуа инатәеит. Даҭикәа уи ихы иаирхәан, ииуристбла ҵарыла икылкааны ԥыҭрак дрыхәаԥшуан, нас, изусҭцәаҵәҟьаз макьаназ цқьа еилкааны ишимамызгьы, игәы иаарыцҳанашьеит.
— Ҳаргьы ҳпартизанцәоуп! — ибла амца хыланы, ихы ҩышьҭикәыцәааит, зылахь ашьа адшәылаз арԥыс. — Амала, иахьазы ҳкәацны шәнапы ҳакуп, ишәҭаху ҳалшәхуеит: шәҭахызар — аиҵарш, шәҭахызар — акатлетқәа. Аха ҳашпартизанцәоу ҳаԥсуеит, уаҳа акгьы, — дҩаҵҟьеит уи.
— Уаҳа акагьы! — инапы ҟьаны дҩагылеит егьигьы.
— Ахи-аҵыхәеи уи ауп! — дԥышәырччо дҩеихеит Даҭикәагьы. — Аха уеизгьы-уеизгьы, шәеиҳабыра-шәеиҵбыра зҳәаз еиԥш, џьара акы ыҟамкәа иҟаларым?
— Еиҳабык дахьыҟам, еиҵбыкгьы дзыҟалом, — иажәа ырмчӡаны иаахижәеит раԥхьатәи.
Итҟәаны ирымоу иара иакәушәа, ас мчы-мчы иахьиацәажәоз ааицәымыӷхан, игәы ҩеибакит акомандир, аха урҭ рҭагылазаашьа данаазхәыц, иҽааиқәикит...
Арҭ реицәажәара ашьҭахь сааҭбжакгьы цқьа имцацызт, иаха аполицаи Блохин иҽҭра иҭыргаз ԥшь-ҽык кәадырны, Зыхәба иҩызцәеи иареи иааганы ианаарыҵадыргылоз.
Иркыз аҷкәынцәа руаӡәы уа дааныжьны, Зыхәбеи, уи ихаҭыԥуаҩ Иван Весницкии, аԥшыхәцәа ргәыԥ анапхгаҩы Кузма Лихардови, егьи дрыманы амҩа иқәлеит.
Амш каххаа еилган, еиҟәыҷҷангьы аҵаара иалагахьан. Иаха шәақьымцала ирызмырҿыхоз ақыҭеи, уаха изҭоу апартизанцәа рқыҭа Ковшовои, хәыки-шьхаки рыбжьан: абраҟа уажәы, ана-ара, аԥсабара шәырҭаҭа иалубаауеит, ажәҩан ҵамҵам злаҵҟьаз аиаҵәақәа рыбла зхаз алашара гәыҟаҵагақәа.
«Афырхацәа ҳаҷкәынцәа! — иааигәалашәеит Даҭикәа, иахьа ашьыжь Маргарита илҭаз, Совинформбиуро ацыхәтәантәи адырраҭарақәа зныз ақьаад-бӷьыцқәа. Дыццакны, икитель аԥхьатәи аџьыбақәа аагәеиҭеит. Урҭ уа ишҭаз анидыр, игәы ааҭынчхеит. — Алымқәа реиԥш игыланы иқәԥагәышьоит!..» — аҭыԥҳа-хымкыц леиԥш иныхгыла-аахгыло дназгоз аҽы-ццышә, иҟамчы шеиҩырҿаз, иара ус агәчама ианнадикыла, ахьышәҭ ҳәа инаиҵԥан, игәы иҽаннаҵеит.
Аибашьра иалагеижьҭеи аахыс, уахаҟара игәы шьҭыҵны, дҳаракны ихы ибо дҟамлацызт уи. Иблагьы иаахгылеит: алҩа еилахәашь иалҟьҟьа ажәҩан иазцоз аӷа имаха-шьаха, еилараа еилажьыз Блохин исасцәа рхырҿрақәа, зыԥшқа заҵәы лыԥсҭазаара иацәымшәакәа зыҩны ашәқәа ҟьаҟьаӡа ирзаазыртыз Маргарита, икаруаҭ ашьапы зҽахшьы ицәаз Миша. Совинформбиуро иҟанаҵаз аҵыхәтәантәи адырраҭарақәа рҟны иарбоу ацифрақәа уҳәа, уахыки-ҽнаки рыла иаархыргаз зегьы.
Амзагьы, аӡмах-ҩежь ихҵаалазшәа еиқәыхьшәашәа иаацәырҵын, аԥсабара ахаҿы злаҭаҳәҳәаз ахҭырԥаш аххьа хҵо ажәҩан иааҵалеит.
«Мзак ауми, мшәан, адунеиаҿ иҟоу? — даазхәыцит Даҭикәа, ахәырма-ҟала еиԥш иҩежь-ҟанҭалеиуа ихаҿыҵәҟьа икыдыз амза дахәаԥшуа. — Сара шаҟа исзааигәоузеи, аа, абни абнеиқәара иҩылҵны ауп ажәҩан ишнаҵаҷабыз. Абасҵәҟьа ирзааигәаны ирбозар акәхап Софиагьы Владикгьы, ҳаҩны абарҵа иқәгыланы иахәамԥшуа иҟам саҳәшьцәа, ҳгәылацәа, Аԥсны зегьы... Иабаҟоушь сашьцәа? Урҭгьы уаха абри сара сеиԥш амза
иахәаԥшуоушь?..» — Даҭикәа дзықәтәаз иҽы аӡы иалшьны иҩалигазшәа, адыр-дырҳәа иаазқәыршәшәан, ихәыцрақәагьы даарылнахит.
Усҟан, иҩызцәагьы иаргьы, амза аԥхьарҭа ҳәа дызҿыз абна иаалагылахьан...
Даҭикәараа ахьықәҵыз Ковшово ақыҭеи изызцоз Старо-Сельсктәи абнеи маҷгьы рыбжьаӡамызт. Иаацәылашоны, мзақәак раԥхьаҟа дара ҿҟьаса излаз абна инылалеит.
Иаазгоз арԥыси дара рҩызцәа аӡәи еицҵаны ԥхьаҟа иноурыжьын, даргьы, хара-хара инарышьҭалеит. Уиашьҭахьгьы акыраамҭа, аграпара-ҭшәа зыҵгаз абна агәы иаханы ицон. Имыруадаҩкәа иоурыжьит иқәгылаз аҟарулцәа. Нас, наскьа ашьҭыҵра иацәаашьо иҩеиуаз амҿаӡалҩа рылаԥш иааҵашәеит.
— Ҳааит, — иҳәеит ираԥызаны иаазгоз, иҽы аӷәра ааҿакуа, Зыхәба данааихьигӡа. Уи ԥаса амамиқәара иҿартәаны, ибла ихмырԥшылаӡакәа, ахыжә иаҩызаз ажәақәа ргәыдиҵозҭгьы, уажәы, иааихәылшәаз ажәа заҵәы ааԥынтәи ашәахәа аҟара ихаан, амра назҿаччаз ахра еиԥш ихы-иҿгьы цқьаӡа дааҟалеит.
Рҩыџьагьы рылаԥшқәа анааиқәшәа, Даҭикәа дааԥышәырччеит. Егьи даҽак иҳәарцаз иҿы иҩанххыла-ҩанххылан, аха иамраӡакәа:
— Лихардов! — дааиԥхьеит Зыхәба, Кузма Лихардов. — Ҳҩыза иабџьар иҭ, — иҳәеит Даҭикәа, уи данаарыдгыла.
Уиашьҭахь, ҩажәа минуҭгьы цқьа имцацызт, Зыхәба иҩызцәа иманы дзызнеиз апартизанцәа ргәыԥ акомандир Иван Казакови уи ихаҭыԥуаҩ Иаков Дуки дареи, еихәылшаауа еиқәыз аџь-мца иахатәаны, аханатә аахыс еибадыруазшәа, гәата-бӷата ианеицәажәоз.
Иван Казаков шәагаала рацәак дыҟамызт, аха зшьеи-зыхши ааилазҭәоз арԥыс аԥшькы, еилаҟацак иакәын. Уи дмырцәажәакәа, иара ус уихәаԥшуазар: ихаз ихьшь-блақәа ныҵыркәыр-ааҵыркәраашьеи, урҭ ирнаалаҵәҟьаны ирыбжьагылаз иԥынҵа кәрыцәи, уажәы-уажәы зҽызыԥсахуаз ихаҿи рыла, гызмалрала ихыхәхәо иҭәу уаҩуп уҳәартә акәын дшыҟаз.
Аха, уи иҿы ааихыхны ацәажәара данналагалак нахыс — ауаҩы игәазы ихы-иҿы саркьоуп ҳәа ирҳәо ажәаԥҟа хырбгало иҿынеихон. Дышнеиуа, ахаан кәара-хәашьык зламлац, издызкыларцгьы иҟам ашьха рҩаш еиԥш дыцқьакәакәараӡа уаԥхьа даацәырҵуан.
Уи иахьагьы, Даҭикәа иажәақәа ахраӡага ркылхра дахьынӡаҿыз, иара дизымԥшӡакәа, ихы-иҵыхәа зегьы изеиҭеиҳәеит:
Минск анырга раԥхьатәи амшқәа рзы, Иван Казаков, аимааӡахҩы ижьаҳәа хәыҷы ала анемец солдаҭ дишьит, иавтоматгьы ихихит. Уи автомат иманы, ҽынла абна иҽаалакуа, уахынла даацәырҵуа, илшоз ҟаиҵон. Ашьҭахь, иара иеиԥш иҟьаланы абна илаз ааидкыло, апартизанцәа ргәыԥ-жыцәк еиҿикааит. Уи агәыԥ, знымкәагьы импыҵанҵәеит, еиҭеиҿикааит, акыр ешелон хыла-гәыла еиларҵеит, жәпаҩык аполицаицәа аԥсман ддырҳәеит...
Зыхәбагьы, уажәраанӡа, аҳәара иаԥсам ҳәа иаваижьыз ихҭысқәа еиҭаҳәо дшааиуаз, жәацтәи аешелон аҭыӡшәаҿы данааи, злымҳақәа кыдҵаны иӡырҩуа итәаз Казаков, ихы ҩышьҭихын, иблақәа гызмалӡа дҩеиҿаԥшит:
— Заславли Мински рыбжьара? — дагьыҵааит уи.
— Нас, аха уи шәара иабажәдыруеи? — даалак-ҩакит Даҭикәа.
— Уи акәым, шаҟаҩ лашәышьҭызгьы аадыруеит.
— Шаҟаҩы? — днеиԥыҩлеит Зыхәба.
— Ишәзымдырҵәҟьозар ишәаҳҳәар ҳалшоит, — Казаков иџьыба дынҭалан, қьаад бӷьыцк ааҭигеит: — ҩышә-ҩык аӷа ифицерцәа, хәышәҩык асолдаҭцәа, урҭ ирықәнагахашаз абџьар, аџьаԥҳаны, зежә вагон, апаровозқәа ҩба... — еиқәиԥхьаӡон уи.
— Ибзиоуп, аха апаровозқәа ҩба абаҟаз? — изҳәара ззымдыруа, еилаӡырҩуа еилатәаз рҭынчра ааилеиган, дҵааит Весницки.
— Уигьы џьоушьартә ауп ишыҟалаз, — деиҭаналагеит Казаков, арҭқәа зегьы ҟазҵаз иара иакәны ирзеиҭеиҳәозшәа. — Шәара аешелон абӷашшара шәанас, шампанское апробка аиԥш иахҟьаз апаровоз шлеиуаз, даҽа паровозк илахьӡаны иҩагәыдыззалан, акәтаӷьцәақәа реиԥш рыҩбагьы леидыхәашала ицеит.
— Иолки-палки, шәара шәлымҳақәа ашышкамс аҵәыуабжьыҵәҟьагьы рывшәауазаарым?! — иҳәеит Лихардов, игәы шҭгәырӷьаауаз убартә, ихы-иҿы ааԥса ихылашо.
— Ҳлымҳақәа убриаҟара идухеит — зыԥсы ҭаны адә иқәу ашышкамс аҵәыуабжь акәым, ҳаӷа иԥсцәа ахьжу, хәыҭхәыҭла еибырҳәо зегьы ҳаҳауеит, — наиаҭеикит, уажәраанӡа рықәҿымҭӡакәа ирзыӡырҩуа итәаз Иаков Дукгьы.
— Ааи, ибзиами, алакә лабҿабаны ианыҟало, — иҳәеит Даҭикәа, аԥсуа лакә «Аҽаԥа Џьамхәыхә» аҟны ашышкамсқәа ирзыӡырҩуаз Лымҳа-ду дигәаларшәо. — Ус анакәха, афронтаҿ иҟоу аҭагылазаашьагьы жәымдыруа шәыҟам? — Издыруа иаҷыданы исарҳәарызеишь ҳәа илымҳагьы нкыдиҵеит уи.
— Абра ҳдагәоуп, ҳлашәуп, ҳҿаҳауп, — даақәыԥсычҳаит Казаков, уажәраанӡа инубаалоз афырхаҵарагьы неиԥыргәгәан, агәкаҳара ааилжжит.
— Уаҟа ҳара ҳшәеиӷьзаап, шәара иааигәаз ҳзеилышәкаазар, ҳара ихараз шәзеилаҳкааит, — Зыхәба дааччан, Совинформбиуро иҟанаҵаз аҵыхәтәантәи адырраҭарақәа зныз ақьаад иџьыба иааҭиган, Казаков ишҟа инаирххеит.
Казаков даалахҿыххеит иаразнак, нас, ашырҳәа иаамиԥаан, ԥҳәыс напыла иқәырҷҷа иҩыз ақьаад илаԥш ахго иҿылеихеит: «Амраҭашәараҟа зхы рханы ажәылара иаҿу ҳар, — аҳәон ақьаад ианыз, — ианвар мза нҵәаны, февраль мза ианналагоз, рымчқәа ӷәӷәала ианыршәа ашьҭахь, Витебсктәи ахырхарҭаҟны аӷа 250 километр дхьарцеит. Иара убасгьы абарҭ амшқәа рзы аӷа дхьацоуп: Гжати Иухнои рҟны — 80 — 100 километр, Рославль — 150 километр... Анапаҿы иаагоуп акырӡа зҵазкуа аихамҩақәа реихагаларҭа — Виазма— Брианск...»
Казаков ақьаад ибла ааҟәиган, итәаз даарылаԥшит. Уи усҟанҵәҟьа, зан аимааҟаԥшьқәа ззаалхәаз ахәыҷы иакәын дзеиԥшыз:
— Нас, излашәҳәо ала, иԥынҵа ҭархәахәеит?
— Иԥынҵа акәым, ибӷа ашшарагьы ылаԥырҵәараны иҟоуп, — даақәыԥсычҳаит Дукгьы.
— Иабаҟоу ибӷа макьана илаԥҵәамеи, — ихы-иҿы маҷк агәкаҳара аақәиҵеит Даҭикәа. — Ленинград амацәаз еиԥш иҭакуп, аӷа ажәаатәи ирхәҭа аахаӷәӷәа шаиузгьы, ҳар уи ақалақь ахы ирзақәиҭымтәыц, — ихьанҭа-хьанҭаӡа ихәылшәшәон Зыхәба иажәақәа, изаҳауазгьы ус акәын ишрыдыркылоз. — Ижәдыруазар акәхап, Керчтәи адгьылбжьахабжаҿы ҳар ишрықәымҿиаз? — иҵегь ибжьы аармаҷшәа дҵааит Даҭикәа.
— Иуасымҳәеи, зхац зыҿшәаны аҳауа иалакнаҳау абызкаҭаҳара ҳаҩызоуп, уахь иҟоу иажәланы акы аадыруа ҳаҟам, — наиаҭеикит Казаков.
— Уаҟа иеибашьуа, Кавказтәи афронт архәҭа, ашьакаҭәара ӷәӷәа шыҟарҵазгьы, дырҩегьх, Феодосиа ақалақь, нырмыжьыр ада ԥсыхәа рмоуит, — иҳәеит Зыхәба аҵыхәтәаны.
Уи ашьҭахь, апартизанцәа ротриадқәа рыҩбагьы рнапхгаҩцәа ҿымҭӡакәа еилашьшьы акыраамҭа итәан. Еихәылшаауа еиқәыз аџь-мца иахылҵуаз аццышә иаахнаршлаахьан рыжәҩахырқәа.
«Арҭ ҳара ҳаиҳа еиӷьны инхоит, — дазхәыцуан Зыхәба, аҭаҭын ахаҩбааԥс иеиԥш иазгәышьны алҩа лбааздоз ақьала ахыб цәеиқәара даҵаԥшуа. — Фабрикак иҭнажьызшәа ауп
дара зегьгьы еиԥшны ишыҟаҵоу, — уи илаԥш ааҟәиган, адәахьы днаԥшит — амра ашәахәақәа зқәыршаз асы-шәырҭаҭа ублагәы иақәыӷәӷәаны иунархьуан. Ана-ара, аҵла ҭоуӷан дуқәа рыҽрыдырҟәыҟәыла игылан, рхыб инаркны адгьыл аҿынӡа ԥшакәармак ркылмышәшәо иҟаҵаз ақьала хәыҷқәа. Урҭ ирхылҵуаз алҩеи, адаш-ссақәа реиԥш зҽеихыршь ирызнеиуаз аграпарақәеи, уажәы-уажәы, аҭынчра ацәқәырԥақәа еинҟьаны ирдәылҩны зҿаазхоз апартизанцәа рыччабжьи афантастикатә роман асиужет акәын изеиԥшраз.
Зыхәба иҩызцәеи иареи шьыбжьышьҭахьынӡа абраҟа иҟан. Казаков ирызхиртит, иара ишиҳәаз еиԥш: «Ҩымз раахыс иԥсы иаҟәычҳаны иааигоз» ачалых уатка зҭаз аԥаҭлыка.
Даҭикәагьы, аԥшәма изиуз даҵамхеит: иабацәа ишыҟарҵалоз еиԥш, аҩы ыжәны, уаҳа назҭахымз аҽыкәаша иҩыза ҿыц ииҭеит.
Урҭ азныказ ротриадқәа еидырҵарц рыӡбан, аха, иахьазы рхы аазлакны иҟаз абнақәа рхәыҷра ианазхәыц, абри аӡынра, ус хазы-хазы ишыҟоу ирхыргарц еибырҳәеит.
Арҭ аҩымшк амш бзиан, аха, зхаҵа згәы изынхаз аԥҳәыс леиԥш акәын амра адгьыл ишахәаԥшуаз — уи есышьыжь, инаскьаӡаны иҩагылон, нас, ашәахәа хаақәа аԥсабара азрыцҳатәуа, ажәҩан акалҭ аҽавакуа ишнеиуа, кәты ҿырҳасракгьы ахымҵкәа, афархь мца еиԥш иҩеиқәчыԥхьны, егьи акалҭ инаваблы ицон. Иԥсасиаанӡа амца зҵырхыз аԥакьал акәын асгьы зеиԥшраз — ашьыбжьонҵәҟьа уи маҷӡак иааԥсаҳәон: зҽырхәаны игылоу аҵлақәа ӡцәыкәбарқәак нарымшәшәон, махәқәакгьы «оҳ гәышьа» ҳәа рыбӷа ааиҵырхуан, араӡын-саба зқәырҳәҳәы ишьҭоу асгьы ацәаакыра аалыжжуан. Аха, иара аригьы кәты ҿырҳасрак акәын иахыҵуаз — амра Ковшовотәи абна ишнавалалак — аҵааԥша аԥсабара иқәыҭәҳәо иаақәланы, зегьы ҵаа-ҳәагәыжьла еиқәԥах еиҭааҿанаҳәон.
Абас, амра ашәахәақәаҵәҟьагьы иҟәашӡа ирықәҵааны аԥсабара анынрыжьуаз хәылԥазык, Зыхәба ипартизанцәа иманы, ҩаԥхьа Ковшовотәи абнахь дхынҳәит.
Аха, абри абжьарак ироуз ақәҿиарақәа еиҵырхыз имҵәыжәҩақәеи ишьҭырхыз ихи наикәаҽит Даҭикәа, рҩызцәа ахьынрыжьыз аҭыԥ ианаадгыла.
— Иолки-палки! — иҳәеит Кузма Лихардов, «Гандаган» дкәашарц иҭахушәа, илахь инапы адкыланы, ицәыббыл-цәыббылӡа асы илажьыз рқьалақәа дрыхәаԥшуа.
— Ари, ашаха ырҟәараҟәантә ихаршәны дшаҳкыз, инҳампыҵыԥшша ицаз ауаҩ инапкымҭоуп, — иҳәеит Миша Дубанецгьы.
— Усоуп, ақәыџьма бжьаны шәарыцара изгоит ҳәа уалагар ишухьуа, — Весницкигьы иибоз игәы иазымчҳакәа зымҩа днавалеит.
Адыд исызшәа дышьхныԥсыланы дгылан Даҭикәа, иҩызцәа идыршәуаз ахаҳәқәа, иара иуҭра ишҭаԥсозгьы ибон, аха рықәҿиҭуамызт. Игәалашәон, бахҭала мацара иааӡаз абри ауаҩ-ҟьала иӡбахә ала иҩызцәеи иареи еибырҳәақәахьаз зегьы.
«Дҽеим, дыцқьам, иахьакәым ҳкылигоит», — анырҳәалак, Даҭикәа урҭқәа дрықәшаҳаҭхон, аха, дҳалаҳцап, ма даҽак изааӡбап анырҳәалак, ҳааиԥеиԥшып, аҩны ҟаҳҵозар, амаҭәахә бзиа злыҵша аџь амаӷршәыра илагылоуп ҳәа ҳацәаашьаны ҳашԥавсуа иҳәон уи.
Аха ожәшьҭа еилыкка ибон, Лиошка изыҳәа имаз агәыӷрақәа дшыржьаз. Казаков ипартизанцәа зыҩназ ақьалақәа реиԥш ишәыгәны иҟаҵамзаргьы, аамҭала уаҩы ихы аарыҵеикратә иҟаҵаны ирымаз рқьалақәа рыжәабагьы хыбыл-ҿыбылны, итроуны асы илаԥсан. Ианцоз абраҟа иаанрыжьыз рҩызцәа рыфҩыкгьы ршәаџьҳәа зҳәара аӡәгьы дыҟамызт.
«Абарҭ бналаны ицеит ҳәа ауп иаразнак зегьы иақәҳҵаз, аха?.. — ихәыцра аҽааԥсахит Даҭикәа. — Џьоукы рықәланы индырҵәазар, ма икны еиқәҿаҳәа иргазар?
— Аҩыза акомандир!
Ааҵәа дук ихәда ишықәыз дааҳәуазшәа, ԥшьшьала даахьаҳәит Даҭикәа, партизанк, қьаад кәамҟьа хәыҷык кны дааидгылахьан.
Уи даагәыҩ-ҿыҩхеит. Нас, шьаҿақәак иаргьы иааҟаиҵан, апартизан зҿааирхаз абӷьыц ааимхны днахәаԥшит: «Уҟаз, аҩыза акомандир! Анцәа иџьушьалар ухәҭоуп, уара аҳәса-ркьасыгә хымхаԥагьа, ухәамц ҩызи ухы гызмали шеимадаз иахьаанхаз. Урҭ хазы-хазы ишьҭаларц аԥсык ауп иаарыгхаз. Шәызбаны саанхом шәцәак зкәыршоу шәарҭ аиуристцәа ҵмыҳәҳәарахқәа — сгәы ҭыхны ишәфахьеит, сшьа сылцәцәааны ижәжәхьеит... Уара исоуҳәаз ажәа ыргьежьны иусҭоит: «...Аӷа ишҟа иумоу ацәымӷхара ауп акәымзар укнасҳауан!..» сыздҿоуҳәалаз аџь ашьапаҿыҵәҟьа. Сцәа ахьынӡаԥьшәҽхьоу шәызхоуп. Шәыҟаз, умаҟахы иадҳәаланы иумоу уеибашьцәа-фырхацәагьы уаргьы, даабап ҳаиҳа аӷа дызцәымӷу, ҳаиҳагьы зылшо. Лиошка».
Даҭикәа, карандашь-ԥышә хаԥагәала иҩыз анбан еицаҟьақәа зныз абри ақьаад-ҽыҭ хәыҷы нарҳәы-аарҳәуа акыраамҭа дахәаԥшуан. Дахәаԥшуанаҵы ихы-иҿы акырынтә аҽеиҭанакит: даԥхьаны данаалгаҵәҟьа, арыцҳашьареи агәынхареи еилаӡҩаны изылжжуаз ԥышәырччак ихы-иҿы иаақәлеит, аха уи, ахра иаҿысыз аԥҭа агагақәа реиԥш илымҳа ашьаҭа инаваӡ ицаанӡа, ақәабшәшәыра ҩеиҿысын, иԥышәқәа аҵыс-ҵысра иалагеит.
Уи дыхшәааны ԥыҭрак дгылан, амца зҵырхыз ақәаб еиԥш иеилашра анааиқәтәа, абӷьыц ԥыжәжәаны икамԥсақәа, иус ахы злаԥиртлашаз акы иԥыхьашәазшәа деиҷаҳауа, ирҽны иџьыба инҭеиҵеит.
Ожәшьҭа урҭ араҟа аагылашьа рымамызт. Иара тәарҭас-гыларҭас иахьрымаз Ковшово ақыҭахь анеирагьы ԥасақәа раасҭа иаҳа ишәарҭан. Зыхәба, ихаҭыԥуаҩ Весницки, апартизанцәа иҭаны, аамҭала зны иахьтәаз Стольбцытәи араион, Колосовтәи абнахь индәықәиҵан, иара ҩыџьаҟа иманы дынҽыжәлан, Ковшово ақыҭахь деиҭацеит.
Абду Филати Маргаритеи ираҳаз ажәабжь омашәаҵәҟьа ирцәымӷхеит. Маргарита, даҽакы дазхәыцуа лыбла ҭраа, ҿымҭӡакәа Даҭикәа дихәаԥшуан.
— Дышшәылҵыз еиӷьуп, зыԥсы адунеи иамкуа ауаҩ иаҳа ирласны иҭыԥ иԥшаауеит, — ԥыҭрак ашьҭахь даацәажәеит абду Филатгьы.
Зыхәба дыццакуан. Уи, абду Филати Маргарита Масиуковаи ирыдиҵеит Совинформбиуро иҟанаҵо адырраҭарақәа зегьы иааиԥмырҟьаӡакәа еизыргаларц, урҭ рҟнытә, ажәлар иаҳа ргәы шьҭызхша кьыԥхьны, маӡала ирыладырҵәаларц.
Нас, арадиодкылага ахьырзықәгылаз аҩны аҵаҟа илбааит. Иҟәызгаӡа иҩнатәаз ахьҭа-ҟәкы ажәпара рыҽналарыԥсеит, Маргарита зхы асԥычка нықәлырсыз ацәашьы-хҵәаха иҩахылҵыз алашара ԥсада. Аарла ауада аалашеит: еиҿҟьаз асыпра аиԥшҵәҟьа акәын апогреб аҭӡамцқәа, аҭуан, адашьма, апечка-буржуика кәата-шьапы аӡы рылжж ишцоз.
— Иацы аахыс амца ҭаҳамҵацт азы зегьы шәҭит, — лҳәеит Маргарита, арадиодкылага архиара дахьаҿыз.
Даҭикәа иҩызцәеи иареи арадиодкылага иаакәшаны иаатәеит. Уи, акыӷәра-цгәы аиԥш абла ҭиаҵәаақәа ҟәысҟәысуа, акыраамҭа ихәарчаруан, ишәышәуан, нас, иаалырҟьаны, улымҳа аҵӷәы ыҵнаҟьартә тәым музыкак ааҭнарҟьеит.
— Адольф имшира азгәеиҭозаап, — иҳәеит Даҭикәа.
Маргаритагьы ашырҳәа даҽаџьара иааиалгеит.
«...Иацы, ашьа ӷәӷәаны ианкарҭәа ашьҭахь, ҳар, аамҭала иаанырмыжьыр ада ԥсыхәа ҟамлеит...» игон еиқәтәашьа змамыз Левитан ибжьы.
Арадиодкылага зҽаварҟәыҟәы иқәгылаз акьыԥхьга машьына, иақәыршәыз ашьал аақәылхын, днаҿатәеит Маргарита. Анемец машьынка «Мерседес» апыҟҟаҳәа иакьыԥхьуан, анемец фашистцәа аамҭалатәи рықәҿиарақәа. Адиктор ибжьы еиԥшҵәҟьа ихшәаан, аклавишқәа еилызҟәшәоз Маргарита лнацәкьарақәа, лхы-лҿы, лгәы. Акәыба иадтәалоушәа рыхқәа хьышьшьы, инеидхәыцло итәан апартизанцәагьы...
— Макьаназ, ҳгәы шьҭызхша аиҳа, ҳгәы казыжьша иаҳа ирацәоуп, — иҳәеит Зыхәба дандәықәлоз, — аха уи аамҭала шакәу аадыруазароуп. Ҳақәԥалароуп: бџьарла, бызла... Абду Филат ҳаимеидоит. Шәнап иану шуадаҩу, ишшәарҭоу здыруеит, аха — иԥшьоуп, — Даҭикәа Маргарита даалыдгылан лнапы рӷәӷәаны иааникылеит, ус, иразӡа ихәаԥшуаз лыблақәагьы акыраамҭа дырхыԥшылон, иахьадагьы абас еиқәкны, дырзааигәаны дырхымԥшылацызт уи. Урҭ, иара дзааӡаз ашьха ӡырҩаш аҟара ииаҵәан, иҵаулан, ицқьан. Ибон, абзиабареи анреи рзы игәылҵыз ашәҭ, абаҳча иҵганы иганы, ар рымҩаҿы ишеиҭеиҳауаз, аха имчгәышьоузеи...
Аҵх каххаа еилган, еиҩжәангьы иҵаауан. Зыхәба иҩызцәа иманы Ковшово ақыҭа дахьналҵыз ирыниеит, жәаха ешелон анбӷарҵа, иҟалаз еилыркаарц инрыжьыз апартизанцәагьы.
Урҭ даара иааԥсаны иҟан, зынзаҵәык Ковшово ақыҭаҿынӡа ҳнаӡандаз ҳәа акәын ишаауаз. Рҩызцәа анырба, иаалахҿыххеит, аха Лиошка иҟаиҵаз анрарҳәа, руаӡәы, зегьы ишраҳауаз иангьы, иабгьы рхәы риҭеит, егьи ҿганла асы днылажьцәан, иныҵакшәагьы дшәышәуа акыраамҭа дгылан.
Урҭ ирзааргаз ажәабжьи Казаков ирзеиҭеиҳәази, шамахамзар, еиԥшын: хышә-ҩык афицерцәа, хәышә-ҩык асолдаҭцәа, Гитлер игенералцәа аӡәы, овчарка лажәлақәа шәи-акы авагонқәа ҩажәа, апаровозқәа ҩба уҳәа, убас еҵегьы.
Даҭикәа цәгьалаҵәҟьа деигәырӷьеит, уи аџьаҳаным аилашыра анемец генерал дахьалашәаз. Иблагьы иаахгылеит, алҩа еиқәара иалууаа-алууаа ажәҩан иазцоз ашьнел иаҵәақәеи анапы хәымсыс цәыҟаԥшьқәеи. Аха уаҟа, агенерал ихьтәы чынқәеи
инапы ҟәымшәышәқәеи рылукаауа иҟарымҵеит апартизанцәа рминақәа. Урҭ зегьы еиларӡҩеит, зегьы еиҟарартәит.
Аҩымш рыҽны, Зыхәба ипартизанцәа дрыхьӡеит, аамҭала зны зыҟны иҟаз Старинки ақыҭаҿы. Апартизанцәа зегьы ҭышәынтәалахьан, иаргьы, ҵыԥх ҽаҩраҭагалан дызҭаз Васили Унучак иҩны дымҩахыргеит.
Аибашьра раԥхьатәи амшқәа рзы абри ақыҭа, харада-барада иацы абахҭа инҭадырԥалаз ауаҩ иеиԥш игәыҩ-ҿыҩӡа, макьаназ амчгьы ҭаҟаца иҟазҭгьы, иахьа, зхы пашӡа исаны, зқьышә ашьа ықәба, абахҭа ашәқәа анбаатуеи ҳәа иԥшу абаандаҩы иакәын изеиԥшраз.
Дара уаҟатәи анхацәа изларҳәоз ала, афашистцәа рхаҭақәа, лассы-лассы Старинки ақыҭахь имҩахымҵлозаарын, аха ажәытәшыӡ ауаҩы дышшьалнамцәцәаара ишьалырцәцәаауан, агәыларатәи ақыҭа ду Рубежевиче аҟны зҭыҩра ҟаҵаны иҟаз аполицаицәа.
Уаҟатәи аполицаицәа ргарнизон аначальник Алеко Пенчук, ажәылара зҽазыҟазҵо ар рстратегиатә план аиԥшҵәҟьа дахӡыӡаауа, асеиф иҭаҵәах иман, ақыҭақәа рыхәш-хәыбзара зынҵаны ишьҭырххьаз асиақәа. Урҭ ирнын: анхацәа шаҟа жәы ҭаргыланы ирымоу, урҭ ажәқәа ахш анрымҵәо, ҿыц ианхьо, ма акәац ахь ианиагатәу, иахьа шаҟа кәты ҵо, шаҟа килограмм ахәша хырхуа, рчарыц, ркартош ахьышьҭоу, ауатка зыршуа дарбану, ахыжәла иаҳа ибзианы иҟазҵо дызусҭа уҳәа убас иҵегьгьы.
— Уажәы саазқәылаз, афашистцәа реиҳа аҳәынаԥқәа срыцәшәо салагеит, — иҳәеит Васили Унучак, ирымаз ахәыҷы нықәҵа-аақәҵаны, рыстол ианаадтәала. — Уи ишумаҵәҟьам идырыр, уахымшьаакәа уаанижьыр ҟалоит. Аха, иахьа укәты иаҵаз акәтаӷь аҳәынаԥ иуцәагар, ани аполицаи-ԥстәы, раԥхьа иқьаад дахәаԥшуеит, нас, ишәақь даҵхоит... Угәхьаа зкыда, иахьа ауаҩы кәтаӷьк агәы даԥсам, шә-граммк ауатка аҟара ихдырҵуам, — зцәа еиҟәышьшьа имҵаз акартош-шәыта ааԥиҽын, ицқьакәакәараӡа иаԥхьа иқәгылаз аџьыкаҭра инҭарчачаны, иҿы иааҭеиҵеит уи. — Ҳқыҭа ашьабара иаҿуп, хаара-бзаара ҳамазар зегьы ашҭа иҭыҵны ицоит, абар шықәсык ҵразы егьагым, гәырк арахәыц аҵхны исымбацижьҭеи, сапын-шәахк сыбла ихымлацижьҭеи, џьыка-цыракгьы ҳхәы иаламшәацижьҭеи. — Васили иҽааникылан, акҷыра ҵаулақәа зылгаз илахь аԥхӡы аақәирбеит.
Васили Унучак, иҩны имҩахымҵкәа даҽаџьара дрықәшәар, амалахазгьы дырдырраны иҟамызт уаха иҭоу: абас, бжьымзы-аамзы рыҩнуҵҟала ажәцәа иҟәнылеит, деихәлаҳаит, игәы зыҽкыдырчыла иҿаз ижакьақәа, ххьа шкәакәала иқәҵоушәа еилаарцыруа иҟалеит. Уи, сшьапы хҵәоуп, сыбжоуп ҳәа иаартны далацәажәомызт, аха ихьааганы ишимаз зегьы рыла инубаалон: «Кәтык ҳаҩсуам, аҳәса ркалҭ ҳаҵатәоуп, ча-ҽыҭк баша иԥхасҭаҳтәуеит...» — иҳәон уи, џьоук рыӡбахә даналацәажәо, ихгьы нарылаҵаны.
— Шаҟаҩ ҟаларыдашь уи агарнизон аҿы? — Васили дцәажәонаҵы, иара ихы иеиҭоз азҵаара ааиҿыҵҟьеит Даҭикәа.
Ԥшьынҩажәаҩык иреиҳамзар, иреиҵам, — наҭеикит Васили, узмаҭәада ҳәа аанарго.
— Шаҟаҩ ыҟаҵәҟьоу еилкаатәуп, — иҳәеит Зыхәба, ивараҿы итәаз Лихардов ихы наиқәикын.
Лихардовгьы уи акәзаарын дзызхәыцуаз, даақәыԥсычҳан, ихы ааирҵысит. Зегьы гәазҭоз Васили Унучак иблақәагьы нҭылашан:
— Акы шәнацҳа, шәхы ахыжәымбаан, ҳазлабеиоу ҳаигәырӷьоит, — дааҳәыҵәыҳәыҵәит Васили. — Ее, Дариа Иван-иԥҳа, уаҳа ибымоузеи? — даақәҵәиаан, ахәыҟаҵарҭахь иҿы нарханы ҿиҭит уи.
Абас, Даҭикәа Зыхәба, Иван Весницки, Кузма Лихардов, Васили Унучак иҩны итәаны ианеицәажәоз ауха аҟарулцәа ԥсахны зуадахь иаауаз Миша Дубанец, амҩа архәараҟны, ладатәирахь аҭаҳара иҭагылаз аҩны данаавала, даагылеит.
Излагылоу асыршәы еиԥш еиқәыхьшәашәа, зышәгьы зԥенџьырқәагьы ыҵашьыхаа иарку аҩны «Наҟ усывс, иаҳа еиӷьуп наҟ усывс!» – аҳәозшәа иаҳауа далагон, дцарц иҿанынеихалак: «Умшәан, уааи арахь сара сышҟа, аԥҳәыс-заҵә енагь ахаҵа иааира дшазԥшу ухоумыршҭлан, игәаӷьы, игәаӷьы!» – аҩысҭаа бжьык иқәҿнаҭуа аҿаанахон.
Иблагьы даахгылон Мариа — ҵыԥх ашкол аҟны аизара анымҩаԥыргоз ивараҿы итәаз аԥҳәыс, иахьа ахәылԥазгьы амҿы ршьшьаны изызкеиԥсаз.
Уи омашәа уаҩы иибаша ԥҳәыс цәыҵагызмалк лоуп: ҵыԥх, иара иԥсы ҭыкәкәаауа данлацәажәоз, лара зегьы лзеиԥшушәа лҽыҟаҵаны, абнаршәыра иаҵаҵәаху аӡиа еиԥш дҟәызгаӡа дтәаны дихәаԥшуан. Ари акы зылуршаша ԥҳәысым ҳәа инапы
ҟьаны дандәықәла, убас инцәыҵакшәа длыбӷаҷит — акәукәуҳәа дыҳәҳәарц аԥсык ауп иааигхаз. Нас, еҳ, уара аԥынҵа-зымԥсса хәа аанарго дҩеиҿаԥшын, ашкол дындәылҵны дцеит.
Иахьа?! Иахьа садааџьа уарҳалҵас ауп азныказ иаԥхьа дшышьҭалаз.
— Миша-а! — ихааӡа игәы иаақәсит Мариа лмырзакан-бжьы, ахәылԥазы, лыҩны давсны дышцоз.
Данаахьаҳә, амра згәыҵаршуа амарда икыдиаалоу ашьынка ҟала еиԥш, дшынеибакәу уҿы дынҭаӡҭ дцартә дгыланы дихәаԥшуан уи.
Миша иааџьеишьеит Мариа абраҟа дахьибаз. Уи, Старинки ақыҭаҿы иааижьҭеи акырқәа дигәалашәахьан, маҷкгьы дналышьҭашәа-аалышьҭашәахьан, аха, изыхҟьа иаргьы издыруам — абнахь, наҟ, ашкол анаҩс, абна акалҭахьшәа дынхоит ҳәа игәы инаҭон, хәыҷык иааҭышәынтәалар, дцарцгьы иӡбаны иман. Аха, иара дахьаанҿасыз аҩни Мариа дахьынхои шә-шьаҿакгьы рыбжьамзаап...
Аҷараҳәа агәашә-хәыҷы изаалыртит уи.
— Уеибгоума? — днеиԥыххылеит, илкыз леиха асы иныларшәны. Иара изымгәаӷьт акәымзар, ашьа зқәыԥхаауа, маҷк иаартшәа иҵаԥшуаз лԥышәқәа иҽрыларҵәаны игәӡыргьы ажәак иқәлымҵар ҟаларын усҟанцәҟьа. Баша ус рнапқәа ааимырхит.
Уажәраанӡа, аҳәса рыкәа иҭаланы рмаӷра икылслауаз Миша, уажәы, ибз иҿыҵа иадҷаблазшәа дҿаббаӡа дгыланы длыхәаԥшуан.
— Уарԥыс наӡааӡахеит, уӡрыжәхеит, — аҵаа-ӡы иаршьшьаз инапы џьаџьақәа шьышьуа, акыраамҭа илкын Мариа.
Шықәсык аахыс, абас ԥҳәыс бла-хаак иҭамԥшыцыз, напы-ԥхак зхьымсыцыз арԥыс, ишьамхқәа дрызнымкыло, аҿынӡа днеины длыдгылан, нас, «ожәшьҭа сара дыстәуп, дысцәызгозеи», — ааигәахәын, иавтомат лыхәда илхишьын, ихылԥагьы лылхаҵаны, зхы дықәслак амҿқәа аҟауар еиԥш акка-ккаҳәа еиҩыршьшьо, уардынк иазынаԥшуа амҿы хны асы иҩылаижьт.
Ашьҭахь, Миша аҩныҟа дналԥхьеит Мариа. Утәа ҳәа идлымҵеит, аха, аимхәыц зхыҳәҳәыла иҟаз литрабжак ауатка аақәлыргылан, ҳәашша-ҽыҭ жыцәкгьы ташәӡа иааганы иаавалҵеит.
Аусқәа зегьы аныҳәаҩ ишиҳәара ицон, Миша аҩбатәи ахпыҿ ҭаирцәаанӡа: лара лаԥшыла дгәыдкыло дышихәаԥшыц дихәаԥшуан, иара, амшын ихдыршәлаз ахаҳә ҟьаҟьа еиԥш дҵаакәкәала ацара даҿын. Нас, ԥшьшьала лара лышҟа иҿынеихеит.
— Умааин! — Мариа днеиҭаԥеит.
– О, ас ӡыӡымкшьа ббахьоу! — Миша иҽырҟәымшәышәӡаны лара лышҟа дышнеиц днеиуан.
— Умааин ҳәа уасҳәеит! — аӷьеҩ ҩеихлыргеит, уажәраанӡа иразӡа ихәаԥшуаз лыбла ҭыџьџьаақәагьы наскьан, инҭылашьцааит.
Миша азныказ ииҳәараҵәҟьагьы иҿамшәо даалак-ҩакит, Мариагьы уаҳа лыбла хтны данҭалмырԥшы, дгәаан, ашә ааимԥааны дындәылҟьеит.
Миша агәашә аҿы днаӡаанӡа аԥенџьыр асаркьа асбжьы геит. Данаахьаҳә, Мариа лхы-лҿы лаша-лашо дадгылан — лԥышәқәа ҭырқәацәааны ҩынтә асаркьа дагәӡын, аԥардагьы лоулышьҭит.
Абасоуп ишеиԥырҵыз иахьа ахәылԥазы Мишагьы Мариагьы.
Ԥҳәыс-гәыс иҟоу зегьы рцаԥхақәа зџьыба иҭоушәа згәы иабоз Миша, аԥҳәысеиба, аԥҳәысзаҵә Мариа лҿаԥхьа асаби диаҩымсуа даақәхеит.
Аа, абар уажәы аҵх агәахьы инеихьеит, ацарагьы иҭахымкәа, анеирагьы изымгәаӷьуа, дкәанызануа агәашә дылагылоуп.
«Иҟасҵарызеи? — ихы дазҵаауеит Миша, аҵаа-мза иқәыҷҷа дахьгылоу. — Март аҵкьыс еицәоу ԥҳәысуп — сааҭк ала ханҩажәантә лҽылԥсахуеит... Слеип, аха, ахаан слымбаӡацшәа лҽыҟаҵаны, лыбжьы ныхҵа-аахҵо акәукәҳәа дыҳәҳәар, уаҵәы ашьыжь, Лиошка иеиԥш сара сусгьы ӡбатәха иаақәгылоит... Нас, иара ҳкомандир иблагьы сызлаҭаԥшрызеи! Мап, мап!.. — Миша даақәгьежьын, дцарц иҿынеихоит. Аха, цәанырра-хаак анапы наикәыршаны, дагәыҵаҳәҳәа даашьҭнахуеит. — «Иудыруеи уи ашә амыркӡакәа дышьҭалазар, снеира дазԥшны, дызмыцәо, дуазыруа лиарҭа дылазар, лнапы сыкәырша, лцәа-ԥха садылҵараны дшыҟоу дкажьны сцозар?!» — игәы ааиԥсахын, ахьҭа акәу, ашәара акәу здырхуада, ицәа дышҭаӡыӡоз, дшьапҵыркьакьо днеины, ашә днылагылеит.
Ҭынчроуп. Миша игәы аисыбжьы ада даҽа шьҭыбжьык ыҟам. Игәыбжьынацәа акәаҩрала ҩынтәҟа ашә днас-насын, илымҳа адҵаны дӡырҩуа даагылеит. Аҭак ыҟам. Игәы зынӡагьы иааиԥсахын, ожәшьҭа инацәала акәымкәа, иҭаҷкәым раҵәаны агәаԥ-агәаԥ аахирган, иара ус ахала иаатуазарҳәагьы иҽнадирӷәӷәалеит.
— Уарбан ашә иасуа? — Миша адәаҿы дануазыруаз, ларгьы ашәҵымхыр давагыланы, дӷәыӷәӡа дизыԥшызшәа, иаԥхьаҵәҟьа Мариа лыбжьы аагеит.
«Иамуӡакәа ицәгьарахозар, уаҵәы ашьыжь ҳақәҵуеит, бзиала ҳәа басҳәарц сааит сҳәап», — аҟаԥыҳәа иааиӡбеит Миша.
— Иаарты, Мариа, сара Миша соуп, — иахьынӡазалшо ибжьы ырхааны, налықәҿиҭит уи.
— Уарбан, Мишоу?
«Ҳоҳ, ари Мишараа шаҟаҩ лымада, иӡша!» — ааигәахәт Дубанец.
— Миша Дубанец, иахьа сыббама, мшәан, — ашә аартра дахгәаҟуа, есааира иҽадирӷәӷәалон уи.
— Иуҭахузеи, нас, ҵхабжьон?
— Ак басҳәарц сааит, ажәазаҵәык, минуҭк!
— Уи уаҵәы, уаҵәы, уажәы ахьҭа уламҵакәа наҟ уцаны ушьҭал, — ԥыҭрак ашьҭахь, ашә иавҩны еиҭаагеит Мариа лыбжьы.
Арҭ аҵыхәтәантәи ажәақәа иаҳа иҟәандазшәа, иаҳа агәыӷра рыҵазшәа ибеит Миша:
— Уаҵәы сҟалаӡом, Мариа, уаҳа ҳаибамбаргьы ҟалоит, иаарты, минуҭ заҵәык, — дӷьаҵәыӷьаҵәуан уи. Зынзаҵәык ашәхамс ашьапы анхыгарада даҽакы даҳәомызт уи усҟанҵәҟьа.
Аамҭа ԥыҭк цахьаны, иахьа аҷараҳәа агәашә шизаатыз аиԥш изаатит аҩны ашәгьы. Мариа лцымхәрас, иҭынчӡа ауада иҩнатәаз аԥхара ҟәымшәышә даагәыднакылеит Миша. Мариа дыҟаӡамызт. Иԥсырмаҷгаз аҭынчра еиланагон игәы акеҩбжьы.
— Мариа! — ибжьы ааиргеит Дубанец, ауада зегьы лаԥшыла ианеимида ашьҭахь.
— Изакәи? — акаруаҭ гылазаргьы иахәҭоуп ахьигәахәуаз аҭӡамцахьтә иаагеит Мариа лыбжьы.
— Мариа!
— Ааи, Мариа соуп сара, умҩашьеит, уаҳа акыр уҭахума?
«Деиҭанакхт!» — ааигәахәт Миша, иҭагылазаашьагьы ԥхашьаны дааицралеит.
— Абзиара бзыҟалааит! — иҳәеит уи, аамҭа акыр анца ашьҭахь.
— Абзиараз, Миша! — ихааӡа иаагеит Мариа лыбжьы.
«Дсылахәмаруеит, зынӡак скьанџьахеит абри лҿы... Иаабап, нас!» — игәы зынӡагьы иааиԥсахын, абжьы ахьгоз акаруаҭ ашҟа дааццакит.
Мариа аҭӡамц ашҟа лҽыналысҭхахьан.
Ашамҭазы Миша дцәырҳазшәа дааԥшит, ашырҳәагьы ииарҭа даақәтәеит. Мариа дҿыхеижьҭеи акрааҵуан. Уи лгәы ҳаҟьа-дук
ықәҵаны дышьҭоушәа ихьынҭыџьӡа иҟан, иара ихы тҟәацны ихьуан. Ирҽны ирыҵаз лыхцәы хпапын-ԥшҭәала ааԥхьаҳәҳәаны, лылахь днагәӡит Миша, ларгьы, амца зыхҟьо иҟаз илахь лӡамҩа надылҵан, ихы акыраамҭа илшьышьуан.
— Бзиала, Миша! — лҳәеит уи, Миша ацара шиҭахыз анылдыр.
— Бзиала, Мариа!
— Уаҳа ҳаибамбозар акәхап?
— Мап, мап, даҽа ԥыҭк ҳанхозар ҳәа сыҟоуп... Рҩыџьагьы неибарччан, ишырҭахӡамыз мчыла рҽааимыркәкәааит. Миша данцоз, ихыхь наҟ инкажьны, Мариа лгәы иақәыӷәӷәоз аҳаҟьа аашьҭыхны игазшәа ауп, рҩыџьагьы ласкәантра-ласкәантраӡа, аҽынтәи амш ишаԥылоз.
Алӡынрак дгьыл-ҽыҭк ацәаара уаҩы имырбо икажьыз асы ҩамгылах, амца зыгхаз абысҭа еиԥш ихьасаӡа иааҟалан, аҵәҵәа-ҵәҵәаҳәа иӡыҭны аҿынанахеит. Уи аиҟәышьшьарҭақәа рҿы иаацәыҵыԥшыз адгьыл, ижәцәаз акәац аԥштәы акәын иамаз. Ԥаса укылҵәаны узгоз ажәҩан аҵаа-бла хәымӷқәагьы, уажәы, иразӡа иҟоу ашәахәа хаақәа рхылҵны иааиуан.
1942 шықәсазтәи ааԥынра зегьы аигәырӷьо иазԥшын, иазԥшын апартизанцәагьы, аха рус ахьеиԥнаҟьоз, ишырҭахыҵәҟьоу рыбӷа ахьреиҵнамырхуаз ргәы азԥжәон: асы есааира аҿыгҳара ҵаӷахацыԥхьаӡа, абнақәеи, алаҟәрақәеи, ажрақәеи сырӡ-хьшәашәала иҭәуан, аӡиақәеи аӡмахқәеи хыҵуан, рхыԥхьаӡара иацлон.
Абар, ожәшьҭа ҩажәамш цқьаны иҵуеит, Зыхәба ипартизанцәа, Старинки ақыҭаҿынтә иқәҵны, Кәликтәи абнашҟа иааижьҭеи. Уи аахыс, Мински Столбци ирыбжьгоу аихамҩа ҩынтәҟа еимдыршәшәахьеит, телефонтә шьаҟақәак хырҵәҵәахьеит акәымзар, уаҳа аӷа излеиԥырхагахаз ҳәа акгьы ыҟам.
Аӡы-мшын зкәыршаны, знышәтә ҩны хәыҷкәа ирыҩнахаз апартизанцәа, ируша шаҟа ирацәоу аҟара ирҳәаша шырацәамыз рдырит, рабџьарқәа ныкҿаргыланы, инеиҿаԥшы-ааиҿаԥшуа ианаатәа.
Урҭ зламцәажәоз ҳәа иҟоузеи: раԥхьатәи амшқәа рзы, инеиҭанеиҭасуа ирҿакыз, рфырхаҵарақәа ртәы акәын. Џьоукы урҭ ахҭысқәа анеиҭарҳәоз, шәыга-хкыс иҟоу зегьы рхы иадырхәон, анапы, ашьапы аҵарҵон, атәыҩақәа қәацәӡа иахадыргылон, ахӡыргара иашьҭамшәа урбо, фырхацәа хадақәасгьы рҽыҟарҵон. Даҽа џьоукыхгьы, иаартыҵәҟьаны иҽхәарԥыжәуан.
«Шәшаҟәыҵра шәдинаныс, — рҳәон, Кузма Лихардов иеиԥш аҽхәара збаны иаанымхоз. — Акыр ҳалшозар, ҳара иаҳтәуп, иаҳцәызгода...»
«Мамоу, мамоу, аиаша ҳҳәар ауми, аполицаицәа ахҷаҭи акәтаӷьи анеилырхуаз зымбаз, иан лымгәа дҭоуп!..»
«Уара ассир сҳәоит ҳәа уаҿуп, уии, аҳауа иалаланы «иныҟәоз» аешелони абеидукыло!..»
«Шәара ишәҳәогьы саҳауеит, аха, сара абыржәгьы сгәы иқәыҩуеит, Кәыкәла ҳцәызгаз анемец офицер аҵыхәтәантәи ибжьы».
Абас, апартизанцәа ршәыкьшьа рымамкәа ишнеиуаз, уи ргәы аахшәан, ииасит досу рбиографиақәа рҳәара ашҟа.
Аҽхәацәа абраҟоуп зынӡагьы рымҵәыжәҩақәа ахьеиҵырҳәаз: апартизанцәа ирылазаарын Деникини Колчаки ирҿагыланы иқәԥоз, Ленин уара ҳәа идгыланы иацәажәалоз, аколнхарақәа реиҿкаара гәыцәс иамаз, Шерлок Холмси Рихард Зоргеи рҩызцәа уҳәа атомқәа зызҭужьшаз ауаа.
Дара рхаҭақәа ишырдыруаз еиԥшҵәҟьа ркомандиргьы идыруан, урҭ шбыжәуаз. Аха, даныхәыҷыз, иаб иаԥхьа дтәаны, аԥсуа лакәқәа дшырзыӡырҩуаз еиԥшцәҟьа игәарԥханы дырзыӡырҩуан урҭ ирҳәақәоз. Дыччон икьатеиах ԥҵәаны, иаргьы Андерсен илакәқәа рҩызцәа алакәқәа рзеиҭеиҳәон.
Амала, урҭ рыччара, рыхәмарра рацәак зҽалазмырхәуаз Иван Весницки иакәын. Уи дуаҩы ҭынчын. Дуацәажәозаргьы — акаҷбеи рҩаны, цәыкәбар-цәыкәбар арашы шалырхуа аиԥш акәын, иажәақәа дреигӡа-реигӡо ишуеиҳәоз.
«Ниу-Иорктәи аамҭала азҵаара иуҭар, Москватәи аамҭала аҭак уиҭоит», — рҳәон апартизанцәа, иара ианимаҳауаз.
Аха, Весницки ииҳәаз иажәа, ахырҭәага иамкуа акы узахаҭәозар аиҳа акгьы узацҵомызт, иагьузагыжьуамызт. Уи, шамахамзар, дыччо убаӡомызт, уажә даазқәылаз зынӡагьы даҟәыҵит — Лиошка ибналареи даргьы мызкаахыс рацәак ахьрылымшацзи гәалас иман. Уажәы ааигәа Зыхәбеи иареи гәоу-гәоугьы иааицәажәеит:
— Иухьзеи, Иван, ухы ҩнапыкла икны узтәоузеи, уҩызцәа ахьыччо урылачча, урылахәмар, — ҳәеит Зыхәба, ҵхабжьоннӡа,
рҩыџьагьы рыҩн-хәыҷы зхагаланы итәаз апартизанцәа цаны, дара анааизынха.
— Сзеигәырӷьарызеи? — иҳәеит Весницки, жәабаҟа минуҭ анца ашьҭахь.
— Зегьы раԥхьаӡагьы — иахьа уажәраанӡа уԥсы ҭаны уахьааиуа, нас, џьоукы-џьоук реиԥш уԥсадгьыл ахьумҭииз, иулшо ахәыҷы азыҟауҵартә аҭагылазаашьа ахьуоуз, уара уеиԥш ихәыцуа, иқәԥо ауаа уахьрылоу уҳәа, узеигәырӷьаша маҷума?! — дцәажәон Даҭикәа, игәы ҩарханы, анышәаӡа афҩы зхышәшәоз аҭуан даҵаԥшуа дахьышьҭаз.
— Ахаҳәҵәҟьагьы имбылгьар аҵыҭәа ақәиаауеит, – иаагахт, даҽа ҩбаҟа минуҭ рышьҭахь, Весницки ибжьы.
– Абри ахаҳә ҳәа узҿу, ианаҭахугьы, ианаҭахымгьы абылгьара иаҟәымҵыр, уаҳа ахаан изымбылгьо, ӡаҩак иӡаатәалар алшоит.
— Абни амӡанраҵәҟьагьы асаби дшырымжьарыз ҳаижьеит, усҟан ҳҳәатәы хеибаҵар... — иажәа далымгакәа иааҿахиҵәеит Иван.
Уи аҽԥныҳәа, инықәҳәа-аақәҳәашәа акәзаргьы зныкымкәа згәы иқәыршьхьаз Даҭикәа, иԥсы ҩеины ихәлымшәа ааннакылан, ашырҳәа ииарҭа даақәтәеит:
— Иаҳцәыԥсхьоу рҵәыуара ҳаҟәыҵп, аҩыза Весницки! Ҳара ҳакәым, анцәагьы џьара гхак иоухьеит... Амала, иудсҵоит абри аус аҵыхәа кауршәрацы! — аҵыхәтәантәи иажәақәа иаҳагьы инарықәирӷәӷәеит Даҭикәа.
— Исаҳаит, аҩыза акомандир! — ҿааиҭит Весницки, дырҩегьых иара иаамҭала.
Уи ауха уаҳа рҩыџьагьы еиқәымцәажәеит. Аха, Зыхәба дшыз-мыцәоз Весницки ибон, иара Весницки измыцәарагьы Зыхәба шаҳаҭс даман.
Миша Дубанец иакәын, ӡхыҵреи мышцәгьеи акы иазнымкылоз. Уи иҟаиҵалак, мчыбжьык ала знык-ҩынтә Мариа димбакәа даагыломызт: иабџьар изқәа икыдҿаҳәа, асырӡ хьшәашәа газго изҵатәаз, изықәтәаз абнақәеи архақәеи жәҩаҭыхла дыӡсаны дырхысны, иԥси-иԥси еихьымӡо, уаха аҵхабжьон Мариа лышә даадгылон. Еицәажәан излаҟоу ала, ҩынтә ашә асхагьы иамраӡакәа изаалыртуан, згәы аҭра иҭамгыло изԥшны итәоу Мариа...
— Миша, уӡӷаб лаа-хаԥыцқәа аахьоу?
— Уара, шәанеибагәӡуа, шәақь-ҭҟьарак аҟара абжьы дууп рҳәоит, ииашоума?
— Ишҳауҳәара, укәытрабааха уаннеилак, умаҭәақәа шушәу уаалгәыҵаҳәҳәаны, иара уааҵәҟьа илырбоит, иагьылуанҭоит ҳәа иалацәажәоит, иҵабыргхару?
Абас, иҩызцәа ҷан-ҷаны дыркуан Миша, уахь дыҟаны дхынҳәыцыԥхьаӡа.
— Иаашәҳәо зегьы иашоуп, — дрықәшаҳаҭхон уи, раԥхьатәи амшқәа рзы. — Амала, ишәзымдыруагьы даҽакы ыҟоуп: — Пиотр Актәи аӡы дӡаазхыз сара с-Мариа лабду уи иабду иоуп, насгьы, зынӡак шәҿаҳадагәамзар, ишԥашәмаҳац, Сергеи Есенини Владимир Маиаковскии хәыҷык рыгәқәа еивҵасны иҟан ҳәа рҳәо?.. Аа, урҭ еимаркуазгьы сара с-Мариа лакәын.
Изыҩнатәаз анышәтә-ҩны хәыҷы архыџхыџратә иччон апартизанцәа, дрыцччон Мишагьы.
Аха ишнеиуаз, усеиԥш иҟоу алафқәа рҭак ҟаимҵо, дрыцмыччо далагеит Дубанец. Аҷкәын аҽыԥсахра дшалагаз гәазҭаз иҩызцәагьы рлафҳәара ааныркылеит...
Мышцәгьеи мшыбзиеи рзеиԥшны акәын, Кузма Лихардов иԥшыхәцәагьы иаргьы аус шыруаз. Урҭ ыҟан ақыҭақәа: Кулики, Гнецки, Лучицы, Петрашевичи, Александровка, Нове-Рубежевиче уҳәа рҟны. Уи акәым, аполицаицәа рҭыҩра акәша-мыкәша инхо ишырҳәауала иуҳәозар — «амаҭқәа рыҭра» Рубежевиче ақыҭа ахьгьы лассы-лассы имҩахыҵлауан. Зны урҭ, асапыни аџьыкеи афатә рыҭнызыԥсахлоз «ҳәсақәан», даҽазныхгьы, зыбла ҭаҿаҳәа, армарахьгьы, арӷьарахьгьы ззеиԥшны, ицыркьуа ҳәацәан, ма ала кыдҟьо, аҳәа кыдҟьо афатә-ажәтә еизызгоз «полицаицәан». Аҵыхәтәантәи рроль, егьырҭ реиҳа ишшәарҭазгьы, лассы-лассы рхы иадырхәалон аԥшыхәцәа, избан акәзар, аӡы-мшын зкәыршаны абна илатәаз рҩызцәа амла иацәырмыхьчар ада ԥсыхәа рымамызт.
Март ахьыҟазаалак иҳәаш-гашуп: абелоруссцәа рыдгьыл абжеиҳарак ӡымҟатарны иахьыҟанаҵаз азмырхакәа, ацамҭаз дырҩегьх хәыҷык агәы иаақәнамҟьар амуит: ашьыжь, ааԥын-мшык уаҩы ишибац, ажәҩан агәы кеи-кеиуа, амра ашәахәақәагьы, ҭынха гәакьак леиԥш иулаҵәаны угәыдыркыло иааԥшит. Аха, амра мысҭхәага-шәаракгьы имҩеицкәа, ԥҭа мырмашәага еиқәаҵәа дуқәак ажәҩан рҽааҵарыжьын, уахьынҳаланы ухәнартә ақәа аҿыланахеит. Уи уаҳа аҿы ааихамкӡакәа, хәылԥазынӡа илеиуан.
Нас, иара ацәаԥштәхәы зцәаԥштәхәыз ас-баа наланаԥсо, сааҭк ашьҭахь, ӡынрак уаҩы иахьибац аиԥш, асы еихатәаны аҿынанахеит...
Иахьа ашьыжь аахыс инҵкьыҿы-ааҵкьыҿуа, зарӷьаблагьы сахҭан еиқәаҵәала иҿаҳәаны, ақыҭа ирылаз Кузма Лихардов, уажәы, Рубежевиче ақыҭаҿтәи аполицаи Парфинчук иҽҭра аҭуанаҿы аҭәа далаианы, апыҟҟаҳәа ахыб иасуа ақәа дазыӡырҩуеит. Ибӷа еихҵәаны ихьуеит, аҟарашы еиԥш иҭаӡыз иблагьы, алаӷырӡ авҵыжжы, жәамш раахыс ҳәызба здимкылац иԥаҵа еилашла ашьаҭақәа инрывҵакәараҵа-аарывҵакәараҵо инеиуан.
Иааигәаӡаны дызҵаиоу аҽҭра ахыб иақәкәашо ақәа ашьҭыбжь дарҿыхоит уи уажәы-уажәы, нас, иблақәа нҭааны, дӡаакәкәала ацәа даманы аҿынанахоит, аха, иҵаҟа ашә аҿыжбыжь газшәа игәы иабаны даацәырҳауеит иаразнак.
«Дабацеи ари? — дизхәыцуеит Лихардов, иахьа ашьыбжьон дааганы абра дықәзыртәаз аполицаи Парфинчук. — Акыр иҵырдыраама, ма ииҳәаз дахьхума?.. Абар ожәшьҭа ахәларагьы егьагым, сааҭк ҩ-сааҭк реиҳа сынхом имҳәази?..»
Иҵаҟаҵәҟьа ашә аҿыжбжьы геит. Ирмазеины ивараҿы ишьҭеиҵахьаз иавтомат аамҵԥааны, ихгьы маҷк аҭәа иҩагәылихын, ҿааихак ҟазымҵоз ақәа ашьҭыбжь дналаӡрҩит: ҳәарч-марчҳәа аӡәы аҽҭра дыҩналаны дааиуан:
Уԥшыз, сыхаара, уԥшыз,
Схаҵа дышьҭалап,
Снеины укәа сҭалап,
Уԥшыз, сыхаара, уԥшыз...
Игәы инықәсит ԥҳәыск лашәаҳәабжь.
«Бара бакәҵәҟьан сагьззыԥшыз», — ааигәахәит Лихардов. Нас, аҭәа еимырттааны иҟаиҵаз акылԥшырҭа иԥышә надикылт.
Ԥҳәыс-ҿак, лашәа дацкәашо дааиуан, дшааи-шааиуаз, иҵаҟаҵәҟьа даагылан, лхы дирижиорра азуа, лашәа ыркьыкьӡаны даалган, лиԥка ҩышьҭԥааны длатәеит.
«Анцәа бԥижәааит!» — Лихародов дыԥхашьаны, ихы аҭәа инылеикит.
Аԥҳәыс лашәа дналагон, дааҟәыҵуан, аӡәы диԥхьон, даҽаӡәы лгәы илҭон, зны-зынлагьы даауарчарлауан... Ус, акы дашьҭоума, акы лыԥшаауама уҳәартә, дыкҿымҟәаруа, акыраамҭа деимдон.
— Бзышьҭоузеи? — ашәаҿыҵәҟьа иаагеит хаҵак ибжьы.
Кузма днеилууаа дцеит, иавтоматгьы аамҵиԥааит.
— Иабоугеи уара, амардуан, ишеибгаз илбааудама? — ԥаса ашәа зҳәоз абжьыхаа акәӡамкәа, абҳәаҟамла еиԥш, иҵәыҵәӡа иаагеит аԥҳәыс лыбжьы.
— Изыбҭахузеи амардуан?
— Аа, дҵаахуеит дырҩегь, — иуасымҳәахьеи уара, абас ақәа анлеиуа аҩнахыб азааигәара ашьҭалара бзиа избалоит ҳәа.
«Абар ассир, ари ҵфаҟа иҟалҵазгьы азмырхакәа, арахь дхаларц лгәы иҭазаап убауоу!» — иаҳагьы даагәыҩ-ҿыҩхеит Кузма.
— Ожәшьҭа ахалара иаԥсам, бымбои ақәагьы ахыкәкәара иаҿуп, баала аҩныҟа, ақәыџьма аҟара сымлашьуеит, акы ҳнацхап, — гәыбзыӷ-гәыбзыӷ дцәажәон ахаҵа.
Аиашазы, ожәшьҭа ақәагьы уиаҟара ахыб апҟомызт.
– Уара сгәы иҭоу зныкыр сахьугӡахьоума, амӡанра, ахцәықәԥсса, уеиҟәнажәааит акруҿасҵаанӡа, — аԥҳәыс, лажәақәа рыбжак адәахьынтә иааҩуан.
Лихардов аимҟьара деиҭанкылԥшит. Парфинчук даахьаԥш-аахьаԥшын, ашә ишьҭахьала инкыдҵаны, иԥҳәыс дахьцоз дналышьҭалеит.
Аилашәшәра иаҿын, Парфинчук ихы асы ықәтата, Лихардо иаԥхьа ианаацәырҵуаз. Уи ашырҳәа даақәтәеит.
— Ишәихаша мшуп, ҽнак шәынтә еиҭашәоит, — Парфинчук дуарчаруа дҩыхәнан, Лихардов ивараҿы аҭәа иҽаалаижьт.
— Асы леиуама? — дҵааит Лихардов.
— Адунеи зегьы еиԥшхеит: амш — мшым, ауаа — уаам, аамҭа — аамҭам, — Парфинчук ихылԥа лымҳа хьышьшьы ааихихын, инапала ақәцә днас-насны иааиршәшәеит.
«Аԥҳәыс илҳәаз мцызаарым убауоу, — дназхәыцит Лихардов, аҩар еизнаҳәҳәазшәа, Парфинчук ихы аҟьашра иаҿыкәыршаз ахәыц қымфафылқәа данынарыхәаԥш.
— Аа, абра иҟоуп ишәҭаху зегьы, — аполицаи ихылԥа аҵаҟа аартланы иааҭигаз қьаадқәак Лихардов инаииркит.
— Зегьы?
— Изсашәҳәаз зегьы!
— Апарольгьы ҳҭаххоит.
— Шәгәы ианҭоу саҳар, уигьы шәхьызгӡоит, — Парфинчук иблагәыӷрақәа ҳаҵ-ҳаҵон, игәра нагӡаны иргар, иҵегьгьы адҵақәа ирҭар, игәнаҳақәа зегьы ишәар шиҭахыз рхубаалон.
Лихардов дцарц иҽыназикит.
— Шәкомандир исызиаҳәа — саргьы ипартизанцәа сырхиԥхьаӡалааит, дсырԥхашьом, суалқәа зегьы шьала исшәоит, — ацәажәара даҿын аԥшәма, амардуан даҿаланы дахьлеиуаз.
— Мчыбжьык аахысгьы ҳара уаҳхыԥхьаӡалоуп, ууалқәагьы шәо уаауеит, иҵегь иахьушәаша аҭыԥқәа уоуеит, — Лихардов ибла ҿаҳәауа ацәажәара даҿын. Иахьа ҩашоуп, аԥшьашаҽны иахьеибаҳҳәаз сузыԥшуп. Бзиала! — Парфинчук инапы рӷәӷәаны иааникылан, аҽҭра дындәылҵит Лихардов.
Ақәабаа-сабааи, март-ԥшеи, ӡи-маҭи реиԥш еиқәҵәиашо адәы иқәын. Асы-ӡымҟатар акыр иарлашон акәымзар ишылашьцарыз илашьцахьан.
Кузма ҩ-шьаҿак ааҟаиҵаанӡа, ихьшәашәаӡа ишьацәкьарақәа аӡы ҩрыбжьажжит. Изқәа ахьҭышьра кәыркәыруа инықәлан, есааира аҽырҭбаауа, ицәеижь зегьы аҽаахьнагӡеит. Збамба кылтта ишәыз иполтакьаҿ ахәда дҩахан, акәуа еиԥшгьы ицәа дылҭашьшьит. Дцон уи, наҟгьы-ааҟгьы дкьалы-кьаҽо, Рубежевиче ақыҭа иалгоу амҩаду агәҭаҵәҟьа ианыршәланы.
Жәаха, иԥшыхәцәа шаны ақыҭақәа ианрылеиҵоз излеибырҳәаз ала, иахьа ахәылԥаз, Сула аӡиас ацҳаҿы еиқәшәараны иҟан зегьы.
Ақыҭа дышналшәаз, ибла аҿаҳәага аамиԥаан, иџьыба илҭеиҵеит, иҽыриашангьы ашацаҳәа иҿынеихеит уи.
Ажәҩан ааҵԥссааны, аӡынра иацәынхаз ас-хәыҷы иаақәлаз аԥша иагазшәа, ажәҩан зны аҷараҳәа иааихшәан, аха уи аԥша хысымҭакгьы имнеицт шуҳәо, игьежьны, итәҩасуа дырҩегьх аԥсабара иаақәлон.
«Уи узықәгәыӷша уаҩуп, — Парфинчук дизхәыцуан Лихардов, аԥшаҭҟьа еикәаргьежьуа иаанагоз ақәа изқәа намҵеикын, уи ииҭаз ақьаадқәа икәахь инаскьаганы иҵәахит. — Иара сара сыԥшаара дашьҭан, сара сабаиқәшәари ҳәа сынкыдҵаало сишьҭан... Ашәара ҟадыџь, угәы иаҭахым, иуцәаҩам шаҟа унарҟаҵозеи. Аха, ус дшәаргәындаҵәҟьоуп уҳәаратәгьы дыҟам. Нас, иҟалазеи?..»
Иҵыр-ҵыруа, амацәыс хәасҭақәа ҩба ажәҩан агәы еиҩҟьаны алашьцара иналаҷҷа-налаҷҷан, аҿыцәаахагьы рамраӡакәа, аҵықь-аҵықьҳәа иааигәаӡаны ихысит. Лихардов даагаз-ҽазит, иҵәыҵәӡа иԥынҵа инҭашәшәаз атыҩшафҩи еихашәаны аҵуу назыҭгаз илымҳақәеи, азныказ иԥсы изеивымго даақәдырхеит.
Иааигәаӡаны џьара акы ишасыз ауимдырхуаз Лихардов. Ихы ҩышьҭихын, дызлагылаз аӡмахҭабаара аԥштәы змаз аԥсабара
днықәԥш-аақәԥшит — ахьшькыга аскьынџь еиԥш, ихаха-чахаӡа, ҵлацәҳәқәак алашьцара иналибааит, атыҩшафҩгьы уахьынтә иаауазшәа игәы иааинаҭеит.
Лихардов иҩызцәа иқәшәараны иахьыҟаз аҭыԥ аҿы данааи, иҩызцәагьы ыҟамызт, ацҳагьы ыҟамызт. Аԥшаҳәа зегьы згәыҵҳәа, ихшхыҵәаны илеиуаз Сула аӡиас, адгьыл аҵаҟа ицәоу аӡиа аҟара иҭынчын, иагьгәыҭҟьаган.
Аԥшыхәҩ днаԥшы-ааԥшуа акыраамҭа дгылан.
Ақәа аҿы еиханакуамызт. Уажәазы иааикәыршаны иҟоу зегьы иара иаӷацәан — амшцәгьа, аӡхыҵра, икьатеиқәа еилзырхуаз амла, ицәа-ижьы зырдысыз ахьҭа, дықәыргыланы ипҟара иаҿу ақәа, аҭынчра гәыҭҟьага...
Арахь иҩызцәа ыҟам. Иабагеи иҩызцәа? Аӷа импыҵашәама, ма аӡы ихнаҵама? Урҭ зегьы рлахьынҵа акы акәны ишԥаҟаларыз.
— Шәииуу! — иааигәаӡаны, еиҵыхәхәа ақәа ашьҭыбжь иналҩит шәышәбжьык.
Лихардов даақәгьежьаан, иавтомат ырмазеины, ашәышәбжьы ахьгоз ашҟа дыԥшуа даагылеит.
— Марс! — еиҭаагахт уи абжьы, ԥаса иахьгаз акәымкәа, иаавакны.
— Волга! — наҭеикит Кузмагьы, даақәыԥсычҳаны, аха иавтомат ырмазеины ишикыц икын.
Нептун еиԥш аӡәы, аӡы-мшын дҩалҵызшәа дқәацә-қәацәуа иара ишҟа иҿааихеит.
— Егьи дабаҟоу? — дҵааит Лихардов, уи дшааидгылаҵәҟьаз.
— Ара дыҟоуп, — иҳәеит Миша Дубанец.
Аԥшыхәцәа рыхҩыкгьы еибга-еизҩыда еиқәшәеит. Урҭ ирбаз, ираҳаз ркомандир иарҳәарц рҽаазыркын аха идмырҳәакәа иааникылт:
— Уи ахьеибаҳҳәаша ҳауеит, амала, уаха иҟаҳҵалак ҳҭыԥ ашҟа ҳхынҳәыроуп, аӡы ыршьас иаҳҭо шәазхәыц.
— Аратәи афлыканыҟәцаҩ ацәа далҳамхыр ҟамлозар акәхап, — аҭынчра ааилеигеит Дубанец, иҟаҳҵарызеи хәа еидхәыцло ишгылаз.
— Иашоуп, уи акыргьы ҳивсит, исасцәа рымаҵ шиуа аиԥш, аԥшәмацәа ҳамаҵгьы наларшә-ҩаларшәны иулааит, — дақәшаҳаҭхеит Лихардовгьы.
Рыхҩыкгьы ргәаанагарақәа ахьеиқәшәаз акәхап, изнеишьас иҟаҳҵарызеи ҳәаҵәҟьагьы иаламцәажәакәа, ашацаҳәа рҿынархеит.
Аԥшыхәцәа уажә изызцо Иван Заиц, афлыканыҟәцара аҟны мацара даанырмыжьит анемеццәа анааи — дызланхоз аҳаблаҿы старостасгьы дҟарҵеит уи.
— Шәахәаԥш шәара ожәшьҭа, — иҳәон уи, аҭырҷҷаразы икылаԥырҟаз ақьафына еиԥш, еицарса-хмырҷаӡа иҟаз иблақәа ыргызмалны иқыҭауаа дрылаԥшуа, — шә-Совет мчи иаҳзааиз ҳаамҭа ҿыци еиԥшызар: акрыздыруаз, акреилызцоз ауаа ҳакәын иҵаҳәаны излацәаӷуоз, ԥаса аиқәа иаша зшьазымҵацыз, зшьапыкла адгьыл иқәгылаз, ашьҭахь ҳара ҳнарца-аарцон... Аха анцәа иџьшьарала, аиаша аиааит, аҳәынҵәраҭыԥ иазҭаԥҟаз аҳәынҵәра иақәшәеит — иазхоуп ҳаԥсҭазаара аҳәынҵәрақәа еихьыр-еивырны иахьынӡаҿаз... Капут, капут, капут! — иҳәон уи иажәа даналгоз, анахьгьы-арахьгьы иҟамкәа. Нас, иара старостас дҟазҵаз анемец маиор Гольбах ишыҟаиҵало еиԥш, инацәақәа еиҿаԥса, иҷапан илахык ицацха иақәҵаны даагылон.
Идыруазма, нас, Сула аӡиас ахықә, адаӷь еиԥш ишықәтәаз зуаҩбжара инахысыз, ешҵас избалак ирыханы зкылаарахь изгоз, ари апоза Гольбах ишаԥимҵаз, ахылҵшьҭра шдуу?
Уи, 1933 шықәсазы раԥхьаӡа Адольф Гитлер иҟаиҵеит, нас, иаамҵырԥааит: Геринг, Геббельс, Гиммлер, Рудольф Гесс, Альферд Розенберг... Гольбах иҿы иааиаанӡа зықьҩыла рцацха рнапы ақәыжьны игылахьан.
Мап, афлыканыҟәцаҩ-астароста уи иаҭоурыху ҳәа акгьы издыруамызт, иԥҳәыс длыԥсахуоу длымԥсахуоу шизымдыруаз еиԥш.
Астароста иҳаблаҿы ала ҳәа ишьҭан. Уи, аамҭа ҿыц анааи, раԥхьатәи иԥҳәыс дкажьны иааигаз аԥҳәыс, ҩажәа шықәса рыла иара иаҵкьыс деиҵан, агәнаҳа ахьаҳҳәо сыздыруам акәымзар, маҷкгьы иавылшьуеит ҳәа илыхцәажәон.
«Ишӷьычҵәҟьоз иақәрымкыз, дӷьычҩӡам!» — иҳәон лхаҵа, згәы нлырхоз аполицаицәа, уԥхәыс дкаҳԥуп хәа иаахтны ианиарҳәалак.
Арҭқәа зегьы апартизанцәа-ԥшыхәцәа шьахәлаҵәҟьа ирдыруан. Иара уи адагьы, урҭ еилыркаахьан, уи аҳаблаҿы ҩынҩажәижәаба ҭӡы шынхо, ҩыџьа аполицаицәа шыҟоу, урҭ есышьыжь русҳәарҭа ахьыҟоу Рубежевиче ақыҭахь ишцо, уаха ҵхыбжьон, арыжәтә рҽаҭаны, аҳәақәа реиԥш ԥышәла адгьыл цәаӷәо ишыхынҳәуа уҳәа убас иҵегьгьы.
Аиашоуми иаҳҳәаша, уи астароста ибиографиа иҵоижьҭеи акрааҵуан Лихардов, ус иаармарианы диҭаарцгьы игәы иҭамызт.
Аха, март ҳәаш-гаши мышк ааихәласыр адажә еиԥш зыҽзырчуаз Сула аӡиаси роуп уаха абри зхарахаз.
Амш аахыкәкәашәа ҟанаҵеит аԥшыхәцәа аҳабла ианналалоз. Алашара ҭаа-маақәа еицәхынтраа алашьцара иалаԥсан. Аҳаблаҿтәи аҩынқәа иаарылганы игылаз астароста иҩнаҿгьы алашара аркын.
Ишнеи-шнеиуаз, уаҳа лакгьы иамбаӡакәа, ауҭра инҭысын, абарҵа иааҵагылт. Миша, Мариа лышә данадгьежьылоз, игәы иаҳа ирццакны еисуан уажәы аасҭа. Усҵәҟьакәын иҩызцәагьы шыҟаз. Лихардов ишьапи иавтомат аԥышәи еицырхыраан ашә длагәҭасын, агәараҳәа, аҩныҵҟала аҭӡамц инкыджьыланы илыҩнеибаҳәеит. Аиҵарши ачаԥхеи рыфҩы гәыҟаҵагаха иаарҿашәшәан, рԥынҵақәагьы ырчыхәчыхәуа инҭалеит.
Рымҳаҵәқәа ааилышьуа астол иахатәан: астароста иԥҳәыс ԥшӡа, нас даҽа ҩыџьа ахәыҷқәа (урҭ раԥхьатәи иԥҳәыс лҿынтә акәхап).
— Ҳаҭашәымҵан, ианаамҭаӡамыз ҳшәылаҳаит! — иҳәеит Лихардов, ҭынч.
— Уҽшаанукылара, сҩыза гәакьа! — Миша ахьышәҭҳәа днеиҭаԥан, астароста ивараҿыҵәҟьа аҭӡамц иадгылаз ашәақь аамҵиԥааит.
Ахәарҭа ишаҩаӡоз иақәыркыз ацгәа еиԥш дааиҵахәачын, иблақәа ҟәыс-ҟәысуа дҩагылеит астароста, ишәақь аҿынӡа дахьзымнаӡаз игәы иаланы.
Ахԥатәи аԥшыхәҩы уи днаидԥалан, ихаҟынтә-ишьапаҟынӡа дшьышьуа дааимидеит, аха уаҳа бџьар идимбалеит.
Ахәыҷқәа руаӡәы, лымҳаҵә анҩалгозҵәҟьа иақәшәазаап, илҿыҵазза илҿакын, лыблақәа есааира рҽырҭбаауа дрыхәаԥшуан. Егьи аҷкәын хәыҷы, аҳәынаԥ еиԥш астол аҵаҟа дхәыҵакәырхьан. Ашьа зықәбахьаз лԥышә хыжәпаақәа ҵыс-ҵысуан астароста иԥҳәыс, дзыдтәалаз аҭӡамц аиҳагьы дцәышхахьан.
— Иаанагози ари? — дҵааит астароста, ихәлахаз аԥшхәыҵә ихәылҟьазшәа, иажәақәа еишьҭарххы-еишьҭарххы. Ишәишәи-ԥынҵа канӡа еиқәаҵәагьы, ақәцә шьҭыԥа-шьҭыԥо акәашара иаҿын.
— Иаанаго убома? — Лихардов изшьапык ҩышьҭихын, зҿы раҳаны, аҳәынҵәаршьшьы еиқәаҵәа зҿыҵкәкәаны илеиуаз имагә наимҵеикит.
— Ара шьаҵаӡахырҭа фабрикаӡам, — иҳәеит Заиц, иԥсы лбааны ишьацәкьарақәа ишрыбжьатәазгьы, иҽхыршәааны.
— Уалга, уалга, аԥшыха ҳамаӡам, — Дубанецгьы дааскьаны дааидгылеит, — мап анакәха, абарҭ сымаҭәақәа реиԥш укылжәжәа узгоит.
Аиашазы, аԥшыхәцәа уажәы излацәажәо иалацәажәарц амалахазгьы ргәы иҭамызт, аха Лихардов иҩызцәеи иареи шеилаҳәази астароста дшахәӡа дыштәази анааидыркыла ауп уи аидеиа ашырҳәа рхаҿы ианааиз. Нас, еибыҳәаны иҟазшәа, ирҳәоз еицырҳәо, иҟарҵоз еицыҟарҵо рҿаархеит.
Астароста ибла ҭыҟаԥшьаақәа Дубанец иааиҟәиган, иҵыркшәа иԥҳәыс иналыхәаԥшит.
– Иван Афанаси-иԥа! — дҩаҵҟьеит иԥҳәыс... «Ирымазааит, џьаҳаным ицеит, уара уеибгаз, уаҳа иаҳҭахи» ҳәа, акәын ирҳәоз, аркәкәра иарчыз лыџьымшь ацәақәеи агәыӡразы мацара ишаз лԥышәқәеи.
Ӷысҭыҳә ҳәа аанарго деиҭаналҿаԥшит лхаҵа — уи макьаназ иҽриҭар иҭахымызт.
— Аԥсҭазаара, ма умагәқәа! — Лихардов иабџьар ахы хьшәашәаӡа астароста имгәацәа аԥссыра инадирӷәӷәалт.
Уи дырҩегьх иԥҳәыс лышҟа даахьаԥшит, аха илбахьаз лхаҵа иакәмызт — ахәтәы ихьызшәа дхәылԥшша, ауардыныжә еиԥш деилаҟәарҟәаруа дҟалахьан.
— Иван Афанаси-иԥа, ҳрыцҳашьа ухәыҷқәагьы саргьы! — иара ишҟа днаҭрысит иԥҳәыс.
— Унаха наҟ! — Заиц, Лихардов иавтомат аԥышә днагәҭасын, иԥҳәыс димыҳәар дааҳәны дрызхьамԥшуазшәа иҽыҟаҵаны днатәан, инапқәа қыџьқыџьуа, имагәқәа рышьхра далагеит.
Мишеи аԥҳәыси рылаԥшқәа анааиқәшәа, Миша иавтомат ахы агәҭантәи ашәахь инеиҟьан, иаԥхьа дгыларц иблақәагьы налирбеит. Аԥҳәыс зны лҽыргызмалны дыччазшәа ҟалҵеит, аха Дубанец ихаҿы аҽанамԥсах, арахәыц иахарыԥху абырлыш какаҷқәа реиԥш иҵыџьџьаауаз лхаԥыцқәа лқьышә иналалҵан, ашацаҳәа иаԥхьа днагылт.
— Шәкомодажә иҭоу зегьы ҭыртта! — иналыдиҵеит Миша, абнацә атәыҩақәа реиԥш зхы ҭырҿҿа, рышьҭаларҭа уадаҿы игҿагылаз акомод ианаадгыла.
Абри азоума сзааугаз, рҳәон иҩаиҵаԥшыз аԥҳәыс лыблақәа. Нас, акомод ашә даахан, ишҿыжуаз наҟ инкыджьланы, еилыртто дынҭалеит.
Амаҭәақәа зҭаз акомод ахьгылази агәҭантәи ашәи еимариашан. Миша иаартны иаанижьыз ашә икылҷҷаны иааиуаз алашара, аԥҳәыс лышьҭахьала илыдԥхалон: уи ишаанагара иҟаз ԥҳәыс еикәаҭәык лакәын, лгәыҳәԥқәа ҭҭәаа, лыгәчама кәымпылқәа иҩархык лӡара ҭаԥҵәаӡа, ажәакала, дарбан хаҵазаалак дхьалырԥшратәы деиҿартәын.
Ишьапы ахьынаиргылалак ӡҟәаҿк ҭартәо, иԥаҵа хыхмыџь аӡԥсы алкәкәо илышьҭаз Дубанецгьы, илаԥш аалҟәиган, арцына изахьымӡаз арбаӷь еиԥш иҽырԥагьаны, зымҩа дыԥшуа даагылеит. Нас, иҭыганы адашьма иқәлыжьуаз амаҭәақәа днарылалан, хаҵа-маҭәас иибаз зегьы ааидкыланы, егьи ауадахь даахынҳәит.
Данааи Лихардови астаростеи рымаҭәақәа еиҭнырԥсахлахьан.
— Аҳкәажә! — иҳәеит Лихардов, еимырҵәаз ран леиԥш зыҩнапыкгьы згәыҵаԥса игылаз аԥҳәыс ихы налықәикын. — Баҳ деибга-дызҩыда дхынҳәыр бҭахызар, ихабар ббаанӡа аҩны бҽааҩнак, аӡәгьы ҟыт-ԥсыт шәыхәлымшәан, мап анакәха, беибаны баанхагәышьоит...
— Уара ҳаԥхьа угыл! — Дубанец днеин, астароста ижәҩа дынҭаирсит, егьи рҩызагьы дааиасны дааивагылт.
— Иаба, сабажәго, ожәшьҭагьы ишәзымхаӡеи? – дышхьышьарххоз ашәахь дрыманы рҿынархеит.
— Бымҵәыуан, уи уажәыҵәҟьа даауеит, акамфеҭгьы бзааигоит, — Лихардов игәы иазымчҳазт, зымҳаҵә зҿы иадгәаланы, зылаӷырӡ зҿыкәкәо итәаз ахәыҷы лхы инапы аақәишьын, астол аҵаҟагьы дынхәыҵаԥшит: акыӷәра-цгәы еиԥш иблақәа кылҳәҳәо дцәыҵатәан егьи ахәыҷгьы.
Заиц адәахьы дандәылырга, иаҳагьы ибжьы ирӷәӷәеит:
— Шәҳадызцалазеи иаҭымцәак ҳахькаԥсоу, акыр ҳамазар ижәгеит, аа, абарҭ аҩныжәқәа роуп инхаз, урҭгьы жәга.
— Аопера хумыртын, апатын астароста, мап анакәха, уаҳа иазымҳәо иҟасҵоит! — Миша иавтомат аԥышә шнеиуаз, астароста иҿы аихыккара инҭашьшьит.
Уи акәхеит, афлыкақәа ахьҵәахыз Сула аԥшаҳаҿы инеиаанӡа аӡәгьы ҟыт ихәлымшәеит.
— Ицәырга уфлыкақәа иреиӷьу, — иҳәеит Лихардов, афлыкақәа зыҩназ абутка ианаадгыла.
Астароста иҩнапыкгьы иџьыбақәа рышҟа рҿылаирхан, аха еиқәыбааӡа иҟаз атәым џьыбақәа данынаркьыс, ашырҳәа иҩҭиԥааит, амахәоркафҩы зхышәшәа иааҟалаз инапқәа.
— Сцаԥхақәа аҩны иныжьны сааит, — ихәеит уи, ибыз хиҵәома уҳәартә ицишә еихамгыло.
Дубанец днеилууаа дцеит, иавтомат ашьхәа нымҩанҵаны, илымҳа-џадра ду ихы иаадирҟьацыларгьы цәгьа иааимбеит. Ахԥатәи рҩызагьы дааҭрысит.
– Аа, усҭ, иаарты ирласны, — Лихардов инапқәа ԥхаӡа изҭакыз иџьыба ацаԥхақәа ааҭиган, Заиц инеииркит...
– Иҟоу убома, апатын астароста, — даацәажәеит аԥшыхәцәа ркомандир, рыԥсы рыманы Сула нырцә аҟәара рҽанаақәрыжь, — уара узлоу ажәлар алахша ҳәа иушьҭазаргьы, игаӡоу уаҩым — иузеицәоуи иузеиӷьуи удырратәа уҟоуп, уахатәиала, уԥси уцәа-ужьы ԥхҭи еиԥҳархом, еизынҳажьуеит, амала, абра џьоукы ыҟан, иаан, ицан ҳәа уҟәлеиҿлеиуа уӡбахә анҳаҳа, анышә уҵаларгьы уԥшааны убз алаҵәҟьа укнаҳҳауеит. Нас, ани ажәлар урылагыланы иубаџбаџқәогьы ожәшьҭа иаанкыл... Ҳара ара ҳшыҟаз уҭаацәеи уареи шәыда аӡәгьы издыруам, убз уҿы иҭакны уаатәаны, иудаҳҵо ҟаҵала, мап анакәха, ухы акәапеира иавбала, аа, усҭ ушәақь, — зымгәа ҭыԥшша иҟаз ишәақь иара ишҟа инаирххеит.
— Уԥҳәыс ԥшӡа зегьы деигәыдырҵо иҟаумҵан, — инациҵеит Мишагьы.
— Ишԥаҟаҳҵари, сашьцәа, аамҭа бааԥсык ҳҭахеит, қәыџьмақәак рнапы ҳанхалеит, — зҟәаҟәа ԥҵәахьаз ибз аарла иааирҳәаҭҳәаҭын, дцәажәазшәа иуит афлыканыҟәцаҩ-астароста.
Аха уи ихырқьиага ажәақәа аамҵырԥаан, ирыма рҿынархеит, идагәа-дагәаӡа афлыка аган иадсылоз Сула ацәқәырԥақәа. Аԥшыхәцәагьы алашьцара иналаӡ ицеит.
Рубежевиче ақыҭа аш еиԥш апартизанцәа рыбла иххалеит. Иаци иахьеи, уи амҵаҿы иааины абна иаалатәаз апартизанцәа рымацара ракәым, акәша-мыкәша иҟоу ақыҭақәа зегьы рзы имаҭҭраны иҟалеит.
Рубежевиче, егьырҭ ақыҭақәа раасҭа иаҳа идуун, абри аамҭа-хыԥҽыга ҟалаанӡа, иара аиԥш илахҿыхыз, ибеиаз, зҿар рашәаҳәабжьы еиқәымтәоз шамахамзар, ааигәа-сигәа даҽа қыҭак убомызт. Аха, аӷа Белоруссиа иҽанаахаирԥа нахыс, ақалақьқәа. Ивенец, Столбци, Ӡержинск уҳәа рыҟнытә, иҭхәыхаа Рубежевиче ақыҭахь иаауаз амҩадуқәа ирныланы рҿаархеит, Германиа дуӡӡа аҵасқәа зазқәынҵаны иаазгоз афашистцәеи аласба еиԥш урҭ раԥхьа зыҽкаршәны асаба илабылгьоз Белоруссиатәи анационалистцәеи.
Аӷа дшааигәахоз анырба, џьоукы — амрагыларахь ихьаҵны ицоз ҳар ирыцны ицеит, урҭ изырхьымӡаз – абна рҽарҭеит, даҽа џьоукыхгьы — ахьшь зласыз ақәҷарақәа реиԥш еимцәхытраа ицан — ишаны Белоруссиа иалаԥсан. Абарҭ рхаҭыԥан, рыбла кылхәхәқәа гәыӷрыла ихыхәхәо иҭәны, Рубежевиче ақыҭа рҽааларыжьит аполицаицәа.
Раԥхьа, аполицаицәа-аԥсахцәа рхыԥхьаӡара маҷын, аха, аӷа амрагыларахь иаҳа-иаҳа днаскьацыԥхьаӡа, Геббельс ипропаганда амч аиуан, аполицаицәа рхыԥхьаӡарагьы иазҳауан...
Иацы ашьыжь, аԥшыхәрахьтә ихынҳәыз Лихардов иҩызцәеи иареи иааргаз ажәабжь, маҷкгьы уаргәырӷьон, аха маҷкгьы уаршәартә иҟан: аполицаи Парфинчук ихы иадиҵон, апартизанцәа агарнизон ианақәло, уахынлоума, ҽынлоума, иазԥымккәа, ҩажәаҩык аполицаицәа рабџьар аадырҳәратәа ишыҟаиҵо ала. Насгьы, уи иҭыхны иааишьҭит, аполицаицәа Рубежевичетәи ргарнизон асхема. Асхемаҿы иарбан: агарнизон уажәы изыҩноу, ԥасатәи ақыҭсовет ахыбрақәа ахьгылоу, урҭ рыцхырааразы аӡәыр аауазар, излааша амҩақәа, уахь неишьас иҟоу, рыштаб ахьыҩноу уҳәа иаҭаху зегьы.
Арҭқәа зегьы, Зыхәба, инҭкааҵәҟьаны дрықәымгәыӷуазаргьы, игәы дырӷәӷәон, игәы ҟарҵон. Аха, ихԥсны, зхәы-зжьы хаххала иаԥхьа иқәу ақьаад данахәаԥшлак — изышьҭымхуаз еидара-хьанҭак хыхьтә илеины ихәда илықәыӷәӷәазшәа дааиҵаӷәӷәон. Дырҩегьх илаԥш ахго иҿылеихон: 89-ҩык аполицаицәа, 40 автомат, 43 шәақь, апулемиот дуқәа ҩба, анапыла пулемиотқәа ԥшьба...
Парфинчук рабџьар аадырҳәуеит ҳәа ззиҳәаз аполицаицәа рхыԥхьаӡара, зны, уи азеиԥш цифра иациҵон, иагирхон, иара итәқәа рсиа дахәаԥшуан, рабџьармчқәа еихишьалон.
Аиашазы, Зыхәба ипартизанцәа уажәада абас инҭкааны қәыларак рҽазыҟарымҵацт, аусгьы адрымулацызт: аамҭа рацәаны иақәдырӡит, аԥшыхәцәа шьахәлаҵәҟьа аус руит, иахьынӡазалшоз шәҵатәылеи бџьарлеи рҽеиқәдыршәеит, рхыԥхьаӡарагьы хынҩажәижәохәҩык ыҟоуп.
— Аха, — иҳәеит Зыхәба иацы, аштаб аҟны инарҭбааны имҩаԥыргаз аилацәажәараҿы, Весницки дцәажәаны дантәа ашьҭахь, — ауаа рхыԥхьаӡарагьы уиаҟара агәхьаа скым — уахынла ахыԥхьаӡара аиҳа ахԥша аус ауеит, ҳафа-ҳажә, ҳашәҵа-ҳшьаҵа рҿы иҳагугьы сашьҭам, сара исзышьҭымхуа абарҭ аҟарҩаџқәа роуп, — инапхыц налаирҟацеит апулемиот дуқәа ахьарбаз аҭыԥ аҿы.
— Иаҳхәаҽуеит, «алимонкакәа» аус дҳаруеит! — аууы ааилдыргеит џьоукы.
— Ишшәасхәахьоу еиԥш, урҭ руак иадтәалоу ҳара даҳтәуп, — иҳәеит Лихардов, «ҳара даҳтәуп» аниҳәоз иаҳа инақәырӷәӷәаны.
— Пулемиоткгьы ҳара иаҳтәуп! — инациҵеит Весницки, ԥасатәи ицәажәара алаирӷәӷәарц.
Даҭикәа дааԥышәырччеит: уи игәы шьҭнахуан ипартизанцәа ргәеизҳара, аӷа ишҟа ирымаз ацәымӷхара, рыԥсадгьыл абзиабара...
Аҿҳәара ада егьырҭ зегьы еиқәышаҳаҭны ишьҭырхит уи аҽны. Аҿҳәарагьы, Лихардови Парфинчуки аҵыхәтәантәи реиқәшәара алҵшәақәа ирзырԥшны иаанрыжьит.
Амш каххаа еилгеит. Инеилҟьашаа-ааилҟьашаа ишьҭаз ас-ҩаза иацрыҵуаз аҩарқәа лаҟәырас иҟаз зегьы дырҭәуан. Шықәсыбжак аахыс иаханы аӡыжәра иаҿыз адгьыл, ожәшьҭа цәыкәбарк азылбаадо ҳәа иҟамызт, арахь иаҿыжжны иаауан акәымзар. Амала, асы хьанҭа иаҵыҵыз аҳаракырақәа, ахәызқәақәа, амардақәа амра ргәышҵа амҵак, алҩаҵә рхылызз аҽырбара иаҿын. Зны-зынла, адгьыл ақәыԥсычҳара иахылҵыз аҳауа ҟәанда иналҩуан аӡынра иацәынхаз аԥсааҭәқәа рҵәит-сит бжьы.
Адунеи аҿы џьаргьы бџьарк ҭҟьом уҳәартә, аԥсабара акәзар, ааԥыни амра ашәахәақәеи рыфҩы ахшәшәо ишыҟоу, ма амраҭашәарахь ала, ма амрагыларахь ала, еибарууа иаацәырҵуан аӷа иҳаирплан еиқәаҵәақәа. Урҭ зны илаҟәӡаны, ашәарыцаҩ иԥба зкыз ардәына еиԥш иҵәааны, бнагьы рхагьы рӡыӡауа, ажәҩан аиаҵәара иналаӡ ицон. Даҽа зныхгьы, еидара-хьанҭак ишаҵоу удырратә, апҟақәа реиԥш рыхәдақәа ҭҳәа, еицырхашьшьы иаацәырҵуан, рыбжьқәагьы еиқәыршәаны ишууа, амраҭашәарахь инҭахәаша ицон.
Иахьа ԥшьашоуп, иаха, ишылашьцараз илашьцахьаны, аԥшыхәҩы Кузма Лихардов, абри анышәтә ҩны хәыҷы ашә ҭшәақәа днырбыжьшьқьрааны, алашьцара дналашәкәа данцоз.
Аҵыхәтәантәи амзақәа рзы уи, акыр ажә-цәа иҟәнылеит, аха деихәламҳаит. Уанихәаԥшуа — зықәра зфахьоу, аха иахьагьы ажәгьы-ҿагьы раԥхьа игыланы шәарыцара иҭызго алым гәымшәа, алым ҟәыш деиԥшнушьалон: ижәҩахырқәа ауапа бзиа ажәҩахырқәа раҟара иҭбаан, иӡара амацәаз закәымшахуазеи,
аилашлара иаҿыз иџьымшь жәпақәа рцәаԥштәхәы змаз иблақәа нкыдырхала-аакыдырхало духәаԥшуан.
Уи ацәажәара мыцхәы бзиа ибаӡомызт:
— Иолки-палки, аграмофон иҩнуҵҟа иҭагылоуп сгәахәуеит, — иҳәон уи, ҿааихак ҟазымҵоз Миша Дубанец дихәаԥшуа.
— Иҭагылоуп, Кузма Иван-иԥа, иҭагылоуп, акы амацарагьы акәым, иҩбангьы иҭагылоуп, акы сара сҿахәы аҳәоит, егьи — ацәажәара хылхрак еиԥш изԥхьаӡо рҿахәы, — аҭак ҟаиҵон Миша Дубанец. Усҟан Миша дшынеибаку дычча-ччон, ацәқәырԥа-хьтәы рахәыцқәа рхеибаҳәа рҿаархон иблақәа, илахь ҟьаҟьа, иԥышә ԥшӡақәа, дара абанҭ иблахәыц ауқәагьы, рымгәа рнапы ҭаԥса, ркьатеиах ԥҵәаны иччозшәа, рҽырлакь иҵыс-ҵысуан.
— Бзиак уақәшәааит, игәарԥхаҵәҟьаны ушԥеишеи! — илаԥш ихга-ихго, ихаҟнытә ишьапаҿынӡа деиԥхьышьшьаауа, лаԥшыла даагәыдикылон Лихардовгьы.
— Исаҳаит! Инагӡахоит! — ҩажәак роуп ииҳәаз Кузма Лихардов, иаха идҵа анагӡаразы данцозгьы.
«Ожәшьҭа ирласны дхынҳәуеит», — игәы иааҭеикит Даҭикәа, абна акалҭ ҵыблаауа аҽыҵәахра иаҿыз амра дазыԥшуа. Нас, ашәшьыра зхаԥахьаз амаахыр ҷықьқәа даархәыҵыҵын, иара ишҟа иааиуаз Весницки дааизыԥшит.
– Аплан хиоуп, Даҭикәа Кәыгә-иԥа, — иҳәеит Весницки, амзашафҩы ахшәшәа аҭӡамц иадҟаҵалаз аҟәарӷьатә стол цәыха-цәыфа даадтәаланы.
— Иплан мшхааит! — Зыхәбагьы дԥышәырччо, иикыз акьаад ааимихит.
Ақьаад аҟны иарбан: Рубежевиче унаӡаанӡа иуԥылоз ақыҭақәеи аҳаблақәеи, амҩақәа реихагаларҭақәа, аӡымҩасқәа, ацҳақәа ахьху, афлыкахьшьцәа рбуткақәа ахьгылоу, иарбан гәыԥқәоу аԥхьа иргылатәу, урҭ рышьҭахьала изыхьчаша уҳәа, Парфинчук ирзааишьҭыз асхемагьы налаҵаны.
Зыхәба ихаҭыԥуаҩгьы иаргьы акыраамҭа абри аплан иахәаԥшуан, еимаркуан, еиқәшаҳаҭны иахьырԥсахқәазгьы ыҟоуп. Ус, аҵх акыр инеиаанӡа, анышәтә ҩны хәыҷы иахатәаз алашьцара дагәа рыбжьқәа алыхәхәа еицәажәон, Лихардовгьы уажәы-уашьҭан ашә даахыҵуеит ҳәа изԥшын.
Лихардов дхынҳәит ашамҭаз — заа иҿыхаз аҵара рҵәит-сит бжьы ада даҽа шьҭыбжьык абнаҿы ианумаҳауаз.
— Ҳапланқәа хыбгалеит, — дналагеит уи, ацәа зхыланы, иҭакәаҳа иҟаз иблақәа асаараҟа ишьҭарԥшуа.
Даҭикәагьы бзиарак шыҟамыз идырт, аха диԥырхагамхакәа, дӡырҩуа, ииарҭа даақәтәеит.
— Аԥсахҩы ҳаиҭиит!
— Парфинчук? – изымчҳакәа дҵааит Даҭикәа.
— Мап, астароста-флыкахьчаҩ, жәаха зыӡбахә уасҳәоз — Заиц. Даҭикәа маҷк иҽааиқәикит.
...Рубежевичетәи аполицаицәа русбарҭаҿы ииҳәозгьы азмырхакәа, Ӡержинсктәи иԥшәмацәа рҿы дцаны дбыжәит: ҩажәижәаҩык апартизанцәа абџьарла еиқәных иҩны имҩахыҵызшәа, абџьар рҿы иҭакны идырҳәызшәа, иара ифлыкақәа анимырх ашьҭахь, дыршәны Сула аӡиас даларыжьызшәа, уҳәа, иҟамыз-ианымыз зегьы еиқәырҽаҽаны.
— Ихарҵеит?
— Ихарҵеит! — иқәыԥсычҳара иалаҵаны ҿааиҭит Лихардов. — Ихарҵеит, ҳапланқәагьы хдырбгалеит: иацы Ӡержинсктә шә-ҩык ирзынаԥшуа «СС-аа» аакылсын, раԥхьа аполицаицәа русбарҭа ладырҳәы-ҩадырҳәит, аусбарҭа аначальник Алеко Пенчук иҿабырҳацәразы, ирӷӷаны иӡамҩа нацәаҭыԥқәак ҩанырҵан, нас иҿҟьаса ақыҭақәа иаарылалеит. Ажәлар даара идыргәаҟит, иаҳа зшьапы инанаго иҟаз хәҩык анхацәагьы аарылырган иргеит, — маҷк иҽааникылан, дкахәыцуа даатәеит аԥшыхәҩы.
— Нас?
— Ашьҭахь ианцоз ҩынҩажәижәаҩык «СС-аа» аусбарҭаҿы иаанрыжьт, иара астароста-аҭиҩы Заиц, Пенчук ихаҭыԥуаҩсгьы дҟарҵеит, абџьарлагьы идырӷәӷәеит...
— Арҭ зегьы Парфинчук иҟынтә акәхап?.. — дҵааит Зыхәба, ԥыҭрак аабжьысхьаны.
— Ааи, раԥхьа уи иҟынтә ауп ишсаҳаз, аха ашьҭахь, егьырҭ иҳамадақәоугьы ишьақәдырӷәӷәеит — исеиҳәаз зегьгьы иашоуп.
— Нас, уи зынӡагьы зыгәра угаша уаҩуп?! — ихы дацәажәозшәа иажәақәа раӷаны, ҭынч днақәшаҳаҭхеит Даҭикәа.
Сааҭк ашьҭахь, Зыхәба дзыҩназ анышәтә ҩны аҿы еизеит аштаб аилазаара иалаз зегьы. Абраҟа иҟалеит еиуеиԥшымыз агәаанагарақәа: аратәи ала ҳусқәа ԥхасҭахеит, зынӡагьы ҳлаԥшықәырҵаанӡа ҳақәҵны ҳцап рҳәеит џьоукы; мап, иҟало аабаанӡа ари аҭыҩра кажьны цашьа ҳамаӡам, иамаркит егьырҭ; шәара ишәҳәо акәӡам, — рыҽҭыхны иқәгылеит ҩыџьа-хҩы, — ҳанҵәаргьы, ҳжәылароуп, иабажәбахьоу шәара ԥсҭбара зцым аибашьра!..
Аҵыхәтәаны, зыбла амца хымбалаз аӡәык-ҩыџьак ҟалазаргьы, еиқәышаҳаҭны ирӡбеит: иахьыҟоу аҭыԥаҿы рҽаанкыланы,
рыԥшыхәцәа рыла агарнизон рылаԥш иҵдмыршәарц, даргьы аҽазыҟаҵарақәа ишырҿыц ирҿызааларц, аҵыхәтәаны, ажәылара иаԥсаны ианырба — ижәыларц.
Абраҟа гәыбӷан рыҭан, аԥсахҩы иҿы имҩахыҵыз, зымш ала русқәа еиҵаҟьахаз аԥшыхәцәа...
Зыхәба ирыдиҵаз адҵала, иацуха, аԥшыхәцәа Кузма Лихардови Миша Дубанеци, аамҭала зны ахә Васили Иаковлев зыҩны дынрыжьыз Микола Верховски ишҟа имҩахыҵит.
Ԥшьымз раахыс, ихаҿынӡа иҩеимгацыз инапқәа, наҟ-ааҟ ихы иаҵаҵа, апогреб аҭуан даҵаԥшуа дианы, Галиа дылзыӡырҩуан Васиа. Галиа лызнапык, хҳәаҵас иҟаҵаны, Васиа ихы иалылшьуан, егьи лнапала, Денис Давидов ифырхаҵара атәы зҳәоз ашәҟә кны аԥхьара даҿын.
— Васиа, асасцәа уҭоуп, — албаарҭа аӷәышә ҩҵрааны, ихы аакылеикит Микола.
Ԥаса, игәы бзианы даныҟаз еиԥш, ахьшәҭҳәа ииарҭа даақәтәеит Васиа. Галиа лышәҟәы лымпыҵҩррацы аԥсык аалыгхеит, аха икамыжькәа илыманы дҩагылеит.
Раԥхьа иаацәырҵит ибықә-бықәӡа иҟаз асолдаҭ магәқәа, нас зыцламҳәақәа ҭыфааны, зықәԥшыгақәа ҷапанӡа иҟаз анемец автоматқәа.
Васиагьы дҩаҵҟьеит. Ацәашь-хҵәаха иахылҵуаз алашара-ҭаа зыҩнаԥхоз апогреб иааҵалеит Лихардови Дубанеци. Васиа азныказ урҭ зусҭцәаз изымдырӡеит: ибла ҭыггақәа рыдырхаланы акыраамҭа дрыхәаԥшуан, нас, аҵлаҩа иадӷьалаз ацәымса еиԥш, ишьалабаны иҟаз иԥышә хыԥшшақәа ҵыс-ҵысуа иалагеит:
— Кузма Иван-иԥа, Миша?! — дҩныҟаан, инапы-абаа дуқәа, аӡахәа еиԥш Лихардов ихәда иаақәирҵәашеит.
— Ну, ну, усҭыҳә, уажәыгьы ухәыҷу џьушьома, аӷа ихымца иаӡыржәхьоу, ахәра ду зхызгахьоу... — иҷкәын иеиԥш дигәыҵаҳәҳәа, изқәа ишьышьуан Лихардовгьы...
Уи иацуха акәын. Уаха, Микола Верховски ихатәгәабзиара зыхҭынҵаны иихәышәтәыз Васили Иаковлеви иԥҳа Галиеи наскьеигоит.
Амза иатәуп, аҵхгьы чан еиԥш инеихеит, аха Живица ақыҭаҿы ашьҭыбжьқәа еиқәымтәацт. Микола иҩнаҿгьы алашара аркуп.
— Галиа, сыԥҳа, бҽаанкыл! — дыҩнаӷызын, имахәҿа иахарԥаны иааигоз амаҭәақәа ыршәны зымҩа игылаз акаруаҭ инықәижьын, асаркьа-ҩабжьа иадгылаз иԥҳа дналыдххылеит Микола.
— Ус аҭахуп, саб, ожәшьҭа ари аха сызҭода, аибашьра зыҽны инҵәо аҽныҵәҟьа еиҭаусышьҭуеит, угәы унамырхьын, — иҳәылмышьуа, еикәассы ихҵәаны илкыз лыхцәы, лнапы ахәда иаакәыршаны, акҷыра ҵаулақәа еивҵаԥсаны изылдаз лаб илахь аҵәах аахлыргеит Галиа.
— Аҩсҭаа, ацәыгьк, зхы иҭашәалак ҟазҵо, рыцҳашьара злаӡам... — дгәааны, иԥҳа лыхцәы аалымиԥаан, ашацаҳәа егьи ауадахь иҿынеихеит. Аха ҩ-шьаҿак раҟара ааҟаиҵан, дџыџӡа даагылеит.
Нас даақәҵәиаан, арахә иҵырфааз аԥҳәаҟәа еиԥш, зхы хырқәаџӡа игылаз иԥҳа лаԥшыла дгәыдкыло акыр аамҭа длыхәаԥшуан. — Ари сара исымазааит, — иҳәеит уи, ибжьы қыџь-қыџьуа, анҭ, бан лымаҭәақәа бахьцо ига, бҽрылеиҭабклап, — акаруаҭ иқәыз амаҭәақәа рышҟа инапы наирххеит Микола.
— Саб! — лыбла гәыҭбаақәа аазырҭәыз алаӷырӡ мчыла иаанкыло, иара ишҟа лҿаалхеит Галиа, — иахьала сара сзы ахцәгьы аԥҳәысмаҭәагьы еиԥшуп. Уи аҵкьыс, иумоу уцәамаҭәа ҷыдақәа суҭар иаҳа еиӷьуп.
— Ибымаз, ибымаз, сыԥҳа, саргьы ожәшьҭа ахаҵа-маҭәа зысҭахузеи, схәарҽхеит — аҵларкәыкәҵәҟьа зхыкәласра иаҟәыҵыз абажә саҩызоуп, — иԥҳа длызгәдуны, иажәреи игәамбзиареи хьааганы дцәажәон Микола, иԥҳәыс лымаҭәақәа ирывакнаҳаз ицәамаҭәақәа ҭыганы, аттаҳәа иԥҳа лаԥхьа иқәҵо.
Амза акыр илҭагьалахьан, ашара иахыццакуаз рбаӷьқәакгьы ақыҭа рыбжьы наларԥса-ааларԥсон. Дласкәантраӡа, арасамахә еиԥш дынҭыхәа-ааҭыхәаны, ачықьқәеи аҵлашьапқәеи дырбжьышьқьраа, иацуха Лихардов изынижьыз атапанча ԥагәа хәыҷы имаҟа иаваҵа, аԥхьа дгыланы днеиуан Васили. Уи, уажәи-уажәи дааҭгыланы, ишьҭаланы иааиуаз Галиа даалзыԥшуан.
— Уцала, уцала, шаанӡа абнаҿынӡа ҳнаӡароуп, — дааихьӡаны, изқәа лнапы кыдшьыло, лҽынидылҵон Галиагьы.
— Омашәа избоит, сызлоу ԥхыӡу џьысшьоит, сгәы аҭра иҭагылом — Галиа, сара; сара, Галиа — ҳҩыџьа ҳамацара, хыхь ажәҩан, ҵаҟа ҳара... — амза ашәахәақәа зхьыршаз ааԥын-ҵхы иалахәхәа иуаҳауан Васили иҟәынд-шәынд бжьы.
Днеиуан, ишьапы адгьыл иахьысуазу, иахьымсуазу изымдыруа, ача еиԥш иԥха-ҟәымшәышәӡа инаԥсыргәыҵа ианыз Галиа лнапы дахо.
Ацәылашара иалагеит. Ажәҩан агәаҿы ишанхаз амза, ицәышӡа, аԥҭа шәытақәа аҿатата иааԥшуан. Абар ожәшьҭа аимыггара иалырбаауеит, ҳәызба-хәҵас еилаԥсоу аҵаа-ҵлақәеи ахьҭа зцәа-жәпа аршьшьаз аԥсақәеи ршьапқәа. Илаҳа-лаҳауа, игәыҟаҵагаха ирԥылоит амзашеи, ааԥыни, аӡаӡеи рыфҩы.
Ожәшьҭа ишәарҭам, аԥсыԥ алага-ҩагарагьы мариоуп. Иҵаулаӡаны, хрыжь-хрыжь даақәыԥсычҳаит Васили, даақәыԥсычҳан, лыбжьы ныхҵа-аахҵаны дыччеит Галиагьы.
— Тсс! — дналыдԥалан, лҿы инапы наԥыреикит Васили. Ихыблааны ицоз аԥышә ҟаԥшьқәа ирхылҟьоз амца, иаразнак ицәа-ижьы зегьы аҽаахьнагӡеит. Акы рҳәарц рҭахызу, ма ус иҵыс-ҵысуазу сеидроу, урҭ аԥышә ԥшқақәа акыраамҭа Васили инапсыргәыҵа дырчыхә-чыхәуан, иаргьы деилшьаа-еилшьаауа дгылан, нас ԥшьшьала иаауишьҭит.
— Ашәаргәында! — лҳәеит Галиа, амза ашәахәа-ԥсадақәа зҿаԥсаз лхы-лҿы лхаччо.
— Сшьабысҭа-ӡсы бзамыҟә хәыҷы! — наҭеикит Василигьы.
Нас, рыбжьы ныҵакны, аха гәыҭкаала иччан, рнапқәа еибаркны, еибарыҩуа абна иныҵалеит.
Ус, абна агәҭа илаланы акыраамҭа ицон. Аԥхареи, ааԥыни, аԥсҭазаареи иреигәырӷьоз аҵарақәа еиқәҿырҭуан, еицшәаҳәон. Галиа џьара днышьацәхысломызт, аха лаб имагә дуқәа есааира илцәыхьанҭахо далагеит, лхылԥа иавҵыжжны, амаахыр еиԥш еикәаԥхоз лӡамҩақәа ирҿаланы илеиуан аԥхӡы. Ишьымхы ԥсадақәа иҵаҟәало далагеит Василигьы. Мысҭхәага-шәарак аиҳа зҽыҩышьҭызххьаз амра кажжы, абна аҽаларҵәа иԥхон.
— Сыҩнапыкгьы шьҭысхуеит, сшьабсҭа-ӡсы аҿаԥхьа! — иҩнапыкгьы хахаӡа ишьҭыхны, Галиа лҿаԥхьа даагылеит Васили.
— Ашьабсҭа-ӡсы бзамыҟә-хәҷы! – инхалырҭәааит Галиа.
— Усгьы акәзааит, ҳаԥсы ҳшьап?
— Иаҳшьап, излымшо даҳшьуама, нас.
Адырҩегьх инеихәлаччан, ршәырақәа хбарсҭак аҿы инышьҭаҵаны, раԥхьаҵәҟьа, ахьхьа-хьхьаҳәа, адгьыл ацәа иалҵны иааиуаз аӡыхь иныҽԥынтәалеит. Уи аӡыхь, акы иԥхаҵаны иаанацозшәа, адгьыл ацәеи-ажьи иаарыбжьыҵны, абырлыш-ԥҽыха аиԥш еилыԥхо азқәа унықәнарԥшуан, нас, ҵыԥхтәи абӷьыжәи аҵыҭәа татеи инарылаӡуан, еиҭаацәырҵуан — унацәа хызҵәоз аӡыхь, ауапа-хәылда злақәҵоу арахәыц шкәакәа акәын изеиԥшраз.
Рнапсыргәыҵақәа ҭаргәаҩаны, аӡыхь рҿарҭәо, ирҿарҭәо мацара, акыраамҭа рыҽдырхьуан Галиагьы Василигьы. Нас ршәырақәа руакы ааԥдыртлан, акадифа иаҵәа аԥштәы змаз аҵыҭәа тата иныларҵеит, иаха Галиа лнапала илӡыз ача хыгьежьаақәа, анашарҵә, ашәырҭаҭа иаҩызаз аҳәашша ҽыҭқәа, зцәа зыхҵәрааны ицоз акартош жәы.
Зегьы реиҳа ихаан, ахәырд-хәырдҳәа иуҿахыхуаз анашарҵә — Галиа леиҵаҵамҭа. Аҳәашша аӡәгьы даламкьысит. Ашьҭахь Галиа днеин, алиуминиатә кәрышка азна аӡы ҭтаны иаалган, рҩыџьагьы инеимда-ааимдо иааҭадырцәит.
Иаха, Галиа лыхцәы шхылҵәаз аниба, днеилууаа дцан, адыд исызшәа акыраамҭагьы дгыланы длыхәаԥшуан Васили. Игәы ишнанамгаз леимҳәакәагьы даанхомызт, аха, ахәыҭаҩ импахьшьы еиԥш, Микола, иԥҳа лыхцәы имахәҿа ихшьны дгылазшәа аниба, игәы дрыцҳанашьан иҽааникылт. Уи аахысгьы, Галиа иҟалҵаз азы ажәак лықәимҵацызт. Ларгьы, уажәтәи рхәыҷ-гәырӷьара даԥықәсылар лҭахымзар акәхап, лхылԥа аалхыхны, лхы лҳәарц зымҩа днавалеит.
«Сыԥсы ҭаны саанхеит, — дхәыцуан Васили аҵыҭәа тата дахьылаиаз. — Ауаҩы сеиқәирхеит. Адырҩегьх адгьыли, ажәҩани, аԥсабареи сгәазхара избоит: схаҿы абӷьыцқәа хәыҭхәыҭуеит, сывараҿы ачаҭаҳәа аӡыхьқәа еилашуеит, адгьыл гәыҭбаа ду сықәиоуп... Шаҟа иԥхоузеи, шаҟа иразузеи абри адгьыл... Ажәҩангьы убасҵәҟьа иразуп, агәы цқьоуп, абла хтуп, — аҵлақәа реимҟьарсҭа дбжьыԥшны иибоз ажәҩан-ҽыҭ, ишазиҳәаҵәҟьоз еиԥш агәы кеикеиуа ицқьан, иразӡагьы илбааԥшны ихәаԥшуан. — Мшәан, абри акәымзи сыԥсы зыҿҳәараз; абна, абџьар, сҩызцәа, нас аҭынчра, ҳәарас иаҭахузеи, Галиагьы...»
— Уцәоума, Васиа? — ивараҿыҵәҟьа Галиа лыбжьы аҵыҵындра-фҩы ахшәшәо иаагеит.
— Сыцәоуп!
— Нас узырцәажәои?
— Ус ҟазшьаны исымоуп!
Галиа лшьамхқәа налырсын, лхы ларҟәны, Васили иԥышәқәа аҵәах аарыхлыргеит. Нас лҽеиҵыхны, лызнапык игәы иқәҵа, дыхәхәаӡа дҩаиваиеит.
— Галиа, бзиа сыббоу? — дҵааит Васили, инапы зҵаз лхы иара ишҟа даахо.
— Сарӷьа-бла еиԥшҵәҟьа! — лҳәеит, ихааӡа еиқәыԥсаз илацәақәа лԥышә рзааигәатәуа. — Уара?
— Сарма-бла аиԥшҵәҟьа! — Галиа лыԥсыԥ ҟәандаӡа иӡамҩа ианнадшәшәала, илацәақәа зынӡагьы инеиқәиԥсаӡеит Васили.
Акыраамҭа иҭынчран. Еидыз аҩгәык реисыбжьи ҽыҩраҭагалантәи абыӷьқәа реиԥш, ҵлакы иалшәшәаны даҽа ҵлакы зҽалазыԥсоз аҵарақәа реиқәҿҭыбжьи ирҷыдахаз уаҳа шьҭыбжьы ыҟамызт. Васили илацәақәа шеиқәыԥсац еиқәыԥсан, Галиа лхы дҩаханы диҿаԥшуа, амзаҿа еиԥш икыдхәхәала-кыдхәхәала икыдыз иџьымшьқәа ықәылҳәон.
— Васиа!
— Ыы.
— Укомандир дыбзиоу?
— Ароманқәа рҿада џьаргьы дсымбацт!
— Сара сидимкылар?
— Сыҽкажьны сиҳәоит.
— Васиа!
— Ыы.
— Уааи ҳаибагап!
— Ыы, ҳаибамгахьеи?
— Ачарагьы аауп.
— Уи, аибашьра ашьҭахь.
— Васиа!
— Ыы.
— Уаанӡа сыршьыр?
— Саргьы сҽысшьуеит!
— Уи сара иабасыхәо?
— Уахьгьы ҳаицымзаауеи!
— Васиа!
— Ыы.
— Анҭ аҵарақәа ирҳәо уаҳауоу?
— Исзеилкаауамеи.
— «Горкаа!» «Горкаа!» ҳәа, аҳәҳәара иаҿуп.
— Аиашаҵәҟьа рҳәеит, — Васили илацәақәа аахитын, иԥышәқәа ирымариашаны алаҟәра иаҿыз аԥышә хыҟаԥшьаақәа иҽрыларҵәаӡаны игәӡит.
Ус, амра ҵлакашәара иҩеины, аԥшқа инапсыргәыҵа еиԥш икәрыцә-ҟәымшәышәӡа иҿаз абыӷь-ҿақәа ирылҷҷаны ирҿаԥхо иалагаанӡа ишьҭан рҩыџьагьы. Васили цәамҭахаак шыҟаиҵаз ибзианы игәалашәоит, уи акәым: «Ахьҭа улалоит, адгьыл ушԥақәиоу», ҳәа, иан дааихагыланы иалҳәазшәагьы ԥхыӡла ибеит, игәы еиҟарамкәагьы дааԥшит. Галиа убриаҟара илзыхааны дышьҭан — абарҭ зегьы макьаназ иԥхыӡу, илабҿабоу лзымдыруа ауп дышгылаз.
Нас, абырлыш ԥҽыхақәа реиԥш еилыԥхаауаз аӡыхь еиҭаныҽԥынтәалахын, рацәак аӡыша ишамкуазгьы, ҩба-ҩба уаԥсҵәы ржәит, иҩарҿаҭәа-ҩарҿаҭәо рыҽдырхьшәашәеит.
Урҭ цон инкылс-аакылсуа, Лихардов ирзеиҭеиҳәаз амҩа иқәланы. Сосенки ақыҭа армарахь иааныжьны, аӡбаарақәеи аӡҭачқәеи инырхыкәша-аархыкәшо, амра аԥсы шҭаз, Лихачев ақыҭа иналагылт, абна аҵыхәагьы уаҟа иаанҵәеит.
Еибарҟаауа агәарлара иаҿыз ажәқәеи ахшҟәанда иархаганы, икьаасуа агәашәқәа ирылагьежьуаз аҳәарақәеи рышьҭыбжь ақыҭа иалаԥсан. Василии Галиеи, ақыҭеи абнеи ҳәаара рзызуаз аҭабиажә ахы иқәгыланы, акыраамҭа иалаԥшуан. Иаарыкәыршаны иҭыжаа-мыжаа, ицәыжәжәа-мыжәжәа иҟаз адгьыл, иӷьаны, аӷәаӷәа аазхалоз, аха зшәахсҭа нзыжьуаз ахәра акәын изеиԥшраз.
«Араагьы икашит ауаҩы ишьа, — дхәыцуан Васили, — аха адгьыл иажәит, аԥсабара ахәырбӷьыц ақәнаҵеит, иӷьарц иаҿуп... Ашьапахьы иӷьоит, аха макьаназ, ҽнак зқьы-хәра анырҵоит агәы, напышьашәала иҳәазаны акәзаргьы, ахаҿынӡа инаӡар рҭахуп... Адгьыл рыцҳа, узҿыҭуам ҳәа аума абас зузыруа?!» — имагә аԥышә ныҵеикшан, аҵаа иабылхьаз анышә ҿыппы аҭабиа инҭаԥсеит. Иааҵшәеит ажьакцеи ахәшәбли зыфара иалагахьаз патрона ҭацәык: уи аивзахаҵарҭа аҵа иаакәыршаны ианыз анбанқәеи ацифрақәеи рыла, аурыс-шәақь иаҿнаршәаз акы шакәыз идырит Васили.
— Аӡәгьы ҳимбакәа ақыҭа ҳазныжьыр, анаҩсгьы бнаразаап, ҳцон, — иаагеит Галиа лыбжьы.
Васили ихы анҩышьҭих, аҭашәара иаҿыз амра ашәахәақәа, зхы иқәыршаз абна илаԥш иааҵашәеит. Ақыҭа, амраҭашәарахь алагьы иааины иаадгылоз абна, еилашьыхааны иҭыху декорациа иаҵәак еиԥш акәын ажәҩан ишадубалоз.
— Аа, абна иалагоит ҳзызцо Кәуликтәи абна, — иҳәеит Васили ибжьы ныҵакны, Галиагьы иҩыҵра дааҵакшәа дааидихалеит.
— Ҳаама, нас?
— Ожәшьҭа рацәак ҳагым.
— Сшәоит, Васиа, сшәа!
— Бзыцәшәои, абгахәҷқәа ракәу, ақәыџьмақәа ракәу?
— Шәкомандир, сидимкылар, дсыҵаҟьаны сҿааирхар?
— Бымшәан! — лнапы ааникылан, рҩыџьегьы аҭабиа инахыԥаны, ақыҭа армарахь ала иавгаз амҩа рҽавакуа рҿынархеит.
Урҭ, аӡәгьы илаԥш рҽыҵамыршәакәа, ақыҭа иахыкәшаны, абна иазнеит. Амра аҭашәаха амраӡо, ажәҩан агәаҿы иаацәырҵыз амза иҵнарлашаауан, аԥша еихьнашьуаз амахәқәа ирхылҵуаз ашьҭыбжь ада шьҭыбжьы зҵымҩуаз абна.
Аҵх чаншьҭахь иахысхьан, Василигьы Галиагы апартизан ҟарулцәа ианааныркылоз. Васили, Лихардов ииҭахьаз апароль имҳәар, русқәа уадаҩхозаарын. Жәохә минуҭ рышьҭахь рҩыџьагьы, Даҭикәа иаԥхьа итәаны, ахаҷаҳәа рыхҭысқәа изеиҭарҳәон.
Галиа дгәырӷьон — лгәырӷьара ҳәаак амаӡамызт:
«Агәил абаҳча ԥхасҭанатәуам, иарԥшӡоит акәымзар! — иҳәеит, — дрызхәыцуан уи Зыхәба илеиҳәаз ажәақәа. — Баша сшәозаарын... Ароманқәа рҿы иҟоу уаҩыҵәҟьазаап ари!..» — аконсерв-банка иалхны иҟаҵаз акәаҷаб, иахылҵуаз алашара зқәыԥхоз Даҭикәа ихы-иҿы, лылаԥш ааҟәымгаӡакәа дахәаԥшуан Галиа. Усҟан Даҭикәа, Ерцахә акьышә-кьышәра иқәтәаны, зԥацәа аԥыршьа дзырҵо ашьауардын акәын дзеиԥшраз: иԥынҵа агәы ырхәаны, ихьшь-блақәа амца рхыҳәҳәыла.
— Аҵх алԥха шәымаз! — иҳәеит Даҭикәа, инышәтә ҩын хәыҷы, Василии Галиеи ирызныжьны, Весницки изыҟарҵаз аҩын-ҿыц ашҟа данцоз. — Ҿыц еиднагалаз рзы ҳаԥсуаа амҳара дыргылоит, абри шәара шәымҳара акәзааит — аԥсҭазаара ахьыҟоу амҳарагьы ҟалароуп!..
Ауаҩы зегьы дрышьцылоит, аха, иԥсадгьыл имазкыз иаӷа ишьапаҿы дышьҭаланы ацәара амалахазгьы дзашьцылозаарым. Ожәраанӡа, жәохә, ҩажәа мшы, хәышә-былфҩык зԥынҵа инҭамскәа иззымчҳауаз апартизанцәа, уажәы, астароста-флыканыҟәцаҩ ихҟьаны, даҽа мызкы, Куликтәи абнаҿы итәаны иԥшымзар ада ԥсыхәа рымамкәа иҟалеит. Аиашоуми иуҳәаша, урҭ ргәалаҟазаара ҽнак жәантә еиҭашәауан, аха, ротриад аиҳабыра, имццакӡакәа, ишәо, икапануа, изо, аус шыруц ируан. Амра аблақәа адгьыл иаҟәнагозар ҳәа, Рубежевичетәи аполицаицәа ргарнизон рылаԥш аҟәыргомызт Кузма Лихардов иԥшыхәцәа ргәыԥ.
Еиқәшәалон Лихардовгьы Парфинчукгьы — зны, раԥхьа иахьеиқәшәалоз, иара Парфинчук иказармаҿы, аха, Парфинчук иԥҳәыс, уи аҭыԥ чычахәырҭас ианылк, еиқәшәо иалагеит, Гнецкии Рубежевичеи рҳәааҿы игылаз арахә рфермажә аҿы.
Парфинчук иԥсы ҭыкәкәаа аус шиуц иуан. Уи, уажәраанӡа, ҩажәаҩык аполицаицәа рабџьар шаадырҳәуаз ала агәра диргозҭгьы, уажәы, ҩажәихәҩык иаадмырҳәуазар, схы ақды инықәкны ихышәҵәа ҳәа дгылан.
Аӷа иагентурагьы баша амала итәамызт. Кәакь-цыԥхьаӡа игҿаҳаны ирымаз акаҭақәа, ирылашәалак зегьы ирыханы агарнизон ашҟа иааргон, ирацәажәон, ирацәҳауан, ирпҟон, аа арахәыц ахы ҳԥыхьашәоит шырҳәо, инарымпы-ҵыԥшшаны, аӡыжь иаҵәа инахәлапҟаз аԥсыӡ еиԥш ирыцәцон.
Нас, иршьуаз дубарын, иаанхозгьы Германиаҟа идәықәырҵон.
Аӷа, есааира иблақәа кылҵны ихагәҭахь иҩаскьон, апартизанцәа рыԥсы ӡаны, инхгыла-аахгыло аус руан, астароста-флыкахьчаҩы иибаз зегьы лаԥшыҵашәараны иҟарҵон.
Урҭ шаҟантә, абџьар аҵхарҭеи аҳәызба аҟьарҭеи марианы ироузеи! Уи акәым, иара Адольф ихаҭа иеиԥш изыхӡыӡаауа ирхьчоз рстароста-флыкахьчаҩгьы иҟыт-бжьы мыргаӡакәа, дҷыгәӡа дынкнаҳаны инеиԥырҵратә еиԥш шаҟантә имариа роузеи! Аха, згәы иазымчҳакәа забџьар ашҟа знапы наҭрысуаз дарбанзаалак, — илымҳа иҭҩуа иалагон икомандир ибжьы: «Ҳара ҳагәҭакы анагӡара ҳнапы аналаҳкуа ауханӡа, аӷа ихы иалшәаны икашәаз ахәыцҵәҟьагьы иаӷрагылаз апартизан, хымԥада ҳус даӷоуп!.. Ажьа аҟара ҳшәароуп, абжьас аҟара ҳаԥсы ааӡароуп, ахаҳә аҟара ҳачҳароуп!..»
Иарбан арра маҵуразаалак аҟны, аиҳаб имоу амчра аус ауеит, аха апартизанцәа рыԥсҭаазараҿы, уи даҽакала иҟоуп — аиҳабы абџьарс иику — инапаҵаҟа иҟоу ауаа рылаԥхьа ирҳаз авторитет ауп.
Уи заманалаҵәҟьа идыруан Зыхәбагьы. Иара игәымшәареи, ихшыҩи, хара иԥшреи, инапаҵаҟа иҟаз ауаа рышҟа имаз абзиабареи рыла ирҳаз авторитет, ипартизанцәа, аҭаҷкәым еиԥш еиларҵәаны иаман, ирымаз ажәлар рыбӷахгьы есааира иӷәӷәахон.
Даҭикәараа Куликтәи абнаҿы итәоуижьҭеи, абду Филат абыржәы ҩынтәны даауеит. Уи иаха, иара иҳәан еиԥш, аибашьра ашьҭахь иоураны дыззыҟаз ипенсиа ицәыӡырц аԥсык ауп иааигхаз: Кәыкәла дақәтәаны дхылҟәышь-хылҟәышьуа, аԥхьарцажә абжьы зхаҵаны, иааҟәымҵӡакәа иҷыжь-ҷыжьуаз арашәыгақәа дырзыӡҩруа дшааиуаз, изгәамҭаӡакәа аҟарулцәа даарыдҳалан, еибаршәеит. Урҭ ҿыццәан, абду Филат иӡбахәқәа раҳахьан, аха дрымбацызт.
Сара абри соуп, сыздыруагьы абарҭ ауаа роуп, иҳәеит абду Филат. Аха, ужакьагьы ҳаҭыр ақәаҳҵоит, уара зыӡбахә умоу ауаагьы ҳхаҟара ҳаҭыр рықәаҳҵоит, аха еибашьроуп, ишԥаҟаҳҵари, уабҵәҟьа игәра анузымгаша аамҭа ҳҭагылоуп, рҳәан, иҽы ахәда иаҵеибаҳәа, иҽышькылгьы нкыланы дааҽыжәырхын, Кәыкәла зымҩа инҿаҳәаны, иаргьы днарган, ԥсак ашьапы днаддыртәалеит.
Аӷа иҳаирпланқәа реиԥш, рыбжьы гәыԥҵәага еиҵыхәхәа, илахь зҽаадзыԥсалоз акәыбырқәа аҟьеҩ аархырго, ҿааихак ҟазымҵоз арашәыгақәеи иаԥхьа илеи-ҩеиуаз апартизан-ҟараул ишьапышьҭыбжьи дырзыӡҩруа дыштәаз, ишьҭахьала шьҭыбжьык иаҳаит. Данаахьаҳә, урҭ зынӡагьы иааивалахьан.
— Иааиуа уаагыл! — аҟараул ибжьы аагеит.
— Минск! — аҭак ныҟаиҵеит, раԥхьа игыланы иааиуаз.
«Аҩсҭаа ихәхааит, абри здыруазар уаҳа акыр сҭахума», — ааигәахәт абду Филат...
Аибашьра иалагеижьҭеи абри аҽны аҟара, Даҭикәа, шамахамзар, дгәырӷьо дҟамлацызт. Уи, уажәы-уажәы, Маргарита лнапҩымҭа зну атетрад илаԥш ааҟәганы, иблақәа чча-ччо абду Филат дааиҿаԥшуеит.
«Уаԥхьала, уаԥхьала, илагӡаны уаԥхьа!» ҳәа, аанарго ихы ааиҟьоит абду Филатгьы.
Даҭикәа деиҭаналагоит. Бӷьы иаҵәала зыҽҩыча, еикәаҭәы игылоу аҵла ҭоуӷанқәа иаарылҷҷаз амра ашәахәақәа, иӡамҩа рыҽнадырԥсалеит. Урҭ иршьышьуеит, иршьышьуеит, дара урҭ рыдагьы, зқьыла, ахьтәы шәахәа рахәыц-пақәа зхылҵны иааиуа арԥыс ихы-иҿы.
Дгәырӷьоит, зжакьа шлақәа леиԥхьашьшьаауа, зыбла гызмал-хәыҷқәа ныҵыркәраа-ааҵыркәраауа, Зыхәба изԥшуа абду Филатгьы.
Аиашоуми, Даҭикәа, атетрад аҵыхәтәахьы днеиуа даналага, ихы-иҿы даҽакала аҽеиҭанакит, агәаара аазыхҳәҳәылаз иблақәа наскьеит, ҵаҟатәи иԥышә анаӡара иабџьар хаԥыц ақәырӷәӷәа ишикыз, даԥхьаны даалгеит.
Ус шыҟалашаз здыруаз абду Филатгьы, иара харак идушәа ихы ԥхьаӡо, илаԥш ааиҟәигеит...
Апартизанцәа шьыжьхьа анырфа ашьҭахь, Даҭикәараа рнышәтә ҩын хәыҷы ашьҭахь игылаз аԥсаҵлақәа рыҵаҟа еизеит, шамахамзар, зегьы. Урҭ, абду Филат баша напымацара дшырзымааз, акы шырзааигаз рдыруан, аха иарбан ажәабжьу, ицәгьоу, ибзиоу рыздыруамызт. Дара урҭ ажәабжьқәа здыруаз Зыхәбеи абду Филати рхырҿқәагьы акы рнухратәа рҽыҟаҵаны иҟамызт.
— Нас, иахьа шәгәалаҟазаарақәа шԥаҟоу? — дҵааит Даҭикәа, дааины данаарылагыла. Ихы-иҿгьы ааикәаԥха-ааикәаԥхан, ԥышәырччак аҽыртла-ҽыртло инеиҿысит уи.
— Енагь аиԥш ҳацҳафыруа ҳаҟоуп, аҩыза акомандир! — аӷзаа ааилдыргеит апартизанцәа.
— Убасоуп ишахәҭоу. Ожәшьҭа шәырзыӡырҩ Совинформбиуро иҟанаҵаз аҵыхәтәантәи адырраҭарақәа, — Даҭикәа, имаҟа иаваз атетрад иаҵәа аавихын, деиҭанарылаԥшит.
Зегьы, аԥсыԥ лага-ҩагараҵәҟьа иаҟәыҵын, иааҭынчрахеит.
«...Ҳазну ашықәс аӡынразтәи ақәԥара, ҳ-Ар Ҟаԥш аиааира шьахәқәа рыманы иалгеит! — иажәақәа агәырӷьабжьы рхаҵаны, дналагеит Зыхәба. — Уи иалахәын ҳафронтқәа жәба, афлотқәа ҩба. Ԥшьымз рыҩнуҵҟала, Асовет Ар аӷа дхьарцеит 100-350 километр...»
Апартизанцәа ирзымычҳазт, аҟьаԥ-чаԥ ааилдыргеит, еинызҟьаз ракәхап, џьоукгьы рхырҿқәа еикәаԥхо иагьыҩагылеит.
— Ҭсс, шьшь, ну, чу! — ааилдыргеит егьырҭ.
Даҭикәа иҽааникылеит, аха ақьаад илаԥш аҟәимгеит. Ианааиқәтәа, деиҭаналагеит:
«Аӷа иҟнытә инагӡаӡаны рхы иақәиҭтәуп: Москватәии, Тулатәии, Риазантәии аобластқәа, иара убас рхы иақәиҭтәуп: Ленинградтәии, Калининтәии, Смоленсктәии, Ориолтәии, Курсктәии, Харковтәии, Донецктәии аобластқәа рҿтәи араионқәа жәпакы. Аӷа бааԥсы иҟынтә зхы иақәиҭхаз араионқәа зегьы ирыҵаркуеит 150 нызықь километр-ԥшьыркца, аԥсҭазаара иаша ашҟа ирхынҳәуп хә-миллионҩык асовет уаа!..»
Егьа ирычҳазаргьы, ргәырӷьара абраҟа ирыцәхыҵын, агәақьҳәа анапеинҟьара иалагеит апартизанцәа. Џьоукы ураа ҳәа иҳәҳәон, даҽа џьоукых, гәыдеибакылон, згәырӷьа-лабџышқәа аахыҳәҳәылазгьы дубап.
Уи нахыс, Даҭикәа ибжьы, анапеинҟьабжьқәа ирыцны акәын ашьыжьтәи аҳауа иалаланы ишцоз:
«Абри аамҭа аҩнуҵҟала, аӷа идивизиақәа ҩынҩажәижәаба ицҟьа-шәҟьа иқәҵоуп, иагьҭахеит ԥшьышә нызқьҩык инареиҳаны аӷа исолдаҭцәеи иафицарцәеи. Абарҭқәа згәы ԥыржәаз Адольф Гитлер, иамҳәаны икаижьит 35-ҩык агенералцәа, убарҭ рхыԥхьаӡараҿы дыҟоуп ашьаҟа ар ркомандахадаҟаҵаҩ, афельдмаршал Браухич...
Аха, — иаҳа ибжьы наихәлашәан, ихы-иҿгьы ԥаса аиԥш аҽааиҭанакхт Зыхәба.
Анапеинҟьарақәагьы еихсыӷь-еихсыӷьуа, ԥшьшьала иааиқәтәеит.
— Аҭагылазаашьақәа ҽеим Крымтәи адгьылбжьахаҟны. Ҳ-Ар Ҟаԥшь ҽышәала рықәԥарақәа рышьҭахь, маи мза 19 рзы, Керч ақалақь нырмыжьыр ада ԥсыхәа ҟамлеит... 250 мшы алымқәа реиԥш аӷа иҿагыланы иқәԥеит Севастополь ахьчацәа-фырхацәа, аха аамҭала уи ақалақьгьы нырмыжьыр амуит...
Уеизгьы-уеизгьы, егьырҭ афронтқәа, шамахамзар, зегьы рҟны, ҳара ҳар аԥыжәара рымоуп. Аӷа ҳаԥсадгьыл дықәцахоит, аиааира ҳара иаҳтәхоит!» — Зыхәба илаԥш ԥшьшьала атетрад иааҟәиган, ипартизанцәа днарылаԥшит. Урҭ зегьы рхы-рҿқәа агәырӷьареи агәынамӡареи еилаӡҩаны ирықәын.
Арҵаҩԥҳәыс Маргарита Масиукова, лыбла ҭыкәкәаа, арадиодкылага дадтәаланы илҩыз атетрад, абнаҿы амитинг ду мҩаԥнагеит.
Инеиҭа-неиҭасуа иқәгылон апартизанцәа. Ражәақәа ҿацан, иџьбаран, рыбз, адалақь еиԥш аффаҳәа ахәы агон. Дықәгылеит Васили Иаковлевгьы, ажәа-бжьаршә бзиак ҟалҵеит Галиагьы, ашьҭахь апырпыл еиԥш дҟаԥшьхеит умҳәозар.
Ахәылԥаз, Даҭикәа Зыхәба абду Филат днаскьеигон. Амра адгьыл кәымпыл инаваӡ ицахьан, зегьы ззеиԥшыз аҵарақәа еибарҷырҷыруан.
— Ишеибаҳҳәаз, — иҳәеит Даҭикәа, абду Филат дҽыжәҵаны данааиҵагыла, — иаҳа ауаа ргәы шьҭызхша адырраҭарақәа роуп ишәкьыԥхьлаша... Нас иахькыдшәырҷабло џьара аӡәы шәимбааит, амарџьа. Иаҳа ауаа ахьырацәоу, иаҳа рылаԥш иахьыҵашәаша...
— Зегьы ҟаҵахоит! Ара шәахьынӡаҟоу адырҩегьх схабар жәбоит. Ҳы, ҳы, Кәыкәла! — иҽы аӷәра наҿеикшан, ишьхәақәагьы наирбеит абду Филат.
— Маргарита салам сызлыҭ!
— Хымԥада! Абду Филат акәыкәмыдырқәа данырҵәах, Даҭикәа ишьҭахьҟа даахынҳәит.
«Уажәы Аԥсны егьа иԥшӡоуп,— дхәыцуан уи, ишьи-ишьи еиқәҵо, абна дылаланы дахьнеиуаз. — Ииаҵәҟаҟараӡа иҭатәоу амшын-ҟәанда уҳәару, зыхқәа хырҳәҳәаны уи иӡааԥшыло игылоу ашьхақәа уҳәару... Аџьықәреи азнашәа иаҵоуп, аҭаҭынгьы адиԥ аҵхра иаҿуп...
Аа абан, аҽагакцәа рҽагақәа разқәынҵа, аҭаҭынҿыхцәа ркалаҭқәа ирыҵала иахьнеиуа... Ҳажәқәа еибарҟаауа агәашә илагылоуп.
Абан Ница, азеифыр лыхьтата, ажәқәа агәашә рзаалыртырц ашҭа дықәланы дахьнеиуа... Еиҭах сыбла иабарушь?!.» — абри аамҭазы илымҳа иааҭасит ипартизанцәа рашәабжь. Ихәыцра гәырԥшаагақәа наҟ инеихицан, ашацаҳәа уахь иҿынеихеит.
Ацәылашьцара иналибааит, иахьа аизара ахьымҩаԥыргаз аԥсақәа рыҵаҟа, еилашьшьы еилатәаны ашәа зҳәоз апартизанцәа.
Даҭикәа идырт, иахьа ахәылԥазы аԥшыхәрахьтә ихынҳәыз Миша Дубанец ибжьы:
Абна уахьнылшәо аԥсаҵаҟа, иҳарамкцәакәа, иқыџь-қыџьуа агьитара аструнақәа ирхылҵуазшәа, игәыҿкаагаха игон Миша ибжьы:
Днықәиазшәа дышьҭоуп апартизан.
Ак ицҳарц иҭахызаарын аҩныҟа,
Дахьымӡеит, ажәымҭацәгьа иан.
Даҭикәа, дара рҿынӡа дымнаӡакәа, адгьыл иҩыҵҳәҳәоз анышәтә-ҩны аҳәыгәра ибӷа адҵаны даатәеит.
Нас ииҳәарц ииҭахыз аадыруанда!
Миша ибжьы ианрааланы, аӷзаа ҳәа иаацәырыргеит иҩызцәагьы:
Аԥсаҵаҟа ицәоу апартизан
Ихәлабаз иажәа ҳхимбаанда,
Илаҳамҳәоз афырхаҵа иан.
Ашәахаа иалахәхәа иааиуаз ажәақәа иныру, ма иахьатәи иааԥсарақәа ихьӡоу здырхуада, илацәақәа ԥшьшьала инеиқәиԥсан, инапқәа еихыршь игәы инықәиҵеит Даҭикәа.
Ашәабжьы шгац игон:
Уи иуасиаҭ аԥшалас иҿнахит.
Деиҭаналагеит Миша:
Аҳәыҳәқәа иргеит имҵарс.
Уи ихьӡ ажәҩан ианхалеит,
Ашьхақәа изгылеит баҟаҵас.
Иааиҿырԥаахт иҩызцәа:
Нас дыԥсым, баша днықәиазаап,
Аԥсаҵаҟа ицәоу апартизан.
Дышәмырҿыхан, илҵызгьы ԥхӡызаап,
Даауеит ҳәа лашәҳәала иан.
Игон апартизанцәа рашәабжь, — афырҭын бааԥсы зҵоу амшын агәы еиԥш, зны илаҟәуа, зны ишьҭыҵуа.
Амза еицарса-ҭыфаа, агәы хаххаӡа аҩада ирханы иаацәырҵит. Даҭикәа илацәақәа шеиқәыԥсац еиқәыԥсан, аха дыцәамызт. Иҭахын ашәа иаҟәымҵыр, абас игәыҟаҵагаха ишгац игалар. Уи игәаланаршәеит: Софиеи, иареи, Владики аибашьра аламҭалазы, Белосток амҵантәи абнаҿы рыҟазаара.
Аԥхын раԥхьатәи амшқәа рзы акәын. Мҽышан. Автобус ахаҵәирҭаҿы иааины ианаагыла иаалыбаан, еихашьшьы, ашшы зыхга игылаз абна иныҵалеит. Ухәы нышьҭаҵаны акырзумфарызеи, убылгьо уҵаланы узымцарызеи — убас ицқьан абна. Аԥша еихьнашьуаз абыӷьқәа ршыкьбжьы, кәаԥ-кәаԥ иалаԥсоушәа иуаҳауан, уи аԥсабара-цәа аҟәнызҵоз аҵарақәа рбыжьгьы.
Даҭикәеи Софиеи рыжәҩақәа рнапы аҵибахны инеиуан, Владик хәыҷы амыргәырӷьа ихы иҭаха, амшәҳәыс еиԥш дбыжәгәаламуа, раԥхьаҟа дыҩны дцон.
Усҟан, адгьылгьы ажәҩангьы зтәыз абри аҭаацәара ракәын. Ус, ауаҩытәыҩсеи аԥсабареи еицыҟарҵаз абна иагәылаланы ицон, Владик, ҿыц ашәаҳәара иалагаз аҟармаҵыс-ԥшқа еиԥш дааҟәымҵӡакәа дҷырҷыруан, дҷырҷыруан; аби ани ракәзар — аӷьара иху аҟәарасақәа реиԥш иҟәынд-шәындуа уи ишьҭан.
Иргәаладыршәон раԥхьа ишеибабаз, Софиа, Даҭикәа ицкәашара мап шацәылкыз, иара, асԥычка-ӷыӷк еиԥш ачԥыхьҳәа иаразнак дшыҩеибакыз... Раԥхьа атеатр ахь ианеицца ауха еибаргәааны ишеидыҵыз, ашьҭахь ишеинаалаз, уҳәа ирхыргақәахьаз зегьы. Усҟан Софиа лыбжьы ныхҵа-аахҵо акыр-кырҳәа дыччон, иацирӷзуан Даҭикәагьы...
Нас ршьапқәа рыҵаԥса, дәыкакаҷла иқәҵаз адәҳәыԥш иаҵәаҿы итәаны, какал ркит. Усҟан аҟара ихааны акримфацзар ҟалап Даҭикәа. Иҵегь, иҵегь, — дыҳәҳәон, уажәраанӡа мчыла акрызҿарҵалоз Владикгьы. Ашәа еицырҳәеит рыбжьы еинрааланы, амаца иаст еиндаҭланы...
Ари аҵыхәтәантәи амҽыша акәын. Егьи амҽышазы Даҭикәа, уи абна амца акәҵәашо иакны ибеит. Аҳәҳәабжьи, аҟаабжьи, амцеи инарылганы, амрагыларахь ицоз аешелон иаманы ицеит Софиеи Владики...
— Аҩыза акомандир! — иааигәара бжьык иаҳаит, илацәақәагьы аахитит.
Апартизанцәа рашәа еиқәтәахьан.
— Уахантәарак сушьҭоуп, — иҳәеит ихагылаз апартизан-ԥшыхәҩы Петиа Шалашников.
— Иҟалазеи?
— Аԥшыхәрахьтәи ҳхынҳәны ҳанаауаз аӡә дҳацны цааит, уажәы шәкомандир дзымбар ҟалом ҳәа дгылоуп.
Даҭикәа дҩагылан, иааиз апартизан дишьҭаланы иҿынеихеит. Аԥша ҟәандеи, абӷьы иаҵәақәеи, урҭ ирҭоз амзаҿа ашәахәақәеи реицәажәабжь, аҭажә-ҭаџьҳаҵәҟьагьы лгәы хнахратәа иҟан.
«Дызусҭада акыка зҿыҵшәахыз», — ааигәахәт Зыхәба, ихәыцра хаақәа ахьеиԥырҟьаз, Софиеи Владики ахьицәдырӡыз, Аԥсны ԥшӡа илаԥш иахьыҵдыршәаз игәы иаланы.
Зыхәбеи Шалашникови, инзыҩнашылаз анышәтә ҩны иҩнатәаз алашьцара еиқәаҵәеи, ацәаакыра-ҟәыки, амахәорка фҩи уԥсыԥ узыламга-ҩамго урхәаҽуан.
— Аҩыза Шалашников, алашара ҳзаркы! — аулыр ӡылач иҭыҩуазшәа иаагеит Зыхәба ибжьы.
Алаашк абыз аиԥш иҳаҭ-ҳаҭо, акәаҷаб иҩахылҵыз алашара цәыҟаԥшь ауада аарла иаарлашеит. Ркомандир ибжьы анраҳа акәхап — ауадаҿы иҟаз егьырҭ аԥшыхәцәа рҩыџьагьы гылахьан, ашырҳәа дҩаҵҟьеит акәакь игҿатәаз арԥысгьы: Уи даун, ачын рықәушәа ижәҩахырқәа иаша-иашаӡа иҟан, иӡарагьы пан. Ихы-иҿы гьежьыхәҵәа иаақәлаз аԥышәрчча қьиа, ауада иҵегьгьы иаарлашазшәа игәы иабеит Даҭикәа.
— Хәлабзиақәа! — ихы нарықәикит акомандир.
— Бзиара убааит!
— Бзиара збаша!
Рбыжьқәа еихьымӡа-еиԥымӡо, аҭак ныҟарҵеит зегьы.
Арԥыс ицәажәашьеи иԥшреи уҳәа рыла, дшоурысымыз иаразнак идырт уи. Дааскьаны, иаҳа дизааигәаны дааидгылеит. Асас дышԥышәырччац дԥышәырччон: ихы-иҿы еиқәа-гәыкы иацыччон, ацәаҟәа аԥштәы зманы алашьцара иалҷҷаауаз ибла-ԥырӷқәа, ишынеибаку асымсал еиԥш еиқәаҵәан ихахәы, иџьымшьқәа, иԥаҵа.
«Даԥсыуазаргьы иудыруеи, сшыгәыкуаз дырны анцәа дысзааишьҭзаргьы?!» игәы иааинаҭеит Зыхәба. Аԥсыуа ажәақәакгьы иҳәарц иԥышә иаақәыхх-аақәыххын, аха имҳәакәа ичҳаны иҽааникылт.
– Сузыӡҩруеит! — иҳәеит Даҭикәа, ԥыҭк лаԥшыла ианԥхьеибашьшьаа ашьҭахь.
Арԥыс дцәыҵыԥшшәа, игылаз днарзыԥшит.
— Ҳаизыншәыжьырц сшәыҳәоит! — ихы нарықәикит акомандир иԥшыхәцәа.
— Сара сызҭоу партизанцәазар ҳәа сыҟоуп? — иаахиртит арԥыс, Зыхәбагьы иаргьы, наҟ-ааҟ еиҿаԥшуа ианаатәа.
— Усгьы акәзааит.
— Шәыӡбахә слымҳа иҭасны икоуижьҭеи акрааҵуан, аха егьа ааургьы ҳхы ҳазшәықәыршәомызт, — даҿын уи.
«Даԥсыуахарыма, ма д-Аыԥснытәхарыма, ианаџьалбеит!» — ахгьы-аҵыхәагьы уи акәушәа, раԥхьа ихы иааҭашәаз агәаанагара дзампыҵҵуамызт Зыхәба...
Ашьҭахь излааԥшыз ала, уи арԥыс дқырҭуан, д-Гагратәын, Хариташвили ижәлан.
Иажәа данналага нахыс, Даҭикәа дацәымҩашьо агәра игеит, уи, зхазы адиферамбқәа аԥызҵо шарԥысымыз. Иҿаз иџыр-ԥаҵа сымсалқәа рыла иажәақәа ираӡозшәа, дымццакӡакәа, ҭынч-ҭынч дцәажәон:
— ...Аибашьра сыхьӡеит сара Бобруисктәи абнаҿы, — иҳәеит Хариташвили Аԥснытәи иҭоурых ааркьаҿны ианиҳәа ашьҭахь. — Аибашьра иазыԥшыдаз, насгьы усҟан иҳаҳауази уажә ҳазҭагылоуи анааидукылалакь... — иажәа намыгӡакәа иҽааникылан, ихыблааны ихьынҳалаз акәаҷаб акасыжә-фҭил днас-насын инхиршәшәеит, алашарагьы аҽыҩеиҵнахит.
«Аибашьра ҟаларгьы аӷа идгьыл аҿоуп иахьыҟало!» — ҿырҳәала ииҵахьаз алозунг игәы иааҵаххын, ихы ҩышьҭыхны иҿаԥхьа итәаз арԥыс дҩеиҿаԥшит Зыхәбагьы.
Уи деиқәышьшьы, хәыцрак дышханагалаз удырратәа, илаԥш ааҟәымгаӡакәа акәаҷаб алашара дахәаԥшуан.
— Ҳар хьаҵуан, аӷагьы рышьхәа дықәԥало дрышьҭан, — даақәыԥсычҳан, иажәа иацҵо иҿынеихеит Хариташвили. — Сара сызлаз 34-тәи абаталион адҵа аиуит, Могилиов азааигәара, Днепр аӡиас ацҳа хнаҵарц. Уахыки-ҽнаки рыла ацҳа хҵан. Уи иқәсраны иҟаз ҳаргьы ааигәахара иаҿын, абар ожәы-ушьҭан ршьапы нықәдыргылоит шаҳҳәоз, амыхьтә ҟалеит: ашшаанда
зҽаваӡаны итәаз акәытрыхьшьқәа реиԥш абна иаахԥраан, рымҵәыжәҩа ҳааҵакны, абомбақәа ҳалажьуа рҽаархеит аӷа иҳаирпланқәа:
Днепр аԥаҩқәа ирҭыҵын, аԥшаҳәа ианылт, аԥслымӡи, анышәи, абӷанҷи еилаҳанто ажәҩан иалан... Ари зегьы амацәыс еимҟьара еиԥш ауп ишызбаз. Уи нахыс иҟалаз ҳәа акгьы сымбеит, исмаҳаит... Аҩымш рзы саалҵит — аток зысыз ихы ҩыҵҳәҳәо дыржуа збахьеит — убасҵәҟьа анышә самадан саргьы. Аԥсабара атыҩшафҩы ахшәшәа ицон, ажьи-марҵеҩ ижьаҳәа иҵыҵыз агәыргәыл-шәыта еиԥш акәын ишызбоз аҭашәара иаҿыз амрагьы...
Хариташвили дызлацәажәоз ахҭысқәа убриаҟара исахьаркны иҳәон, иара Зыхәба ихаҭа ихигақәахьаз зегьгьы ҿыц игәаладыршәон — иара изы иҭырхыз фильмк дахәаԥшуазшәа акәын дшыӡырҩуаз.
— ...Схы усҟанҵәҟьа излаҟаз ала, ас џьара снанага-аанаго, ҳаԥсадгьыл иақәлаз аӷа дшышьтәу аӡбо иҟалоит ҳәа сыҟамызт, — иажәа неигӡон уи. — Амала, бзиарас иҟалаз — схәымызт, изулак сеихаеигәо адгьыл саахәыҵҵын, саақәтәеит, исыважьыз аԥсцәа рыфҩы ҵысхьан. Арысҟатәи анышә иамаздо сыҟазма — сеихҟьашо, ҳара ҳаиԥшҵәҟьа ишьаганы ишьҭаз абна снылалеит.
— Лахьынҵала иааиҟәыршаз ахнышьра еиԥш ҳаиԥшуп, — иҳәеит Даҭикәа даақәыԥсычҳан.
– Алада уцаны уаахьеит? — инацәа асаараҟа илаирххеит Хариташвили.
— Шьчара аӡиас азааигәара, аихамҩа астанциаҿы, абыржәы ишаауҳәаҵәҟьаз.
— Уи иабџьар ахы ҳақәкны икижьҭеи акрааҵуан, аха... — адырҩегьых иажәа намгӡакәа иҽааникылахт Хариташвили.
Зыхәбагьы, арԥыс игәынамӡара ибон, аха иациҳәомызт.
— Уи ашьҭахь даҽа ҩымш, сԥышә аалырҳәҳәаны снаԥшуа, адырҩегьых саханы агәахьы сцо, абас сҿҟьаса абна сылан. Аҵыхәтәаны исықәшәеит, ҳбаталион аҟны исыцҟаз Дмитри Кумсишвилии Иван Хохлови. Сыԥсы ааивызгеит. Аха уигьы башахеит анемеццәеи ҳареи ҳаидысларак аҿы ӷәара-пара ҳцеит, уинахысгьы урҭи сареи уаҳа ҳаиқәымшәаӡеит...
Ажәа узасыршьрызеи, аӷа импыҵеикыз атерриториаҿы, шамахамзар, сахьнанамгац ыҟам. Убас, сара сеиԥш инкыдгәгәало идәықәыз аӡәырҩи сареи ҳаиднагалт, ҳҽеибыҭаны аӷа ҳиабашьит, ҳахьиааиз ыҟоуп, дахьҳиааизгьы убап, ешелонқәакгьы
бӷаҳҵеит, шьҭаҵарҭақәакгьы амца роуҳажьит, полицаицәак ахьҳархәит, самоохаа рабџьар рымҳхуан, зыҽзырххозгьы — апатрона ҳаигӡаны, иара ус дынхшьны ҳанцозгьы убарын, — Хариташвили иажәа хиркәшар шиҭахыз иҽааникылт.
Иахьа ҭагылазаашьас ишәымоузеи ҳәа аанарго исас дҩеиҿаԥшит Зыхәба.
– Иара ожәгьы иҟоу ҳмаҷуп, аха ожәшьҭа ҳпартизанцәам узҳәом, — ихиҿы иаразнак иааҟәандахан, ахаара адырҩегьых иаақәыжж-аақәыжжит уи.
– Уеизгьы? — дҵааит Даҭикәа.
– Жәаҩаҩык ҳаҟоуп, бџьарлагьы ҳацәгьаӡамкәа ҳаибыҭоуп, — аҭак ныҟаиҵеит Хариташвили.
– Аԥсадгьыл абзиабара, аӡәы шәҩык дреҩсуа дҟанаҵоит!
— Ус анакәха, ҳара зқьи ҩышәҩык ҳаҟоуп?!
— Хымԥада!
Рҩыџьагьы рылаԥш ааиқәшәеит — иччон амцаԥшь аԥштәы змаз аблақәагьы, арацәаххыра аиԥш икәеи-цеиуаз аблақәагьы.
— Саргьы абри аамҭа аҩнуҵҟала исхызгақәахьоу зегьы узеиҭасҳәоит ҳәа салагом, — даацәажәеит Даҭикәа ԥыҭрак ашьҭахь.
Иџьымшькәа ҩеиҭаԥан, уи днеиҿаԥшит Хариташвили.
— Ҳҩыџьегьы ҳҭоурых, шамахамзар, еиԥшуп — ужәла аҭыԥан сыжәла наргылазар — сара исавтобиографиоуп ҳәа саԥхьоит, — уахантәарак, ԥышәрччак зхызҿы инықәымлацыз Даҭикәагьы ихы-иҿы аалашеит.
Агәыҩбара зауз Хариташвили дааҭынчхеит.
Ари ауха даара аҵх ԥырҽит рҩыџьегьы. Иргәаладыршәеит рыԥсадгьыл Аԥсны, уи ашьхақәа, амшын, ақыҭақәа, ақалақьқәа, рҩыџьегьы еицырдыруаз ауаа. Иааҟәымҵӡакәа аӡбахә рҳәон Гагра. Хариташвили иҳәеит, уаҟа дышиз, ишизҳаз, абжьаратәи ашкол дшалгаз, Зыхәба игәалаиршәеит 1931-1932-тәи ашықәсқәа рзы, Гагра жәлар рыӡбаҩыс дшыҟаз, усҟан Гагра зеиԥшраз, ашьҭахь, уантә, Саратовтәи аиуристцәа ринститут ашҟа дышцаз...
Рҩыџьегьы караханы ишыҟазгьы, ацәа рымԥахь иқәломызт. Азныказ, изҭагылаз аамҭаҵәҟьагьы рхашҭит, аӡәи-аӡәи рыгәра еибамго ишыҟаз рхахьы имааӡакәа, маӡас иҟаз зегьы еибырҳәеит.
Аҽны шьыжьымҭан имҩаԥыргаз, аштаб аилазаара реилатәараҿы иахәаԥшит Хариташвили иҟаиҵаз аҳәара. Иагьазырӡбеит: уи ипартизанцәа ргәыԥ дара рбригада иаларҵарц.
Хариташвили ипартизанцәа иманы, Зыхәба ибригада дадлеижьҭеи жәамшҟа ҵхьан. Есааира зхыԥхьаӡара иазҳауаз, зымч иацлоз апартизанцәа, ирзыԥшыз ажәылара рҽазыҟарҵон, урҭ блас ирхаз рыԥшыхәцәагьы, Рубежевичетәи аполицаицәа ргарнизон лаԥшхырԥа азыруамызт.
Лихардов иаха аԥшыхәрахьтә дхынҳәит, дыԥаны ажәҩан аеҵәа кыдиԥааратәгьы игәалаҟазаара бзиан .
— Иолки-палки! — иҳәеит уи ашә дшаахыҵҵәҟьаз.
Зыхәбагьы, иџьыба-ҭаҵа ифанар хәыҷы ақәырԥхо, дызхәаԥшуаз ахсаала илаԥш ааҟәиган, алашара гьежьы ашәахь инаирхеит. Еснагь алоурҵа зхы ҭаку аӡлагарахьча иакәын Лихардов дзеиԥшраз: ихаҟынтә ишьапаҟынӡа дҟәашӡа, асырҳәы зланауз аҳаскьын-ҩа еиԥш иԥаҵеи иџьымшьқәеи асаба рылатата дыҟан. Аха, афанар хәыҷы иамакуа иуҿаԥхоз иблақәа амца рхын, иқьышәқәа ччон.
Игәы иҭаӡамкәа даамхаԥышәарччеит Даҭикәагьы.
— Уахьцо уаалеит! — дҩагылан, иара ишҟа иҿааихеит Зыхәба.
— Иҭабуп, аҩыза акомандир! — аҭак ныҟаиҵеит Лихардовгьы.
— Ицеит! — иҳәеит аԥшыхәыҩ, урҭ рҩыџьегьы анаатәақәа.
— Изусҭада? — уи иажәа ахы ахьцоз шидырызгьы дҵааит Даҭикәа.
— «СС-аа», Заиц дзыхьчарц иааз «СС-аа».
— Ианба?
— Иахьа. Иаха шаанӡа итәаны иржәуан, ашьыжь, рыҽԥжәаны ианыҩагыла, иахантәарак ирхагьежьуа рымаҵ зуаз полицаик итәарҭа ататараҵәҟьа хык ҩаладырҟацан, рмашьынақәа рҽыҩарықәыжь, илықәхәаша ицеит.
— Уацәымҩашьо иудыруеит?
— Сыла иабаз, слымҳа иаҳаз, аҭуан сахьықәтәаз сыҵаҟа иныҵсны ицеит. Ашьҭахь, ицеит, аха еиҭаахраны иҟазар сгәахәын, Парфинчукгьы дызбеит. Урҭ ықәҵны ишцаз ала уигьы агәра сиргеит, — маҷк иҽааникылт Лихардов. — Аҳ, Даҭикәа Кәыгә-иԥа, ишԥамариаз, ҩба-хԥа гранати автоматки рыда рҭахӡамызт, — иблақәа иҵегьгьы иааҭбаахан, ихгьы ааирҵысит аԥшыхәҩ.
— Егьаурым, амаҭ ахы урҷаҷаргьы, иԥсуеит, абӷа еиҩуҵәаргьы иԥсуеит — инхаз ҳазхоуп уажәазы, — наҭеикит Зыхәбагьы ҭынч.
Абарҭ реицәажәара ашьҭахь ҩымш ааҵуаны, аԥшыхәцәа рыла Парфинчук иҟнытә Зыхәба иоуит абасеиԥш зҳәоз ашәҟәы: «Аҩыза акомандир, (аҩыза ҳәа аҳәара сақәиҭзар) иааит ҳазегь ҳаззыԥшыз амш — уаҵәуха асааҭ быжьба рзы, Ӡержинскынтә даҳзаараны дыҟоуп ажандармцәа рвахмаистер. Имҩаԥигоит аизара. Иҟалоит аполицаицәа зегьы. Аҟарулцәа сара иқәсыргылоит, иқәсыргылогьы ҳара ҳтәқәа роуп. Апороль — «Волга». Ԥымкрада шәоурыжьуеит. Ахысра шәаналагалак, ҳара иҳадгылоу аполицаицәа, аусҳәарҭа амраҭашәареи аҩадеи иахьрыбжьанакыз аган рҽадкыланы итәоит. Ианеихсыӷьлак ҳара ауахәамаҿы ҳаизоит. Егьырҭ аҭагылазаашьақәа зегьы абри шәызназго идыруеит. Бзиала еиқәшәаша».
Ииун мза ҩажәижәаба аҽны Зыхәба априказ инапы аҵаиҩит.
Апартизанцәа ргәыԥқәа зегьы рыдҵақәа рдыруан:
Зыхәба ихаҭыԥуаҩ Иван Весницки игәыԥ, аизара ҟалараны иахьыҟаз аусҳәарҭа амрагылареи аҩадеи рган ала иазнеираны иҟан; Хариташвили идын, амрагылареи аладеи иахьрыбжьанакыз аган иҽеиҭарц; Васили Иаковлев игәыԥ — амраҭашәареи аладеи рган ала; акомандаҟаҵаҩцәа рпункт ҟалон — Рубежевичетәи аусҳәарҭа армарахь ала — асаан ианшәылаз аҳампал заҵәы еиԥш ишәыгәӡа иубоз ахәызқәа ашьапаҟны.
Аа, абар уажәы, иааины аполицаицәа ргарнизон аусҳәарҭа иахьадтәалоу. Парфинчук имжьеит: бзиала шәаабеит ҳәа рыбжьы ҭыганы ирзымҳәеит акәымзар, адгьыл аҿынӡа «ихырхәаны» ауп аҟарулцәа апартизанцәа шоурышьҭыз.
Зыхәба иҩызцәа иманы, «ахәжә-ҳампал» ахы иқәгылоу аԥса ашьапы даватәоуп. Амза зны иаацәырҵуа, нас инцәырало, аԥҭа хәымбыбылқәа ирылаӡсо инеиуеит. Аусҳәарҭа аԥенџьырқәа иркылҷҷо алашареи аԥҭақәа инарылшьқьрааны ажәҩан иаҵәа инаҵало амзеи инарыдибалоит, иқәацә-қәацәӡа аҵх иалагылоу аҟарулцәа.
Иара убас, абри ахәызқәа аҟнытә, унапсаргәыҵа иангылоушәа иубарҭоуп Рубежевиче ақыҭа. Аеҵәақәа зҭаԥсоу ӡмыжьк уӡааԥшылоушәа иааԥшуеит алашара кьаҩ-шәаҩқәа зларку уи ақыҭа.
Исуеит, иааҟәымҵӡакәа, укәа-умаӷра иҭахәмаруа исуеит аԥша ҟәанда. Уи иаланы зны-зынла иааҩлоит аурыс мырзакан абжьы. Уи зку, зны анемец вальс гәырԥшаага аирҳәоит, даҽа зныхгьы, еимихуама угәахәратәа ирҟыж-ҟыжны дналагоит
фокстрот ацыԥҵәахақәа. Ус ишнеиуа иааиқәтәоит, нас ихааӡа, игәыҭшьаагаха, аҳауа иаланы аҿаанахоит абелорусс-ашәа: «Еҳ, сан, сгәыӷырҭа ишсабҳәара!..» Уи џьоукгьы иацырҳәарц иаҿуп, аха рбыжьқәа хара-бӷьара ирцәцоит, ирзеиқәыршәом, иашьны ишыҟоу удыруеит.
— Рвахмаистер ицәынхаз иахатәазаап, — иҳәеит Лихардов, Зыхәба ихы неиҿеикын.
Даҭикәа ақәҿимҭит. Уи, илаԥш аархмырԥаӡакәа, аизара ахьымҩаԥысуаз ауада аԥенџьырқәа дрызԥшуан. Алашара дадибалон вахмаистер: ибласаркьақәа цыр-цыруа, ашхырцәаӷь дыркызшәа инапқәа аԥыр-ԥырҳәа иҟьо. Уи ишилшоз дымхәаауа дыҟамызт, аха агранат ҟадыџьқәа ирыцәшәаны аԥенџьырқәа аудмыркыхуаз — ибжьы дара ахьтәаз аҟынӡа иааӡомызт.
Васили Иаковлев, ауахәама аладахьтәи аган дыхәхәаӡа даваиан, лыԥсыԥ аҟәандара иӡамҩа иадшәшәало, диваиан Галиагьы.
Неишьас иҟарҵаз уара идыр, ҩыџьа апартизанцәа, рнапыла пулемиотқәа рыманы, ауахәама асаркьалсырҭахь ихалан, икылԥшуа итәан.
Уахаҟара ахысра игәы аҳәо дҟамлацызт Миша Дубанец. Иҭахын иавтомат инацәа ааҵымхӡакәа, иаҿыҵҟьо амцабз дахәаԥшуа, иаашаанӡа дхыслар, абыржәы дааигәаӡаны дзыдтәалоу абанҭ аԥенџьырқәа рыбла ҭеиҟәаҟәар, алинза еиԥш афымца лашара зынҷҷало дызхәаԥшуа авахмаистер ихы ихицҟьаар, ауада ашьа ҩнаиршыр...
Ивараҿы ишьҭаз иавтомат инапала иааишьышьит уи, иаагәеиҭеит имаҟа иаваз адиск ҷыда, дааханы иаԥхьаҟа иаашьҭеиҵеит анемец «лимонкақәа» жәаба зҭаз арҭмаҟ хәыҷы.
«Арҭ ахара изыкшом, аха рыбжьы цәгьоуп, алаӷәым злаԥжәаз аԥсыӡқәа реиԥш рхы ҭырҟьап!» — ааиӡбеит Миша.
Леонид Хариташвили иаҟара аӡәгьы ибарҭамызт, ауасақәеи, ахҷаҭи, ахәшеи, акартоши уҳәа рус иахьалацәажәоз аусҳәарҭа ауада ҭбаа. Аусҳәарҭа рацәак, инацәыхарамкәа, аҩадахьалашәа, «ажьы» ааԥшуа аҟынӡа ицәыжәжәа игылаз ақьырмыт ҩын хәыҷы иҽадырԥсыла дгыланы, ауада дазыԥшуан. Ибон: амзаатә ззааны ахәаара иаҿыз авахмаистер иӡараҩахыс, ажьақәа реиԥш ишәаҟьаны итәаз аполицаицәа рыхқәа, аԥина еиԥш зысас ивагьежьуа аӡы изҭазҭәаз Алеко Пенчук, звакьыцқәа хаххала, авахмаистер ишьҭахьҵәҟьа ашьқаԥ ахы иқәгылаз анатомиатә ԥсыбаҩ.
«Арҭ рнырҵәара сара сгәыԥ амацарагьы азхоит, — ааигәахәын Леонид, амза ашәахәақәа зызқәа иқәԥса, аӡы аҵаҟа ицәоу акалмаҳақәа реиԥш адгьыл зҽаласа ишьҭаз апартизанцәа днарзыԥшит, — аха урҭ зыхьчо роуп ицәгьахаша... Х-пулемиотк ықәгылоуп, изларҳәо ала ҩба ҳара ҳзы ихысраны иҟоуп. Афырхаҵа Парфинчук, ушьацәхыслазаргьы уҽкоумыжьырц уаҿуп, — уи изблак ала дцәыҵыԥшшәа, излааиз амҩахь днаԥшит: амҩа шшаӡа лбаа ишьҭаз ақыҭа иагәылсны ицон. Рацәакгьы днаскьагамкәа, аамҩахыҵ, ажра ахықә дықәгылан аҟарул...
«Ҳжьазар?! — игәы нҭыхьшәашәеит Хариташвили. Ашаха ырҟәараҟәантә ҳахәда иахаршәны, аҩахарада ус амамкәа иҟаҵазар?! — Мап, мап, адунеи зегьы аԥсахцәа рыла ишԥаҭәхари. Иҟоуп аԥсадгьыл, аламыс, ауаҩра — ҳхы зқәаҳҵо, адәы ҳаззықәу... Урҭгьы ҳара ҳахьиз, ҳахьааӡаз атәылаҿ ауми, мшәан, иахьиз, иахьааӡаз?! — уи маҷк игәы аҽаарҭынчит. — Уаҵәы шьыжьымҭан ҳашԥаҟаларишь? Мзиа уажәы дҭахәхәа дыцәамкәа дыҟам. Ах, абыржәы Гагра сналаԥшызшәа сыҟандаз. Амшын егьа иҟәандоуп»... — абас, амхалдыз аихаҷамаҷақәа шаҟәшәо еиԥш, Леонид ихшыҩ, Белоруссиатәи аҵх иалҟәшәаны иаанагон еиуеиԥшымыз агәалашәарақәа.
Иара аҵхгьы, ацәа акы алаӡамшәа, иқәҳа ацара иаҿын. Ақыҭа есааира иҭынчхон. Амала, еиқәтәашьа амамызт иӷзы-ӷызуаз аурыс мырзакан абжьы: «Еҳ, сан сгәыӷырҭа, ишсабҳәара!» Ақьаԥҭажә ианхалазшәа лакгьы, иҟууа ақыҭа анаӡарахьтә аҵәыуабжьы ааҩуан.
Германиа дуӡӡа ахаҭарнак, авахмаистер Шульц Геидрих, ауасақәа рызҵаара далацәажәон, абоима иҭоу апатронақәа реиԥш, анҭҟьарада ус рымамкәа, рҽырхианы иԥшын апартизанцәагьы.
Ианакәызаалак, ауаҩы иԥсы ӡаны, игәы аҭра иҭамгыло дзызԥшу аус, шамахамзар, иаалырҟьаны ауп ишыҟало. Иара абыржәгьы, Миша Дубанец, Шульц Геидрих ихы аҟьашра дшахәаԥшуаз ауп, цәамҭа бзиак ҟазҵахьаз Рубежевиче ақыҭа ацәа иҭырӡыӡаауа ишааиларҵаз.
Уи, дызватәаз ауахәама аган ихы аавакны, иабџьар анааигәыдирсылоз, ажәҩан иналибааит, акамандаҟаҵаҩцәа рпункт аҟынтә ишьҭууаа аҳауа иналалаз аракета иаҵәа — уи ахьҩеишаз иҩеины, иҿыцәаауа агьежьра иаҿын.
Дубанец дызхаҩоз авахмаистер ихы ицәыӡхьан, аха уаанӡа изкылибаауаз аԥенџьыр иақәкны, иавтомат инацәа ааҵаирӷәӷәеит. Дискк абжа ҭирҟьахьаны, амца зкыз ацажә аҳәынаԥқәа шалыппуа аиԥш, аусҳәарҭа аҵаҟатәи ашә икылеибагәаны иаадәылеибаҳәаз агага еиқәаҵәақәа илаԥш нарықәшәеит. Дыԥаны ауахәама агәҭантәи ашьаҟа днадԥалан: «Аа шәысҭеит, аа шәысҭеит, аа шәысҭеит!» — иҳәо, иавтомат инацәа наҵарӷәӷәо, иааҵхуа, рызқәа иарбаны, дхысуан. Уи, раԥхьатәи амца аныҩеихҟьа ашьҭахь, уаҳа ибла џьара иҟәысуамызт, икылкааны инаишьҭуан.
Хыхь ауахәама асаркьалсырҭаҿы иқәгылаз апулемиотқәа ҿааихак ҟарҵомызт. Ахқәа зӡывасуаз аусҳәарҭа аҭӡамцқәа аҽыҩ-ҽыҩҳәа амца рылҟьон, иԥжәон агранатқәа, иԥыххаа, икыдхәаша илеиуан асаркьақәа. Згәы иҭаӡамкәа амца қьоуқьад иалашәаз аполицаицәа иахьцара рзымдыруа ианаадәылҟьалак, ирԥылоз ахымца еилараа инышьҭанаҵон. Ихәаауан ахәцәа. Авахмаистер иԥсы знапы ианыз ихьшьцәа ракәхап, аусҳәарҭа ашьҭахьтәи уадақәа руакы иҩнатәаны, иоужьны ахысра иаҿын.
Даҭикәа дҳәазаны есааира аусҳәарҭа дазааигәахон. Иабџьаргьы иблагьы дыржьомызт — иаадәылшәаны ацәыҵлашара инадибалалак зегьы, ршьапы иқәыҟьҟьа ицаны еилаҳауан. Уи иҭахын, абанҭ ахысра хзыртыз зыҩнатәоу ауада аҿынӡа днаӡаны, рҿы еихазкша акы рылаижьыр. Аха уа днаӡаанӡа, дыԥаны, ашьабсҭа еиԥш дкалаӡа, аӡәы илаԥхьа дниаҟьеит.
— Уиа, уиа, уажәыҵәҟьа уиа! — ибжьы наиқәиргеит Зыхәба, Дубанец шиакәыз анидыр.
Мишагьы азныказ ԥышәха иҽынкаижьит. Аха адгьылаҿынӡа дымлаӡацт шиҳәоз, дҩаҵҟьан, ибӷа ырхәаны, амцаԥшь зкылҟьоз аԥенџьырқәа рышҟа иҿынеихеит:
— Аа абригьы, аа абригьы, аа абригьы! — еишьҭаԥсаны зҿынаирхаз «алимонкақәа» рыхԥагьы, ауада аҩнуҵҟа иԥжәеит, игоз ахысбыжьқәагьы ааиқәтәеит.
Уи аҽкажьха дахьымӡацзу, ма агранатқәа иҵегьгьы иршәрацы иҭахызу здырхуада, ибӷа ырхәаны дышгылаз, аусҳәарҭа ахыб ахьтә пулемиотк аҿаанахеит.
— Уиаа! — ишилшоз дыҩныхәааит Зыхәба. Иаԥхьа иҩыҵыддыз аҽԥыхәшә агәырқьҳәа иааиҿаҳан, дҩеихәланакит, ихгьы нцәыҵеиҵеи.
Абри абжьы заҵәык ауп ԥхыӡҵас Миша игәы инықәҩызгьы. Уи, ганха еихырсаз аԥслыш-ҟата аиԥш дааихаҵәин, дхьыдшьшьы, игәы ҩарханы дынкаҳаит. Иблақәа ҭырхаха ажәҩан дҩаҵаԥшит: раԥхьа уи, ҵа змаӡам, ахь-ҟәырҷахақәа зҭаԥсоу аӡыжь иаҵәа еиԥш иҵаулаӡа дынҭаԥшит. Нас, агәараҳәа акы ҭаҳазшәа иааилагазгазан, ихәашьуа-ихәашьуа аҿынанахеит. Изаҟаразаалак хьаа-баак имамызт, уи акәым, дԥышәырччо акы иҳәарцазгьы иҽазикуан, аха егьа иургьы иԥышәқәа изеиқәымхит, адгьылгьы ааҟәараҟәанҽан, иҵашьшьы идәықәлеит.
Атыҩ иакызшәа, ихәашьҟаҟараӡа, нахьхьи ажәҩан аҵа иаҵаршәыз амза инадибалеит зҽааихазыжьыз Даҭикәа ихиҿы.
— Саҭамзааит, аҩыза акомандир! — аарла иԥышәқәа ҩеихирԥхьан, икомандир днаихәлаччазшәагьы иуит Миша. Аха ибз, иԥышәқәа, имаха-шьаха зегьы есааира иҭсахон, иххәыцуамызт.
— Ҳаи абааԥсы, иҟоуҵо закәи, ҳаи абааԥсы, иҟоуҵо закәи?! — дыгәжәажәо, дырҳәазаны, ҿааихак ҟазымҵоз апулемиот амца даҵигоит ҳәа даҿын Зыхәба.
Ииулак, ауахәама аладахьтәи акәакь аҿынӡа длеиган, игәы ҩарханы даашьҭеиҵеит.
— Иҟалеи исыхьи, иабаҟоу савтомат?.. снапқәеи сшьапқәеи зыхьанҭахеи?.. Шәсыцхраа, шәсыц... — идақәа рхы еидкыланы аӡә дахазшәа дааиҵақыџь-қыџьын, ашьа ҟәандаӡа ихаԥыцқәа иаарбжьажжит.
— Ҳаи абааԥсы, ҳаи абааԥсы, ушԥабзамыҟәхеи, иҟоуҵо закәи?! — еихҵәаны иҟаз Миша иӡара имаҭәақәа аҿагәаны, ашьа ныскылоит ҳәа даҿын Даҭикәа.
— Егьоурым, сныжь, егьоурым... ҳаи, сан! — дыҩнаӷзит уи. Иагьидырт уаҳа дышзымгылоз: иаарыцҳаишьеит ихы, иан, дызхьымӡаз зегьы. Дҭыкка иҿынеихеит. Ажәҩан агәаҿы дҩаганы доурыжьызшәа акәын дкаууа дышцоз. Иҭахын ацәара, ацәара, ацәара...
Ацәылашара иаҿын. Аусҳәарҭаҿы ахысрақәа еиқәтәахьан, аха, Рубежевиче ақыҭа агәҭахьы, ана-ара, уажәы-уажәы ахысбыжьқәа гон — зыԥсы еиқәзырхарц ицәыҵаланы: аборақәеи, аҭуанқәеи, апогребқәеи рҿы итәаз аполицаицәеи авахмаистер Геидрих данаауаз иааигаз анемеццәеи, рышьацәа ианкны ицәыҵҳәаны, ақыҭа иалганы иршьуан.
Зыхәба, гәыԥҩык апартизанцәа ицны, аизара ахьымҩаԥысуаз ауада илҩынаххит: ашьеи, ашәақьхәшәи, аҭаҭыни рыфҩы угәахы ҿыркаауан.
— Уахьоуп иахьшәымҩоу! — иҳәеит Даҭикәа, адарч иҭдырҩрыз аԥсыӡқәа реиԥш, еилацәашь еилажьыз данаарылагыла.
Ачыҭ-иаҵәа зқәыршәны, иҵкьыҿӡа игылаз астол, иҩнапыкгьы еиҵҳәа, ҿыцха дықәжьын авахмаистер Шульц Геидрих. Даҭикәа уи днеихагылан, ихьтәы чынқәеи ашьа злашәны иҟаз иблузи
неидгәала дҩышьҭихын, даарҳәны, игәы аҩада ирха днықәижьит. Асаркьа зҭасоушәа иҟаз иблақәа ӷьаӷьаӡа иааԥшуан, ихы апашрагьы азбжак амцҟьааны, ихшыбаҩ ҭытта, ашьа алашә ивараҿы астол иқәын.
— Германиа дуӡӡа ахшыбаҩи аблақәеи, — авахмаистер ицламҳәа инапы иаҵаҵашәа икны, ԥыҭрак диҿаԥшуан Даҭикәа. Нас иаауижьын, позас иуҭаху зегьы ҟаҵаны ишьҭаз аԥсцәа днарбжьыс-аарбжьысуа, иаартны иҟаз агәҭантәи ашәахь иҿынеихеит.
Уи, Рубежевиче ақыҭаҿтәи аполицаицәа ргарнизон аначальник Алеко Пенчук икабинет акәын.
Даҭикәа ашә дшынхыҵҵәҟьаз, илаԥш наиқәшәеит, аначальник истол дықәгыланы, Гитлер ипатреҭ аус адызулоз апартизан бырг. Уи, сахьаҭыхыҩ ҟазак иеиԥш ихы днаханы дахәаԥшуа, деиҭаналаго, Гитлер ажакьа иҿеиҵарц даҿын. Ибла иҭажьыз ихцәкәыкәын шьыҵәра ауп акәымзар, Гитлер иоуп ҳәа дузымдыруа дирҩашьахьан: ижакьақәа қамсаӡа, иԥаҵа-ҳәынаԥ ҵыхәақәа ҿарҵәины, ибла ҵашәшәалақәа ҭыхны...
Аҩыза Валич! — имырӷьеҩцәакәа ибжьы наиқәиргеит Зыхәба.
— Сминауаҭуп, аҩыза акомандир! — дқәаџ-маџуа дааҳәын, иблақәа гызмалӡа Даҭикәа днаизыԥшит Валич.
Уи иарма напсыргәыҵа ачернилаҭра ангылан, егьи инапала қьаад-рҳәы дук ачернила ахьыхәхәа икын.
— Апартизан сахьаҭыхҩы?
— Мап, аҩыза акомандир, цәгьашәа сгәы иалан асахьаҭыхцәа абри ауаҩ иахьигрыжьуаз — ишыҟоу умбои — ауаҩ ду ианакәзаалак ажакьа иҿазароуп, иԥаҵақәагьы ыршаны икыдзароуп. Иугәаламшәои Каизер иԥаҵақәа?! — дҳәарч-марчуа астол дахьылбаауз ацәажәара даҿын Валич.
— Иблақәа? — дҵааит, Зыхәба ивараҿы игылаз Хариташвили.
— Аа, иблақәа?.. Иблақәа сус рылам, изымбаз-зымбеит, иҟасымҵаз-ҟасымҵеит, — иԥаҵақәа инапы аарылишьын, дцәыҵагызмалӡа деиҭанрылаԥшит апартизан бырг. — Урҭ ихала иҭихит, усгьы иҭыхтәын, рџьа рбо иҟалаанӡа дрылгеит.
Гитлер ипатреҭ зеиԥшрази, уи ауаҩ бырг иҟазшьақәеи ааидызбаланы имччарыз дарбану, аха Даҭикәа усҟанҵәҟьа дыччартә дыҟамызт, егьырҭ нцәыҵачча-аацәыҵаччақәеит.
Ахырш-гәыршы ахьуазшәа, абжьы ҭахәаҽӡа иааӷәыр-ӷәырт астол алаӡара иқәгылаз ателефон тәыҩа-хаххала.
— Аа, аҩыза акомандир, ҿааихак ҟанаҵом абри, зхәы зцәыргар ҳәа ишәо ацгәы еиԥш аӷәыр-ӷәырра иаҿуп абра сааижьҭеи, —
изнапык ала иӡара кны, егьи инапала иԥаҵа рҽеиуа, дцәажәон Валич.
Зыхәба днеин атрубка хәдацәҳәы аақәихит.
— Алло, алло, Рубежевиче, алло! — быжь-хәанчак хыр-вырӡа амембран иҭыҩуан. — Алло, шәынҵәама, аҩсҭаа шәихәхааит, тфу! — атрубка лықәижьит иасуаз.
Игылаз зегьы Зыхәба изԥшуан.
— Умццакын, аҩыза акомандир, уи деиҭасхуеит, аҵарбел даҩызоуп, — ихы ирҵысуан Валич.
Уи иажәа далымгацкәа, адырҩегьых ателефон ааӷәыр-ӷәырхт. Ожәшьҭа ацәажәара иҽшазыҟаиҵоз удырратә, днаҽхреимҳәа-ааҽхреимҳәан, ԥшьшьала атрубка аақәхны, илымҳа инадикылт Даҭикәа.
— Рубежевиче, Рубежевиче, алло, Рубежевиче, — игон ԥасатәи абелорусс быжь-гәаҩа.
— Рубежевиче ӡырҩуеит! — иҳәеит Зыхәба, ибжьгьы ихы-иҿгьы ааԥсахны.
— Рубежевиче?
— Ааи, Рубежевиче!
— Шәабаҟоу, шәынҵәама, шәынзырҵәаша шәылалааит, сшасуаз сҿы ҭхааитеи?! — Ишилшоз дхәаазаап уи — атрубка аҵықьҳәа еимсеит, Даҭикәа илымҳагьы аҵуу нҭган, атрубка аадиԥааит.
— Изҳәо уарбан, дабаҟоу Пенчук?
— Аполицаицәа ргарнизон аначальник Алеко Пенчук дышәзыӡырҩуеит!
— Аҽада! — ихаԥыцқуа ахьеихьишьызгьы абжьы уаҳаратәа деиҭахәааит иасуаз. — Иуаҳама исҳәо, аҽада?!
— Алеко Пенчук аҽада дышәзыӡырҩуеит! — данааиуаз, звахмаистер иҵаԥшуа, згәы аҩада ирханы даазвысыз Алеко Пенчуки Иван Заици ахьышьҭаз ашҟа днаԥшит Даҭикәа.
— Дабаҟоу герр вахмаистер?
— Дыцәоуп, хәыҷык иқьаф ҟаиҵан, иԥсы ааиҭеикразы ихы нықәиҵеит.
— Хәыцк ихы иалшәаны даныҟала, ушкнасҳауа удыруаз!
— Ишԥашәҳәо, ҟалашьа амоума!
– Ожәшьҭа уӡырҩы арахь!
— Сӡырҩуеит!
— Ауасақәа дәықәшәҵама?
— Ҩынҩажәижәаба хы, — иацы ашьыжь идәықәырҵаз ахԥхьаӡара иҳәеит Зыхәба.
— Даҽа ҩынҩажәижәаба!
— Ишәҭахызар ишьны, ирмазеины ишәзынаҳашьҭып, — аԥсцәа ахьеилажьыз ашҟа деиҭанаԥшыхт Даҭикәа.
— Мап, мап, рыԥсы шҭоу, архьшәашәага ҳамаӡам, иаҳцәбаауеит. Ожәшьҭа уӡырҩы арахь.
— Сӡырҩуеит!
— Ахҷаҭ аус шԥаҟоу?
— Ԥшь-уалырк дәықәаҳҵеит.
— Даҽа ԥшьба.
— Хымԥада!
— Ацха?
— Ацхагьы!
— Ожәшьҭа уӡырҩы арахь!
— Сӡырҩуеит!
Ԥыҭраамҭак наҟгьы-ааҟгьы ҿырҭуамызт.
— Уаҵәы сымшира шакәу удыруеит усгьы?
— Издыруеит!
— Нас?
— Уасак, уалырк ахҷаҭ, шҭоԥк ауатка, ацха... аттаҳәа реиқәыԥхьаӡара дналагеит Зыхәба.
— Ԥшьшьала! — ацхаҟара ихааӡа, атрубка инҭыҩит уажәраанӡатәи абжьы мымрашәага.
Иҟи-ҟиуа ианалага, атрубка нықәиҵан, игылаз даарылаԥшит Зыхәба. Илаԥш наиқәшәеит, полицаи маҭәала деилаҳәаны, знапы згәыдҳәала игылаз ауаҩаԥшь. Уи Зыхәба дихәаԥшны дааҟәымҵӡакәа дԥышәырччон, зны-зынлагьы, ивараҿы игылаз Лихардов дааиҿаԥшуан.
— Аҩыза акомандир, шәеибадыр: — Парфинчук! — иҳәан, иаԥхьаҟа ҩбаҟа шьаҿа ааҟаҵаны, ганла дааҳәшәа, аполицаи-маҭәа зшәыз инапы наиқәикит Лихардов.
— Иҭабуп, аҩыза Парфинчук! — иқьиаӡа ихәаԥшуаз иблақәа дырхыԥшыло, имыхьуаз инапы рӷәӷәаны иааникылт Даҭикәа.
— Ухаҭа иҭабуп ҳәа уасҳәоит — ҳагәра ахьугаз, ҳхызҵаз аӡымшын ҳахьамухыз азы, — ибжьы қыџь-кыџьуа, аха иажәақәа баӷьа-баӷьаӡа аҭак ныҟаиҵеит Парфинчукгьы.
— Ухәуп?
— Аа, уи уадаҩӡам, исҟьашьхьаз ашьа ауп ицаз, — дԥышәырччо, итамтамуа ашьа зылжжуаз иарма напы ааишьышьшәа иуит Парфинчук.
— Аҩыза акомандир, егьырҭгьы иахьырҳәаз иԥшуп, арахь срыԥхьарыма? — дҵааит Лихардов.
— Урыԥхьа!
Лихардов даақәҵәиаан ашәахь иҿынеихеит...
Аполицаицәа русҳәарҭа ладырҳәы-ҩадырҳәит, ирҭахыз адокументқәа шьҭырхит, Миша Дубанец дналаҵаны, ааҩык апартизанцәа ржит, ақыҭа налҵ, ашәышықәсқәа зазқәынҵа игылаз аџь дуқәа рыҵаҟа.
Апартизанцәа, аҵыхәтәантәи руалԥшьа рҩызцәа ирырҭарцы рабџьарқәа рнацәа анаарыҵаркуаз, Даҭикәа илабжышқәа игәы иҩалаҵәа-ҩалаҵәан, аха мчыла иааникылеит. Агәгәаҳәа игоз ахысбыжьқәа ирылҩны иаҳауан Миша Дубанец иашәабжьы:
Абна уахьнылшәо аԥсаҵаҟа,
Днықәиазшәа дышьҭоуп апартизан,
Акы ицҳарц иҭахызаарын аҩныҟа,
Дахьымӡеит, ажәымҭацәгьа иан.
Даҭикәа, Миша иџьыба иҭигаз асалам шәҟәы еицарса аацәыриган, деиҭанахәаԥшит: шьала ишәын, арбага еиԥш зхәыԥсы хаххала иҟаз ақьаад.
«Сылашара сан! — абас днаԥхьеит Зыхәба асалам шәҟәы ахы. Нас иблақәа ааҟәиган, ипартизанцәа днарзыԥшит: џьоукы рыхқәа рыкәаҽ, асаараҟа ишьҭаԥшуа игылан, егьырҭ агәгәаҳәа аишьцәа рымаша анышә ҭарыжьуан. Днарылҵын, аҟәарашы иқәыԥсыз адыӷаҷиа еиԥш, здац ҭыԥсаақәа хаххала икажьыз аԥсаҵла ашьапы дықәтәан, даԥхьо иҿылеихеит. — Бгәы иаанамган асалам шәыҟәқәа змыҩуа џьышьа — санаауаз ибысҭаз аҭоуба назыгӡоит — мчыбжьык абас ҩба-хԥа салам шәҟәы зыҩуеит, исыздәықәҵаӡом, сџьыба ишҭоу ихоит, еиҭазҩуеит... Сан, сара бысцәымшәан, аӷьараҳәа сыҟоуп. Аӷа икәа сылҭаланы, ишсылшо сицҳауеит, нас имаӷра сылкылкәрааны сцоит — уаҵәы сукып... Сан, сбыҳәоит аҷеиӡ аӡы ҭысхуеит ҳәа баламган, бҭаҳар ҳәа сшәоит, Вера блыҳәар ибызҭылтауеит... Быбӷа шԥаҟоу? Зынӡагьы бысцәышлазар акәхап... Ҳара иаарласны џьоукы ҳарҭаараны ҳаҟоуп, сшаахынҳәлак еиҭабзызҩуеит. Сбыҳәоит бхы быхьчарц. Бгәыдыскылоит шәынтә! Быҷкәын Миша».
Ақьаад-хԥсы инапсыргәыҵа иқәҵаны, дахәаԥшуа, деиҵаӷәӷәа акыраамҭа дтәан Зыхәба, нас, иԥшьырқцаӡа ишырҽыз иааирҽын, иаԥхьа иџьыба инҭеиҵеит.
Амш кеи-кеиуа еилганы иҟан. Иаха шаанӡа, згәы кыдшәаны, абџьар-мца иалагылаз ақыҭа, аԥсԥха шалалоз удырратә, аҳәцы-мыцра иалагахьан: ашәқәак рҿыжбжьы гон, аԥардақәа инарыха-аарыхон, зхацәа аизараҿы иҟаз ракәхап, ҳәсақәакгьы, иаха илахаз рыжәқәа ирышьҭоушәа, ихраа-ӡраауа; аусҳәарҭа иавсны ицон, иаауан, аԥсы мыжда ҵаами, игәаӷьны ашҭа изҭаломызт.
Амра ҵлакашәарагьы иҩахыҳәҳәахьан, жәааҩык аполицаицәа, рнапқәа еиқәԥах рышьҭахь иҿаҳәаны, наҟ-ааҟ ирывагыла, ақыҭа агәҭа иалганы ианнаргоз апартизанцәа.
Иарманапы игәыдҳәала, иарӷьанапы имаҟа иадҿаҳәала, раԥхьа дгыланы днеиуан Парфинчук. Уи ихы «икәаҽ», аԥсхәыц «дхәыцуан».
Ахәыҷқәа, аҳәса, аҭаҳмадацәа ицәырҟьа-цәырасуа, агагақәа реиԥш ахышәқәа ирыдубалон, рԥынҵақәа аборашәқәа ирывҵыҳәҳәон: «Иреихсны, алажәқәа реиԥш ишьтәуп! Икнаҳатәуп!» — зны-зынлагьы аҭуанқәа рҟнытә иааҩлон абасеиԥш иҟаз абыжьқәагьы,
— Шәласы-шәласы, ииш шәарҭ аԥсахцәа, егьа жәузаргьы, ишәыхьӡеит! — рызқәа ашәақь ԥынҵа адыргыло рыбжьқәа рдуны ирықәҟаауа инарцон апартизанцәагьы.
Галиа ианакәзаалак Даҭикәа иааигәа агылара бзиа илбон. Уи изқәа аҟьаҟьара дкыдыԥшыло, ма, ауапа ажәҩахырқәа реиԥш иԥҽаҽаӡа иҟоу ижәҩахырқәа лыҽрыҵакуа данныҟәо, аӷба дҭоушәа лхы лбон.
Уажәгьы, аколонна аханы, Василигьы иаргьы наҟ-ааҟ дрыбжьагыланы, иахьа ашьыжь, ажәа ахҳәааны Даҭикәа илиҭаз автомат даҵаҽырбо днеиуеит.
— Васиа, иааг, иумыздоит, ужәҩахырқәа ухьуеит мшәан, — Галиа уажәы-уажә, Васили ижәҩахыр иқәу апулемиот агәыцә даахьынԥашалоит.
— Мап, ишыласу быздыруам ауп Галиа, абыржә иааусышьҭыр, есс, аԥша иаасымхны иагоит, аа быԥши, — ижәҩахыр ҭыԥсаақәа наҵакшашәа иҩышьҭирԥоит Васили, аҟаҿыҳәа ицҳауа ижәҩахыр иқәу аихаӡа.
— Уеизгьы-уеизгьы!
— Мап, мап!
— Суҳәоит, Васиа.
— Ус анакәха, «аҭҟәацәа» брывагыл, — Васили дааиасны иҭыԥ Галиа илиҭоит.
Ашьапышьҭыбжьқәа ирылҩны иуаҳауеит ахәцәа рықьбжьқәа, рыӷызбжьқәа. Еидарак иаҵам аӡәгьы дубом: инаргоит иахатәи рқәылараҿы иргаз апулемиот дуқәа хԥа, анапылатә пулемиотқәа, иашьыкьла апатрон, асакасақәа ирну ахәцәа...
Амра акыр аҽҩышьҭыхны, ашәахәақәа цаҳә-цаҳәо аԥсабара зегьы аҽаларҵәаны иԥхон, урҭ, рхатәы ҩны — рыбна адырҩегьых ршьапы анныладыргылоз.
— Иԥшәырты ҳҩызцәа! — акоманда ҟаиҵеит Зыхәба, абна ианнылагыла.
Апартизанцәа «итҟәаны» иааргоз инарыдибаҳәалан, аҳәызба зԥыхьашәаз, иара ус напыла, знапы ҭацәымызгьы хаԥыцла, аттаҳәа рҩызцәа ааԥдыртит. Зегьы еихәлаччо рнапқәа рымибахуан, згәы ԥшааӡаз џьоукгьы игәыдеибаҳәҳәало игәыдеибакылон.
— Ус иаҳа еиӷьуп, — иҳәеит Зыхәба Парфинчук дааидгылан.
— Хымԥада! Ҳаҭҟәаны ҳаргеит, ҳаршьит ҳәа рдыруазааит — зегьы ҳҭаацәароуп... Иажәа намгӡакәа иҽааникылан, «сара изысҳәарызеи, шәара ижәымдыруеи», ҳәа аанарго, Даҭикәа дҩеиҿаԥшит Парфинчук.
Амза гылаанӡа акыр аџьа рбеит апартизанцәа. Аха, изывҵыҵуаз абна амца аркуа, ишам-шамуа ажәҩан иааҵалаз амза, кәара лашәыкгьы џьара иннамыжьт уҳәаратәы аԥсабара аарлашеит. Абыжь-ду ҭахәаҽӡа ацәажәара иаҿын абна, зыгәҭыха зызхара иззеибымҳәо аҭыԥҳацәа реиԥш еибархәыҭ-хәыҭуа, еиваҩуа инеиуан акәарақәа рыцәқәырԥақәа.
Адырҩаҽны шьыжьымҭан, ианцоз излацаз акәымкәа, даҽа мҩак ала иахыкәшаны, рлагер аҿы иааит апартизанцәа. Иргаратәы иҟамыз ахәцәа шаны, зыгәра ргоз акыҭауаа рыҟны ишьҭарҵеит. Уаҳа имԥшӡакәа, ажәжәаҳәа рҽааидыркылан, рлагер ныжьны, амраҭашәареи аладеи иахьырбжьанакыз ашҟа рхы рханы идәықәлеит. Урҭ уажәы ицон, Казакови дареи еицәажәаны излаҟаз ала, Налибоктәи абна иазиаша.
Иныҟәеит ҽнак, ҩымш. Ԥхынран, аӡмахқәеи, аӡиақәеи, акәара лашәқәеи, иара Белоруссиа атәала, ахаҿы илеины ишыҟазгьы, аныҟәара даара иуадаҩын. Амаҭ адаӷь шацәцәауа еиԥш ушыҿаа-ҿаауаз улбааздоз аӡмахқәа рацәан. Уахынла, мҩала иныҟәон, ҽынла — бнала. Ҩынтә анемеццәеи дареи еиҿаҳаит, зны аполицаицәа ирылаҳаит, аха бџьар ҭмырҟьакәа, ахьаҵшьа рҽақәыршәаны ихьаҵуан. Ҿыц ирыланагалаз рҩызцәа ҿыццәа зегьынџьара агәымшәареи ахаҵареи аадырԥшуан.
Хәылԥазык, ргәырҽанӡамкәа, излаз абна аанҵәан, амшын агәы еиԥш иказ-казуа дәеиужьдук инықәгылт. Адәеиужь анаӡара нахьхьи, зыԥсы ахәага аарла илеи-ҩеиуаз амра ԥсада иадубалон, ааԥынтәи акәыкәбаақәа реиԥш иԥсаҟьаны адәы иқәԥсаз хыбрақәак.
Рышьҭахьҟа игьежьны ԥыҭк инаскьан, Зыхәба дымԥшӡакәа аԥшыхәцәа дәықәиҵеит. Аԥшыхәцәагьы сааҭк аиҳа инымхакәа ихынҳәит.
Уи Куль ақыҭа акәын. Ирықәшәаз ажәхьча ҭаҳмада излеиҳәаз ала, мчыбжьыкгьы ҵуамызт, зыҭра ԥжәаны ипылы-пылуа рқыҭа иалажьыз анемеццәа алҵны ицеижьҭеи. Амала, иахьцаз, насгьы урҭ араҟа хықәкыла иззыҟаз ҳәа аҭаҳмада акгьы издыруамызт.
Ивенец ақалақь ааигәан, ақыҭақәа араҟа иаҳа ихтын. Уажәраанӡа ироухьаз аԥшыхәратә дыррақәа изларҳәоз ала, анемеццәеи аполицаицәеи абраҟа иаҳа тәарҭас-гыларҭас ирыман. Аӷа иҿамҳар ада ԥсыхәа шыҟамызгьы идыруан Даҭикәа. Убри аҟнытә, иӡбеит, абри аухаҵәҟьа, ҿыц ирыланагалаз зегьы, апартизанцәа ҭоуба дирурц.
Ацәылашьцара иаҿын. Аӡлагара ачарыцқәа шахәлаԥсо еиԥш, иааиԥмырҟьаӡакәа ауаатәҩса рыԥсҭазаара зыхәлаԥсоз аибашьра ауп акәымзар, аԥсабара сиршәақәа иԥшӡан, ихаан: аԥсуа хәышҭаара аиԥш иԥхаҵәы-ԥхаҵәуа ишьҭаз адгьыл ачашәфҩы ахышәшәон, анапы ԥшқа ду угәы иқәшьуа, агәадыҳәа урҵысуа уарцәон абна, иҵаулан, иҳаракын, угәы шьҭнахуан ажәҩан, уи зқьы ҭыԥҳа-бла иаҵәала иааҟәымҵӡакәа иуалацәҟәуан. Аха, зны-зынла аԥша-лахьеиқәҵага иаанагоз ахәшәфҩи ашьафҩи абарҭқәа зегьы бжаны иҟарҵон.
Абасеиԥш иҟаз ахәылԥаз азы, Даҭикәа Зыхәба, наҟ-ааҟ еиҿаԥшуа иааиргылоит, аханатә аахыс амца ицалагылаз апартизанцәеи ааигәа рхыԥхьаӡара иацлаз рҩызцәа ҿыцқәеи. Аҿыццәа аӡәаӡәала иалҵны, рыԥсадгьыли, рыжәлари, рҩызцәеи ҭоуба рырҭон.
Раԥхьа даалҵит Семион Парфинчук. Уи апионеррахь ирыдыркыло ахәыҷ иакәын дзеиԥшыз: иблақәа ԥхашьон, иӡамҩақәа ҟаԥшьын, изнапык игәыдҳәалан, егьи инапала илахь иақәнаҳәалоз аԥхӡы ирбон:
«Сара, Асоветтә Социалисттә Республикақәа Реидгыла иатәу ауаҩы, — иаацәыригеит Зыхәба, ицҳәо иҿынеихеит Парфинчукгьы, — абелорусс жәлар фырхацәа рԥа иаша, ҭоуба зуеит, анемец-фашистцәа мпыҵахалаҩцәеи апалачцәеи рҟнытә,
сыжәлар рхы рақәиҭтәразы, сымч-сылшеи сыԥсҭазаареи акгьы сшамеигӡауала. Иара убасгьы, сабџьар шьҭасҵараны сыҟам, сара сбелорусс дгьыл аӷа ԥышәмыцқьа ишьапы ықәгыланаҵ.
Сара ҭоуба зуеит, скомандирцәеи сначальникцәеи иаасырҭо апырказқәа зегьы, ажәаҳәарада, снавала-ааваланы акәымкәа, ишынасыгӡо ала, ар рдисциплинеи аибашьра амаӡеи сыбла аҷыц еиԥш ишысхьчо азы.
Сара ҭоуба зуеит, ирблыз ақалақьқәеи ақыҭақәеи, ҳаҳәсақәеи, ҳхәыҷқәеи, ҳанацәеи, ҳабацәеи рзы аӷа иҟны сшьа шҭасмыжьуала, иааиԥмырҟьаӡакәа, насгьы џьара акы аҿаԥхьа схы ламырҟәӡакәа, ианакәзаала, иахьакәзаалак, сымшәа-смырҳа, рыцҳашьарак ҳәа ҟамҵаӡакәа, анемец акупантцәа шынсырҵәауала. Сара ҭоуба зуеит, иахьынӡазалшо схы самеигӡакәа, активлаҵәҟьа Ар Ҟаԥшь сышрыцхраауала, убарҭ срывагыланы, афашист палачцәа иахьаасықәшәалак ишынсырҵәауала, иара убри алагьы, ашьаарҵәыра ҳзаазгаз афашистцәа иаарласӡаны, насгьы инагӡаӡаны рықәцҟьаара шалсыршауала.
Сара ҭоуба зуеит, аӷа бааԥсы сшиҿагылоу сҭахароуп акәымзар, схи, сҭаацәеи, с-белорусс жәлари, ашьаҟәада зымҟәыҵашу афашизм тәыс ишасымҭауала.
Сара сҩызцәа-апартизанцәа рҿаԥхьа сгыланы иҟасҵаз аҭоуба шҵабыргиашоуала снапы анысҵоит, сыԥсы ҭанаҵы еилазгарангьы сыҟам.
Амала, сара сыԥсыҽреи, сшәаргәындареи, ма џьара разҟыдараки ирыхҟьаны, сҭоуба еилазганы, сыжәлар ринтересқәа сыԥсахны сҟалозар, усҟан, абарҭ сҩызцәа шәнапаҿы хьымӡӷы-еиқәаҵәала сҭахааит!»
Абас, ацәылашьцара инаркны чаннӡа, абна иҵҩуан аҭоуба бжьы. Усҟан, апартизанцәа иаарыкәыршаны, ԥсы зхоугьы, ԥсы зхамгьы рлымҳақәа кыдҵаны иӡырҩуан. Аҷыр-ҷырра иаҟәыҵит аҵарақәа, рызхара еибашьызшәа иааиқәтәеит абыӷьқәа, ицәеит аӡымҩасқәа, акәарақәа, аӡиақәа. Акзаҵәык, еиқәтәашьа змамыз аԥша-ҟәанда шьҭиааны, аҵлашьапқәа инырыбжьыс-аарыбжьысуа, ишаанагац иаанагон, ахәшәыбли ашьеи рыфҩы.
Уаххьа анырфа ашьҭахь, ашьауардын ашьапхыцқәа реиԥш, здацқәа ырхәаны. анышә иаларԥа ахықә иқәгылаз аџь аҵаҟа еизеит апартизанцәа рыштаб аилазаара.
Абраҟа, аҩымштәи рыхҭысқәа ианрылацәажәа, ахәшьарақәа анрырҭа ашьҭахь, апартизанцәа ркомиссарс дықәдыргылеит
Васили Иаковлев, ҿыц ирыланагалаз апартизанцәа ркомандирс дҟарҵеит Семион Парфенчук.
Аҵхагәҭаны, апартизанцәа адырҩегьх рԥырсал шьҭырхит. Урҭ, Куль ақыҭа армарахь ала иааныжьны, иаха изыцәшәаз адәы иаваҵаны игаз амҩа ианыршәланы аҩада идәықәлеит.
Аныҟәара цәгьашәа имариан — арезинеи аихеи ицәдырҵәахьаз амҩа ианыжьлан, акартош-чашыла еиԥш зышьҭыбжь ухаԥыц ыҵнарԥсаауаз асаба ҟәымшәышә.
Ашара иацшанхарц иаҿыз амза иарлашон, ахәышҭаарафҩы зхышәшәоз адәы, арӷьарахь, ашыкьбыжь гәышьҭыхгаха, мшынҵас изазон иаазлыҵыз абна.
Апартизанцәа ҿымҭ, ашәшьыра рҽыҵакуа инеиуан. Амза есааира иԥштәыдахон, ажәҩан ҵыккон. Аҭынчра аарла иаалҩуан арбаӷь ҿҭыбжьқәагьы.
Раԥхьа игыланы инеиуаз ркомандир дааҭгылан, ихсаала ааҭганы ифанар алашара ақәырԥхо днахәаԥшит.
— Боровики ақыҭа, — иҳәеит уи ихагылаз дҩарыҵаԥшын.
Урҭ рҭагылазаашьа азхәыцхагьы рмаӡакәа, аҭынчра хыла-гәыла еилаҵо, акаршәра иахибаҳәа рҿаархеит ахысбыжьқәа. Зегьы аагәыҩ-ҿыҩхеит, асеиԥш аҭагылазаашьа аныҟоу ишыҟалалац еиԥш, забџьарқәа аазырмазеизгьы дубап.
Раԥхьаҟа, наҟ ихараӡаны, иҟалап иара Боровики ақыҭа иахыгазаргьы — џьоукы аидԥсылара иаҿын.
— Шәыҽшәырхиа, — акоманда ҟаиҵеит Зыхәба,
— Аԥшыхәцәа аԥхьаҟа идәықәҵаны, даргьы хара-хара инарышьҭалеит.
Ахысбыжьаҿы ахрақәа ирҩызоуп акаршәрагьы, цәгьашәа ауаҩы дажьоит: уажәы-уашьҭан иахьеиларҵо снарылагылеит шуҳәо, уара унаскьацԥхьаӡа иаргьы наскьо — уаркароит.
Аа уажәы-ушьҭан, ицон апартизанцәа абна аган рҽавакуа, рҽырмазеины. Акаршәра кьакьамсеҩ иадԥоз ахысбыжьқәа маҷк иҩхаланы, нас, анахьгьы-арахьгьы рҽыртло, ашьыжьтәи аҳауа ссир раԥцо ишырԥылац ирԥылон.
Ишеит. Ахысбыжьқәа иаҳа-иаҳа еихсыӷьуа иалагеит. Анаҟә иаҵәара аԥштәы змаз аҵәыҵлашара иналаӡыз аԥшыхәцәа рхабар ыҟамызт. Ус, абыз ҟаԥшь еимҿаԥаӡа иҩаҵҟьаз амца, ихараӡаны, абна аҭӡамц иаҵәа инадырбалеит. Ахысбыжьқәагьы маҷ-маҷ иааихсыӷьын, иууаӡа иааҭынчрахеит.
Абри-абри ауп ҳәа, аӡәгьы акы издыруамызт. Усеиԥш иҟоу аҭагылазаашьа ауаҩы дарлашәуеит, дардагәоит, дԥаҟь-чаҟьуа дықәнархоит, аԥаҟь-чаҟьра — ашәаргәындара аҟазшьа ҷыдақәа ируакуп — ушәаргәындоушәагьы уҟанаҵоит.
— Шәаагыл! — ҭынч акоманда риҭеит Зыхәба.
Иҟарҵарар, игәыҩ-ҿыҩӡа инеиуаз апартизанцәа, абна рыҽнылакны иаагылеит.
Абна иадырбалоз амца есааира аҽеибнаҭон, иҭнаҳәауаз абызқәа, аҽеиларша алҩа иалҵәраа, ажәҩан ихәнарц иаҿын.
Дхынҳәит аԥшыхәцәа руаӡәы. Уи иҳәеит, иацы хәлаанӡа Боровики ақыҭаҿы афатә еизызгоз анемеццәеи аполицаицәеи, ианықәҵшаз аламҭалазы, иахьаанагаз уаҩы изымдырӡауа, бџьарла еиқәных иҟаз гәыԥҩык ауаа шрыжәлаз. Згәызҽанӡамкәа изқәылаз аӷа акыргьы деилыршьаазаап, аха, уи, хыԥхьаӡарала дшеиҳаз еиԥш, ашьҭахь, аԥыжәара иган, урҭ ауаа хыбрак иҩнеицалеит. Абраҟагьы ӷәӷәала еибашьит. Урҭ аӷа данырмыхәаӡа — изыҩналаз аҩны амца ацреиҵеит...
— Нас, уажәы иабацеи дара? — дҵааит Даҭикәа, иԥсы игәы икылаханы.
— Ивенецҟа рхы рханы идәықәлеит, — наҭеикит аԥшыхәҩы.
— Излацазеи? — даалҟьаны дҵааит Хариташвилигьы.
— Машьынала, мотоциклла, рыԥсцәа еиԥхьытта адәы ишықәжьыз, — даақәыԥсычҳаны инациҵеит аԥшыхәҩы.
Амца зықәҵәашо изкыз аҩны, амажәа еиԥш еимытта аилаҳара иаҿын апартизанцәа уа ианнеиуаз. Уи амца ацыфа аиуцыԥхьаӡа, иаҳа-иаҳа аҽырҭбааны игылон, цәқәырԥа-хәашьҵас зҽеиларҳә, ацԥхь зцрыдды ихалоз амца ааигәа унанашьҭуамызт, ухуҿы ықәблаа иагон.
Апартизанцәа шаацәырҵыз аиԥшҵәҟьа, ахьшь агага ашҭа иқәызбааз акәҷарақәа реиԥш иныҵаба-ааҵаба ицеит, уажәраанӡа игәжәажәо аҩны иавагьежьуаз анхацәа.
Апартизанцәагьы, азныказ, иаҳзырцәозар ргәахәын, иааилагьежьит, аха узмаҭәаз, зхышәқәа амцабз ркылҟьоз аҩны аԥшьҭӡамцкгьы ныҵакьыҿын, рҽеиқәԥса ақьоуқьадра иналаҳаит.
Аҩны былуан, аха зыԥсы ҭоу аӡәы далабылуеит уҳәо иҟамызт.
«Оумашәа иубаша, — дхәыцуан Даҭикәа, илахь инапы аԥыракны амца далаԥшуа, — бџьарла ианырмыхәа, амца роурыжьзар, џьара аӡәы даадәылҟьангьы ишԥаҟамлеи, амца ҳкындаз ҳәа иԥшызма?! Ааигәа-сигәа аӡәы дкамҳаит, аӡәы иӷызбжьы мгеит...»
Азныказ, апартизанцәа ирыцәшәаны ишәаҟьаз анхацәа, ихраа-ӡраауа ацәырҵра иалагеит.
— Ои, иаларблит, ои, иаларблит, арҭ агыгшәыгқәа, арҭ ауаҩжьыфацәа, ои, ои, ои, ои, сыбла иабо закәызеи! – давагьежьуан, зегьы рҽанырӡозгьы, имцакәа иаангылаз аҭакәажә.
— Сан! — Даҭикәа аҭакәажә даалыдгылан, лыжәҩахыр ҭыԥсаақәа инапы нарықәкшәа, иҩыҵра дааҵеикит. — Изусҭада иалаблыз, ишԥаҟалеи?
Аҭакәажә лхы ҩышьҭылхын, лԥынҵа хашәшәала дықәԥшны, акыраамҭа дихәаԥшуан.
— Иара уара узусҭада? — дҵааит аҭакәажә, лҿы акҷырақәа ирывҵаланы инеиуаз алаӷырӡ лнапы азқәала ирыцқьо.
— Спартизануп! — наҭеикит уи имӡаӡакәа.
— Апартизан захьӡу ҳара иаҳтәу уаҩыми, сыҷкәын?
— Нас ишԥа!
— Урҭгьы партизанцәахарын. Иахьа ашамҭазы, ажәҩан иалҩрызшәа сыҩны иааҩнаҳаит... Аа, сыҩны ахьгылоу, — лнапы қыџь-қыџьуа иналырххеит уи, ақды еихаҟәа дуқәа ирылхны иҟаҵаз аҩнылаҟә ашҟа. — Сымацара заҵәык сахуп, аха аӡәгьы сиеицәаӡам, сыҷкәын. Ари аҩны зтәыз нҵәахьан, ахала игылан, — лнапы ус ишьҭыхны ишылкыз даахьаҳәын, аиқәыбылра иаҿыз аҩны иаақәылкит. «Ҳара анемеццәа зшьуа уаауп» иҳәеит руаӡәы, сшәаз џьышьа... «Бымшәан, ҳан, бымшәан!» — сдыршәыркьрацы иаҿын егьырҭгьы. Имлашьуан, исымаз зегьы рысҭеит. Ишгылаз ажәжәаҳәа акрырфан, рхәы рҟырҟы илыбаанӡа, ишааиз еиԥш индәылеибаҳәа ицеит... — ԥыҭк лҽаанылкылт аҭакәажә. — Нас — ахысбыжьқәа, ҳгәы згахьоу ахысбыжьқәа. Сара аӡәгьы сицәшәаӡом, сыҷкәын — ахьышәҭ ҳәа сҽеилаҳәаны саадәылҟьеит. Амҩа абжара ааҩысшахьаны, ахысбыжьқәа сара сышҟа иаауа иалагеит. Сыблагьы мҟәысит. Ус, ирышьҭаз ирҿахысуа иласывҟьеит исҭаз аҷкәынцәа. Ишиашаз аҩнгьы иҩналеит, — адырҩегьых лнапы налырххеит аҭакәажә, арацәа еихәылшаауа иахьеиқәыжьыз ашҟа.
— Илҳәо иашоуп!
—Ҳала иабеит!
– Иалаблит, иалабыл! — аҭакәажә илҳәаз иацдырӷызуан зегьы.
— Шаҟаҩ ҟаларыдаз? — уажә иаҳа зымԥахь уназышьҭуаз амца дазааигәахо дҵааит Даҭикәа.
— Фҩык ыҟан, — аӡәы илцәиҳәар ҳәа дшәозшәа, аҭак ныҟалҵеит иваԥало инеиуаз аҭакәажә.
— Сара аӡәгьы сицәшәаӡом, сыҷкәын — ишааҩналаз исԥхьаӡеит, нас индәылҵаанӡа рыбла сыхԥшылон: рцәеи-рыбаҩи еикәыршаны ишыҟазгьы, рыблақәа амца рхын... «Бымшәан, сан!» — иҳәахит реиҳабы, ашә ианынхыҵуазгьы — уажә сшәаны сқыџь-қыџьуа срымҵагылоу џьушьап... Сара аӡәгьы сицәшәаӡом, сыҷкәын, — зхы алада ирха зҽыкнаҳаны, иааҟәымҵӡакәа иҷыр-ҷыруа алса-ҵыс еиԥш дҷырҷыруан, дҷырҷыруан аҭакәажә. Уи, зны Зыхәба иаԥхьаҟа диасны, ауасҭа иԥыраҳәа еиԥш дааиԥыраҳауан, нас — иармарахь, ашьҭахь — иарӷьарахь. Сара аӡәгьы сицәшәаӡом, сыҷкәын...
Аҩны ахырԥақәеи ауасхырқәеи ракәхап, макьана аԥыр-ԥырҳәа ирықәҵәашоз амцабз еиқәымтәацызт? Аццышәхара иаҿыз аҩны иакәшаны игәарҭеиг Даҭикәа иҩызцәеи иареи, инеины иалаԥшит, аха уаҩытәыҩсак имҭа-ишьҭа џьаргьы ирымбеит, цәыббылфҩыкҭьы рԥынҵа инҭамсит. Арахь, ишыҩналаҵәҟьоз ҳалала иаабеит ҳәа игылоуп анхацәа, ишыҩналазгьы збеит, ишдәылмҵызгьы здыруеит, — ҽеиқәкышьа лымамызт аҭакәажәгьы
Боровикиаа рзы ажәа — апартизан, иҿыцу ажәамызт. Урҭ рхаан ирымбацыз абарҭ ашьауцәа рзы иаԥырҵон алегендақәа, афырхаҵаратә ашәақәа, алакәқәа. «Ишәаҳама иҟалаз!..» абас акәын зегьы ажәабжьҳәара ишалагоз, аха, уи нахыс, досу ишилшоз атәыҩақәа ахаиргылон, анапы-ашьапы аҵаиҵон, исахьаиркуан. Аира иаҿыз аҿаԥыцтә ҳәамҭа ҿыцқәагьы, дара ажәытә ҳәамҭақәа рҟны еиԥш, аҵыхәтәаны — ахәахәа аҵкьыс аиаша аиааиуан, ацәгьа аиҳа абзиа аԥыжәара агон.
Анду Ирина — иара уажәыгьы Даҭикәа иҿагьежьуа ицу аҭакәажә (ус ауп ишлыԥхьо) алакә ада даҽа жанрк лхахьы иаалгаӡом. Уи, ашәҟәыҩҩцәеи џьоукы-џьоукы ажәабжьҳәаҩцәақәаки, зны ихәыцны, нас инатәаны ишырҩуа, ишырҳәо еиԥш алакә аԥҵара, ԥхашьара дуны илыԥхьаӡоит. «Иҟан, инхон, ма иҟан еицииз быжьҩык аишьцәа», ҳәа макьаназ лхаҿы имиц ллакә дналагоит. Нас, ашәишәикәтаӷь еиԥш акан зҿықәҳәҳәы, зԥынҵа хашәшәала хәыҷқәа хаҵааны илыхәаԥшуа ахәыҷқәа аашьҭԥааны, даҽа дунеик ашҟа илыманы дцоит.
Анду Ирина уажәы ааигәа лакә ссирӡак аԥылҵеит. Боровики ақыҭаҿтәи акритик Мишка Софонов, даҽакала иуҳәозар — Мишка «Ауасҭа» излеиҳәо ала, анду Ирина лырҿиамҭақәа иреиҩаӡозаргьы ҟалап.
Алакә азкуп Боровикии Судаевичеи ақыҭақәа рыбжьара, абна иаҵәа ашәшьыра иҵаианы ицәоу аӡиа. Анду Ирина ахәыҷқәа изларалҳәаз ала, еициз шәҩык аишьцәа-апартизанцәа абри аӡиа аҵаҟа инхозаап. Урҭ иахьа хәлаанӡа, аӡиа аҵаҟа ирызҭагылоу ажьирақәа рҿы раҳәақәа рӡрыжәуазаап. Нас, амза акәапаҳәа рашҭа ишынҭашәалак, аӡы иҩалҵны, ажәҩан агәы кылжәжәа иқәызҵаз, адгьыл ашьа-шьҭақәа анпыҟҟала ианызҵаз раӷацәа иаарылагьежьны, рыхқәа хыҵәҵәа инышьҭарҵозаап...
Ахәыҷқәа ираҳахьоу лакәк иаларҵозаарым абри алакә, лара анду Иринагьы уи аҳәара амалахазгьы лгәы ԥнамҵәозаап.
Уажәы, анду Ирина, Зыхәба адиутантс дирҭазшәа дивагьежьуа, дахьицугьы, лхы иҭагьежьуеит, иахьатәи алакә алагарҭагьы: «Иҟан еициз фҩык аишьцәа...»
Ақыҭаҿы зшьамхы инанагоз аӡәгьы даанымхеит уҳәартәа, абри ақьаԥҭажә аҟны еизеит.
Ауаа еизганы ааигәа ирыламԥшыцыз Зыхәба иӡбеит, еилацәажәарак нарҭбааны имҩаԥигарц.
Даҭикәа ҵыԥх Старинки ақыҭаҿы данықәгылоз, хшыҳәара инеиз агәылахәыҷы иеиԥш, днапырҟәыҷы-шьапырҟәыҷуа, ииҳәара изымдыруа дықәхазҭгьы, уажәы, ибжьы рдуны аҿацаҳәа дызлацәажәаша имоуп: Маргарита Масиуковаи абду Филати иҟарҵо адырраҭарақәа, Геббельс ипропаганда ада даҽакы змаҳац боровикиаа рзы изԥсыхәшамхарызи.
Абнеи акаршәреи ҳәаара рзызуаз, ахьаҵла быӷь-ҟьаҟьақәа рыҵаҟа рҽеидыркылеит еизаз.
Даҭикәа днарылаԥшын, дааԥышәырччеит, нас, аихацәыга ашьалашьын иаҿыҵызшәа, еикәарҳәы-еикәарҳәы иҿаз ижакьа инапы налишьит, «Шәгәы цаӡаны шәыҟазар акәхап?» — иҳәеит уи, ус баша ҟарҟҭрыцқьаарак аҳасабала. Аха ииҳәаз рмаҳаӡазшәа аӡәгьы ақәҿимҭит, зегьы рыбла ҭырхаха ишиҿаԥшыц иҿаԥшуан. Нас, иҩыҵра иҵакыз атетрадқәа руакы аахиртлан, даԥхьо иҿынеихеит...
Ишьҭахьала идԥхалоз амра, изқәа кылҵәаны иагон. Шәахәа ҟьалақәакгьы ԥхашьа-ԥхаҵо, зны ижакьа рыҽналарԥсон, нас, ахьы цәыкәбарқәа реиԥш иалшәшәаны, бзиа иибоз анапҩымҭа зныз ақьаад рыҽнақәырԥсон.
Даҭикәа ҵыԥх уажәааны дызбаз абыржә дибар, амалахазгьы дидыруа дыҟамызт: амаҭәахшьыга иҭакнаҳаушәа акәын ижәҩахыр ҭбаақәа ишырхьынҳалаз иҳәагыршшаха ишәыз иблуз, илакыҵа наҟ иҭаҳацыԥхьаӡа, есааира зыҽзырхәоз иԥынҵа — ԥаса ашьауардын ац еиԥшызҭгьы, уажәы — уи ашьапхыц акәын
изеиԥшраз. Аха ааԥсара захьӡу издыруамызт — зхы намырҟәӡакәа, асакара иқәланы ицо амахҽ даҩызан — мчыбжьык имфар, имжәыр изакәыз издыруамызт.
Уажәыраанӡа изқәа кылзҵәоз амра, уажәы ихәнаны, ихагәҭа иқәнарццеиаауеит, аха ажьаӷьырҩага аҟырҟы дкылсызшәа дшабаӡа дгылоуп — машәыршәа акәзаргьы ԥхӡык илахь иаақәнаҳәалом. Даԥхьо дышнеиуа, дааҭгыланы днарылаԥшуеит, даарыхәлаччоит, ажәақәак ныбжьаиршәуеит. Ус...
— Аҩыза акомандир! — Онуфри Бистров ибжьы илымҳа инҭасит.
Дымццакӡакәа итетрад неикәеиԥсан, даахьаҳәит.
— Аԥсцәа гылеит! — иҳәеит Бистров, даныццакуа ишихьлац аиԥш иҿы акуа, иаунашьҭуа.
Ишьҭахьҟа итәаз идмырбакәа, иаргәыҵысҭа инацәа надикылан, иааирҵәиит Даҭикәа — ухы еилагама ҳәа аанарго.
— Ихоумҵозар, аа, уԥшы! — днеиԥырҵшәа, аҩны еилаблны иахьышьҭаз ашҟа инацәа наирххеит Бистров.
Ашахта иааҵҵызшәа рыбла ахьҭоу умбо арацәа иаганы, амачараб зыхьыз ауахьад реиԥш рҽырлакь ахәыз-хәызҳәа еимҳәо еилагылоуп фҩык арԥарцәа. Даҭикәа дырзааигәахо даналага иччашәагьы рузаап рхаԥыцқәа ҟәаш-ҟәашӡа дныҵадырԥшит.
— Шәабаҟаз, шәызусҭцәада шәара?! — дҵааит уи, ибла иабоз џьашьаны.
— Нарцәынтә ҳааит!
— Ҳахьнеиз ҳрыдрымкылеит!
– Макьана шәықәра аҵанакуам рҳәеит.
Реимҳәара иалаҵаны, рыбжьқәа ааиларыԥсеит урҭ.
«Лиошка! Амыждаира, Лиошка!» — игәы иааҭеиҳәеит Зыхәба.
— Сузымдырӡеи, аҩыза акомандир, сара зыкнаҳара уахьымӡаз Лиошка соуми! — адырҩегьых ихаԥыц ҟәашқәа аарԥшны, ирыкәшаны игылаз апартизанцәа днарыхәлаччеит Лиошка.
Ашьҭахь зегьы ауеилкаамхоз: анемеццәа аҩны амца анацрарҵа, Лиошка иҩызцәа иманы, цаметла иҭачаԥаны аҩны аҵаҟа иҟаҵаз апогреб ашҟа дылбааны иҽиҵәахызаап. Абна зхаԥаны иҟаз анышәынҭражә еиԥш, ргәы аҩны нықәблаа ицеит, даргьы, анемец ихымҭа иацәынхазаргьы, алҩа иахәаҽны иԥсырцаз аԥсык ауп иаарыгхаз...
Анду Ирина алакә азы асиужет ссирӡа лоуит, апартизанцәа ӷәӷәала изқәыӡбаз рҩызцәагьы рхыԥхьаӡара иацлеит...
«Аԥсы ихәы абза ифоит!» — иааигәалашәеит Даҭикәа аԥсуа жәаԥҟа, иахьа аӷа ихазы еизигаз афатәқәа ааганы, апартизанцәа, раԥхьа ишьҭарҵо ианалага. Ақыҭауаа уахь инаргон: акартош, акәтаӷь, ахҷаҭ, аҳәашша, арҵәы, акакаҷ хыҳәҳәыла, ихгәарԥхагаха ирылагылан ҩбаҟа шҭоԥ ауаткагьы.
Апартизанцәа ргәырӷьара зынӡагьы аҳәаақәа ирҭыҵит, боровикиаа рчеиџьыка азмырхакәа, ашәҵеи ашьаҵеи еизырго ианалага.
— Валич! — дааиԥхьеит Зыхәба апартизан бырг.
Рнаҩсшәа зкьатеиах ԥҵәаны иччоз аҳәсақәагьы ааиқәтәеит.
Валич дмыццакӡакәа, дтәаа-маауа, дахьыцәоугьы икәарианы имоу иоурыс шәақь аԥса ҵәызӡа ижәҩахыр ихшьны, Даҭикәа дааидгылеит.
— Игәаҟны иҟоуп, — иҳәеит уи, иԥаҵа азганк дықәлацәҟәышәа аҳәсақәа ахьгылаз ашҟа днаԥшын, — унацәа кылрҳәҳәаны идурбаргьы ачыхә-чыхәра иалагоит.
— Рымацара ракәхарым ус иҟоу, — Даҭикәагьы дԥышәырччо, алаф ааилихит Валич.
— Ҳаи, ушаҟәыҵра, сара ҭаҳмадак, — длацәырӡасын, даахыш-ҿышт Валичгьы.
— Иудкыл! — инацәа наирххеит Зыхәба афатәқәеи ашәҵеи ааганы иахьышьҭарҵоз ашҟа, акы ԥхасҭахар уара узы исҭахуп.
— Ауаткагьы?
— Ауаткагьы. Уԥси унаԥхи шԥаҟоу? — иашаҵәҟьаны иҳәозшәа иҽыҟаҵаны дҵааит Зыхәба.
— Уи азы ацгәы саҩызами, — ашырҳәа аҭак ныҟаиҵеит Валичгьы.
Аиашазы, апартизанцәа рыбжаҩык еилыҵны, ржьы маҿа-маҿа иааԥшуа, реимаажәқәа ракәзар, рҿы раҳаны акәын ишыҟаз.
Анхацәа ирзеизыргаз амаҭәа, иара уаҵәҟьа иршеит.
Амра хыҵны, ааигәа-сигәа ажәҩан иаҵататаз аԥҭа ҽыҭ хәымбабылқәа ирылҷҷаны иԥхон, апартизанцәа абри ақыта анынрыжьуаз.
Урҭ ирыццарц еизаз жәеизаҩык рыҟнытә, Зыхәба хәҩык ирхынҳәит: ҩыџьа зынӡагьы иҭаҳмадацәан, даҽа ҩыџьа — абџьар дыркра акәым, амцажәла аажәга ҳәа рыгәра ганы агәылара иушьҭытәа иҟамызт — ихәыҷқәан.
Ахәбатәи — анду Ирина ллакәқәа ирықәнагоу ахәшьара рызҭар зылшо ҳәа иԥхьаӡаз Мишка Софонов — Мишка «Ауасҭа» иакәын.
— Иареи сареи ҳаицәажәахьеит. Ара дааныжьтәуп — зегьы ишраҳауа «дыззынҳажьуа» ҳәаны, — Кузма Лихардов дааины, Зыхәба илымҳа дынҭахәыҭхәыҭит.
«Аԥсыӡкҩы иҩыза харантә дибоит, уигьы иҩызак дибазар акәхап», — ааигәахәт Даҭикәа, аха ақәҿимҭит.
— Иахьи ушьапы? — дҵааит Зыхәба, ихьылааӡа игылаз Мишка Софонов дизааигәахо.
— Ахы алоуп, аха акгьы исԥырхагаӡам, исҭаххар абаагәара сахыԥоит, — дааҳәцы-мцит уи.
— Уиас арахь! — иимгоз рышҟа инацәа наирххеит Даҭикәа, — ахы қәыцмӷӡам, аҵәы илоуҵар уҭахызар – зны уара иулоу улухроуп, — даахьаҳәын иҿынеихеит.
— Аҩыза акомандир, суҳәоит! — дӷьаҵәы-ӷьаҵәызшәа ҟаиҵан, дагьааиҿагьежьит, аха уаҳа дааҳәынгьы дихәамԥшит.
Адырҩауха апартизанцәа ԥхьеит, Ивенец ақалақь жәаверск реиҳа иацәыхарамкәа, аӡмахқәа зкәыршаны иҟаз адгьылбжьаха аҿы. Урҭ абас, уахык шаанӡа имыцәа-имтәа, аӷаҵәҟьагьы иҿагыланы имықәԥацызт: икараха иҟаз апартизанцәа, адгьылаҿы алаӡахагьы рамраӡакәа, рыбжьы гәыԥҵәагақәа еиҵыхәхәа, рыбла иааҭапапеит акәыбырқәа. Рыбжьы ҭганы иҵәуамзт акәымзар, ԥсрак ахьыҟалаз уҳәарын — аҟьеҩчеҩ ҳәа рылахьқәа ианрыслак, ашьа ҩадшылон. Аӡәы ишьа аӡәы иҿататан, аӡә илырхыз даҽаӡәы иларҵон акәыбры еихиаа ԥышәҵәызқәа.
Даҭикәа, жәаха боровикиаа ирҭаз амыркан харԥ ихы иакәыршаны ҿыцха даниагьы, ашшеи аԥхӡи рыла, ԥша кәармакгьы кылымшәауа ишьыхны ишәыз иблуз, аҽыҩҳәа аӡаӡ еиԥш иалырҟьаны акәын ишьа шааргоз.
Галиагьы, макьаназ аџьаџьахара иахьымӡацыз лцәа-ԥшқа, мацәаз-мацәаз иҩеилбаҳҭаа-ҩеилбаҳҭаа иргеит. Уи, апартизанцәа рымаҭәақәа лықәҳәҳәаны дрымҵәахыр, аԥсынкәақәа зышьҭоу аҽы еиԥш дшыҩуаз дынкаҳаны дыԥсуан.
— Ех, шәара, ан лыҷкәынцәа ԥшқақәа!—ашәи-қашьи реиԥш еилыхо еилаз апартизанцәа дырхыччон Лиошка. — Сара сеиԥш шәдақәа рдысны, шәшьа акәыбры рыцҳа акәым, шә-граммк зкуа ашприцҵәҟьа иазаамго иҭадыршәхьазар иабанӡашәзеиӷьыз... Аа, шәыԥши, сара сышҟа акгьы шықәымло, урҭ гаӡаӡам, ачарыци ачахәҵәи еилдыргартә иҟоуп.
Аиашаз, раԥхьатәи акәыбрқәа, рџыр-қьышә ҵәызқәа Лиошка иӡамҩа инадхыжәжәала ицазар акәхап, машәырнгьы, уаҳа акы иара ишҟа иқәломызт.
Ус, апартизанцәеи акәыбырқәеи ӡи-маҭи реиԥш ишеикәшоз, цәгьала иаадыршеит. Ашьыжь акәыбырқәа хәыҷык ихьаҵит, аха уеизгьы, маӡа ицҳауа ала еиԥш иаакылҟьаны, рхы дыдмырдырыр руамызт. Зылацәақәа ҭчаа абарбац зықәнаԥсазшәа еилбаҳҭаа иҟаз апартизанцәа, еихәаԥшны иччон, алаф рылеибахуан.
— Акәыбырқәа иашоуп — ҳара ҳампыҵахалаҩцәоуп, аиааира ргеит, рыдгьыл рызныжьны ҳхьаҵроуп, — иҳәеит Даҭикәа, реидарақәа разқәынҵа еицырхәхәа ианаагыла.
Апартизанцәа абри аҭыԥ еиуеиԥшымз ахьыӡқәа арҭеит, аха «Акәыбырқәа рыдгьылбжьаха» шахьӡыз иаанхеит, иара уажәыгьы усоуп ишашьҭоу.
Апартизанцәа Налибоктәи абна рхы ақәкны ишцац ицон. Ивенецтәи аихамҩа хәдаҟа иааныжьны, Камень ақалақь хәыҷы иналаԥшуа илаҵсын, шьыжьымҭанк, Звежинец ақыҭа амҵаны, ԥсара мацараны инашьҭыз абнаҿы иааԥшит.
Заа раԥхьаҟа идәықәырҵахьаз аԥшыхәцәеи дареи уаҟа еиқәшәараны иҟан. Аӡмахқәа ирхылҵуаз ахылҩа-ԥсылҩа акәу, иара ус анаҟәа хчылазу — ааԥынрак еиԥш анаҟәа хтәалан. Иара уи анаҟәагьы, абажә ӡылач иахылҵыз алҩа акәын изеиԥшраз.
Амра гылеижьҭегьы акрааҵуазаарын, ахҭыԥ еиԥш иҟаԥшь-кылчхәыхәӡа, абна иҩахык ажәҩан хәашьы иалубаауан уи. Иаха шаанӡа аныҟәара иаҿыз апартизанцәа, рыԥсы ааиҭаркын, какал ахьынӡаркуаз аԥшыхәцәагьы хынҳәит.
Урҭ иааргеит рҩызцәа ззыԥшӡамыз ажәабжь: Феликс Едмунд-иԥа Ӡержински иашьа гәакьа Казимири уи иԥҳәыс Лиуциеи рықәшәазаап ақыҭаҿы иахьнеиз. Казимир арҭ шпартизанцәаз анеиликаа, ирыхәашаз ажәабжьқәа акыр реиҳәеит, рҩызцәа зегьы рыманы, иара ишҟа имҩахыҵрацгьы дрыҳәеит.
Зыхәба идыруан ӡержинскиаа абри араион аҟны ишынхоз, хыхь-хыхьла акәзаргьы, урҭ ргәалаҟазаарақәагьы зеиԥшраз, аха асҵәҟьа иаарласны еиҿаҳауеит ҳәа дыҟамызт.
Уи, Иван Весницкии, Васили Иаковлеви, Леонид Хариташвилии, Кузма Лихардови, Иван Парфенчуки аашьҭихын уахь дцеит.
Ӡержиново ҳәа изышьҭоу аҳабла ианналагылоз, аԥсабара ҩ-каҭкны еиқәушәа акәын ишубоз: уажәраанӡа адунеи зегьы
зымпыҵакны ихчылаз анаҟә, ҵлакашәара аҟара аҽҩышьҭхны, амра ашәахәа ҩежьқәа азқәа иқәырԥхо ихтәалан. Уи алахыс, ҵыхәаԥҵәара амаӡамкәа иҵыкка инашьҭын аӡаӡа ԥҟышқәа зқәымбацыз акаршәра, аҭаҟәа-ҭаҿарақәа, абна иаҵәа.
Алегенда уаҩы Феликс Ӡержински ихәыҷра ахьихигаз аҳабла, иара ашьыжьтәи ашәаԥшь ахаҭа аиԥшҵәҟьа акәын ишыԥшӡаз. Апартизанцәа рхы наԥхьак-ааԥхьакуа акәымкәа, иаартны ӡержинскиаа рашҭа инҭалеит. Агәашә аҽы дырԥылеит уаҩы аукы, иааигны, ицламҳәа иацтәараны илашьҭыз ижакьа асал аиԥш иҵәырԥсаӡа.
Уи, иԥсшәаҳәара акәзааит, ишьаҿақәа реихгашьа акәзааит зегьы шәан, изан, иԥҟан, ибла-ҟәыш гәыҭбаақәагьы иара убасҵәҟьа иҭынчын, амшын иаҵәа агәы каз-казра ухыԥшылошәа иҵауалаӡа унырхыԥшылон.
— Сшәыҳәоит шәхы ахышәымбаарц! — иҳәеит уи, урҭ иажәақәагьы акасыш икылхны.
Казимир иԥҳәыс Лиуциа, қәрала иара иаҵкыс дшеиҵазгьы, акыр ажәцәа лыҟәнылахьан, аха ҳаракык, аамҭала зны абзиааӡара шлымаз удырратә лыхәда ҵҟәашаа, лнацәа-пақәа ҭхәаа-ҭхәаа.
Уи, аҳәынҭқарцәа рҭаазшәа ауп дреихырхәаны аԥсшәа шралҳәаз Даҭикәараа.
Рҩыџьегьы рхырҿы ианубаалон аибашьра анацәа ҭыԥқәа. Даҭикәа игәеиҭеит, абри ауаҩ ҭынч игәы шьаҟәаҟәала ишҭәыз. Егьа иҵәахырц иҽазикзаргьы, дыдраргамон, иааҟәымҵӡакәа илахьаҿы аҭрыс-ҭрысра иаҿыз ада иаҵәеи аџьуа аиԥш алеи-ҩеира иаҟәымҵуаз ихәда абаҩи.
Лиуциа иаҳа лхы ахылгозшәа ҟалҵон. Илҭаз асасцәа ишҵарадамыз анылдыр, ицәырылгеит алитература аӡбахә, нас уахьынтә диасит амузыкахь, ажәақәак рхырҳәааит аҟазара егьырҭ ахкқәагьы.
— Сеиҭеизшәа збоит, — лҳәеит Лиуциа, ахәхәа-хәхәаҳәа даақәыԥсычҳан. — Сгәы аҵыҭәа ақәлеит, схы акәтаӷь аиԥш ишаҟәеит...
— Ҳабџьар кнаҳҳар, ароиальқәа аҟармаш рыҟәнаҳхып, — Даҭикәа дааччашәа дҩагылан, асаркьа еиԥш уҽызнубаало игылаз ароиаль ахҩа ҩхьарҽны, иҟәашккараӡа иааԥшуаз, аклавишқәа лахьхьынӡа-ҩахьынӡа инапы нырхьишьит...
Абри аҽны, Зыхәба иҩызцәеи иареи, ӡержинскиаа рҟны рацәак инымхеит.
— Ҳахьышәҭаху ҳаҟоуп, — иҳәеит Казимир Едмунд-иԥа, Зыхәба инапы рӷәӷәаны иаанкыло.
— Ирласны ҳхабар жәбоит, — наҭеикит Даҭикәагьы.
1942 шықәса ааԥынтәи аԥхынтәи амзақәа рзы, аибашьра зегьы реиҳа амца анакуаз аамҭазы, Налибоктәи абнаҿы рҽеизырго иалагеит, аӷа иигаз атерриториаҿы инхаз, аха уи ианымшәаз апатриотцәа.
Уахь инеиуан, уажәраанӡа: Заславльтәи, Ӡержинсктәи, Столбцитәи, Ивенецтәи, Радошкевичитәи уҳәа, араионқәа рҿтәи абнақәа рҟны зҽеидкыланы иҟаз апартизанцәа ргәыԥқәеи ротриадқәеи.
Нҵәара зықәӡамыз уи абна дуӡӡеи иаҵаҵәахны иамаз аӡиақәеи, ауаҩы джьаны дыздызԥхьалоз, нас азараҟьа цыра еиԥш зҿы дааҭаршәны дылбааздоз аӡырчрақәеи, цәгьалаҵәҟьа иақәшәон, иагьанаалон апартизанцәа рстратегиа. Иахьа уажәраанӡа, урҭ апартизанцәа, излаз абнақәа рҟны ирылымшоз, ирзыҟамҵоз, абри абна ду аҟны иҟарҵар рылшон. Абри абна ду, даҽакала иуҳәозар — апартизанцәа рхан хьыҵәцара, еиднакылон рымчқәа, иарҭбаауан рымҽхак, иарманшәалон рнапхгара, ианаҭахугьы, ан-гәыблы леиԥш иагәыҵанаҳәҳәон, аб-гәымшәа иеиԥшгьы иахьчон.
Зыхәба ипартизанцәа, ӡержинскиаа рҟны ианықәҵ аҩымш рзы ахәылԥаз, Березини Ислочи аӡиасқәа ахьеилалаҵәҟьо иныҽԥынгылеит. Ислоч ааиуан ихшьшьыла, аҵааҵла шьапышқәа инрыбжьыс-аарыбжьысуа, зыбзиабаҩ раԥхьа иԥыло аҭыԥҳа леиԥш иԥхашьаԥхаҵо.
Березин зыцәцәымҭа иҭагылоу арԥыс ишьа еиԥш еилашуа, ацәқәырԥақәа атазчаз ҳәа еигәыдҵо, Ислоч иаԥыларц иццакуан. Иааилаҵәон аҩӡиаскгьы — арԥызбеи аҭыԥҳаи реиԥшҵәҟьа еизгәышьны. Нас, аӡәы еиҟәикәкәаар ҳәа ишәозшәа иԥыруан — Березин ауапа-хәылда аҳауаҿы иӡысуан, Ислоч ахцәгьы кьларуан — егьырҭ сыздыруам, аха, Даҭикәа ус акәын ахәлԥазтәи ашәаԥшь ишалибаауаз.
Маҷк иҩаскьан, Березингьы Ислочгьы хазы-хазы ирырит. Уи нахыс верск инеиаанӡа қыҭак, ма ҳаблак рԥылон, ауаа иаҳа
ирацәан, аԥшыхәцәа иҟарҵоз адырраҭарақәа изларҳәоз ала, анемеццәа уаҟа иаҳа иҿыкны иҟан.
Ожәшьҭа уахынла акәымзар, ас иаартны ҽынла ныҟәашьа амамызт. Зыхәба иҭахымызт абарҭ аҭыԥқәа рҿы аӷа иҿаҳар, дгәыҩ-ҿыҩны дҟарҵар, изызцоз абна заа илаԥшықәырҵар. Ус иагьыҟарҵеит — аамҭа акыр рцәыӡзаргьы, ӡаӡак рышьҭа анмырхалаӡакәа, лак ашыбжь мыргаӡакәа, Налибоктәи абна иазнеит.
Абна иалагеит, арахә ртәыҩа иарцәҳәхьаз ачықь хаԥарчқәа рыла. Ашаха амраӡакәа, урҭ зегьы рышьҭахьҟа инрыжьит апартизанцәа. Анаашоз, абӷанҷ мҩахәасҭа зҵагалаз абна лашьцара иныҵалт. Аштаб неиуан Хариташвили иотриад иашьҭагыланы.
Мра-бла зҭамԥхац аҩхаақәа ирҩызан амҩахәасҭа-па лакь-лакьуа избжьаланы инеиуаз абна аҭӡамцқәа. Уажәы, аӡәаӡәала еишьҭагыланы инеиуа апартизанцәа, омашәаҵәҟьа еилыӷрааны ауп ишубо. Убла хыркуеит: ииаҵәоу, ишьацԥштәылоу, иҷрыхәу аблузқәа, еиуеиԥшымкәа иӡаху акьаҿқәа, акительқәа, апилотка кьыбжытқәа, ахылԥа барҵа-хьынҳалақәа, ажәытә шлиапа ӷаӷақәа. Абарҭқәа зегьы ирылубаауеит Галиа лхы ныҵырҟьа излаҵаку акасы-еицарса ҟаԥшьы.
Игәышьҭыхгаха, игәамч-ҭаҵагаха иубоит, апартизанцәа рызқәа икыду рабџьарқәа: арӷза ҭыфаақәа згәылҳәа илагоу апулемиот дуқәа ргәыцәқәа, рыгьежьқәа, анапылатә пулемиотқәа, ҳара ҳавтомат диск гьежьқәа, атрофеитә автомат цлымҳәа кьаҳәқәа, аурыс шәақьқәа, атапанчақәа, агранатқәа...
Урҭ ирыҵоу ауаа ракәзар, рхырҿқәа азԥагьоуп, иӡрыжәуп, хәыцра-шәкы ирыҵаҵәахыуп, гәыӷрала иҭәуп...
Аколонна ахы, зыбжак ӡырчраны, зыбжак хбарсҭаны иҟаз дәык аҿы инкылсуеит. Адәы рацәакгьы идуум, егьирахь абна иланамышьҭыз амра ашәахәақәа зегьы рҽеизганы абраҟа рыҽкарԥсама угәахәратәа илашоуп. Апартизанцәагьы иргәамԥха-рыз акы рбазшәа рыблақәа ааиқәырҵеит, ргәырҽанӡамкәа алашара барақьаҭ ду ианналагыла.
Абри адәаҿы урҭ ирԥылеит, дара раԥхьаҟа идәықәырҵахьаз рыԥшыхәцәа зцыз гәыԥҩык аҽцәа. Урҭ Казаков иааишьҭыз ракәын. Ҽқәак макьаназ ргәамч шҭоу удырыртә аӷәра иацҳауа иахьгылаз икәашон, егьырҭ рҵыхәа ашьҭыхраҵәҟьагьы рылымшо, аарла амҵ аарҟәырцон. Аха урҭгьы егьырҭгьы неиҩымсрада, рԥырцәқәа апҟыз иаҵәеи аӡаҩа-шәҭы хыкқәеи рылаԥан, рҵыхәақәагьы, аҩныргә иафаз аҩымсаг еиԥш ихырқәаџны ихҵәан.
Ирықәтәаз апартизанцәа рыҵаҽырбон неиҩымсрыда зегьы рган иадыз ртапанчақәеи рыхәда ихшьыз рнемец автоматқәеи.
Абри аҽынгьы, абна агәы иаханы хәылбыҽханӡа ацара иаҿын. Ахәылԥазы, Казаков ипартизанцәа иманы дахьтәаз аҭыԥ аҿы инеит.
Казаков, Зыхәба иирдырит, иара иаԥхьа зпартизанцәа зманы уахь абнахь инеихьаз Степани Ивани Казанцеваа.
Зыхәба иҭоурых, ихы-иҵыхәа аҳәара иқәымшәеит, избан акәзар, уи уахь днеиаанӡа Казаков, иҩызцәа ирзеиҭеиҳәахьан, ирдыруан. Амала, Даҭикәа, Рубежевичетәи ахҭыс анырзеиҭеиҳәауаз Ҟубантәи аказак Иван Прокофи-иԥа Казанцев, дгылац изымдырӡакәа ԥшьшьала дҩагылан, иԥаҵа-хыш ақәҳә инацәа иакәыршо, иџьымшьқәа еихьыр-еиԥыр иҿаҵаны дизыӡҩруан.
— О це даа! — иҳәеит уи, Даҭикәа иажәабжь ҳәаны данаалга. — Абри ауп иан лкалҭ дыҵарцалеит захьӡугьы, — ибла-ԥыџьқәа ацԥхь рхылдды, адырҩегьх ԥшьшьала днатәеит.
Еижәлантәын заҵәык акәымзар, Ивангьы Степангьы излеиԥшыз зынӡагьы имаҷын, араҟоуп иагьахьеибадырыз — аӡәы Москва ду иалиааз, иааӡаз уаҩын, егьи — Ҟубантәи акаршәрақәа.
Зыхәба иажәабжь анеиҭеиҳәоз Степан Алексеи-иԥа, зыҵаҟа итәаз аԥса ашьапы, иармарахь ала ихы надҵашәа, инапқәа игәыҵаԥса дизыӡырҩуан. Уи, Даҭикәа иажәабжь игәы ишахәоз, лоунытә дшеилнархуаз уазҳәоз, аимхәыц зхыҳәҳәыла, инкыдхала-аакыдхало иԥшуаз ибла иаҵәақәа ракәын. Егьирахь — рарӷьарахь ала ииаҵәҟаҟараӡа ишьҭоу аӡиа аҟара дҭынчын.
Зыхәба ипартизанцәа иманы, Налибоктәи абнаҿы даннеи адырҩаҽны, инарҭбааны аилатәара мҩаԥыргеит. Аилатәара иалахәын ахгәыԥкгьы ркомандирцәа, урҭ, рхаҭыԥуаа, акомиссарцәа, аԥшыхәцәеи аԥжәацәеи ркомандирцәа уҳәа, ирацәаҩны. Уаҟа иалацәажәеит досу рымчқәа заҟароу, гәҭакыс ирымоу, рпартизанцәа ргәалаҟазара зеиԥшроу, уҳәа, акы аанмыжькәа, акы еицәымӡакәа.
Аҵыхәтәаны зегьы еиқәышаҳаҭны ргәыԥқәа еидырҵеит. Ҿыц еиҿыркааз апартизанцәа рбригада еиднакылт хышәҩык инареиҳаны, бџьарла еиқәных иҟаз ауаа. Уи абригада командирс дарҭеит — аҩбатәи аранг атехник-интендант Иван Прокофи-иԥа Казанцев, комиссарс дҟарҵеит Иван Пиотр-иԥа Казаков, аҟәша ҷыда аначальникс — Даҭикәа Кәыгә-иԥа Зыхәба, апарткомисиа амаӡаныҟәгаҩс — Степан Алексеи-иԥа Казанцев.
Даҭикәа инапы ианырҵаз аус шуадаҩыз, ус унадыххыланы аҭыԥ ишузықәымҵоз дацәымҩашьо идыруан. Аусутә рацәан: урҭ рылаԥш ааихмырсыӷьӡакәа аӷа игарнизонқәа ирхылаԥшлар акәын, еизгалатәын аӷацәа шаҟаҩы ыҟоу, абџьарс ирымоу, асолдаҭцәеи аофицерцәеи ргәы алаҟазаашьа зеиԥшроу. Иара абри, апартизанцәа имҩаԥыргараны иҟаз аибашьратә ԥшыхәра адагьы, ақалақьқәеи, ақыҭақәеи, аҳаблақәеи уҳәа; рыҟны иҳаны ирымазар акәын агентуратә-ԥшыхәратә каҭақәагьы.
Урҭ рыла еилыркаалар акәын: иарбан архәҭақәоу зыҟны аус рымоу, урҭ рномерқәа, рхыԥхьаӡара, аеродромқәеи, ашьҭаҵарҭақәеи, арратә усбарҭақәеи шаҟа ыҟоу, ахыхьчагатә ргыларақәа иахьырҿу... Насгьы иҵалатәын аӷа инапаҵаҟа иҟоу араионқәа рҿы аполитикатә-економикатә ҭагылазаашьа зеиԥшроу.
Зыхәба инапаҵаҟа иҟаз аԥшыхәцәа ирдыруазар акәын, аоккупантцәа ауаа шындырҵәоз, ишдырҳәуаз, зыԥсы зҭиз аԥсахцәа рыла антисоветтә организациқәеи архәҭақәеи шеиҿыркаауаз. Аԥшыхәцәа лаԥшхырԥа рзыҟарымҵалар акәын амҩадуқәеи аихамҩақәеи. Рыхәнацәак реиԥш ирдыруазарц рыхәҭан, урҭ амҩақәа рыла имҩаныргоз ауааи аидарақәеи закәыз, изызкыз, шаҟаҩы, ма шаҟа ыҟаз...
Аилатәара ишаалагаҵәҟьаз, Зыхәба иԥшыхәцәа ралԥшаара иҽазикит. Уи иалихит: Кузма Лихардов, Васили Иаковлев, Галиа Верховскаиа, Петиа Шалашников, Степан Чиж, Алексеи Угревич уҳәа, зегьы жәохәҩык рҟынӡа.
Апартизанцәа шьыжьы аахыс, тәамҩахә ҟамҵакәа, анышәтә ҩны хәыҷқәа рыҟаҵара иаҿын. Џьоукгьы, нахьхьи аӡиа анаҩс, иҟата-ҟатаӡа еилагылоу аԥсақәеи аҵааҵлақәеи хыҵәҵәаны, мара-мара иааганы ишьҭарҵоит; џьоукых, ԥаса ажәытә, аихамҩа ықәганы игазшәа, абна агәҭа иагәылсны ицо ахәызқәа, наҟгьы-ааҟгьы акылҵәаны, ақдеихаҟәақәа рыла аҭӡамцқәа хәынго, аҭуанқәа ҵҟьо, рхыбрақәа ҟарҵон.
Даҭикәа иалиԥшааз иԥшыхәцәа иманы, иҟаҵаны изылгахьаз нышәтә ҩнык дныҩналеит. Аҩны ашә ҟьаҟьаӡа ишаартызгьы, ҳаԥык уныҵалазшәа иҩнылашьцаа, анышәаӡеи амҿаӡеи рыфҩы ҩнышәшәа, идагәаӡа акәын ишыҟаз. Ҳусура ҳзаҟәихишь, иҳаиҳәаришь ҳәа игәыҩ-ҿыҩӡа ауп даргьы ишьҭаланы ишнеиз.
— Нас ишԥажәбои ҳанхамҩа ҿыц? — илаԥш цқьа еилнакаауа ианааҟала, дычча-ччо даарылаԥшит Даҭикәа.
— Еиӷьу узыԥшаауам, — наҭеикит зегьы раԥхьа Лихардов.
— Ахацәа руахәама, — лҳәеит Галиа, лыбжьы ныҵакшәа.
— Иҟалоит аҳәса руахәамагьы, аҩыза Верховскаиа, — ихы налықәикит Зыхәба, — зегь ҟалоит.
Галиа иџьашьаны, заб иқәцәҟьабжьы раԥхьаӡа изаҳаз ахәыҷ леиԥш, лыблақәа ҭырхаха Даҭикәа дҩаиҵаԥшит — уи абыржәада, абас официалла длыԥхьо лмаҳацызт — «Галиа, Галиа, Галочка», ҳәа акәын енагь дышлыԥхьоз. Иаргьы игәеиҭеит Галиа дшыҟалаз, аха длыхәламччеит.
— Иҟоуп шәара шәыҩнуҵҟа аԥышәа з.моу аԥшыхәцәа, — иаахҵәаны иажәа дналагеит Зыхәба, — аха иҟоуп уи аус зынӡагьы иззымдыруа, иззҿыцу аҩызцәагьы. Шәара зегьы, иахьа нахыс, апартизанцәа блас ирхоу, лымҳас ирымоу, гәыс ирызҭоу уаауп — шәара шәпартизан-ԥшыхәцәоуп. Шәаргьы саргьы агәрагара ду ҳарҭеит, ҳҩызцәа рыԥсы ҳнапы ианырҵеит. Аԥшыхәцәа еснагь аԥхьа игылазароуп. Иаҳҳәап, аҟәҟәаҳәа џьара иааиларҵеит — еилкаатәуп иҟалаз. Дарбан уи ҟазҵарц зыхәҭоу? Аԥшыхәҩ! Апартизанцәа аԥсреи аӡреи ирыбжьоуп — абар уажәы-ушьҭан рыхәцәқәа еибакны иааиҿагылараны иҟоуп — раԥхьа игыланы инеиуа дарбану? Аԥшыхәҩ! Аӷа иԥба ркит, уи ишьҭашәарыцо, — ихы-иҵыхәа деилкаатәуп — изылшарыда уи аус? Адырҩегьх аԥшыхәцәа...
Иарбан дҵоу аԥшыхәҩы имоу?! Изеицәааӡарызеи, аԥшыхәҩы иԥсҭазаара арахәыц иахьынҳалоуп: иаҭахуп агәымшәара, аилҟьара, афырхаҵара. Ожәшьҭа ҳхәыҷқәам, — Галиа дналыхәаԥшын, даалҿаччеит Даҭикәа.
Ларгьы лыблақәа разӡа иааҟалан, лхы лалырҟәит. Иагьа иҳәаргьы имаҷны иҳәазшәа игәы иабон, иҵегь, иҵегь реиҳәар, иҵегь ргәырҽаниҵар иҭахын. Акыргьы еидхалеит.
Анышәтә ҩны иҩнатәаз аҟәкыра хьынҭыџь ашьҭахь, ахәылԥазтәи аԥсабара ласкәантраӡа, аҭашәара зҽазызкуаз амра ашәахәақәеи урҭ шьыжьы аахыс идырҭәоз амзашеи рыфҩи ахшәшәауа акәын ишыҟаз.
Даҭикәа акыраамҭа дгыланы, амра зықәцә хнаблаауаз абна дахәаԥшуан. Нас, иавтомат ихәда иаахишьын, дыҵаланы иҿынеихеит. Уи шьҭыбжьы рацәала иҭәын: иҵыҩуан, амҿаӡа иардагәоз ахьархьи аихеи рышьҭыбжь, здақәа зылаԥҵәҵәа, зҽеихыршь ишьҭалоз аҵлақәа ркаҳабжь, алафҳәара, аччара, ахаҳә иақәшәоз абаҳақәа рҿыжбжьы, аҭәыз-чызҳәа адгьыл аӡа иқәҳауаз ақыдқәа рықьбжьы.
«Адацқәа аунажьҭуеит, аӷа изы ашәыр шҳамқәа зҿалараны иҟоу аҵла, — дназхәыцит Даҭикәа. — Ус еиԥш иҟоу аҵлақәа иахьа ирацәаны еихаҳатәуп, еиҵааӡатәуп... Уи ииклакь имҟәыҵаԥжәо, иҟырҟы илаҩслакь зегьы шҳамны иӷрашәо, дзықәгылалак иҵабго, дзықәтәалак дрыдҷабло иаҳзыҟаҵар, уаха абри амра зыԥсы ацҭашәараны иҟоу, уаҵәы иангылогьы рбарын, иаарласны, аб иҷкәын дигәыҵаиҳәҳәарын, ан лнапы лыргьежьрын, иихьаз абзиабара агәахәтәы наӡарын, имицызгьы ирын... Саргьы Владик инап хәыҷқәа сыхәда иакәшарын, Софиеи сареи ҳшеицәажәо, акараҳәа иааҳаршаларын, Ница исзыҵәахны илымоу аџьынџьыхәа снацхауа, сашьцәеи ҳгәылацәеи срылатәаны, шаҟа ныҳәаҿа скрыз!..» — дааҭгылан, хәыцрала ихыхәхәо иҭәыз иблақәа нархигеит, абарҭ зегьы рырласра знапы ианыз ауаа.
Урҭ аӡәгьы дгәарҭо иҟамызт — иаци иахьеи зылҩаҵә кахәхәа иҩоузыжьҭыз анхаҩ гәаҟ иеиԥш, ажәжәаҳәа зегьы русқәа ирҿын.
Даҭикәа дзызцоз аӡиа ахықәаҿы даннеи, иавтомат ахьибарҭаз џьара инкнеиҳан, имаҭәақәа ишәыхны аԥаҩ инықәиҵеит. Раԥхьа асырӡ, нас аԥхӡы идырӡыфахьаз ишьапы хәхәа ҭыԥсаақәа рыҵа арчыхә-чыхәуан дызлагылаз ашьац. Ус, ԥыҭраамҭак дгылан, игәи-игәи еилаԥшуа, нас, Мҷышь аӡыжьқәа руак агәы иаҵәа каз-казра дыхԥшылозшәа дааҟалан, дыԥаны, дыхиаало хланҵы дынҭалеит.
Абар иҵуазеи, абас иԥсҭаҵагоу ӡык ацәқәырԥақәа ицәаижьы иахьымсижьҭеи, инапы неиҵҳәа, ишиҭаху дымӡсацижьҭеи, зқәырха ҟаҵаны ажәҩан ҵаула даҵамԥшыциижьҭеи...
Акыр даныласкьа, дзышьцылаз Мҷышь ахаҳә шкәакәақәа рхаҭыԥан, абӷьыжә ҭабааи аторф аԥштәы змаз анышә еиқәаҵәеи илаԥш иааҵашәеит. Нас дымлаӡаӡакәа дааҳәын, аҵәыртҳәа дҩхәыҵҵәрааит. Аӡиа агәаҿыҵәҟьа днеихьан. Ус, уаҳа аҵа ишьапы ҭамыркьысӡакәа, зны жәҩаҭыхла дыӡсо, нас зқәырха ҟаҵаны дыхиаало, иҽирхьуан.
Адырҩегьх ибла иаахгылеит ишьхақәа ршьапы иаҵҩыр, иқыҭа Уаҭҳара агәы еиҩшаны инеиуа Мчышь иаҵәа, уи аӡҭачқәа, аԥшаҳәа, уаҟа ицзызҳаз иҩызцәа: Амтуан, Арзамеҭ, Симон...
Ус акыраамҭа иҽикәабон. Амра абна иавҵаланы, зынӡагьы аҽаӡеит, инаҿалаз аԥша хәыҷы иҿнаршәшәоз абӷьыц чымазақәа гьежьы-гьежьуа ишлеиуа, ицәа инахьысны, иԥеиԥеиуа аӡы рҽынхырԥсалон.
Даҭикәа цәгьашәа аӡы дарааԥсеит — уи ҭынчуп, ахра ҭакнаҳақәа ирыбжьажьу асыршәы-хәаршы аҟара, ижәпоуп ачернила аиԥш, уааигәа-сигәа ихыԥсалоу абӷьыцқәа уреиԥшха, аԥша нхыслар уаахԥаа уагаратәа ухиаалазар — еснагь ицқьоуп, аха аҵа ушьапы шынҭаслак, ачернила аԥштәы змоу аӡы иаҵәа, алҩақ-ршьшьы иеиԥшха иааҟалоит.
Есааира иԥсыдахоз ицәа-ижьы, аӡы хьанҭа ахо ианалага, дааҳәын, изқәала дынхиаалеит. Аӡиа иахыкәыршаз аҵааҵлақәа, лаламбатәык рбазшәа рбыӷьқәа неихьшьуа, рхы хырҳәҳәаны, аԥҟышԥсыӡ еиԥш инаҳәы-ааҳәуа ршьапаҿы зҽызкәабоз арԥыс ихәаԥшуан. Урҭ рыбжьара дыбжьԥшны иибоз ажәҩан, акалеи ҩежь зҭыршоу ар рқәаб акәын изеиԥшраз.
Ус, афлыка амҳаԥқәа реиԥш инапқәа хагаланы иааиҵшьуа, аԥаҩ дазааигәахон. Уажәшьҭа сааизаргьы сааит анигәахәуаз дааҳәит: усҟан ауп ианидырыз, абри аӡиа, егьирахь иамаз аграқәагьы азмырхакәа, ихәаршны ишыҟаз — ихьыдшьшьы аӡы иӡааиалаз аԥаҩ хәымсҭра аҽылак, аҵыхәҵад иақәу аҟәына еиԥш ахы ԥшьыркцаӡа, ахәда ҭҳәаны, абыз ҭхәаа-ҭхәаауа аҽырхианы иԥшын амаҭ.
Даҭикәа иааицәымӷхеит, аха иҟаиҵои — аа, абар иааигәаӡаны иааиҿагылеит. Агәхьаа имкӡазшәа ҟаиҵан, аӡы зылкәкәаны илеиуаз ижакьа инапы алшьуа, иҽааирԥагьеит, амаҭгьы аҽаҵамырхакәа ахәда иаҳагьы иҩҭнаҳәеит, шҳамла ипахәӡа иҭәыз аҟаԥцә ҳаҭ-ҳаҭон, абыз еимҿаԥа иахьыкәкәаны илеиуан аиод-ԥхасҭа аԥштәы змаз ахәшә-хәынгара.
«Ҳы, аҩсҭаа уихәхааит, «Аҵыбра зцәымӷу иԥынца иҭиаауеит», ҳәа уажәы ара уабасзаанагеи», — ааигәахәт Даҭикәа.
— Шьшь, шәшә, цыхь! — ӡыкгьы ҭҟьаны иара ашҟа аҿынаирхеит, аха амаҭ аухьаҵхуаз — уи аԥара аҽазырхианы, ахәда зынӡагьы иааиҵанархәачит.
Дшәаны дахьхьаҵызгьы ԥхашьо, ишьапқәагьы, инапқәагьы аус аадирун, ԥыҭк агәахьы днаскьаны, иҩахык аԥаҩ дыҩкыдыззалеит уи. Ишьапқәа иҟәымшәышәӡа абаара инылашьшьын, ихьшәашәаӡагьы иҩыҵра акы ныҵысны изқәа инықәлеит.
Зныкада деиҵамсӡакәа ауп уи аӡы далԥаны, аԥаҩ дышнақәԥалаз. Данаахьаҳә — ахы ԥсыӡак аӡы иалхәаа, аҽхыршәланы, аҩыза ахьыҟаз ашҟа илеиуан даҽа маҭык.
— Ҳаи, шәыҭра ԥжәама, шәцәа шәықәбааит! — иҳәеит уи ибжьы ҩҭыганы, џьара иагәыдсҵаша акы сԥыхьашәозар ҳәа, даамах-ԥсахит, аха дманшәаламхеит, иаргьы аԥаҩ икыдбааланы иаджьылаз ахәымсиҭра иналашьшьы ицеит.
Аԥшыхәцәа ркомандирк иаҳасабала, иахьа иҟаҵаны изылгаз анышәтә ҩын хәыҷқәа руакы имала ирҭеит Зыхәба. Аҭӡамцқәеи урҭ злаҟаҵаз ақыдқәеи макьаназ аӡы рылҵуан, ихьанҭан, иԥсырмаҷган иҩнатәаз аҳауагьы.
— Алиукс аиԥш иҟалоит, аҩыза акомандир, аибашьра ашьҭахьгьы ааныжьра шәзымгәаӷьуа... Уажәы маҷк ицәаакуп, аха абри сплита Чаиковски исимфониақәа аҳәо ианалагалак, аԥрақәа афырҭын ишамырбара иарбашт, аӡын иԥханы, аԥхын ихьшәашәаны... — ацәажәара даҟәыҵуамызт, аҳаша зҿатата, аплита иавагьежьуаз апартизан-печкаҟаҵаҩ.
Иара апечкагьы, аԥҳәыс аашьа лыҩнаргәы еиԥш анацәаҭыԥқәа анпыҟҟала, ихбаҟәӡа, Даҭикәа «икаруаҭ» ашьапаҿы игҿагылан.
— Шаҟа ԥхынреи, шаҟа ӡынреи ҳхаагап зугәахәуазеи абраҟа? — дҵааит Зыхәба, уи ииҳәоз игәы иааҵаххны.
— Седру, — даакәаӷ-ҽаӷит уи, — аибашьра иалагаанӡа ҳазлаҽхәоз ала, ожәшьҭа аӷа иҳаҭгәын амарч ықәиаахьазар акәын, арахь уԥшыр... седру анцәа иныс, иахысҳәаара акгьы сыздыруам... — аҳәынҵәа зхатата иҟаз инапы неиҟьан, ашәахь иҿынеихеит апартизан-ԥечкаҟаҵаҩ.
«Диашоуп абри. Агәыр аҵкьыс ааҵәа шаҟа идуузи, аха иҭаршәны иузыҵәахуам, — дхәыцуа даатәеит Даҭикәа, уи апартизан данца ашьҭахь. — Амала, усеиԥш иҟоу ахәыцра ҳара иахьа акгьы ҳнаҭом — слымҳа акьатрацә хуҵәеит, ожәшьҭа сыхгьы зысҭахузеи, наҟ ихҵәа ҳәа, инаганы иҳазимҵакуам, ҳаԥсадгьыл ахы иақәиҭаҳтәроуп, лабала иҳасыз, ақды шьҭыхны ҳисроуп... Амала, агәала змоу апартизанцәагьы ыҟазаап. Аллаҳ, аллаҳ, шаҟа усутә ыҟоузеи!..» — ашырҳәа дҩагылан дындәылҵит.
Аибашьра зегьы рзы еибашьроуп, аха аԥсабара иаҩызоуп, зегь лахьынҵак-лахьынҵак рнаҭоит. Иара Мишка Софонов — «Ауасҭа» ибиографиагьы даҽакала ахарҭәаара иаҿын: аибашьра ихьӡеит, иаҵәала иҵҟьаз ажәҩан еишьыли апҭека бымба еиԥш ипашә-хәымбабылӡа иҵаҟа ицәқәырԥоз аԥҭашқәеи рыбжьара. Уахынлатәи аԥыррахьтә ихынҳәны аеродромахь иаауан аборт-механик Мишка Софонов дызҭаз аҳаирплан. Арадисти аԥырҩи митәын иҟарҵоз, аха адгьыл рықәҿнаҭуамызт. Аҳаирплангьы
исааира илаҟәуа, ус, амҵәыжәҩақәа алҩа жәпа нархьыӡсан адгьыл гәакьа ккаӡа иазааимҟьеит. Уажәыгьы-уашьҭангьы Софонов дхәыцуеит, деиҭахәыцуеит, аха уинахыс иҟалақәаз зегьы аԥхыӡ еиԥш ауп ишигәалашәо. Раԥхьа, аҩсҭааџьқәыреи аиԥш иаарыкәыршаны аҳауа иалатҟәацуан абзыр-бзанхқәа, нас рҳаирплан балы-баҭо иаалахеит, даргьы зынӡа иарлашәит, знапы ҩыз дуқәа ашыҩ-шыҩ ҳәа ажәҩан иаҵызшьуаз апрожектор. Иара убасгьы игәалашәоит, агәалашәара мацара акәым, егьырҭ асахьақәа зегьы реиҳа ибла иххаланы иҟоуп, рҳаирплан зхы ақәк иааиуаз аӷа иистребитель еиқәаҵәа хәыҷқәа. Амцабз иҿаҷҷеит — уигьы игәалашәоит, ипарашиут дшазыҭрысызгьы ихашҭӡом. Нас нахыс зегь неилашьыхаа ицеит.
Аҩымш рыҽны ахәылԥазы, Уса аӡиас аԥшаҳәаҿы дааԥшит. Раԥхьа ажәҩан агәы ахы ақәшәазшәа икылчхәыхәӡа акәын аҭашәара иаҿыз амра, абна ӷар-ԥшар ишалибаауаз. Иара ажәҩангьы ҳаргьк иаҟаран, аҵлақәа — ҭәыцк. Мчыла иаахитыз ибла ҵаакәакәалақәа ирҷыдахаз иара иитәыз, иххәыцуаз маха-шьахак имамызт — зегьы аҵәымӷ ҩыз дуқәа рылаҵаны адгьыл иқәырҟацан. Иара адгьылгьы дацәҿыхар ҳәа ишәозшәа ауаргьала данҵаны агәадыҳәа дарҵысуан. Ихы гьежьуан, игәы хынҳәуан, илымҳақәа митәын иҟарҵоз. Деиҭацәеит...
...Дааԥшит, абыржәтәи иԥҳәыс Мариа Харченко лыҩнаҿы, уи лоуп аибашьра шыҟалазгьы иазҳәаз... Мариа, илышьҭагьежьуа илышьҭаз аԥсра дахәлаччо ауп Миша ишьапы дшықәлыргылаз. Ижәтәахы ылҩрын, ишьаргәацә ашәпара иақәшәаз ахы кәараҵаны, абаҩ иаԥырхагамхакәа ишнеиуаз ишьхәа иалҟьаны ицеит. Уи закәи, хәырбӷьыцкгьы аҿарымҵакәа ахала иӷьеит. Амала, аԥсман дзырҳәаз ижәтәахы ауп — егьа изырундазгьы дымцыркьуа ирзыҟамҵеит.
Миша Софонов ишьапы дықәгыло даныҟала, аӷа Москва днеины днадтәалахьан. Уахгьы-ҽынгьы хәыцрҭас имаз афронт, амшын ихыхәхәала ицо аӷба еиԥш есааира ицәыхарахон.
Уи раԥхьа, жәаха шықәса зхыҵуаз ӡӷаб хәыҷык дылхырҟьаны, немец гәагәыз дук ахуҳәа длеигӡеит, иавтоматгьы ихихт. Аӡӷаб афырхаҵара аалмырԥшыр, Миша хымԥада дыкнарҳауан...
Мишка «Ауасҭа» ҳәа, боровикиаа иӡбахә рхәо иҽыҟаиҵеит уи иаарласны. Дхәыҷы аахыс рыҩны аҟыгә-чыгә агмызт — иаб знапы ахьы аԥссоз уасҭан, иашьа еиҳабы дбондарын. Урҭ азанааҭқәа рыҩбагьы инапаҿы иааигоны ауп аррагьы дышцаз.
Мишка «Ауасҭа» Гьаргь ацқьа диҩызаны акәын аӷацәеи дызлаз ақыҭеи ихы шыдирбоз: иахьа хәлаанӡа «Аҵларкәыкә абажә ианамысуа ахы ахьуеит» шырҳәо еиԥш акы даслар акәын. Иҟаиҵон: ашәқәа, аԥенџьырқәа, ахьҵәҵәа иаҩызоу акадушкақәа, арбаӷь-ԥагьақәа наҟ-ааҟ зхы иқәгылоу амҿтәы каруаҭқәа, аҽуардын агьежьқәа, агәыблаақәа...
Уахынла — аҵх лашә зҽалак ачашәара иҭыҵуа ацгәы даҩызан: иԥымжәаз абомбақәеи абзарбзанхқәеи ирылхны иҟаиҵоз аминақәа иҩыҵрак аихамҩақәеи ацҳақәеи дреиҩаӡон, ашьҭаҵарҭақәа руасхыр ҵишәаауан, анемец «ҳамҭас» ииҭаз иавтомат ырмазеины амҩа икуан, рыжә «Маиа» злақәҿеиҳәалоз аныцә шахала ҩыџьаҟа аполицаицәагьы аҵх лашьца иалакнеиҳахьан.
Ажәытәӡа аахысгьы адыдра зыхҟьоз здыруаз маҷӡан, аха зегьы еиԥшны иаурмаҳахуаз — Миша аҵаҟатәи ашәала дааҩнашыланы, ихы ахчы аҿынӡа илеигаанӡа ақыҭақәа иаарылаҩуан: «иаха абасгьы-абасгьы, ҟалеит» ҳәа. Ҳәарас иаҭахузеи, иацырҵагәышьон, жәаҩык ишьызар — шәҩык рыхқәа хыҵәҵәаны аанда иахаирԥазшәа, аӡә дыкнеиҳазар — жәаҩык-жәаҩык иармарахьгьы, иарӷьарахьгьы иавакнаҳазшәа, шьҭаҵарҭак, ма цҳак ԥижәазар — аҳауа иалаиҵаз ашьҭаҵарҭақәеи ацҳақәеи уажәыгьы адгьыл ашҟа имхынҳәыцшәа. Гәыбӷанс ируҭозеи, урҭ ус ирҭахын.
Амала, нкылашьа-жәла змамыз анду Ирина лакәын. Миша Софонов исиужетқәа ирылхны иҟалҵоз алакәқәа ахаҳә ҩеиҟәжәа иргон.
— Мап, Анду Ирина, мап!—иҽхыршәааны даҿагылон Миша, критик-ҭҟьак иаҳасабала, — алакә зегь рыла ауаҩы инапы ԥзыртуа жанруп, аха алакәгьы заҳауа агәра игартә иҟаҵатәуп. Насгьы блакәқәа рҿы ауаа роуп фырхацәа хадақәас иҟоу, аха сара сгәанала, урҭ зыӡбахә бҳәо ахҭысқәа ҩысҭаа-мусхәык рыламкәа изыҟаломызт...
Анду Ирина акритика иаҳагьы дарӷәӷәон, даӡрыжәуан, лзыӡырҩцәа рхыԥхьаӡара есааира иацлон, лыхьыӡ-лыԥшагьы рқыҭа аҳәаақәа ирхыҵхьан...
Софонов иаха Лихардов диҭан. Уи Зыхәба иҟнытә иауит раԥхьатәи адҵа: Ӡержинсктәи аихамҩа аузел аҟны имҩаԥысуа ахҭысқәа зегьы разҳәалаша ауаҩы дыԥшааны дықәыргылатәын.
Лихардов данца нахыс, Миша уаҳа лацәааихьшь изыҟамҵеит. Днаҳәит, дааҳәит, иҭахын сааҭк иадамхаргьы иаахицәаар,
уаҵәы ибла ҭакәаҳа, ауаа ахьеизо дцәырымҵыр. Аха уаҳа умԥсит, ацәеи иареи ахҟа рыбжьазшәа имԥахь иқәломызт, иуада пахәӡа хәыцрала иҭәын, мчыла еихаирӷәӷәоз илацәақәа ихьуа ианалагалак иаахитуан, ихапапаны дызкыз ахәыцрақәа абгарымӡқәа реиԥш еилауаҭыруа алашьцара иалибаауан.
Нас, цәымӷас дышьҭызхыз ацәазы инапы иҟьан, ихәыцрақәа иҽриҭаӡеит: «Иузеф ида ԥсыхәа сымам, Иузеф, — дизхәцуан уи, аибашьра ҟалаанӡа аус ицызуаз, уажәы Ӡержинск ақалақь аҟны инхо Иузеф-Сантоцки. — Уи мҩакы сықәиҵароуп, уаҟа иҟоу аҭагылазаашьақәа уи иаҳа имдыруа дыҟам... Дсықәымшәаргьы ассир, ааԥын аахыс ихабар ҳәа акгьы смаҳацт. Усҟан снапы хырмҵәар ада ԥсыхәа ыҟам ҳәа даҿын. Уигьы аибашьра адамыӷа «ннаҵеит», — ижәтәахы ааишьшьит — илгәыгәӡа, ашьацма зықәшәаз ардәына еиԥш, еилаӷьаны иҟан.
Ԥшьшьала дҩагылан, зӡара ҩахыс ахыза зқәыхны, ираҳаҭӡа ивараҿы ицәаз иԥҳәыс дмырҿыхакәа, дшьапҵыркьакьо дындәылҵит. Рашҭа хыгьежьаа хәыҷы амза ашәахәала иҭәын. Аԥхьатә шьапқәа ыргьежьуа даагәыднакылт рла «Михасгьы». Аӡаӡа ушьҭа анылартә иканаҳәахьан, иҭынчран — агәыр умпыҵшәаны икашәар ашьҭыбжь уаҳаратәы.
Миша днеин ацамахәқәа рсахьа зынпыҟҟала ашәшьыра ицәыҵагылаз иҽыуардын ахәда ҩышьҭихит, агьежьқәа днарыс-аарысит, аҵа днаҵаԥшит — ахьҵәҵәа, амотор ақәгылам, акәымзар уаҳа акгьы агым. Нас, ргәыла аҭаҳмада Афанаси Иаким-иԥа имихыз аҽыуаара ахьҭагылаз ашҟа иҿынеихеит.
Софонов иҽыуардыни Афанаси Иаким-иԥа иҽы «Буиани» агәыри арахәыци реиԥш еиҵдан — Миша аҽы аниҭаху дымҵааӡакәа игон, иара Афанаси Иаким-иԥа аҽыуардын аниҭахугьы убасҵәҟьа ҟаиҵон. Амала, сыԥҳа илықәнагаз ахаҵа дылмоут ҳәа хәыцырҭас измоу аԥҳәыс дылҩызан Миша, иаахтны изҳәомызт акәымзар. «Буиани» иҽыуардыни шеиқәнамгоз ибон. Уи ҩажәихәба-ҽы рымч алан, ахәыц хабаа зыцрассы иҟаз ашьапы мадых, аихатәы шьаҟа ахы инықәнаргылар анышә иныҵаршьшьы иагон. Иагәаԥханы ианцоз, Миша иҽыуардын, аҵыхәа ашьаҭа иаҵатәоу аламҵ еиԥш акәын ишаԥхьаӡоз. Аха ианаагылагьы — ахәда ашәпара атрос ахаршәны атрактор аурхозаргьы иузеиҭагомызт. «Буиан» Миша шаҟантәы иԥсы иҿанаҵахьаз, дарԥхашьахьаз. Аха иарада Боровики ақыҭаҿы аҽы захьӡыз даҽа ԥстәык ыҟамызт.
Аибашьра ҟалаанӡа, аҽқәа арра ианыргоз, «Буиан» «Арра маҵуразы иаԥсам» ҳәа, ашәҟәы ацҵаны инрыжьит. Анемеццәа анааи — иара ахаҭа аӷа имчра иахамҵгылеит — ажьҭаашахақәа хәбаҟа ԥнаҵәҵәеит, кьатҩажәагьы азқәа иақәԥҵәҵәеит, патронак абылра рзымгәаӷьзар акәхап, рыԥсахы шеибакуаз наҟ иаԥырҵны ицеит...
Аҵх рацәакгьы имцацызт Софонов Ӡержинскҟа амҩа данықәлоз. Амҩа абжара еиҩишаанӡа, асаркьа еиԥш уҽызнубаалоз иуалырқәеи, икадушкақәеи, игәыблаақәеи амза ашәахәа рынҷчало дахьрыхәаԥшуаз игәы аздырҳауан. Аха, ашарԥыеҵәа абла цамцамуа дшынҭаԥшҵәҟьаз, амзагьы, адгьыли ажәҩани рцәа-ржьы инбжьалан иаакьаҭеит. Убриаҟара илашьцахеит, уажәраанӡа иҽызнибаалоз иулырқәеи икадушкақәеи ракәым, зхы зқәыжь, ацәа иалашьшьы дназго «Буианҵәҟьагьы» ибом.
Аха иаарласны аимыггара иалагеит. Абна иҵганы игаз амҩа днанысын, дықәԥақәсуа, ахаҳәрдды зныжьлаз аулица днанылт. Уи, аулица аҵкар иаваршәны акыраамҭа дцон. Ишеит. Ажәҩан ихыжьлаз аԥҭақәа реиԥш аԥсабарагьы еиқәыцәаак акәын ишыҟаз. Игон ашәқәа ркыдҟьабжьы, агәашәқәа рҿыжбжьы, ажәқәа рыхәаабжьы. Мишка ҳәсақәакгьы иԥылеит, аӡәы акадушка даҳәеит, егьи — ауалыр. Аха аџьармыкьаҿы рыхә шыҟоу сымбакәа исызшәыҭом иҳәан иримҭеит.
Уажәраанӡа, ақыҭақәа иармарахьгьы иарӷьарахьгьы иныжьуа дцозҭгьы, уажәы, ахыгәҳәа “Великое Село” ақыҭа дналагылт. Ақыҭа зынӡагьы иҿыхахьан. Агәҭаҵәҟьа ааҩишоны, илаԥш иааҵашәеит, аҽжьы иахыҵны аҭел иқәтәоу аҟәараанқәа реиԥш, еицырхәхәа игылаз аполицаицәа. «Аршра рылалааит, рҭаалымура сааҭ сышԥақәшәеи», — ааигәахәт Миша, иагьааицәымӷхеит, аха иикзи. «Буиангьы» аҽада лымҳацәқәа ақәжьны, аҵыхәа-шәпахырқәаџ абықҳәа азқәа иаақәыжьуа ахы рзыриаша инеиуеит.
— Ауалырқәа, акадушкақәа, агәыблаақәа, дарбан изҭаху, дарбан изхашҭыз, шәеиха арахь сара сышҟа, аџьлых, ашәлых, аҭәалых, зоурахкы шәҭаххалак, — аџьармыкь ԥҳәыс леиԥш акеҩ ааҭиргеит Софонов.
Аҳәсагьы иаразнак иааикәшеит, аха «Буиан» ауаагылахуа, авожқәа дрыхеит, тәрр иҳәеит, дылбааны аԥхьаҟа диасит, ахаҿыҩыз ду ишьышьит, аха амшын ихыззала ицоз аӷба ҟәараӷла изкырц иаҿыз диҩызахеит Миша. Ус, уаҳа изаанымкылаӡакәа, аҳәсақәа шеибарҿыжуаз, иара дшавагьежьуаз, инеин аполицаицәа аҭаалым ахьыруаз раԥхьаҵәҟьа, аа, абар апартизан дышәзаазгеит аҳәашашәа иззаӡа иаагылеит.
Ақәыџьма еиԥш дҩаԥаны ахәлымшәа ҭижәар моу имамызт, деилашуан, аха урҭқәа акгьы ихиҿы ианмырԥшкәа, деихаччо, аполицаицәа ишьҭахь нареиарханы, ахәҳахәҭра далагеит.
Аҳәса зегьы, акака рхы, кны игылан:
— Шаҟа, шаҟа?
— Аа, арахь, сара сышҟа.
— Аԥхьа иааиз сара соуп, — еибарҿыҿуан урҭ.
«Ишаашәхәо сымбари!» — игәы иааҭеикит Миша.
— Шәкы зкуа ауалыр ҩ-ԥуҭк аџьыка, акадушка — ԥуҭки бжаки, асаарақәа рҩынтәызна, — рыхәқәа рықәҵо иҿынеихеит уи.
Аҳәса ҩеилаӷызит, иҩныҵәаазгьы дубап. Иркыз ауалырқәеи, акадушкақәеи, асаарақәеи рнапы рблызшәа ашыр-сырҳәа иааурыжьит.
— Уара шаҟа ԥуҭ аџьыка уаԥсоуи? — лыблақәа ҭарпаӷьны, лызнапык ала лӡара кны, егьи лнапы ырмақаруа иара ишҟа лҿаалхеит аерман ҩымсаг аиԥш ихԥаԥырӡа иҟаз ԥҳәыс шьҭаӷачак.
— Ишәҭахымзар, ишышәҭаху, ажәлар ртауар ауп, сара сымацара иаустәху, — инапқәа ааихьишьит Миша, дцәыҵыԥшшәа ишьҭахьҟагьы днаԥшит.
Полицаи хаккалак деҩыхәа-еиҩыхәо иара ишҟа дааиуан.
— Абжьахәҳахәҭҩы!
— Апартизан!
Ҩыџьа аҳәса рыбжьы ҩарылҟьеит еилагылаз. Аха, ирҳәаз рҩызцәа ишранармышьаз ангәарҭа, уаҳа мҳәакәа рҽааныркылт урҭгьы.
— Иҟалеи ара? — ауалыр дҭацәажәозшәа ибжьы гәаҩаӡа иаагеит аполицаи еҩыхәа.
— Ихаҭа дырҭиуазар, ихә иаламшәашала дыхәҳахәҭыр иҭахуп, — наҭалкит знапы зырмақаруаз аԥҳәыс шьҭаӷача.
— Узусҭа уара? — дҵааит аполицаи, Миша дааидгылан.
— Сыхәҳахәҭҩуп. Ауаа ирҭаху рысҭоит, сара исҭаху азы, — иааҿахиҵәеит Софонов.
— Аконцлагер уҭахӡами?
— Мап!
— Иаарԥшы удокументқәа.
— Уажәаԥхьагьы иуҳәанда, — Миша, зыхәда хыфааӡа ишәыз анемец китель ӡара ҭаԥҵәа аџьыба дынҭаԥшын, қьаад бӷьыцк,
ааҭигеит. Уи иԥсы ахырҩааны ԥшьшьала иааиҵиртлан, аполицаи инииркит.
«Абри ақьаад шаҳаҭра ауеит, изцу, Михаил Иван-иԥа Софонов ахәҳахәҭра азин шимоу ала, уи аус аҟны аоккупациатә мчрагьы идгылаҩуп», — днаԥхьеит аполицаи еҩыхәа, Ивенецтәи абургомистр ибланк ианыз аҩыра. Иԥаҟь-ԥаҟьуаз ибла ҭхышаақәа ҩышьҭихын, зны ихааӡа Миша дҩеиҿаԥшит, нас инҭирлашьцаан:
— Шәусс иалоузеи аӡәы итәы ахә акәҵара, иара ишиҭаху иҭип, шәеимпы наҟ! — дҩеины аҳәса дҩарыглахәааит уи.
Сааҭбжак ашьҭахь, Софонов, Даҭикәа инапала иқәырҷҷа ииҩыз ақьаад бӷьыц иԥхаӡа игәы иадҵаны, иҟамчы ҩыз ду «Буиан» инахҟьо, Ӡержинскҟа игаз акаҭран улица ду даныланы днеиуан. Уи, иуалырқәеи исаарақәеи злыхзи ирыгзи шидыруаз еиԥш акәын ицыз ашәҟәыбӷьыц иагзгьы шидыруаз. Ааи, аполицаи еҩыхәа иеиԥш иҟоу аӡә иоуп акәымзар, зегьы иуздырбомызт уи. Ихы дахәалар акәын: иаацәыригеит ажәытә Белорусс-ашәа:
Будем лыко драти,
Будем лапти плести,
Будм деток годувати.
Ампышҭа ссақәа рыҵаԥжәжәошәа, аӡаӡа ԥҟышқкәа аулица иқәырҟьыцны ҩбаҟа машьынагьы ивсхьеит. Раԥхьатәи аидара — шьҭыхга машьына бырзентла иҭаҳәҳәаны иҟан. Аныҟәцаҩ, уи иҽыуардын шаагәеиҭаз, иааирҵәин дазиаша иҿааихеит. Иватәаз афицергьы иаргьы рыҿқәа раҳаны иччон, аа уажәы-уашьҭан, «Буианыжә» қарымҽан ажра иҭалеит, аҽыуардынгьы, акәыкәымдр иадгылоу ала аиԥш, агьежьқәа хаххала ажра инкыджьыланы илавҟьеит. Аҩбатәи амашьына хтын, азнаҵәҟьа асолдаҭцәа ақәтәан. Урҭ Миша рылаԥш дшааҵашәаз:
— Ее рус, капут, Москва, Москва, — рбыжьқәа иқәдырго иалагеит, иахьынӡарзааихҳәозгьы рыҿқәа еихҳәаны иччон. Изыхҟьаз иаргьы издыруам, аха абарҭ инеидибалаз асахьақәа зегьы реиҳа ихаҿы иаанхаз — днызҵаԥшыз рхаԥыцқәа роуп: аӡысаамҭа иампыҵркәкәааз аџьықәреилапҟьа ацқәа реиԥш акәын урҭ шеилаԥсаз — иртәыз, иртәымыз, абҩаш, ахьы, араӡны... Раԥхьаӡа ибла иаахгылеит иаб иааганы раанда иахаирԥаз аҽхыбаҩқәа, нас, амҿырҟәара еиԥш еилажьны иибахьаз ауаҩхыбаҩқәа:
рхагәҭа ашәакәа ықәтата, рхаԥыцқәа ыҵжәжәа, рлакыҵа ҭиқәа-ҵәаақәеи рԥынҵа хԥсаақәеи ахәа рҭапапа.
— Даабап ҳауа капут зыхьраны иҟоу! — иҳәеит Миша, амашьына ашьҭыбжь дақәгәыӷзар акәхап, ибжьгьы маҷк иҩҭганы.
Софонов дзызцоз иҩыза Иузеф Сантоцки, Ӡержинскии Каидановои рыбжьара иҟаз аџьармыкь азааигәараҵәҟьа дынхон, иара уа ааигәа акәын иахьыҟаз аихамҩа аузелгьы.
Амра аҽыртлаҵәҟьаны акашра иалагахьан, хәыцра дук амоушәа ахы ақәжьны, ихылҟәышь-хылҟәышьуа инеиуаз «Буиан» аџьармыкь агәашә ианынҭалоз. Иара Мишагьы, зхәыҷра аахыс аџьармыкь иалагылоу, иашьцылоу аӡәы иеиԥш акәын иҽыҟаҵаны дшыҟаз: аҽыуардын армарахь ала ихырҳәҳәаны иикыз ишьапқәа шьҭарҳәазо, аҵкыртҳәа ҿганла дынкажьцәо, иқьышәқәа ҭырқәацәааны иаушьҭӡаны дшәышәуан.
Аџьармыкь иалатәаз аҟышфҩы уеихәларчны узамшьрызеи, уи аҵкыс еицәан, зыхҭыԥқәа кылқәыршәааны иҟаз аблуз ҩазақәеи, ажәытә кадифа-ҟәардә шьапеи-харҳәқәеи, ачеиқәаҵәа иалхны иӡыз амгьал ԥшьыркцақәеи зҭиразы инеиз аџьармыкь ҳәсақәа рыҟаабжьи, зхы алада ирханы, анемец ԥҳәыс еимиаа иналгоз ашьышь заҵәы аҿыжбжьи.
Миша дышналагылаҵәҟьаз кадушкаки ҩ-гәыблааки иҭиит. Акадушка иаҭнихит зхахәы аныцәшашәа аҵдаз џьырсеи-иԥка еихьынҳалаки аваныза хәахәа аԥштәы змаз сапын ҽыҭки. Агәыблаақәа ирҭаз ауп зынӡа дзыргәырӷьаз — уаԥсҵәык агьаагымхо иикыз аџьыка акыраамҭа дахәаԥшуан. Уи зоурахкы уҭаххалак алан: антрацит ҽыҭқәа, ашьанҵа ԥҽыхақәа, ашьанҵеи иара аџьыкеи иреиԥшыз даҽа маден хыкқәакгьы. Аха, уеизгьы-уеизгьы уи аилазаараҿы аџьыка шеиҳаз уаҩы ибарта иҟан.
Софонов иџьыка ԥшьшьала ибз налшьны цырак иҿы инҭаиршәын, егьи иџьыба инҭаиԥсеит. Ахәыҷы-млашь ан лгәаҳәԥы шимцәцәара ицәацәауан уи аџьыка цыра. «Буиангьы», аӡага иақәшәаз абнацә еиԥш, ашыҩ-шыҩҳәа абыз ҭнаҳәон аӡәӡәага-мыӡәӡәага фыҩ-ҟырқәа зҭаланы илеиуаз аҩаршьҭра.
«Ауасҭа» изынханы имаз егьырҭгьы, асҵәҟьа хәыбзиала изымҭиргьы, аоккупациатә ԥарала иаарласны иԥыригар илшон, аха нас ақалақь алалашьа имамызт аахәацәа икәшаны ишгылаз, сара склиент ишҟа сцоит, иҳәан, «Буиангьы» иаргьы еиқәышаҳаҭны амҩа инықәлеит.
— Ауалырқәа, акадушкақәа, агәыблаақәа, дарбан раахәара зхашҭыз, аџьлых, ашәлых, аҭәалых, урҭ зыхәҳаз саркьарагьы
изыруеит! — адд заахаз аџь-ҵла еиԥш иргыдны еилагылаз аҩны хыбжа-ҿыбжақәа идагәаӡа ирыбжьыҩуан Миша ибжьы.
Аха иалоухи, иааидгылалак, имаӷра иҭакны иикыз аӡаӡ ҩыз ду нарылеиқшозшәа, инаидҟьон, џьоукы иԥсцәа-ибзацәа аӡәгьы дынмыжькәа ирцәҳауан, даҽа џьоукыхгьы ркьатеиах ԥҵәаны ииҳәоз иахыччон.
— Иузеф, дахьыҟоу бдыруазар, сан, Иузеф Сантоцки? — дҵааит Софонов сантоцкиаа зыҩназ аҩны данаадгыла, зыбжа ҿырбганы иҟаз ахаҳә барҵа иқәтәаз аҭакәажә ихы налықәикын.
— Дызусҭада? — лыбжьы еиҵахәхәа дҵааит аҭакәажә ԥыҭрак аамҭа анца ашьҭахь.
— Иузеф Сантоцки, — аҳақьым терапевт иԥа.
— Иузеф Сантоцки? — акыраамҭа лыхшыҩаҿы акы еиллырхуан аҭакәажә.
— Аа, Иузеф Сантоцки?! — игәы нҭгәырӷьааит Мишагьы.
— Мап, Иузеф ҳәа, аӡәгьы дсыздыруам. Дызҳақьымда, дызиузефда, мап сара аӡәгьы дсыздырӡауам, дыздыррацгьы сҭахӡам, усыдызцалазеи, аԥсыха зсумҭозеи?! — дыҩныҟаан, лыхгьы, лнапқәагьы, лшьапқәагьы дшынеибаку аҵысра далагеит аҭакәажә.
«Ҳаи сҿахы ԥжәандаз слыднамгалакәа», — ааигәахәт Софонов.
— Узышьҭада? — ишьҭахьҵәҟьа хаҵа бжьык геит.
Данааҳә, имаӷрақәа рыҩбагьы имаҟа иаавҵаҵаны, уаҩы ау дук дгылан. Омашәа иубаша, уи ауаҩ ифицер маҟа ҟьаҟьа, хә-кәакьк змаз аеҵәа цаӷь-цаӷьуа иақәгылан, ихәдагьы алеитенант еиҳабы ипетлицақәа аман. Миша ииҳәара иҿамшәо, иблақәа ԥаҟь-ԥаҟьуа дихәаԥшуан, егьи дааԥышәырччеит, ахәшәблы иаҵәа иаганы иҟаз ихы-иҿы зегьы агәкыра аақәыжжит.
– Иузеф?! — Миша иҩыза ишҟа шьаҿақәак ааҟаиҵеит.
– Ааи, Иузеф, Иузеф анапхҵәа, уажә ус ауп ишсыԥхьо, уанҵаауагьы убасоуп ушҵаалаша. Ари аҭакәажә амалагьы лхы еилаԥсан, уара дааилоугаӡеит. Лыԥҳа, лмоҭацәа хҩык, лхаҵа рбыҩҷацгьы лзеидымкыло абомба иӷәаԥсаны иагеит, — еишьҭаԥса-еишьҭаԥса ацәажәара даҿын Иузеф. — Сеилаҳәашьа омашәа иубозар акәхап? Есымша абас парад маҭәала сҽеиласҳәоит ахәшәтәырҭа сҭыҵиижьҭеи. Ожәшьҭа исзыруп зугәахәуеи, схы заҵәык ауп инхаз, ирҭахызаргьы ихырсааит. Уара уабаҳзаанагеи? Уаала арахь, уаала, — иаԥхьа дгыланы, ахы зықәшәаз ауарбажә амҵәыжәҩа еиԥш, ихьынааӡа иҿаз агәҭантәи ашә ашҟа иҿынеихеит.
Софонов, иуалырқәа руак иҭаз аш-макәан ааҭиган, «Буиан» ахбаз ду инҭарԥаны, Сантоцки днаишьҭалеит.
— Уцхыраара смоур смаҭәам, Иузеф, — дналагеит Миша рыҽхьакны ишаатәаҵәҟьаз.
— Акыр сумаҭәазар сыхиоуп, — наҭеикит Сантоцкигьы.
— Абраҟатәи аихамҩа аузел аҿы аус зуа, ибзианы издыруа, зыгәра уаҩы игаша аӡәы симоудароуп.
— Изакәи, ауасҭара уаҟәыҵны аԥшыхәрахь уиасма? — иҽыргызмалшәа, аха иаразнак агәадура шааилжжыз уаҩы ибартә дҵааит Иузеф.
— Рыҩбагьы! — наҭеикит Мишагьы имӡаӡакәа.
Сантоцки дҩагылан даалеи-ҩеит, нас, ишьҭахь Софонов иаирханы аҭӡамц днадгылан, акыраамҭа дхәыцуан!
— Дыҟоуп усеиԥш иҟоу ауаҩы, — иҳәеит ашырҳәа даақәгьежьны. — Чупецки ижәлоуп, сара ибзианы дыздыруеит, саби иареи ԥаса еиҩызцәан, аха уажәы еицәыхьшәашәахеит.
— Ирыхьи, ирзеимакырахеи? — днеиԥыҩланы дҵааит Миша.
— Саб афашистцәа ахьихәышәтәуа акәхап ирзеимакырахаз, — асаараҟа дышьҭаԥшуа, аҭак ныҟаиҵеит Иузеф.
— Егьигьы урҭ рымаҵ иуеит, аихамҩа ҳара ҳдәыӷбақәа еицырхәхәа иауқәху, — дҩагылеит Мишагьы. — Аха агәоуп аус злоу, Иузеф, агәы! Агәы аныҟала зегьы аус днаруеит. Ихыԥаӡам урҭ раарҳәра, ахрархәара, амала аус утәуп, афашизм азы згәы ашьа ҭыкәкәо рацәоуп.
— Саб итәы сыздыруам, — даақәыԥсычҳан днатәеит Иузеф.
— Уиацәажәарц уҽазукхьоу? — Мишагьы иҟәардә даахан дизааигәаӡаны даатәеит.
— Зны сҽазыскын, аха...
— Нас иуеиҳәеи?
— Сара сҳақьымуп, аҳақьым иуалԥшьа насыгӡоит иҳәеит.
— Зынтәи ацәажәара изхом, Иузеф, ҳазҭагылоу аамҭа бааԥсы иҿархха иҿанаҳәар алшоит ауаҩы игәы, ихшыҩ, инапқәа — аӡәы иԥсҭазаара дацәшәоит, даҽаӡәы ихшаз, иҭынхоу рыԥсҭазаара, урҭ унарыдххыланы излаҿаҳәоу азхык улаханы иузԥыртуам, хәыҷы-хәыҷы, умццакӡакәа иԥуртлароуп.
— Ҳы, хәыҷы-хәыҷы, умццакӡакәа, — ашырҳәа деиҭаҩаҵҟьоит Иузеф, — уара адунеи уқәзаарым, иумаҳаӡеи Ленинград шыргаз, Москва иакәшаны ишҭаркыз, иқәҳа Кавказҟа рхы рханы ишцо, ожәшьҭа инхеи, инха?! — Сантоцки иҿы ацәа ахыԥаны ицон, иуазыруан инапԥагәа хәыҷқәа.
— Уара аҵара змоу уаҩуп, Иузеф, ишԥаузымдыруеи абри Геббельс ипропаганда шакәу, — Миша днеин, Иузеф имаҟа ҟьаҟьа инапы навҵаҵаны ибла дыхԥшыло даагылт.
— Уааи адисскусиа ҳаҟәыҵп, Миша. Абри иубо схәамц акыр ихәарҭазар сеигӡом, — ихаҟынтә-ишьапаҟынӡа лаԥшыла иҽааимидеит Иузеф.
— Исыхәарҭоуп!
— Игнат Чупецки асааҭ ҩба рзы, ԥаса Раифо ахьыҟаз аҩны аҿаԥхьа игылоу акрыфарҭаҿы днеиуеит... Уахәаԥши ссааҭ, — Иузеф ихы леиҟьеит иаԥхьатәи ииқәа аџьыбахь.
Миша, ахцәкәакәын ианкны Иузеф иџьыба иааҭигаз Кировтәи асааҭ ԥаҟьа инахәаԥшит — жәаҩа ҟалахьан.
Миша иҩыза иҿы дандәылҵ ашьҭахьгьы, ақьырмыт ԥҽыхақәа днырхҟьашо, дынкыдгыла-аакыдгыло, аҭуџьар гызмал иеиԥш иажәа ԥаршеиқәа дырмеигӡаӡакәа дыхәҳахәҭуа акыраамҭа ақалақь далан. Салҵаанӡа исызхап ззигәахәуаз ааныжьны, егьырҭ иҭиит.
Ԥаса Раифо зыҩназ аҩны, уажәы, аԥшәмацәа ҿыцқәа еиддыргәагәалаз хәҳахәҭратә организациак ҩнан, иара уи аорганизациа акәын акрыфарҭагьы зтәыз.
Софонов, иҽыуардын акрыфарҭа аладахьшәа аҭаҳараҿы инаиргылан, иара, аихамҩа аузел агәашә иҭибаҳәаны иааиуаз аусуцәа дрылагыланы, акрыфарҭахь иҿынеихеит.
Ашә дшынхыҵҵәыҟьаз, илаԥш дааҵашәеит Иузеф: абуфет анаҩс акәакь игҿагылаз астол дахатәаны, ихы ларҟәны, иԥышә ӡааршьшьыла ауараш ажәра даҿын. Абуфеҭ ишьҭахь аиарханы, немец уараш-курышка ҩыз дук кны, диҿатәан акыр зықәрахь инеихьаз уаҩы еилаҭәахк.
Софонов урҭ имбаӡозшәа ҟаҵаны, абуфет днадгылан:
— Курышкак ауараш, — иҳәан изнацәак налирбеит иҵагылаз аԥҳәыс. Аԥҳәыс, аӡмах ихықәтәалоу адаӷь еиԥш, лҟәыԥцә ду аарҳаҭ-ҳаҭны акы лхәеит, аха Миша изеилымкааит. Нас зынӡагьы иҽааирхаан, аӡыцәа еиԥш зыхәда ҭҳәаны ауалыр иахагылаз акран ахы днас-насын, адырҩегьых изнацәак лирбеит.
Ҳбызшәа зузымдыруазеи ҳәа, акәхап лхы зыхлырҟьоз — дшуар-уаруаз акурышка рҭәны, аҟыгә хәа иаԥхьа иаақәлыргылеит. Миша акурышка иманы даақәгьежьын, иаҵшьӡаны дцыркьуа, Иузеф дахьибарҭаз дааины даатәеит. Уахьгьы дымԥшӡакәа, макьана зшәах хымбалацыз ауараш иԥышә наҵаиршьшьын, акурышка абжаҵәҟьа ыжәны инықәиргылоны, Иузеф иԥышәрчча
хааӡа иаацәыҵԥхеит, аха, зыбӷахы мырҵысӡакәа астолқәа ирыбыжьшьқьраа, афатәқәа знапы иқәыргыланы иааиуаз аӡӷаб қәыԥш хыршәац лышҟа иааиаиган дҩалыхәлаччеит. Ларгьы, ԥышәрчча ҟәандак арыцҳара алыжжуа лхы-лҿы иаақәылҵан, днаивсит.
— Аҭыԥҳа, сбыҳәоит, ауаа хархьқәагьы былаԥшхаа рхыбымбаарц! — налықәҿиҭит Софонов.
Уи иааихагылаз ахәыҭаҩ доурыс ӡӷабын. Қәрала жәаашықәса дреиҳамызт, аха, ажьхәага иаҿнахыз ашьақарҵәа еиԥш, деидҟьаԥсла, дцәышҟаҟараӡа акәын дшыҟаз.
— Сосискики, даҽа курышкак ауараши, — иҳәеит Мишка уи дҩалыҵаԥшын.
Иажәа ҩбамтәкәа, тәан хәашьшәа акы аҵаҭәаны сосиски хәаԥалақәак лыма дааин, иаԥхьа инықәлыргылеит.
Ааԥынтәи амра аԥхара иарҿыхаз ашьхымзаҭра иаҩызан акрыфарҭа: иуаҳауан аурыс бызшәа мчы, анемец бызшәа хыбжа-ҿыбжа, ажьакцафҩы зыхшәшәоз абуфетчица лаӷьыбжьы, ахәыҟаҵарҭахьтәи иааҩуаз ачанахқәа рыхәар-хәарбыжь, уажәы-уажә иҩнаҿыжуан, ахы зықәшәаз алажә еиԥшгьы иааиҵақыџь-қыџьуан апружина иааганы икыднаҟьоз ашә.
Иузеф дзыдтәалаз ауаҩ бырги иареи, рсосискиқәа иреигӡаны инырхыкәша-аархыкәшо, ркурышка хьанҭақәа нарҿакны ҿамҩақәак налбаадо, акыраамҭа акрыфара иаҿын.
— Игнат Иван-иԥа! — иҳәеит Иузеф, ихы ҩышьҭихын, уи усҟанҵәҟа, еидара хьанҭаӡак зыхәда иқәҵаны зроль зҳәоз актиор қәыԥш иакәын дзеиԥшраз.
Ауаҩ бырг ичабра ааҭиган, Иузеф иԥышәқәа ааирыцқьеит.
— Сара агитациа узызуеит ҳәа салагом, уи зынӡагьы имыцхәуп. Ҳазҭагылоу аамҭа зеиԥшроу убоит, ҳаԥсадгьыл, абри сара сеиԥш амахә-шьахә зегьы кыдырххаан, ахәдагьы аҳәызба аҵакны иркуп...
Ахшәаара иаҿыз ихы-иҿы аҩаӡара иаргәҵысҭаҿыҵәҟьа дак ҩынтәҟа иааҭрыс-ҭрысын, аџьыкхыш зхы иқәырҳәҳә иҿакыз икурышкагьы днаханы инықәиргылт Игнат Иван-иԥа.
— Афронт аҿы иҟоу ибаргәызеи, — ихы мацара дацәажәозшәа, иблақәа ааихмырсыӷьӡакәа, зшәах хбаланы, иҟәызгаӡа акәрышка иҭаҭәаз ауараш-ҩежь дӡааԥшыло иажәа неигӡон Иузеф, — ахы иқәшәозар — иаԥхьала иқәшәоит, дкаҳауазар — ԥхьала дкаҳауеит, иааиуа зхымҭоу дидыруеит, инаишьҭуагьы ззынаишьҭуа дидыруеит... Ҳара?! Ҳара, Игнат Иван-иԥа? — Сантоцки ихы ҩышьҭихын Чупецки днаиҿаԥшит, — ҩынҩажәа градус ашоура змоу ахәыҷ иеиԥш акәын иблақәа ҭыблааны ишцоз. — Ахацәа ршьуеит, аҳәса дыршәоит, аԥсахцәа ахәша иалартәаны ирымоуп.
Игнат Иван-иԥа иаргәҵысҭаҿы зҽыззеиқәымкуаз ада адырҩагьх иааҭрысҭрысит.
— Мап, уаҳа чҳашьа амам!..
— Ухы гызмалшәа иҟоу ужәҩахырқәа ирцәыхьанҭахазар, арласра мариаӡоуп, арԥыс, — наиаҭеикын адырҩегьх икурышка ахы аџьыкхыш нықәырҳәҳәны, еиҭааиҿеикит Чупецки.
— Узқәиҭым ахы ухагылазар аҵкыс, аблақәа ҭаҩа-ҿаӡа, ҟәраанршәага цәаҳас аанда иахарԥазар иаҳа еиӷьуп.
— Даҽа ҩ-курышкак, сыԥҳа! — инацәкьарақәа ҩба налирбеит Игнат Иван-иԥа, иаархагылаз ахәыҭаҩ ӡӷаб. — Иааркьаҿны! — ибжьы ныҵакӡаны, ихы Иузеф еиҭанаиқәикыхт.
Сантоцки, Софонов дахьтәаз ашҟа дцәыҵыԥшшәа деиҭанаԥшит.
Мишка урҭ зынӡагьы хьаас имаӡамызшәа иҽыҟаҵаны, ивара реиарха, аҩбатәи акурышка даҵашьшьы ажәра даҿын.
— Ҳақәԥароуп!
Ахәыҭаҩ акурышкақәа рҭәны иааганы иаақәлыргылеит. Чупецки иаргәҵысҭа ада ҩышьҭԥа-ҩышьҭԥан, иԥышә-шьада хыԥшшақәагьы ааиқәықыџь-қыџьит.
— Ҳақәԥароуп уҳәазма?! — идашнапы дуқәа рыла икурышка амаа еиларӷәӷәа икны иааидихалеит. — Уара сара, сара уара?
— Иҵегьы ыҟоуп!
— Иаҳцәыԥсхьоугьы?!
— Мап, аӷа зыҽизымҭаз, аԥсрагьы згәы иҭам!
— Исзеилкаауам.
— Иаарласны еилукаарц уҟоуп. Амала, уцхыраара ҳҭахуп, Игнат Иван-иԥа, аҳауеиԥшҵәҟьа иаҳҭахуп,— иныҳәаҿа ижәуазшәа ҟаҵаны, иккрышка амгәацәа иҩаниҟьан, иара итәы ааиҿеикит Иузеф.
Алыцәҳа реиԥш еицырхашьшьы, рбыжьқәа рхарззала иааҩнашылаз анемец солдаҭцәа, џьоукы адахҭа иаадибаҳәалеит, егьырҭ анемец ԥҳәыс гәагәзи ахәы рызҭоз аурыс ӡӷаб хыршәаци иаархапапеит.
— Аҟарулцәа рсмена рыԥсахит, ожәшьҭа ацара иаамҭоуп, — иҳәан Игнат Иван-иԥа, аоккупациатә ԥарақәак астол инықәыԥсаны, ашәахь иҿынеихеит.
— Нас? — дҵааит Иузеф, атыӷь-тыӷь зҩназ акакал-кырҭа ишаадәылҵҵәҟьаз.
— Уаха асааҭ жәаба рзы, ақалакь налҵ ахәаҿы! — уи уаҳа дхьамԥшӡакәа, ауаа рхы рықәыжь изҭалоз аихамҩа аузел агәашәқәа рышҟа иҿынеихеит.
Сантоцки данаахьаҳә, Софонов днаиҿаԥшит. Уи иқьышәқәа рбзо дааиуан.
— Оо, шаҟа ԥхынра, шаҟа ӡынра! — Иузеф инапқәа рџаџаӡа изеиҵымхгәышьеит акәымзар, дӷьаҵәы-ӷьаҵәуа Мишка днеиԥынххылеит...
Ашықәс аамҭақәа зегьы дара рхатәы фҩы рхуп. Урҭ афыҩқәа, аԥынҵақәа зегьы реиҳа апартизан иԥынҵа еилнакаауеит. Уи, аӡын, асы еиҵарҟәаҟәеи аҵаа хәымӷи рыфҩы ахикаауеит; ааԥынраз — аидара хьшәашәа иаҵыҵыз адгьыл ақәыԥсычҳара иахылҵыз афыҩқәа дышрылагылоу, илаҳа-лаҳауа рҿаархоит абыӷь-ҿеи ашәҭқәеи рыфҩы; ишнеиуа — аԥсабара ахәшҭаарачашә афҩы нықәчуеит — абри аԥхынра апартизан имацара итәызар, иаҳҳәап, апартизан иҿы анԥхынроу, аӷа иҿы иӡынразар иабаргәузеи, аха иааг...
Аа, абар ожәшьҭа мызкы иазынаԥшуа иҵуеит апартизанцәа ахәышҭаара-чашәи амра ашәахәақәеи рыфҩы рмаҳацижьҭеи. Урҭ рхаҭыԥан, Налибоктәи абнаршәыра аҽылаӡа, апартизанцәа ирзааиуеит абыӷь ҩежьи аӡаӡа хьшәашәеи рыфҩы.
Аус руеит 1942 шықәса аҵыхәтәантәи амзақәа. Аӷа бааԥси ҳажәлари бӷарҵахьы еиҿагылоуп: афронт аҿы, абнаҿы, аҳауаҿы, аконцлагерқәа рҿы... Уажәаҟара Урыстәыла — Урыстәыла азырҳәо иҟалеижьҭеи фҩы-рацәа ахымлацызт. Аԥсабара иқәчуп; ашьафҩи, ацәббыл-фҩи, абаа-фҩи. Алҩеиқәара рхылҩыр иҩеиуеит: Бухенвальд, Маутхаузен, Аушвиц, Дахау, Освенциум, Биркенау уҳәа рҟны игылоу «аԥсцәаҳа ифабрикақәа», уи алҩаа хьанҭа ажәҩан ишаднакыло аиԥш ауп, ауаа ргәы иацыркәкәаны илеиуа ашьагьы адгьыл аҵашьшьы ишажәуа...
«Аҽы иазымиааиз акәадыр дасуан» шырҳәо еиԥш, аӷа афронт аҿы ишиҭаху имч анымхалак, итҟәаны имаз ауаа рышҟа аҟаҿыҳәа дыцҳауан: аџьаҳаным ԥечқәа ирҭаижьуан, ибылуан, газла ихәаҽны, ма аӡыршы рылаҭәаны инирҵәон.
Жәацы Зыхәба инаскьеигаз абду Филат иааигаз, Совинформбиуро аҵыхәтәантәи адырраҭарақәагьы ирҳәоит, афашистцәа ԥасақәа иреиԥшымкәа уажәы иаҳа амца акны ишыҟоу.
Даҭикәа игәы аҵанӡа џьара, Ерцахә ахы иқәԥсоу ашәахәакәа реиԥш, гәырӷьара хаак ааҭымҵӡакәа иҭоуп.
Иарбану, мшәан, абри ҳәа, данхәыцлак, аҳаҷаҳәа иааигәалашәоит, Совинформбиуро аҵыхәтәаны иҟанаҵаз адырраҭарақәа. Ашырҳәа иаацәыригоит Маргарита Масиукова иаалышьҭыз абӷьыцқәа. Урҭ анбанкгьы аабжьамыжькәа ҿырҳәала ишиҵахьоугьы, иаахиртлоит иаразнак ҩ-гәахәарак: акы — иану, иҩбахаз — излаҩз анапы.
«Ноиабр мза 19 ацәыҵлашамҭазы, — агәыӷреи агәырӷьареи рыла ихыхәхәо иҭәу иблақәа рыхго иҿылеихон Даҭикәа ацәаҳәа гәакьақәа, — асааҭ бжьбеи ҩажәижәаба минуҭи рҟны инеихьаны, асовет артиллериа, аҭынчра ацәа иҭырӡыӡаауа идырҿыхеит Донтәи акаршәра. Алада-Амраҭашәарахьтәи Донтәи афронтқәа рыр азныкала ажәылара еицалагеит. Урҭ нызкыларц иалагаз аӷа дыргәыҵҳәаны, аԥхьатәи ихырӷәӷәарҭакәа ргеит, уа иаанымгылакәа ԥхьаҟагьы идәықәлеит...
Иара убас, Сталинградтәи афронт аҿтәи ар, агенерал А. И. Ериоменко инапхгарала, ноиабр мза ҩажәа рзы ашьыжь ажәылара иалагеит... Гитлераа, ҳар рынкыларазы, абџьарс ирымаз акагьы иамеигӡакәа, аҿагылара ӷәӷәа ҟарҵеит. Аха, ҳара ҳафронтқәа зегьы ажәылара ишаҿыц иаҿын... Аҩымш рзы, аӡиасқәа Дони Волгеи рыбжьара иҟаз аӷа ир ирхыкәшаны, амацәаз еиԥш иҭаркит...
Абас, ахфронтк рҿтәи ҳар, ӷәӷәала рҽеимаданы, рыжәҩа еибыҭаны, изҿагыланы изақәԥоз аӷа ибӷашшара ылаԥырҵәеит. Ирықәшангьы иҭаркит 22 дивизиа, егьырҭ хаз иҟаз архәҭакәа 160. Ажәакала, иахьа изыкәшаны иҭаку аӷа ир рхыԥхьаӡара наӡоит 330 нызқьҩык инареиҳаны...»
Иара аладагьы Маргарита имӡаӡакәа илҩуан ҳар ирықәымҿиақәаз, ихьамҵыр ада ԥсыхәа ахьырмоуз... Дара абарҭ ацәаҳәа еиқәаҵәақәа, ақәыцмӷы аиԥш ибла ишхкьакьалозгьы, зҽыҵәахны, уажәи-уажәи зхы изырдыруаз игәы аҟәандара аԥыжәара агон Даҭикәа.
Даҭикәа данҿыхагьы, иахатәи иԥхыӡ еилахәа-еилапашьақәа дрызхәыцуа маҷк аиарҭа иҽаалеикит. «Изакәытә ԥхыӡ ҿаасҭақәоузеи, мшәан, снапыршьышьуа сызлаз?! — раԥхьа, акылаара инкылакәрыз аҳәынаԥ аҵыхәа еиԥш, аарла зцәаара ибоз аԥхыӡқәа днарызхәыцит. Аха урҭ дара-дара еимадаӡамкәа, икәакәассаны акәын хадара злаз егьырҭ иԥхыӡқәа ишрылаԥсаз.
— Ҳкәасқьа еиларбганы, ҳашҭа цәаӷәаны?.. Чынчор ихы иқәыжь ҳашҭа ицәаӷәон, егьа насҳәандаз ибла ҩеиҵыхны дысҿамԥшит. Изакәытә гәырӷьараз илымаз сан — лара акыр-кыр ҳәа лыбжьы ныхҵа-аахҵо дыччон, Дыгә, ӷәара-пара ишьҭаз ҳаҩны ахыб дықәтәаны деиҵақьуа дҵәыуон... Шаҟа исҭахыз сани сашьцәеи аасгәыдыҳәҳәалар, ишәыҵалазеиҳәа сразҵаар, аха иабаҟоу, амри иеиԥш сшьапқәа еиҿашәан, исзеиҿыхуамызт, ҳгәашә снахысны шьаҿак сзыҟамҵеит... Нас амаҭқәа, амаҭқәа... Ҵыхәаԥҵәара рымамызт, рыбзқәа ҭхәаа-ҭхәаауа... Иабасыднагалаз, мшәан, саб, ажьи Луман изыҟаиҵаз аҳәызба?! Саныхәҷыз сыԥсы ауалахымз... Амала, аус асыруҵәҟьеит — урҭ амаҭаԥшьқәа, аҭырас ԥшқа еиԥш акәын атта-ттаҳәа рыхқәа шхысыҵәҵәоз. Софиеи, Владики, саҳәшьцәеи рхабарк џьара исымбеит... Ех, саб иҩны рыцҳа знызаҵәык, ԥаса аиԥш ҭаацәала ҳааилатәаны, ҳахәмаруа-ҳаччо ҳзыҟаларушь?» — Даҭикәа иқәыз атулуп ԥха наԥхьаршәны даақәтәеит. Адгьыл аҵаҟа аҳауа цәгьалаҵәҟьа ихьанҭан.
Уаҳа араҟа аагылара уадаҩын — дҩдәылҵын, харԥзаҵәы адәы даақәгылеит. Аҵла амахәқәа наԥхьаршә-ааԥхьаршәуа, ԥшыхәра ицошәа имццакӡакәа иааиуаз аԥша, есышьыжьтәи аԥшақәа иреиԥшымызт — уи иаҳа ихьшәашәан, иҿацан, иџьбаран. Заа иҿшәаз бӷьыцқәакгьы қәас-қәасуа аԥхьа игылан.
Абна дыҵаланы иҿынеихеит Зыхәба. Макьаназ, аӡаӡа-бырлыш цырақәа, изынҭәалаз абӷьқәа ирымашәызшәа икәеи-цеиуа ирхьынҳалан, џьаргьы акы нҿшәаны икашәомызт. Адгьыл акәзар, есыуаха иалнаҳәоз аԥхӡы, ожәшьҭа ихышхо иалагазаап, бзиа уӡырҩыр ушьапы аҵаҟа хырҷ-хырҷ быжьқәакгьы уаҳауан.
Аҿыхара иаҿын апартизанцәа рлагер: ана-ара адырԥарақәа рымгәацәа иаакылшәшәаны абна иааҵалоз апартизанцәа, џьоукы — аламаз ркуашәа ихышәҭ-ҵышәҭуа абаҩрҵәыра иалагон, даҽа џьоукых, ус ҵаҟатәи маҭәа-заҵә еибарҩны, уа ааигәа иҟаз аӡиахьы иҩуан. Даҭикәа, ишшапа-шшапаӡа еилагылаз аҵла шьапқәа дрыбжьибаауан апартизанцәа рбригада акомандир Иван Прокофи-иԥа Казанцев. Уи зҽеибыҭаны, еиқәных иаԥхьа игылаз апартизанцәа адҵа риҭон.
«Ишәарҭагәышьоуп, аха лыԥхала иааша!» — иҳәан гәаныла, инапала еиҵихыз аӡыхь ихы ақәкы иҿынеихеит. Ҩ-шьаҿакгьы ҟаимҵацкәа иаԥхьа иаацәырҵит еицырхәхәа иааиуаз гәыԥҩык апартизанцәа. Урҭ аҽгыла еиԥш игыланы, шьакәармак зықәкымыз рԥышәқәа абӷажә рықәтәа, ҳанкаҳаны ҳаԥсындаз ҳәа акәын ишааиуаз. Даҭикәа игәы нҭыԥсааит асакаса даннахәаԥш
— иааиваргалахьан. Зкомандир дгәазҭаз апартизанцәагьы рҽааныркылан, ԥшьшьала асакаса надыргылт.
Асакаса ианыз апартизан зегьынџьара дҿаҳәан, иаакылҳәҳәоз иблақәагьы еиқәыԥсан.
— Дхәуп, ӷәӷәала дхәуп, аҩыза акомандир, —ихәеит Бистров.
— Ҳара иҵаҳҵаз аминала.
— Аешелонгьы агеит, аха...
— Хара ацаха имаӡеит.
Аӡәи-аӡәи хеибарҭәаауа, иҟалаз ркомадир изеиҭарҳәон апартизанцәа.
Ихәыз иԥышә иаҵәақәа аақәац-қәацан, иблақәагьы ԥшьаала иаацәыҵрааит.
— Аӡы! — иҳәеит уи аарла иуаҳартә.
Апартизанцәа рҩыза ибла ахьхитыз, иҿы ахьцәажәаз еигәырӷьаны иааилагьежьит.
— Дыжәга, иԥышәқәа шәырцәаакла акәымзар, макьана аӡы ишәмыржәын, — инарыдиҵеит Зыхәба.
Ихәыз даныргагьы, рҭагылазаашьа уадаҩ дазхәыцуа акыр дгылан Даҭикәа.
«Ҳгоспиталь ыҟам, ҳақьым дҳамам, ахәра инаҿаҳҭәо аиодҵәҟьа ҳазцәыргом. Шаҟа ус, шаҟа қәԥара, шаҟа уадаҩра цәыҵатәаны иҳазԥшузеи!» — абас дышхәыцуаз, аӡыхь дныҽԥынгылеит.
Умшәан, зегьы бзиахоит аҳәашашәа, адгьыл ацәа иалҵны, ахьыр-хьыр хәа ихәлаччо иҩеиуан аӡыхь.
Раԥхьа абри аӡыхь аниба, зхәыҷы дызцәыӡны дзыԥшааз ан лаҟара дгәырӷьеит Даҭикәа. Иара аӡыхьгьы, напы мцқьак скьысыр сҭамбозар хәа ҭоуба аухьоушәа, иақәжьыз ашьац хәымбыҭәра аҽылаӡа, зны-зынла ахы ҩкылрҳәҳәаны, нас адырҩегь инцәыҵало аҩеира иаҿын.
Даҭикәа усҟан ажәжәаҳәа днахалан, маҿак ажәпара зманы иаҿажьыз ашьац ҩақәҳәаны, иԥхьарҵәа зымҩа инкыдижьлеит. Зҿы хтыз аӡыхь иҵаулаӡаны иқәыԥсычҳан, ишьҭыԥаны, адунеи азырбаз аԥшәма иҩигәыдхахалеит. Иаргьы дазгәышьны, аҽыҩҳәа ишьамхқәа наирсын, инапқәа рџаџаӡа иҽынахаижьит. Згәы аҭҳара-аҭҳара еисуаз аӡыхь шьҭыԥон, ишьҭыԥон — иаҭахын, идуӡӡаны иҭабуп, уара узы адгьыл ацәа салҵит, иахьа нахыс уара узоуп изеисуа сгәы ҳәа ианаҳәарц аҭахушәа.
Иагьианаҳәеит: зны иԥышәқәа рҿынӡа иҩаӡан аҽиларҵәаны дгәыднакылеит, нас ихьшәашәа-гәыҟаҵагаха, ихахәыц инаркны ишьаргәыҵа аҿынӡа дааимнадеит.
Аа, ассир — рыҩны авараҿыҵәҟьа, ахаҳә шкәакәақәа знацәа иахаргьежьуа, иҵхәраа иааиуа аӡыхь ахаҭаҵәҟьа: ахьшәашәашьа, агьама, аласышьа, ахәыҭ-хәыҭбжьы, ақьиара...
Даҭикәа даханы илбааидоит, иара дацәцар ҳәа ишәаны, амаҷар еиԥш ачаҭаҳәа еилашуа ихаланы иԥышәқәа арчыхәчыхәуеит, аӡҭабаақәа згьама бжьырххьоу иҿыҵа арԥсаҳәоит. Ус акыраамҭа, ажәҩан агәахьытә илыбааны, зымҵәыжәшақәа еиҵҳәа ашьха ӡыхь иныҽԥынтәалаз ашьауардын еиԥш иҽирхьуан Даҭикәа. Нас, ажьы ахьыр ҳәа дшәозшәа дахӡыӡаауа, иаакәыршаны ижит, дцан, ихаҳәхарц рацәак згымыз асыпсақәа ааганы аҭӡамцқәа иркыдҵа ичаԥеит, консерв банка хырҟалакгьы ахәҵәы ҩызӡа иаҭаны инхиршәлеит.
«Азыхәба иӡыхь» ҳәа ахьӡырҵеит апартизанцәа. Насгьы иаақәшәалак, ишабалак иҭтаны игар ҟаломызт: рхи рыхәшәи реиԥш еигӡаны иржәуан, рабџьарқәа раҟара ҳаҭыргьы ақәырҵон.
Даҭикәа иахьагьы, ахаҳә сса хәыҷқәа еилырхуа, иҵхәраа хыгәҵә иҩеиуаз иӡыхь акыраамҭа дыҽԥынтәалан, ибанка хырҟала азнагьы ижәит, нас иацрыҵны илеиуаз аӡышьҭраҿы иҿы иӡәӡәан, инышәтә ҩын хәыҷы ашҟа даахынҳәит...
Адҵа зҭаны иишьҭыз аԥшыхәцәа еихышәшәа-еиԥышәшәа ахынҳәра иаҿын. Дхынҳәит Миша Софоновгьы.
— Ууалыркәеи угәыблаақәеи уҭиу? — дҵааит Зыхәба дԥышәырччо.
— Ршьапы иқәмырсӡакәа, аҩыза акомандир. Аа ирыҭнысхызгьы, — иџьыба дынҭалан, уаԥсҵәык азна аџьыка ааҭганы астол инықәиԥсеит Софонов.
— Аӡын ҵыҵындра! Аферым, ибзианы ухәҳахәҭызаап! — Даҭикәа, иаԥхьа иқәыз аџьыка еилатата, реиҳа иҟәашыз цыра-ԥшьыркцак аалихын, иҿы иааҭаиршәит. — Егьирахь?
— Егьирахьгьы ҳусқәа цәгьам, — Софонов иҽырманшәаланы даатәан, днызхысыз-даазхысыз акакала изеиҭаҳәо иҿылеихеит.
— Уи, игәра угартә дыҟоу? — дҵааит Зыхәба, Иузеф Сантоцки иӡбахә аҿынӡа данлеи.
— Схы агәра шысымгара! Дыбжагәышьоуп акәымзар илшашагьы рацәан... — Софонов дааҭгыланы, Сантоцки ихы-иҵыхәа Зыхәба изеиҭеиҳәон, иаргьы даԥырхагамхаӡакәа ҭынч дтәаны дшизыӡырҩуаз, иаб иӡбахә аҿы даннеи дааҭрысит, иқьышәгьы акы аақәыхх-аақәыххын, аха имҳәакәа иҽааникылеит.
Миша иажәа неигӡон:
— Раԥхьа, ани аихамҩа аузелаҿы иаҳҭахыз ауаҩ Иузеф дизыскит. Аԥхӡы анрылеибах ашьҭахь ауп ҳахҩыкгьы ҳанеиқәшәаз. Ҳаиқәшәеит ақалақь налҵ. Сара саниба дкәаҷалакны дааҳампыҵахеит. Аха, иаҳцәыԥсхьоу ҳарнықәит, аԥсаҵла иалатәаны ҳхаҿы иҷыжь-ҷыжьуаз арашәыгақәа шаҳаҭцәас иҟаҳҵеит, бзиарамзар цәгьарак ҳгәы иҭакны ҳшимыԥхьоз ала. Аҵыхәтәаны дагьазаагеит. Абарҭ зегьы ҳшыҟоу дыҟазаап: игәы амца шҭоу иблақәа ирхубаалоит, аӷа дибаны дшаанымхо, рацәак ацәажәара шиҭахымзгьы, иҿы ҩеихихаанӡа иудыруеит. Ажәагьы ҳаиҭеит, иара аус ахьиуа аихамҩа аузел аҟнытә иаҳҭаху, насгьы ианаҳҭаху аамҭа иахымгакәа ишҳаиҭо ала...
— Игнат Иван-иԥа Чупецки? — дҵааит Зыхәба адырҩегьых.
— Ааи, Игнат Иван-иԥа Чупецки, дбелоруссуп, уаҟа дынхоит, аихамҩаҿы аус иуеижьҭеи ҩажәа шықәса ҵуеит, иара ҩынҩажәа шықәса дырҭагылоуп, дҭаацәароуп... — адырҩегьых иааркьаҿны еиҭеиҳәеит Софонов, рыԥшыхәҩ ҿыц ибиографиа.
Уи ашьҭахь Даҭикәа, ицламҳәа инапы аҵаргәаны дхәацуа акыраамҭа дтәан.
— Ибзиоуп, ишьахәуп, афырхаҵа!.. Софонов дихәамԥшӡакәа даацәажәеит. — Ишсоуҳәара, — нас даалҟьан дааиҿаԥшит, — Иузеф Сантоцки иаб дҳақьымуп уҳәазма?
– Ааи, дҳақьымуп, аҳақьым – терапевт, аус иуеижьҭегьы акрааҵуеит, — наҭеикит Софонов.
— Уажәы?
— Уажәы Ӡержинсктәи араионтә хәшәтәырҭаҟны орденаторс аус иуеит.
— Афашистцәа ихәшәтәуеит?
— Даазықәшәаз. «Сара сҳақьымуп, аҳакьым иуалԥшьа насыгӡоит» ҳәа, иеиҳәеит иҷкәыни иареи ажәа анеимарк.
— Чупецкии ҳареи цҳас иҳабжьоу уара уоуп. Уи ҳара дышҳамадоу здыруа хҩык ҳауп. Сара, уара, Иузеф Сантоцки. Ҳахҩык иаҳхымсроуп, ҭынч-ҭынч дналагеит Зыхәба. — Ҳахҩык иаҳхымсроуп, — еиҭеиҳәахт уи. — Ожәшьҭа шәара шәыбжьара Сантоцкигьы дбыжьшәоит. Излалшо ала Сантоцки ихаршҭтәуп Чупецкии ҳареи ҳшеимадоу. Уи игәра аамго акәым, аха ҩыџьа ирхысыз амаӡа абжакы аргамахоит, — абра данааи Даҭикәа адырҩгьх иҽааникылт, усеилыргаҩыс архәҭаҿы даныҟаз ишыҟаиҵалацыз еиԥш, жәацы, Маргарита изаалҭиз акрандашь илахь иаларкьакьо, маҷк дхәыцуан. — Иузеф Сантоцки даҽаџьара ҳхы даҳархәароуп, — икрандашь ахы лықәикшан дагьыҩагылт уи.
Софоновгьы ашырҳәа дҩаҵҟьеит.
— Иаб иҟны. Аҳақьым дҳамамзар ҳахәшәым, ачымазара-ахымазара (ахәцәа шыҟаз имҳәеит Даҭикәа). — Иҷкәын ида аӡәыр димоума?
— Мап, уаҳа адунеи уаҩ дизықәӡам.
— Напы илактәуп. Уара ухы зынӡагьы иумырбан, иҷкәын ила мацара. Дымццакааит, дацрамлааит, зыԥсы иацәшәаз зегьы ӷацәаны, ԥсахцәаны иҳаԥхьаӡо ҳалагар ҳзаралхоит. Ишәхашәмыршҭын — аԥсра аӡәгьы иҭахӡам, иара убас аԥсадгьыл аԥсахрагьы. Аха, ауаҩы дшақәшәо еиԥш... Уигьы, раԥхьа игәы шыҟоу еилкаатәуп, нас ԥшьшьала илымҳа иҭаҳәатәуп, аус ахьиуа аиҳа иԥсадгьылаз дахьхәарҭоу аҭыԥқәа шыҟоу. Иҟалап ҳара абраҟа ачашкәакәа ҳзиҿамҵар, ашьылҭа ԥха даҳзыламыриар аха, аԥсадгьыл ашьа аҵкьаса аӷәаӡа ианықәиоу, ахәеи аӡи рыда акагьы анамам иара ахьаа ҳаргьы иаҳхьаазароуп, аџьабаа ҳџьабаазароуп. Аҳақьым иеиԥш, иара ҳаргьы, иҳамаз азанааҭқәа рҿаԥхьа уалԥшьак-уалԥшьак ҳадуп. Аха, аҳақьым Сантоцки идыруазааит, хазы-хазы иҳамоу ҳуалԥшьақәа ирҷыданы — ҳазегь еицаҳзеиԥшу уалԥшьа дуӡӡакгьы шҳамоу — аԥсадгьыл абзиабара!.. Иҷкәыни иареи еиужь, инапаҿы дааиуазар, арахь данаауа иааигаша иара идыруеит, рҩыџьегьы унараԥызаны абнахь иаҳзаага — уи хаала, иамуазар — мчыла, амала, иара уигьы, иҷкәын ибз ала, игәаԥхарала ауп ишыҟаҵатәу...
Налибоктәи абнаршәыреи уи зқьышықәсала иаҵаҵәах иамоу аӡиақәеи рыгәҭаҿы ииз, апартизанцәа рбригада аҟәша ҷыда, ацәаакыра ԥсыхәша иақәшәаз аҵиаа еиԥш, итәырԥсаны адацқәа роужьра иаҿын. Аԥшыхәцәа цон адҵақәа рыманы, иаауан аҩызцәа бзиақәа рҳаны.
Иван Казанцев командирс дызмаз апартизанцәа рбригада аӡбахә уажәраанӡа издыруаз маҷызҭгьы, уажәы, анду Ирина леиԥш алакәқәа рсиужет иашьҭоу ауаа рзы итеманы, аӷа изы икьыба жьымдырны аҟалара иаҿын. Уи блас иахоу, лымҳас иамоу аҟәша ҷыдеи иара афырхаҵарақәеи рыла, аӡбахә, раԥхьа Барановичтәи маӡалатәи апартиатә Комитет иаҳаит, нас Белоруссиатәи Акомпартиа Ацентр Комитет аҿынӡагьы инаӡеит.
Зыхәба иԥшыхәцәа, абырфын рахәыц зыҿхәаа ахац зҳауа аҟанҷқәа реиԥш, Налибоктәи абнеи Белоруссиатәи ақалақьқәеи, ақыҭақәеи, аҳаблақәеи еимардон. Ирҵон ауаа ргәалаҟазаашьа, аӷа ихкыдкыларҭақәа, иазгәарҭон раԥхьа аӡы иӡаартәалатәу ацҳақәа, зыбӷашшара иастәу аихамҩақәа, аҳауахь ишьҭтәу ашьҭаҵарҭақәа, хыла-гәыла еилаҵатәу аполицаицәа ргарнизонқәа уҳәа, рымҩа иаԥшны абнаҿы итәаз апартизанцәа ирушаз, иҟарҵашаз зегьы.
Иахьа ахәылԥазы, амра абна ахы илықәгылоны дхынҳәит Кузма Лихардовгьы. Абар, ожәшьҭа мчыбжьык иазынаԥшуа иҵуан уи дыҟамзижьҭеи. Даҭикәа амца иркны даман, иахьа Софонови иареи анеицәажәоз ауҳәан-сҳәан ԥшра зманы изеиҭеиҳәаз ажәабжь: иацы араионтә центр Столбцы аҟны дрымпыҵашәазаап ҩажәа гектар адгьыли хәнызқь марки зхазы иқәырҵоз апартизан ԥшыхәыҩ. Иашоуп, Кузма Лихардов ихазы урҭ иршәоз маҷк еиҳа еиҵан, насгьы уи жәацуха Столбцы ақалақь ныжьны, Налибоктәи абнахь амҩа дықәлараны дыҟан. Зыхәба, урҭқәа данрызхәыцлак, игәы ааҭынчхон, аха иԥшыхәыҩ иацуха дхынҳәраны дшыҟаз анааигәалашәалак акәын амца аникуаз...
— Иуулак ухынҳәит?! — иҳәеит Даҭикәа акыргьы иҽыргәааны, Лихардов ашә аартны дшаалагылаҵәҟьаз.
— Сминауаҭуп, аҩыза акомандир! — ибжьы ааԥса изҭымкаауа ҿааиҭит Лихардовгьы.
— Аминауаҭхарала анервқәа узыхәшәтәуам, аҩыза аԥшыхәыҩ, — «аҩыза аԥшыхәыҩ» абзиабареи агәадуреи рылжжуа ауп ишиҳәаз Зыхәба.
— Аҭагылазаашьақәа ус иҟалеит, зегьы узеиҭасҳәоит...
— Утәа!
Уахгьы-ҽынгьы илашьцаз ауада хәыҷы хыџьара ишаны, хәҭак акәын иарлашоз, шамахаӡамзар иадмыркуаз, уажәы, акантузиа амоушәа абла ҭыҟаԥшьаа хәыҷы ԥаҟь-ԥаҟьо, Зыхәбеи Лихардови рыбжьара ибжьагылаз акәаҷаб. Маҿак аҟьаҟьара зҭаны, уи иахылҵны иҩеиуаз амазутлҩа еиқәаҵәа, убриаҟара иаашьаны, иахагылаз атруба чышәшәы иҭалон, инахәаԥшлак ахәхәа-хәхәаҳәа дамырҿарҳасырц залшомызт.
— Ишԥоубо ауаҩытәыҩса аҵыхәтәантәи ихшыҩ иаӡбаз? — дҵааит Даҭикәа дԥышәырччо.
— Аџьабаа ауп ауаҩы дуаҩны дҟазҵаз ҳәа, баша ирҳәозаарым, — наҭеикит Лихардовгьы, аҭуан ахьтә илеины акәаҷаб илахагылоз аҭанақьтәы труба дахәаԥшуа.
– Абри, алҩа ҟадыџь убриаҟара саргәаҟт, сдақәа ирҭаланы, сшьа иацны илеиҩеиуашәа сгәы иабо аҿынӡа. Аха ожәшьҭа ишубо, иқәҳа, абри атруба иҭаланы ажәҩан иазцоит.
— Егьа ҳхәыцп, макьана ҳабаҟоу, — даақәыԥсычҳаит Лихардов.
Акәаҷаби уи иахылҵуаз алҩеи ирызкны урҭ зҿыз ацәажәара бжьарқәақәа, аишәа-чара иахатәаанӡа аныҳәаҩ ирылеиҵаз агәаҵәа-сақәа ракәын изеиԥшраз. Лихардов иҭахын, дагьахыццакуан иибаз-иаҳаз зегьы икомандир иеиҳәар, иара акомандиргьы исаҳарызеишь ҳәа дыԥшын.
— Аусқәа ҳара ишаҳҳәо иҟам, аҩыза акомандир, — дналгеит Лихардов.
Зыхәбагьы дгәыҩҿыҩӡа аԥшыхәыҩ днеиҿаԥшит.
— Сара абра снықәҵижьҭеи Столбцытәи Ивенецтәи араионқәа скәылҟьо срылоуп. Уажәраанӡа афашистцәа рабџьари рпропагандеи зхы ҭырҟьахьаз ажәлар, уажәы зынӡагьы инаскьаны атыша ахы иқәгылоуп, ԥшашәшәык нарысыргьы еибакы-еибашьҭуа инҭалоит. Аиҳаракгьы ишәарҭоуп уаҟа инхо аполиакцәа. Лондон икаԥсоу Польшатәи абуржуазиатә националистцәа зынӡагьы иҿкит. Урҭ реимигрантә «еиҳабыра» иҟарҵо адҵақәа рыла, рмахәҿа еилҳәаҵәҟьаны аус руеит Краиовои напхгара зиҭо ар. Польшатәи амалуаа рыҷкәынцәа, изаҟаразаалак ԥықәсыларак рымаӡамкәа, рыбз ахәы аффаҳәа иаго ауаа ирылоуп: аурысқәа рышьҭахьҟа ихынҳәны ианыҟала «аҩбатәи аоккупациа» шәазыԥшыз, урҭ анаауа ишәзааргоит досу шәыхәда иазыбзиахаша ахамуҭқәа, ауӷәқәа, изымуа шәызгьы аныцәтә шаха ыршақәа ҳәа.
Зегьы реиҳа ишәарҭоуп, урҭ, аполиакцәеи абелоруссцәеи ахьеичдырчо: шаҟа шәҭаху абџьари аԥареи шәаҳҭоит апартизанцәеи урҭ рышҟа згәы кыдны ижәбо абелоруссцәеи, аурысқәеи уҳәа иргәыдҵаны, маӡала ишәшьла, мап анакәха, дара ртәқәа шааилак, шәыдгьыл-шәтәыла аашәымхны урҭ ирырҭоит, шәҵаҳәангьы ишәылацәаӷәо рҿынархоит ҳәа рарҳәоит, — маҷк иҽааникылан, Даҭикәа иӡыхь аҿынтә иааигаз, аӡыржәтә ҿамҩақәак налбааидеит Лихардов. — Асеиԥш иҟоу апропаганда еиқәаҵәа инаваргыланы, формала еиԥшымзаргьы, ҵакыла уи аԥынҵа илкылшәаз даҽа пропагандакгьы аус ауеит аполиакцәа рыҩнуҵҟа, – иажәа нагӡо иҿынеихеит, — инибарҵәалааит анемеццәеи аурысқәеи, урҭ шаҟа иаӷахо, шаҟа иҵибаркәкәо аҟара ҳара иаҳа иаҳзеиӷьхоит. Аибашьра ашьҭахь абраҟа ишьақәҳаргылоит, ԥаса аибашьра ҟалаанӡа иҟаз абуржуазиатә аамҭа ҳәа рарҳәоит...
Ажәакала, аҭагылазаашьа уеигәырӷьо иҟам: иҟоуп абри апропаганда хәаԥса иаашьҭнакәыцәааз — егьаумҳәан, ахатәы
бызшәа амч амоуп, аполиак ибызшәала, иҩыза аполиак илымҳа дааҟәымҵӡакәа дҭахәыҭхәыҭуа далагар, акы аҿы дкылигоит. Иҟоуп изура ззымдыруа, икәаны-зануа игылоугьы, ҳәарас иаҭахузеи, згәы амца ҭоу апатриотцәагьы маҷӡам...
— Ирҳәаӡозеи нас урҭ? — дҵааит Зыхәба.
— Срацәажәеит, рыгәра угар ҟалоит ҳәа зсарҳәаз аҭыԥантәи аполиакцәа гәыԥҩык. Урҭ роуп абарҭ исҳәо ажәабжьқәа реҳарак сазҳәаз. Ашьҭахь, Дубки ҳәа изышьҭоу ақыҭаҿы инхо аполиак уаҩ бырг ила ҳаибадырт Польшатәи ар рафицер, Адам Свентаржецкии сареи. Ари аҵара змоу, уаҩрыла инагӡаны иҭышәынтәалахьоу, дахьыҟоу аҭыԥаҿы зыкапан маҷым уаҩуп. Рацәакгьы ҳаидымхалеит, аха урҭ аҟазшьақәа дышрылаҟоу сацәымҩашьо еилыскааит. Егьирахь, игәы иаҳәози ихы иаӡбози зегьы нҭырффаҷааны еилыскааит ҳәа уасҳәар узжьеит, — саргьы инагӡаны сыгәра игомызт... Иҟоу аҭагылазаашьақәа, иара ус иҳамҩатәны, ҳнарыцрас-аарыцрасуа ҳрылацәажәо ҳшааиуаз, апартизанцәа рыӡбахә аҿы ҳанааи:
«Шаҟа исҭахузеи партизанк ибла аҭаԥшра», — иҳәеит уи даақәыԥсычҳан. Сыздыруам, сымԥсӡазар гәык ала иҳәазар ҳәа сыҟоуп, имҳәазаргьы:
«Убри сара исылсыршоит» — хәа иасҳәеит.
— Адам Свентаржецки, амаиор? — дҵааит Даҭикәа.
— Ааи, амаиор, аха уи иӡбахә абоудыруеи? — иџьеишьеит Кузма.
— Апартизанцәа рбригада блак ада азҭамзар, лымҳак ада азҿамзар ирыцҳахон удыруоу, — игәарԥхаҵәҟьаны дыччеит Даҭикәа.
– Даа! — дԥышәырччо, асаараҟа дышьҭаԥшуа даатәеит Лихардов.
Ԥаса ишәаны иԥаҟь-ԥаҟьуаз, акәаҷаб аԥина быз хәыҷы, уажәы, атруба акалҭ зны-зынла инҭырбзаауа, нас ацәашьы еиԥш ихәхәаӡа аҽынеиҵыхуа абылра иаҿын. Абна зтәызтәхьаз алашьцара иалахәхәа, аԥшыхәцәа зыҩнатәаз анышәтә ҩны хәыҷы иазааиуан апартизанцәа рашәабжь. Ԥшакгьы зны-зынла, аҩны ашә илагылаз аԥса амахәқәа инарыха-аарыханы, ауада иааҩналалон.
— Уца, уԥсы шьа! — иҳәеит Зыхәба аҭынчра ааилеиган.
— Нас, аполиак исҭаз ажәа сеижьома? — дҵааит Лихардовгьы дҩагыло.
— Иҳаӡбап. Уара уца, ибзиаҵәҟьаны уԥсы шьа, — еиҭеиҳәахт Даҭикәа, иаргьы агылара иҽазкуа.
Лихардов иҭыԥахь данца, Зыхәба, реицәажәара дазхәыцуа, акыраамҭа иуадаҿы длеи-ҩеиуан. Нас ашә наиркын, анышәтә мардуан татақәа дрыкәԥала-рықәԥало дҩыхәнан, адәы даақәгылеит. Аҳауа омашәаҵәҟьа иласын, Хԥсы аӡы еиԥш ихьшәашәаӡагьы иҟан. Илымҳа иааҭасит аӡыхь аганахь ала иааҩуаз ашәабжь:
Сҩыза гәакьа, сҩыза гәакьа,
Рацәа деиԥшуп аҽан макьа.
Шықәсык патронак ҭирҟьоит,
Ҽнак ҩ-қәабк ҭирбзаауеит.
— Амырзакан абжьыхаа иалаӡҩа, даҵаҳәҳәаӡаны иҳәон аӡәы, апартизанцәа рлафашәа.
Ашәа шԥеиҳәо, ашәа шԥеиҳәо,
Сылашара спартизан.
Аӷа дисны дышԥеиҳәынҷо.
Даницу иан...
Иааимнадон даҽа бжьык, аха абна ыҵырцәажәаауа игоз апартизанцәа рыччабжь иналаӡ ицон уи абжьы.
Даҭикәа иааигәалашәеит Старосельсктәи абна. Миша Дубанец ибжьы хаа, уи иаԥхьаҟатәи иԥеиԥш идыруазшәа ииҩыз ашәа ацәаҳәақәа... нас Рубежевиче ақыҭа, зыбжа змыхны астол иқәыз авахмаистер ихы, аԥсхыхра иаҿыз Миша аҵыхәтәантәи иажәақәа...
Изгәык гәырӷьо, егьи игәы аҵәымӷ алакьакьо, ишьҭахь инапы ҟаҵаны, амза ашәахәа шәытацәхҩежьқәа зынԥсалаз амҩахәасҭа даныланы днеиуан. Апартизанцәа рлафашәа ацәаҳәақәа шгацыз игон, еиҵақыџь-қыџьны иӷызы-ӷызуан аурыс мырзакан, ампыл ахьдыргәаҟуа астадион иҭыҩуашәа, зны иҭҟьон, нас илаҟәуан аччабжьгьы.
– Уу, уу, уу! – аԥхыӡ-хьанҭа иалҩуа аҳәҳәабжь еиԥш, игәы иқәсуа иалагеит аҳаирпланқәа рыбжьы. Ихы ҩышьҭихын ажәҩан дҩаҵаԥшит: ахш аԥштәы змаз аԥҭа ҵаӷақәа рыла ихҟьаз асар рымҩаҿы иаҳа аиаҵәақәа жәпан, насгьы, ацигар бӷьыц зхаршәны акәалаԥ иҭоу ахьымацәазқәа ракәын урҭ зеиԥшраз. Аҳаирпланқәа рыбжьы есааира иааигәахон:
«Ицахуеит, алаҳәақәа зҿаҟырша! — аԥыр-ԥырҳәа игәы амца нҭалеит Даҭикәа.— Шаҟаҩы рыԥсы рылоузеи, шәара хыла илеиша ишәыӷрагәо абомбақәа... Ахәыҷқәа ранацәа рыкәа рыҽҭаршә, рыгәқәа раҳаҭӡа ицәоуп; аҭабиаҿы, арԥыс, бзиа иибо лпатреҭ цәыриган, дахәаԥшуеит, игәӡуеит: лылацәақәа еидҷабло, амахҽ еиԥш дышьхныԥсыланы астанок дадгылоуп уи апатреҭ зтәу... Шәара шәцоит урҭ рышҟа, рыԥсҭазаара рымшәхырц, адгьыли акәаци еилшәырхырц! Еҳ, шәаргьы саргьхандаз, сыбла ҭраа, снапы ҭыԥшша сышԥашәыҵагылоу!» — ихаҿыҵәҟьа иааины, асар рымҩа ааихҵәаны, ажәҩан иаҳа иахьыцқьаз, иаҳа аиаҵәақәа ахьаӷаз ианнаҵала, аӡыжь аҵаҿы иҵхыршәшәо аԥаҵакьиа зқәеиқәаҵәақәа реиԥш, илаԥш иааҵашәеит аӷа иҳаирпланқәа. Урҭ амрагыларахь рхы рханы ицон. Иара амза ганҭыфаа ҩежьгьы авараҿы ихыз аԥҭа еиқәаҵәа иаавҵагылан, зегьы реиҳа иазааигәоу апланета гәакьа ацәа иалҵыз азҩақәа ирызԥшуан.
Аӷа иҳаирпланқәа рбыжьгьы, рхаҭақәагьы ажәҩан иаҵәа инахәлапҟа ианца, Даҭикәа дырҩегьых ишьи-ишьи еиқәҵо абна дныҵалеит.
Аҵх чаншьҭахь ишынахысхьазгьы апартизанцәа ршыкьыбжьы еиқәымтәацызт: ашәа зҳәоз рлафашәақәа ирҟәаҵын, рбыжьқәа еихьымӡа-еиԥымӡо, игәырԥшаагаз партизан ашәак ҳҵоит ҳәа иаҿын, наскьа, ахәыҟаҵарҭақәа рганахьшәа, кәацу, мҿу изаахоз арбану здырхуада, еихак абжьгьы дагәаӡа иуаҳауан.
– Ара шәызгылоузеи? — дҵааит Зыхәба, Васили Иаковлеви Галиа Верховскаиеи рнышәтәҩны хәыҷы аҿаԥхьа еилаӷәӷәаа еилагылаз апартизанцәа данаарыдгыла.
Азныказ аӡәгьы ҿимҭит, инхьаҵ-аахьаҵқәан, уахь цәгьа ишырымбоз ирдыруа ҭынч иаагылеит.
— Иҟалеи? — Деиҭаҵааит Зыхәба.
— Галиа дхәарҭам, — аҭак ныҟаиҵеит иаарылҵыз аӡәы.
Уи, аамҭала, адәыӷбақәа хыла-гәыла еилазцалоз, иара уажәгьы ззанааҭ кажьны иҟам Онуфри Бистров иакәын.
«Ирықәшәазеи, иацоупеи рҩыџьегьы еибга-еизҩыда аԥшыхәрахьтә ианыхынҳәыз», — Даҭикәа ашырҳәа ашәахь иҿынеихеит.
Ақдеихаҟәақәа ирылхны иҟаҵаз аҭӡамц иадырҷаблаз ацәашьы хҵәаха аарла ауада арлашон. Игәыҭшьаагаха, ицәаҭырӡыӡаагаха игоз ақьыбжьи аӷзы-ӷызбжьи ирылҩны иуаҳауан Васили ибжьы:
— Галиа, сылашара, бымшәан, ара сыҟоуп, маҷӡак иаачҳаи, нас зегьы бзиахоит! — Зны лхахьы дыҩуан, нас – лшьапахьы, лнапы аашьҭԥааны иааигәыдирӷәӷәалон, азқәа днагәӡны иналываиҵон...
Даҭикәа данынеиҿаԥшы, дызҿқәаз даарҟәаҵын, цәгьарак шиуаз дақәикызшәа, дыхьчӡа даагылеит. Галиа лылацәақәа еиқәыԥсан, алашара ашәахәа мчыдакәа зҿаԥсаз лхы-лҿы апырпыл аиҳа иҟаԥшьын, хьаа бааԥсык шлыӷрыхоз удырратәа, зны, лхи лшьапи еидыслома уҳәартә дхәачуан, нас дӷызны, дҟатаӡа лҽааиҵылхуан.
— Илыхьи? — Васили ихы наиқәикит Зыхәба.
Галиа лҽахьааиҵылхыз, азныказ дӡеҩӡа лҽаанылкылт.
— Лҽылымшьыр луамызт, сыгәнаҳа уи аҭакәажәгьы ларгьы ирымазааит, — ибжьы қыџь-қыџьуа даацәажәеит Иаковлев.
— Иарбан ҽшьроу, дарбан ҭакәажәу? — Даҭикәа иҵегь дааскьаны, Галиа даалхагылеит.
— Аа, иахьықәгылоу, — Васили астол иқәгылаз ашҭоԥ мгәалыҿ ашҟа инапы наирххеит. — Сышлыҳәоз, сышлашьапкуаз, сындәылҵны сааиаанӡа илжәшаз лжәит.
Адац ҟәаҟәа-чаҟәақәа зкыдтатала иҟаз ашҭоԥ ҩ-мацә раҟара ӡыхәашьк ҭаханы иҟан.
Даҭикәа иаақәхны днахәаԥшын, дагьынҭафҩит абжьеии адацаӡеи рыфҩы ҭышәшәон.
— Хымз реиҳа лхыҵхьан... ишәарҭоуп баҟәыҵ, ишәарҭоуп баҟәыҵ шысҳәоз, жәаха ҳанаауаз абри аиҵаҟәаҟәа ҭакәажәык илырҟаҵаны иаалгеит...
— Даҭикәа Кәыгә-иԥа!—иаагеит Галиа лыӷзыбжьы.
Даҭикәа ашҭоԥ нықәиргылан, ашырҳәа даалхагыланы, лгәы иқәыз лнапгьы ааникылт — амца ахҟьо абылра иаҿын.
— Саҭоумҵан! — аарла иҩеиқәылхыз лылацәақәа рынаӡара алаӷырӡ аавҵажжит. — Сара аԥшыхәыҩ иашаҵәҟьа ҳәа сзырҳәо сҟалар сҭахын, уи ауп ахшарагьы мап зицәыскыз, аха иамуит... — еихьымӡа-еиԥымӡо ллымҳа ашьаҭа иаваланы инеиуаз алаӷырӡ цәыкәбарқәа лхахәы жәпа иналаӡ-налаӡ ицон.
— Апартизани алаӷырӡи еиӷацәоуп, еиҳаракгьы аԥшыхәҩи, — ҭынч ҿааиҭит Зыхәба. — Ас имхәыцӡакәа аныҟәара аҭахымызт, аха ожәшьҭа иаҳҳәар иаагои... Илжәижьҭеи иҵуеи? — даақәгьежьын Васили диазҵааит.
— Х-сааҭк иреиҵам.
Ихы ааирҵысы-ааирҵысын, лнапгьы ԥшьаала иналывеиҵеит. Нас, абри агәаҟра ибла еимырбарц иҭахушәа, иблақәа еимлагәа икны акыраамҭа длеи-ҩеиуан Даҭикәа.
— Уҭрыс! — иҳәеит Даҭикәа, Васили ихы наиқәкны. — Акрыфарҭаҿы уцаны, чаиникк азнаҵәҟьа аӡырҟәанда аага.
Иаковлев, иабаҳҭаху ҳәагьы дымҵаакәа, ашә дҩдәылҟьеит...
Галиа, литрабжак зкуаз аконсерв банкала хәба лдыржәаанӡа баша аихара даҿын, лԥышәқәа иаҵәахеит, лнапқәа, лшьапқәа хьшәашәеит, зны-зынлагьы дҟыжә-быжәуа акы лҳәарцаз лҽыназылкуан, аха уаҩы еилирго иҟамызт. Аҵыхәтәаны аҽырҳәа аӡы цқьаӡа аҿаанахт, нас...
Аҵх агәҭа ааҩнашон, уаҳа ԥсы лхаӡамкәа ацәа данынҭанагалоз Галиа. Лқьышәқәа ирымаз аҟаԥшьра рзааиуан, лнапы-лшьапы аԥхаԥсы рылалон.
— Ожәшьҭа, ахра дҭоуҵаргьы, акымзарак лыхьуам, — иҳәеит Даҭикәа даақәыԥсычҳан.
— Иҭабуп, Даҭикәа Кәыгә-иԥа, уара уакәымзар сара зынӡагьы сиаҭымны саанхон, — наҭеикит Василигьы дԥышәырччо.
Апартизанцәа рлагер ҭынчхахьан. Амза ласкьаӡан, асар рымҩа аҵыхәаншәа, ахәырма ҟала еиԥш иҟанҭалеиуа икнаҳан. Ицәан зегьы, ицәан ахәа зқәыҳәҳәаны ахәыҟаҵаҩ иҿеиҳәаз аџьымцагьы. Амала, абна анаӡарахь, зыԥсҭазаара меиӡаз арԥызбеи аҭыԥҳаи реиԥш, иааҟәымҵӡакәа акьиутқәа ҩба еиқәҿырҭуан, тыкгьы, урҭ ирхыччарц аҭахушәа, зны-зынла иааҩрҩарлон.
Казанцев ишҟа анеира ожәшьҭа иаԥсамызт, уаҵәы ҳаицәажәап ҳәа ӡбаны, иҩнахьы даахынхәит Зыхәба.
Иаха икаххаа еилганы иҟаз акәӡамшәа, ашьыжьымҭан, аџьымшьқәа ҭарссы, ауеимадаҳәа ишынеиманаҭәарыз иааԥшит амш.
Зыхәба Казанцев иҟны даннеи, уи, Скандинавтәи адгьылбжьахақәа руак еиԥшыз асаркьаԥҽха дадгыланы, иҿы азганк ҭырчаа, идалақь мҩанҵо аԥаҵасара даҿын.
— Иаазыхо ԥшӡала изфаша! — аџықә-џықәҳәа дыччо, дааҩналеит Даҭикәа.
— Аа, уара абри уаха шаанӡа ҳазмырцәо акьиутқәа урҵкаруп ҳәа сыҟоуп, — наҭеикит Иван Прокофи-иԥагьы даахьаҳәын.
«Ашьыжь игылаз, аҽан аҽаба аҵеикит» ҳәа, рҳәоит ҳара ҳҿы, — Ҟәбантәи аказак игәы ааирчыхәчыхәт Зыхәба.
— Аԥсуа аҳаԥаҿы амшәцәақәа анирԥшшоз, аказак абнаҽқәа кны ибжьон, — асапын шәах-хәашьы зҿыкәкәоз идалақь ырмақаруа дналагеит Казанцев.
— Уи азакәхап асакараҽқәа зегьы надиханы изыҟалаз, — есааира амца иҵеиҵон Даҭикәа.
— Сара саб ҩынҩажәа ҽы ҭаргыланы иман, даҽа ҩынҩажәа асакара изықәын, — иҿы азганк ҷашәӡа исаны, егьи аган асапыншәах адчыла, дԥарԥалыкьха дцәажәон аказак.
— Зны уԥаҵа саны уалгеи, нас ҳабацәа рыҽқәа ҳкәадырп, — изқәа шьышьуа, диршәыкьрац даҿын уажәраанӡа ирбыжкуаз ауаҩы.
— ...Иҳаман ҽырбара ҳазлаҭыҵуаз, аицлабраҿ ҳзықәтәоз, аӡлагара иазкыз, ахамут иазшаз... — даҟәыҵуамызт уи иԥаҵасара дахьаҿызгьы.
Зыхәбагьы игәарԥхаҵәҟьаны дыччо, длеи-ҩуеиуан.
— Салам шәымоуп, Налибоктәи аҳәынҭқарра аиҳабыра! — аныха-мҩас аиԥш амца ицырдды дааҩналеит Казаков.
— Бзиала уаабеит! — иҳәеит Зыхәба.
Иван Прокофи-иԥа ҿимҭӡеит.
— Иҟалеи, адәахьеиԥш аҩнуҵҟагьы ишәшьыма? — дҵааит Казаков, Даҭикәа ихы наидкылан.
— Мап, амачараб ҳахьны ҳаҟоуп, — иҳәеит Зыхәбагьы ибжьы аармаҷны.
— Еҳ, сыжәла иақәнагаз ҽык збан, аха... — Даҭикәа иахь длацәҟәны дналагеит Казаковгьы.
— Ужәла аҽбзиа ақәнагазаргьы, ухаҭа алымҳа ду иаҳа иунаалоит, — дԥышәырччо даахьаҳәт Казанцев. Уи, асапыншәах еизҳәҳәа ицламҳәаҿынӡа илеигахьан.
— Аки ноли! — Зыхәба изнацәак ркәеҩны Иван Пиотр-иԥа инаиирбеит.
— Иахьатәиала сҟаҭәоуп, — иҳәеит Казаковгьы даақәыԥсычҳан.
Апартизанцәа рбригада акомандир иԥаҵа саны даалгоны, иаха амҩакырахьтә иҟаны, ашамҭаз ихынҳәыз, апартиа акомиссиа амаӡаныҟәгаҩ ашә даахыҵит.
— Шьыжьбзиақәа аҩызцәа! — иҳәеит уи аарла, аҭакгьы дазымԥшӡакәа, ахыԥҳәа, ивараҿы игылаз ацәардаӷәы днықәтәан, аҭӡамц ихы надиҵеит, ибла-гәыӷра ҭбаақәа зынӡагьы ихәыҷхан, аӡыжь-иаҵәа аҵа иҭаршәу ахьҟәырҷаха еиԥш акәын аҷыцқәа шааԥшуаз. Аҳәынҵәа иаганы иҟаз имаҭәақәа, ана-ара
иҭыжәжәан, ихахәи илахьи рышьаҭаҿыҵәҟьа ихәхәаӡа цәаҳәа ҟаԥшьыкгьы алган. Иҵаулаӡаны ҩынтәҟа даақәыԥсычҳан, илацәақәа неиқәиԥст. Аха, апост дшықәгылаз ихьызшәа, аҟаԥыҳәа иаахитит.
— Зны уԥсы ушьар еиӷьымзи, — иҟалаз аилкаара дшахгәаҟуазгьы, дрыцҳашьаны ҿааиҭит Иван Прокофи-иԥа.
– Аԥсшьара ҳахьӡап,—иԥсы еивахо даақәтәеит Алексеи Степан-иԥа. – Ари амҩакра аӷа хаԥыцла анышә данарцҳаит, аха иара ҳаргьы ҳбахҵәаӡа ҳзалымҵит...
Иҩызцәа рыхҩыкгьы ааикәшаны иаатәеит.
– Жәацуха, ашара хԥаҟа сааҭ шагыз, Березина аӡы ҳныҽԥынгылт, иҭабаратәа! Ахахьы ақәа ԥжәазаап, инышәыршьшьха, цҳагьы, ԥшахәагьы зегьы еибарганы, ихшьшьыла илеиуан. Амза иатәын — убри ауп ԥсыԥшәмас иҳауз. Иааулак аҭелцҳа ахьхыз иаҳԥшааит... Хәдацәахьы иаҳзааиуа, сааҭк убри ақәсра ҳаҿын: ҳабџьарқәеи ҳџьаԥҳани рыбжак бааӡеит, ҿабырҳацәкгьы иавтомат ааимкәыцәаа иагеит. Ҳаилысны, иаацәыҵлашоны, ҳхы зықәкны ҳаззцоз, Вишневи Воложини ирбыжьгоу амҩаду ҳнангылт. Ҳахьынкылшәаҵәҟьаз амҩа акра иаԥсамызт: акы — амҩаду арӷьарахьгьы армарахьгьы ишьҭаз ақыҭақәа Бомбалии Саковшизнаи зынӡагьы иааигәан, уаҟатәи аҭагылазаашьагьы ишахәҭоу иҵаны иҳамамызт. Иҩбахаз—абна аӷан, уаашәҩык ҳакәым, «абрагьра» ихәмаруа хәҩык ахәыҷқәа аҵәахыртә иҟамызт. Ҳхьаҵны Воложин шыҟаз акыр ҳааскьеит. Ҳашьҭахьҟа бнаны, аӷа ҳахьизԥшыз аганахь ала хтыраны иахьыҟаз џьара ҳҽаанкыланы амҩа ҳкит, — дышцәажәозгьы илацәақәа еидҷабло ианалага, асы иҿишьуазшәа ԥыҭрак ихы-иҿы ирҟәыҷуан, нас дҩагылан алеи-ҩеира далагеит Казанцев. — Аԥшыхәцәа ҳрымжьеит, — Зыхәба иахь даахьаҳәит уи. — Асааҭ жәаҩа ҟалахьаны, раԥхьа амотоциклқәа рыҟьаԥ-ҟьаԥбжьы ҳаҳаит, нас, амашьынақәа. Напыла аӡәы иааҳхихызшәа ҳааԥсарагьы, ҳацәарагьы наҳахҟьеит.
Раԥхьа иаацәырҵит амотоциклқәа ҩба, нас аидарашьҭыхга машьынақәа: акы, ҩба, хԥа... Иақәтәаз асолдаҭцәа ркаска иаҵәақәа амраҿы еилаарцыруан. Иааигәаӡаны иааҳашьҭит, нас ауп амца қьауқьад захьӡу анрыжәаҳҵаз. Амца зкыз аҭәаҟәа аҳәынаԥқәа шалппуа еиԥш, аԥхьа иааиуаз рмашьынақәа ирықәппны аҽкаԥсара иалагеит, ашьҭахь игылаз амашьынақәа иаадырҳәын рышьҭахьҟа еихеит. Аха иабацоз — ианааиуаз «бзиала иаабаша!», ҳәа згәашә иҭазыжьлаз Хариташвили игәыԥ рхымца еилараа ишьҭанаҵо аҿаанахеит...
Абраҟагьы, Кремльтәи асааҭ аиԥш ииашахеит Даҭикәа Кәыгә-иԥа иԥшыхәцәа ражәа — урҭ, уажәада ахацара шырымкыцыз, хәышәбылфҩыкгьы рԥынҵа ишҭамсыцыз убартә, азныказ еинҟьа-еиныруа иқәхеит, акыраамҭа аҭак рзыҟамҵеит...
Ажәа шәзасыршьрызеи, — дааиасын деиҭанатәеит Казанцев, — ҩ-сааҭк ирзынаԥшуа ҳаибашьуан, шәҩык иреиҵамкәа илаҳашьҭзар ҳәа сыҟоуп — аԥсаатә уеихсны шаҟа хәыц алурббыз узыԥхьаӡозар, даргьы уԥхьаӡон. Џьоукгьы амҩа армарахь ала ишьҭаз абна баара рҽарҭеит. Амашьынақәа ааблит, иаҳзышьҭхуаз аҳәаҭҳагьы ҳаманы ҳхьаҵит, — уа иҽааникылан, адырҩегьых ихы аҭӡамц инадиҵеит. Иубартә иҟан дара ирцәыӡыз аӡбахә аҳәара шицәыхьанҭаз.
— Шәара, шәара? — дҵааит акомиссар даалҟьаны.
— Ҳаргьы хар ҳамам, ҳхәыжә ҳалдырббит, — даақәыԥсычҳаит уи.
— Уеизгьы! — днаԥыҩлт Зыхәбагьы.
— Жәаҩык ҳацәҭахеит. Абна иалагаланы, иахьымҩашьашаз ҭыԥк аҟны иаажит. Ахәцәа ԥшьҩык арахь иаагеит. Даара иӷәӷәоуп, ҩыџьа иацәынхаргьы уаҩра рылҵуам...
Ишԥарзаауа ҳәа аанарго инеиҿаԥшы-ааиҿаԥшит рызегь.
Даҭикәа иаха ахәылԥазы аахыс ииҳәарц игәы изҭаз иара уажәгьы изымҳәаӡакәа, иҩеибаргылан, ахәцәа ааганы рышьҭаҵара иахьаҿыз анышәтә ҩны ашҟа рҿынархеит.
Абна ыҵырцәажәаауа зшыкьбыжь гоз апартизанцәа роуп акәымзар, иара ус абраҟа, аӡәы ихала мацара дааҵахар, хымԥада игәы ҭҟьаны дыԥсыртә аҽыҟаҵаны иҟан: еихашәы ахәлара иаҿушәа илашьцеит, абыӷьқәа хәыҭ-хәҭуам, аҵарақәа еиқәҿырҭуам, ана-ара зыбла иаҵәа-хәашьқәа шҳаз-шҳазӡа иубо аӡиақәеи аӡмах фуҟарқәеи асаара ианшәылаз ақаламышь еиԥш иҭатәоуп. Зны-зынла, иара усгьы иԥсыдаха иҿоу абӷьыц ҩеижьқәа раԥца рҽынкарыԥсоит, какаҷ бзиацәак иаҟароу ақәацыра ԥҟышқәа.
— Ҳамшгьы аӷа ипропаганда ихнахт ҳәа сыҟоуп, — иҳәан, ихы ҩышьҭыхны ажәҩан дҩаҵаԥшит раԥхьа игыланы инеиуаз Иван Казанцев.
Зчыс ззмырсаз акьатеиқәа реиԥш аилысра иаҿын аԥҭақәа, расацк иаҟараз қәацыра жыцәкгьы кәлаауа ишааиуаз, апартизанцәа ркомандир илахь аҟьаҟьара иҩаахан, ацԥхь ҿыдды ибла инхыԥсалт. Ақәацырақәа есааира рҽыдрыжәпон, абнагьы иаразнак аӡырш-фҩы ахшәшәо иааҟалеит.
Ахәцәа рзы иалырхыз анышәтә ҩны, апартизанцәа рлагер аналҵ, аӡиа ахы иқәгылоу аԥсаҵла ҭоуӷанқәа ирцәыҵаҟаҵан. Ашә ишынхыҵҵәҟьаз, ахәцәа рыӷзыбжьи рыцәҳабжьи раҵкыс еицәаны, иԥсырмаҷганы, иаарҿаҳаит фҩыбааԥсыс иҟаз зегьы: абаафҩы, аҟыршфҩы, аҭаҭынфҩы, аӷьфҩы...
— Аӡәгьы длашәмышьҭын ҳәа шәасымҳәази, шәара аҽада хҭыԥшшақәа! — хәаабжьык акәакьахьтә игеит.
— Уарбан уара, ара акоманда ҟазҵо? — дҵааит Иван Прокофи-иԥа, уи ианааидгыла!
— Сара акоманда акәӡам, аоперациа ауп иҟасҵо, аҩыза акомандир, — иҳәеит Лиошка иҽаариашаны, уи ихәылҟьоз аӷьфҩгьы иҵәыҵәӡа рԥынҵа инҭасит.
Лиошка омашәақәа акәын дшеибыҭаз: иӡара ҩахыс дҳәынтазӡа деилыхын, ихылԥа абыз ашьҭахьҟа ирханы ихан, анапхаз ҟаԥшьқәа имӷоушәа, имышьхәылҵ аҟынӡа шьала ишәыз инапқәа руакы напыла-хьархьк акын, егьи инапы иамҟәыҵаџьгәан ашьа зылҵәҵәа ицоз касыжәқәак.
— Иаанагозеи ари?! — иибоз џьашьаны деиҭаҵааит Казанцев.
— Ихысҵәаргьы дыԥсуеит, ихысымҵәаргьы дыԥсуан, аха, уахь дахьнеиуагьы хҵәатәыс иауеит сҳәан, саҿуп, ихашәымҵозар шәахәаԥши, — згәы аҩада ирханы ацәырдаӷәы иқәыз ахә ишьап иақәыз акасыжә цәашьы ҩақәиԥааит Лиошка.
Уналакьысыр ишԥжәара ихаззала ичны, крем еиқәаҵәала иршәызшәа -иуаркалеиуа иҟан уи ишьапы. Ишьамхы иҩахыкны иуаҭәа ашәпараҿыҵәҟьа, ихәарны шахапак ала иҿаҳәан, илаҵак, аладагьы аҩадагьы ажьқәа хьарҵәа иаакәыршаны иԥҟан, абаҩгьы, Лиошка ихьархь ҟагәа акыр иаҿирхахьан.
Оумашәа иубашаз, иара зшьапы хырҵәоз апартизан иакәын: иалалаз амӷ алҳхуеит ҳәа днықәдыриазшәа, инапқәа рҟьаҟьа наҟ-ааҟ ихы иаҵаҵа, ԥышәырчча ҵааршәык ихы-иҿы иадшәыла ихагылаз дрыҵаԥшуан: — ган... ган... гре... гре... — акы иҟыжә-быжәрацы даҿын, аха, аҭуан ирцәықәхаз акәалаа еиԥш ибз кьакьамсаҩӡа иҿы иҭан, иххәыцуамызт, Лиошка иаҵкысгьы деицәаха, аӷьфҩы ихәылҟьаны иҩеиуан уи.
— Ишьапы гангрена шахьыз шәеиҳәарц иҭахуп, аха ибз мыжда ацәаакыра ацәмаҷхеит, — даацәажәахт Лиошка. — Литрак акәын ҳҩыџьегьы иҳамаз, — ихиҿы арыцҳаԥшра аҭаны, иҭацәкакараӡа астол иқәгылаз аԥаҭлика ашҟагьы днаԥшит. — Зарабак алагьы аӡәы игәы нсмырхеит — еиҟарахәҵәаӡа иаасшан, хәышә — иара, хәышә — сара. Уи хыжәла адымкылаӡакәа... Ахыжәла бзиа ауатка арԥсыҽуеит — иахьынӡахәҭоу уазышьҭкәыцәаауам. Нас ишԥа, сара иахьа схирургуп, Макар дысхәышәтәуеит...
— Ган... ган... гре... шәи... — Макар ожәшьҭа аԥыр-ԥырҳәа ииҟьоз инапқәагьы ицирхыраарц даҿын, уажәраанӡа ишьалабаны иҟаз ихиҿы, ахылҩа-ԥсылҩа ҟәанда зыдчылаз асаркьа хьшәашәа аиԥш аԥхӡы алнаҳәон.
— Ихиҵәааит, шәиԥырхагамхан ҳәа ауп ишәеиҳәо,— Лиошка ихылԥа ааихыхны иааҿеиҳәан, адырҩегьх абз ашьҭахьҟа ирханы илеихаиршьшьын, ихьархь ааирмазеит. Макаргьы инапкәа рҟьаҟьаны ԥаса ишыҟаз ихы еиҭанаҵеиҵахт.
Ахәцәа ахьышьҭаз ауада зегь рышьҭахьӡоуп Даҭикәа ианынижьыз. Уи, зны, Лиошка диқәҵәҟьаны, дызҿыз даҟәихрацы иӡбеит, аха еиӷьу акагьы шизиабжьымгоз аниба, дицхраарц иҽазикит, уаҟагьы данымцхәха, даақәгьежьын даадәылҟьеит. Ақәа кыдхаҽа, иршәшәа-рқаца иланашьҭуаз абыӷьҳәа ирылахәмаруа илеиуан, иааҟәымҵӡакәа имацәысуан, иааҟәымҵӡакәа иҭадыдуан амраҭашәара аганахь ала.
Зыхәба, Иван Прокофи-иԥа иҿы данааи, иҩызцәа рыхҩыкгьы рыхқәа кны инкахәыцуа итәан. Иаргьы, аӡы зцыркәкәо ихаз ихылԥа ааихыхны, иган иланиҟьа-ҩаниҟьан, дааиасны даатәеит.
— Ашьафҩы еиҳа аҭәафҩы сацәшәоит сара, аҩызцәа, шәара шәшахәаԥшуа сыздыруам, аха, — аҭынчра хьанҭа иаалҩит апартизанцәа рбригада акомандир ибжьы. — Ахәцәа рзы ҳусқәа ҽеим. Анапыла хьархьи ауаткеи рыла аӡәгьы ишьапы даҳзықәыргылом...
— Высшьа змам, зегьы раԥхьаӡагьы зҭыԥ иқәҵатәу зҵаатәны иааҳадгыланы иҟоуп, — иааимидеит Даҭикәагьы.
Казаков кәакьк алхны илаԥш ааихмырсыӷьӡакәа дахәаԥшуан, иааԥсарақәа ииааиӡазар акәхап, аидара иархәаз аҳамал еиԥш, ихы ишьамхқәа ирбжьаҵаны ацәа иҽеиҭахьан Степан Казанцевгьы.
Даҭикәа дмыццакӡакәа иҩызцәа ирзеиҭеиҳәеит, иԥшыхәцәа: Кузма Лихардов, Миша Софонов, Галиеи Василии Иаковлеваа уҳәа иҟарҵаз адырраҭарақәа ртәы.
Аҳақьым Сантоцки иӡбахә иаҳа иарлахҿыхит урҭ.
Иагьырӡбеит, ԥахьа, Зыхәба Софонов еиҳәахьан еиԥш, иауазар хаала, иамуазаргьы мчыла, уи ахақьым абнахь дааргарацы. Иара убас, аҵыхәтәантәи амчыбжьқәа рзы досу иҟарҵашаз ианалацәажәоз, аҟәша ҷыда аиҳабы Даҭикәа Зыхәба идырҵеит аполиак маиор Адам Свентаржецкии Ӡержинсктәи аихамҩа
аҟны аус зуа Игнат Чупецкии дрықәшәарц, насгьы аҳақьыми амедикаментқәеи абнахь раагара иаарласны иалиршарц.
Зымшқәеи зыҵхқәеи зегьы шьала ишәу 1942-тәи ашықәсгьы, иаха аҵыхәтәа ааиднакылан, ихьагәгәа, аҭоурых архив ашҟа инықәланы ицеит. Декабр аҩбатәи азбжаз амш иааҟәымҵӡакәа асы ауан. Ааҵра иҵадыршәыз аласба еиԥш уахгьы-ҽынгьы иҟу-ҵәыуоз аԥша хәымӷ аҵлақәа еилнахит, аӡиақәеи аӡмахқәеи ркалҭ ҵаала ихнарҷеит, нас ишнеиуаз, раԥхьа қәаны иалагеит, ииасит аҩсҭааҵәҟьа иҵыхәа игәыҵазырҽыло ақәабаа-сабаа ашҟа, аҵыхәтәаны, аԥсабара цәамаҭәа шкәакәала еилаҳәо иналагеит асбахҵәа.
Апартизанцәа ожәшьҭа дара рхатәы радиодкылагагьы рыман. Уи раион -цыԥхьаӡа зыҽшаны аус зуаз апартизан-ԥшыхәцәа иааргоз афронт аҿтәи адырраҭарақәа агәыӷра ду рылжжы ицон. Абра, Налибоктәи абна агәаҿы зҭыԥ ылхны итәоу апартизанцәа ргәалаҟазаарагьы ианыԥшуан урҭ агәыӷрақәа: рхыԥхьаӡара иацлон, ҩынҩажәижәаба, ханҩажәа верс аиҳа ирцәыхарамкәа ииуан апартизанцәа рбригада ҿыцқәа, есыуаха, ана-ара, иҟазҵаз ҳәа аӡәгьы изымдыруа, еихьымӡа-еиԥымӡо аҳауа иалалон аӷа иешелонқәа, ацҳақәа, ашьҭаҵарҭақәа. Инкылахәаша, гәрыӡ-шашәыӡ иӡуан, гестапоаа быжь-шәындыҟәрак ирҭаҵаны, быжь-цаԥхак зҿаҵаны ирҵәахуаз рдокәментқәа, алеи-аԥси рыла иаргамаханы иаарымпыҵахон рыԥсы иаҵаҵаны иҵәахны ирымоу рымаӡақәа.
Ари иараапкуан атыл аҿы иҟаз аӷа имчрақәа. Уажәраанӡа, раб иџьынџьдгьыл иқәызшәа, гәата-бӷата ақалақьқәа ирылаз, ақыҭақәа цәзырҳәуаз, уажәы, амҵ рывԥраар иазыҵҟьо, рхыҵәҟьагьы агәра рымго аҿынӡа инеины иҟан: Ӡержинск, Воложин, Ивенец уҳәа араионтә центрқәа рыҟны есымчыбжьа апропускқәа рԥсахуан, аорганизациақәа рҿы аус зуаз ауаа лаԥшықәҵаны ирыман. Декабр мзазы гестапоаа ауаа маҷӡамкәа иҭаркит. Барановичи ақалақь апаркқәа руак аҿы дыкнарҳаит гестапоаа рштаб аҿы еиҭагаҩс аус зуаз белорусск. Иара убас, ахәшәқәа шәырӡт ҳәа, ачымазцәеи ахәшәтәырҭаҟны аус зуаз зегьы ишырбоз иааргәыдҵаны иршьит, Сантоцки аус ицызуаз аҳақьымцәа ҩыџьеи амедицинатә еиҳәшьа еиҳаби.
Зыхәба напхгара зиҭоз аԥшыхәцәа: Лиуциеи Казимири Ӡержинскиаа, Игнат Чупецки, Иузеф Сантоцки, Миша Софонов, абду Филат, Маргарита Масиукова уҳәа иахьыҟаз аҭыԥқәа
рҿынтә, акырӡа иаԥсаз адырраҭарақәа шыҟарҵоз еиԥш, иаарыцҳауан ауаҩы ицәа дыҭзырԥсаашаз ажәабжьқәагьы. Даҭикәа оумашәаҵәҟьа игәы иалсит Галиа лаб иҭахара. Уи, Галиа бзиа дызбоз ргәыла полицаик диҭизаап.
Аҭаҳмада мчыбжьык иргәаҟра иаҿын: қьыԥсықь-ршыла дшырпҟо рнапқәа анааԥсалак, ихы ларханы дыкнарҳауан, уи анимыхәалак даакныхны, инапхыц амсақәа рҿы агәыр бжьарҵо иалагон: — иҳәа, иҳәа, уара аурыс ҳәамгәа, уԥҳа дабаҟоу, дызлоу апартизанцәа абатәоу?!. — дҭырҵаауан урҭ.
Аха аҭаҳмада Верховски «мап» иаҷыдахаз уаҳа ажәак ихәылшәаны рмаҳаит. Аҵыхәтәаны, ихы аџьыргәал ахаҵаны арххара иалагеит. Иблақәа ҭыҵны ихагәҭаҿы иҩаӡаанӡа ихы абаҩгьы иачҳаит, нас иҩеиҟәжәа ицеит... Иааҭынчхеит ауаҩжьыфацәа, иԥсы леиқәаҳаит аҭаҳмада фырхаҵагьы.
Ари ажәабжь Лихардов аҵыхәтәантәи иԥшыхәрахьтә дыҟаны данаауаз иааигаз ажәабжьуп. Галиа усҟан, уналыҭәҳәар дыхшәаны дынкашәо, аарла даныҩагылаз акәын, иларымҳәаӡеит, иара иахьагьы илыздырӡом...
Абар ожәшьҭа мчыбжьык инеиҳаны иҵуеит Даҭикәа Зыхәбеи, Кузма Лихардови, Миша Софонови Сталбцитәи Ӡержинсктәи араионқәа икәылҟьо ирылазижьҭеи. Урҭ, апартизанцәа рзы ихәарҭахашаз акыр аилкаарақәа ҟарҵеит, еиқәшәаны еицәажәеит Иузеф Сантоцкии Игнат Чупецкии дареи.
Даҭикәа дацәымҩашьо агәра игеит, ауаҩы еиқәтәа-еиқәгыла, шәынтә ишәаны, зны ихызҵәо, изҳәо ҳәоу, изуа уу аӡәы шиакәу Игнат Чупецки. Убри иаҟараҵәҟьа диқәгәыӷратә дибеит ишәаны акы аҿаԥхьа иаанымгыло, ауаҩыбжа Иузеф Сантоцкигьы.
Амала, егьа рундазгьы иҽрықәимыршәеит Иузеф иаб аҳақьым терапевт Сантоцки. Аҵыхәтәаны, Иузеф иҟаиҵаз ажәалагалала, аԥшыхәцәа иӡбаны иазышьҭырхит, ахәаша ауха, аҷаԥшьарахьтә дхынҳәны данаауа, ааҵәа ихы илҭарԥа, дҳәынҷаны абнахь дыргарц...
Иахьа ҩашоуп, ахәашанӡа даҽа хымш бжьоуп. Аԥшыхәцәа ирыӡбеит абри аамҭа иалыршаны, уажәы ааигәа Лихардов, Зыхәба зыӡбахә иеиҳәаз аполиак маиор Адам Светанржецки дахьыҟаз Ивенецтәи араион ашҟа ицарц.
Еимаҩны илеиуаз асы цырақәа, ашьхыц гәамҵқәа реиԥш рыбла иҭапапон, амца зҿықәыԥхаауа иҟаз рхырҿқәа ирықәӡыҭуан, рыԥсыԥ иалакны илбаардон. Шьыжьы аахыс маҭәа шәырҭаҭала
зҽеилазҳәоз аԥсабара уԥсы узалымхуа иԥшӡан; иҩашьахьан зымԥахь уқәызмыжьлоз аӡбаара хәаршқәа; аҭҭәаара иаҿын аӡҟәаҿқәа; ажрақәа, алаҟәырақәа; агәыҭҟьа иаганы илеивҟьа-ҩеивҟьоз аҵара еиқәаҵәа кәымпылқәеи аҷҷа-ҷҷаҳәа здацқәа злаԥыҵәҵәоз аҵлақәеи ирхылҵуаз ашьҭыбжь иаҷыдахаз, уаҳа акагьы уаҳауамызт.
Аԥшыхәцәа, иахьа ашьыжь, ирымҩатәны ишааиуаз, Боровики ақыҭаҿы иаакыдгылт, Миша иҩныҟа инамгаӡакәа, иаҳа зыгәра игоз нхаҩык иҿы инымҩахиган рыԥсы ааиҭаркит, какалкгьы ркит. Амш аҽшарыцәгьаӡоз анырба, Миша уа дааныжьны, дара рҩыџьагьы изызцоз ақыҭа Дубки иазиаша идәықәлеит. Ирымаз рпропускқәа мажәыцкәа иҟазар уи аҟара аџьа рбомызт, Ивенец ақалақь дналаԥшыргьы цәгьа ибомызт Зыхәба, аха, Боровики ақыҭаҿы ираҳаит рџьыба иҭаз «афурҭқәа» аӡы шыржәхьаз.
Амҩа ианыланы ишнеиуа, ианшәарҭахалак иаамҩахыҵны абна рҽарҭон, ма гәаҩак рыҽҭажьны рҽырҵәахуан. Нас еиҭаацәырҵны, рпалтақәа рыҵаҟа рҩыҵра иҵакнаҳау равтоматқәа рыдырӷәӷәала рҿынархахуан.
Иааԥсеит-икареит. Ожәшьҭа аԥсабара шәырҭаҭагьы аиқәара аахыҩуа иалагеит. Ус, раԥхьа нахьхьи ацәыҵлашьцара иналырбааит аҽыуардынқәа ҩба. Аԥшыхәцәа ирзымдыруаз ауаа ирҿаҳар рҭахымызт, мҩахыҵырҭак аабозар ҳәа иагьынаԥшҟьа-ааԥшҟьеит, аха рармарахьгьы, рарӷьарахьгьы, иҭаҳахьоу асы шкәакәеи аторф еилабааи рыла иҭәны инашьҭын, ауаҩы дшыҿаа-ҿаауа дылбааздо аӡмахқәа. Аҽыуардынқәагьы ааигәахара иаҿын. Урҭ, абзиааӡара змаз ҩба-ҩба ҽы рыҵакын, насгьы мшьамбала иҭаӡны иҟан.
— Арҭ баша нхацәак иртәым, — иҳәеит Лихардов ибжьы ныҵакны.
— Изтәызаалак ожәшьта царҭа ҳамам, иахьынӡауа — ҳабз, ианамуа — ҳабџьар! — ихы рзыриаша иҿынеихеит Зыхәба.
Еидара хьанҭак ишахоз мҩашьо, рхамуҭқәа ргәышԥы иалаланы, рԥынҵақәа афақь ркылҟьо, иаарывалт аҽқәа. Аԥшыхәцәагьы амҩа инымҩахыҵын, кьыс змаӡам ас бахҵәа ахәырд-хәырдҳәа инахеит.
— Еи, шәарбан уара, уа инеиуа?! — иаагеит беларусс быжь хәанчак, раԥхьа инеиуаз аҽыуардын ашьҭахь анаареиаха.
Аԥхӡы зкыдшыла иҟаз Даҭикәа изқәа аакыдхьҭшьшьааит.
— Тәрр, тәрр! — аҽқәагьы уи абжьы ҳзырҳаз рҳәозшәа, рҽеимаақәа ирыҵачаԥаз асы иқәкьакьа иаагылеит.
— Шәызусҭқәада, шәабацо? — аԥхьатәи аҽыуардын ашьҭахь амшьамба даакылҩрын, дара рышҟа иҿааихеит аӡәы.
Макьана бжьба-ааба шьаҿа иузааигәоу цқьа дааилукааратәа илашан. Иаақәҵәиааит аԥшыхәцәа. Дааиуан, зхҭырԥагьы зхәамцгьы еизадаз плашь-ҭаҭуеи дук зшәыз уаҩ кьаҿк. Уи иџьымшь цәыҳәқәа ирыҵашанханы иԥшуаз ибла ҵашәшәалақәа хирк шиакәмыз уарҳәон.
— Ҳанхацәоуп, Ивенецҟа ҳцоит, — наҭеикит Зыхәба зынӡагьы иҽырҭынчӡаны.
– Аџьыка, асапын, ҳхаԥсыра аабоит, — белорусс бызшәала инациҵан Кузмагьы, дааҟәара-ҟәанҽашәа иун, дааскьаны уи дааидгылт. «Абарҭ аҽыуардынқәа шаҟаҩ рықәтәоу здыруандаз», — ааигәахәын, дцәыҵыԥшшәа уахьгьы днаԥшит.
— Шәпропускқәа! — иплашь аимҟьара иаацәыҵҵыз инапы дара рышҟа иааирххеит уи.
Зыхәба ихыжәҩабжь дҩаҵасшәа иун, иавтомат зыхшьыз иармарахьтәи иҩыҵрашҟа инапы аҿынаирхеит. Лихардов иавтомат дазымҵасырц аԥсык ауп иааигхаз. Аха, Даҭикәа, иавтомат ацымхәрас ипропуск аацәырганы, ирыдгылаз ишҟа аҿанынаирха, Кузмагьы дааиқәтәан, ажәжәаҳәа ипропуск аацәыригеит.
— Шәабаанагеи шәара, ажәҩан шәалҩрыма?! — арыԥҟьаг иакыз ахьыжь еиԥш дҩнҟәыжит, апропуск зыблақәа ирыдгәаланы иахәаԥшуаз. — Ари аҳәынҭқар Николаи ихаантәи пропускуп.
— Ҟоҳ, ишԥа?! — иџьеишьазшәа ҟаиҵеит Даҭикәа.
— Аҿҳәара цахьану?! — ибӷа нҭарс икны дҵааит Кузмагьы.
— Шәаҟәыҵ аҽырбзамыҟәра! — адырҩегьх дҩнҟәыжын уи, иплашь наԥхьаршәны, абажә иадиааз ацәымса еиԥш ибақәӡа иган иадыз итапанча днамҵасит. Ихы инаркны ишьапаҿынӡа деиқәхаԥса полицаи маҭәала деилаҳәан уи.
— Иаҭахым баша апатрон абылра, уи Германиа дуӡӡа аӷацәа рзы иҵәахыз, — адырҩегьх ҭынч-ҭынч даацәажәеит Зыхәба.
Абри ихы иархәаны, аҽыуардынқәа рыҩбагь лаԥшыла еиҭааимидахт Лихардов. Иҿажәкны иҟаз аҽқәа, аршәы зфо аҭакәажә цда-шәда леиԥш рԥышәқәа ашҩ-сҩҳәа асы илыршьуан, ари аицәажәара дара рус алаӡамшәа ихырсасуа аҽыуардынқәа рыхәда иқәтәан ақәчарцәа рҩыџьагьы. Уаҳа ԥсы зхоу аӡәгьы улаԥш дыҵашәомызт
— Германиа дуӡӡа, Германиа дуӡӡа, цәгьала уазхьаауеит сарамыжда! — аҷақҳәа итапанча аҭрагьы ааԥиртлеит аполицаи. Иаашәырԥшы егьырҭ шәдокументқәа!
Зыхәбеи Лихардови рылаԥшқәа ԥшьшьала иааихьдырҳәазан, рнапқәа рҿынадырхеит.
Амацәыс ажәҩан агәы шахәуа еиԥш, аҭынчра агәы ахҵара анҵаны еицҭҟьеит аԥшыхәцәа рҩыџьегьы равтоматқәа. Аполицаи даахаҵәин, изнапык итапанча аҭра иадкыланы, егьи инапала имгәацәа нҭарсны икны, абықҳәа ҿыцха раԥхьаҵәҟьа асы дҩылаҳаит. Нас аҽыуардынқәа рыҩбагьы амца қьоуқьад рыхҟьаны ицан, рышьҭахь иҟаз ажра рҽыҩҭарыжьит. Ақәчарцәа руаӡәы, иҩаҵҟьамҭа иақәшәазар акәхап, инапқәа хаххаӡа дышлеиуаз ҿыцха аҽқәа рыбжьара дыбжьаҳаит. Аҽқәагьы азныказ инаҭрысын, аха, раԥхьатәшьапқәа ахьгылаз рашьҭахьтә шьап-қәа неиаанӡа мгәацәха асы инылатәеит.
Даҭикәа игәы иаарыцҳанашьеит урҭ аҽқәа.
Егьи, ашьҭахьтәи аҽыуардын шьаҿакгьы азыҟамҵеит. Ақәчаргьы ҵыԥх дыԥсызшәа дышьхныԥсыланы дахьтәаз даанхеит, ганха икажьыз аҽқәа руакы амитә ҟанаҵон: акәукәуҳәа иҳәҳәаны ианышьацәҟьалак, иҭырбганы атәӷәыбжьара ибжьажьыз акьатеиқәа еиҩҵәҵәа аҳауа иаланаҵон.
Урҭ, абас, ҟыт ҳәа рықәҿызымҭуаз аҽыуардынқәа акыраамҭа иреихысуан. Амшьамба кылжәжәа иқәырҵеит, дара еибгоу мҿык рымамкәа ирҟәаҟәеит. Азныказгьы, ицарц ӡбаны, иҳәазан, ԥыҭк иласкьеит, аха:
— Абарҭ ахҩык-аԥшьҩык рзы абриаҟара хысра ҭаҳҵазар ҳаԥхашьеит, — иҳәеит Даҭикәа, Лихардов данааихьӡа.
— Уааи иаабап, уа ожәшьҭа зыԥсы ҭоу уаҩ дыҟам сгәахәуеит, иԥсы игәы икылахо даацәажәеит Кузмагьы.
Аԥшыхәцәа ишаҳә-шаҳәуа рнапы зырԥхоз равтоматқәа ырмазеины аҽыуардынқәа иаарыдԥалан, алеи-аԥси рыла иааимырдеит: игәарԥхаӡаны дынкыдиаалазшәа изнапык илахь иадкыланы, егьи инапала, ауалыр ахы иқәыз ишәақь еимларӷәӷәа икны, ашьҭахьтәи аҽыуардын аҟны аԥсхыхра даҿын даҽа полицаик. Ҿыцха аҽқәа рыбжьара ибжьажьыз ақәчари аҭалоу ихьызшәа зымгәацәа знапы ҭаԥсаны, илакьӡа ишьҭаз раԥхьатәи аполицаии рыда аҩбатәи аҽ уардын аҟынгьы уаҩы дыҟамызт.
Амала, ахҭыԥ иаганы икылжәжәа иҟаз акадушкақәа ирхьшы илеиуан ахҷаҭ жәпаҳаҳара, ацха мцбаз-ԥштәала, еилаҟәаҟәа аиашьыкьқәа ирҭаз акәтаӷь, аӡымҵар еиԥш ипахәынцалеи-пахәынцалеиӡа ана-ара ауалырқәа ирылкьаса илеиуан ауатка.
«Рыбзыцәашьцәа рхәы ргагәышьон, иахьымӡеит», — ааигәахәт Даҭикәа.
Асы иарлашон акәымзар, уаԥхьа игылоу дузеилымкаауа илашьцахьан урҭ Каменкаи Даиноваи ақыҭақәа инырбжьысны, аихамҩа ианнадгылоз. Иаахкәкәахьан. Аԥҭақәагьы неилыҩры-ааилыҩрны ажәҩан аҿы хаҳтуеит ҳәа иаҿын. Аԥшыхәцәа, зшьапқәа хыш-хышӡа игылаз аҵаа-ҵлақәа рҽаарываркит. Жәашьаҿакгьы набжьамкәа асы шкәакәа иалырбаауан еиваҩуа инеиуаз аџыртә рахәыц еиқәаҵәақәа ҩба. Зеидара шкәакәа зцәыхьанҭаханы, аҷах-сах ҳәа ана-ара иԥҵәҵәоз амахәқәеи абық-чықҳәа иалҩрны инкаҳалоз аси рҷыдахаз уаҳа шьҭыбжьык рмаҳаӡо акыраамҭа игыланы иԥшуан аԥшыхәцәа. Нас, иаразнак аихамҩа инахҟьан, абна ӷар-ԥшар иныҵалеит. Акыр иҩны инеихьаны, игәарымҭаӡакәа гәаҵаӷара еиҵапата иҟаз асырӡ хьшәашәа инӡаашьшьылеит.
«Ҳаи, афы асааит, ҳабџьарқәа ҳмыхәо иҟалеит убауоу!» — игәы иааҭеиҳәеит Даҭикәа, уажәраанӡа аԥхӡы зкыдшыла иҟаз изқәеи иблузи аӡымҟатар хьшәашәаӡа ианынрбжьала.
Данаахьаҳә — аӡы ихыршәлоу ампыл еиԥш Кузма ихы кәымпылӡа днахәаԥшит — уи шәагаала иаҳа дкьаҿымзи, Даҭикәа гәаҵаӷара изааиз аӡмах, иара хәдацәахьы изҩеизар акәхап.
Ус, аӡмах ихыхәхәала акыргьы ицеит, нас ихырҽны иҭажьыз ачлаа наԥхьаҳәо, аҳәынҵәа иаханы ишнеиуаз, машәыршәа џьара жьашьҭакгьы знымыз дәеиужь дук инықәлеит.
— Ожәшьҭа схы аҭыԥаҿы иааит, — иҳәент Лихардов даақәыԥсычҳан.
Аторф ҭабаа афҩы ахшәшәа, ирцыркәкәаны илеиуаз аҳәынҵәа еиқәаҵәа аԥштәы аанахәахьан иаарыкәыршаны ишьҭаз асы.
— Иарбану ани ақыҭа? — дҵааит Зыхәба, адәеиужь-ҟәаш анаӡара иҭаа-маа иибоз алашара ԥсадақәа дрызԥшуа.
— Ҳааит, — адырҩегьх иҵаулаӡаны, хрыжь-хрыжь даақәыԥсычҳаит Лихардов, — Дубки ақыҭа. Амала амрагыларахь ала акәын ҳазнеираны ҳшыҟаз, аха, аҭабиа иахууааз абзарбзан-хы еиԥш амраҭашәарахь ала ҳазааит умҳәозар.
— Аҵаҟатәи ашәгьы, хыхьтәи ашәгьы зегьы акоуп ҳаазар ауп аус злоу, — наҭеикит Даҭикәа, илаԥш урҭ алашара кьоу-шәоуқәа ирҟәымгаӡакәа.
Лихардов зыӡбахә имаз аполиак бырг дынхон, ақыҭа иахьазеизыҟараз агәҭаҿы игылаз акостиол амҵаныҵәҟьа. Убри аҟнытә, аӡәгьы уимбакәа уахь анеира ус имариамызт. Лаԥшык
ҳаҵамшәакәа ҳааит, оҳ гәышьа ҳәа ауҭра аладатәирахь ала аанда рҽааварыжьуаны, акостиол агәашә дааҭыҵын, аҽхарԥарҭа аиԥш дқәацә-қәацәуа аӡәы дара рышҟа иҿааихеит. Аԥшыхәцәа зватәаз аанда дара ракәым аҳәынҵәраԥшьҵәҟьагьы азыҵәахуа иҟамызт. Иҩагылан изиаша рҿынархеит.
— Дксендзуп. Ари ҳазхәаԥшуа акостиол деиҳабуп, — даацәажәеит Лихардов, Даҭикәа ишьҭахь дгыланы дахьааиуаз.
Аксендз урҭ ибо дыҟамызт, ихы шьҭацаланы аграпара дыхԥшыло, иныҵакшәагьы дыӷрым-шәрымуа дааиуан. Аҳкәажә лыҵкы еиԥш иҳәазо ишьҭаз исутана азкалҭк шьҭыхны икын, егьи иганахьала арҭмаҟ еимгәачык иҩыҵракын.
Иааигәаӡаны иааиҿагылахьан аксендз арҭ ангәеиҭоз. Абаара ишылхоз ақәыџьма заҩаӡаз аҽы еиԥш дырҳаны ганха даныԥа, исутана хабаа ааишьклаҳәын, ԥышәха асы дыҩцәыҵашьшьы дцеит, иарҭмаҟгьы имҟәыҵҟьан, иҭаз еимхытраа иҩкаԥсеит.
Ԥыҭрак ашьҭахь аксендз иԥышә хаҵаа ҩцәыҵырҳәҳәаны адәы днықәыԥш-аақәыԥшит, аха икаууа иҭынчран, ԥсы зхаз аӡәгьы иааигәа дыҟамызт.
«Изакәи, алаԥшҵашәара саума, ма аӡә саԥхьа дгылаҵәҟьазу?!» — итыҵны ицоз игәы дазҵаауа, дшьаҳаны дызмаз исутана ааирҽеит, деиха-еигәо дҩагылеит аксендз.
Аԥшыхәцәа зыҩны имҩахыҵраны иҟаз аполиак иҩнқәа асԥычка кәалаԥқәа ракәын изеиԥшраз. Урҭ зегьы хәбаҟа ыҟан, еиҟаран, еиԥшын, ашҭа шкәакәа анаӡара, амрагыларахь ала рҿы аарханы, еиварԥшьыхаа еивагылан.
Аанда зҽавакуа урҭ ирызнеиуаз агага еиқәаҵәақәа ирымариашаны, аханӡа игылаз аҩны ада егьырҭ зегьы лашарак рыдубаломызт. Лакгьы игәанамҭакәа иааин, алашара зыҩнырбаауаз аҩны ашә иаалагылт. Зны иаармаҷны, нас иаарӷәӷәы-аарӷәӷәаны ҩынтәҟа-хынтәҟа ашә иасхьаны, ԥшьшьала ирзаатит:
— Ишәҭахыдаз пане? — игәы аиԥшҵәҟьа ибжьгьы еиҵақыџь-қыџьуа дҵааит, зхамы ҩыз ду змыркан еиқәа аҵҳәҳзо ашә илагылаз ауаҩ бырг.
— Пан Сикорски! — наҭеикит Лихардов, сидыруазар игәахәын, иаҳа иҽааизааигәаӡатәны.
— Аа, пан Лихардов! — ашырхәа дааиасын, амҩа рыҭо инапы лаирххеит аԥшәма.
Иҟәыԥс-ҟәыԥсуа ауада иҩназ аԥхара иааимнадеит, акәаш-мҿы аиԥш зҽыззымдыруа ишәхьаз анартизанцәа рцәа-ржьы. Аԥхара гәыҟаҵага зҽалаӡҩа иааиуаз аиҵарш афҩоуп урҭ зынӡагьы изырхагаз: раԥхьа рԥынҵақәа аарчыхә-чыхәны, нас ашьхацара гәхьаазгаз аҽқәа реиԥш рҿыҵа аӡы налажжын, рымгәақәагьы аауарчарт.
Аполиак бырг иҟаиҵара изымдыруа дхам-чамуа дыҩнан: изықәтәарц иаарыҵаиргылаз аҟәардәқәа иркәшон, шә-зҵааратә дыргак еишьҭаххы-еишьҭаххы изхыҵны инеиуаз иблақәа рыла Лихардов дааимданы, аҭуан лаҟәы зхы аҵакьысуа азхаз иқәгылаз Зыхәба дааиҿаԥшуан.
— Уицәымшәан, пан Сикорски, ари ҳара даҳтәуп, — дырҭынчуа изқәа днас-насит Лихардов.
— Ҳара даҳтәуп? — изықәшаз амзаҭәы аиԥш иҭынч-хцәышааӡа иҟаз иблақәа идырхаланы уи ԥыҭрак Даҭикәа дихәаԥшуан.
— Свентаржецкии ҳареи зыӡбахә ҳалацәажәоз дугәаламшәои? — Лихардов уи игәалаиршәарц даҿын.
— Пан Свентаржецкигьы ҳара даҳтәуп, дҟәышуп, ихараӡаны акрибоит, — илакыҵа ҭбаақәа нҭылашеит Сикорски. — Шәтәа, шәтәа, уажәыҵәҟьа — аҭӡамц иадгылаз ашкаф шкәакәа днадыххылан, графин мгәалыҿк ахәцә аҿынӡа иҟас-ҟасо уаткала ирҭәны иааиган астол иаақәиргылт, унацәкьыс рҭамкьакьо фырџьан хәыҷқәакгьы аваӷӷаа инаваиргылт.
— Аа, саҭамзааит, панове! — дааиқәҟьашеит уи ахаҳә зфо иаԥхьа итәаз апартизанцәа лаԥшыла еиҭанааимида ашьҭахь. Нас днықәсын, афырџьан мацәазқәа аақәыҳәҳәа инаганы ашкаф инҭаиргылан, шәкы-шәкы зкуаз ахпыҿ мадыхқәа ааганы иаақәиргылт.
Аԥшыхәцәа иаақәырԥаан, ажәакгьы мҳәаӡакәа илхыршәҭны, иҭацәккара-ҭацәккараӡа инықәдыргылеит. Абри аамҭазы аԥшәма, ахаафҩы ахшәшәо, ҩ-саан гәаҩак рызна аиҵарш ааиган раԥхьа иаақәиргылт, усҟантәи аамҭаз изымҵоуҵозаалак аӡәы иҿы уацәыԥхамшьо иҟаз ҩ-часакгьы наганы инарывеиҵеит.
— Алашә ииҭахызгьы ҩ-блак ракәын, — иҳәеит Лихардов, ақьарлых чеиқәаҵәа иԥышә иадкыланы дафҩыуа.
— Саҭашәымҵан, панове! — Аԥшәма дааиасын астол аҵкар даадтәалеит. — Акәац ҳәа изышьҭоу сымбеижьҭеи ожәшьҭа ҩышықәса ирықәуп.
— Сара сԥсылмануп, иҟазаргьы исфомызт, — наҭеикит Зыхәба.
Ирҳәозгьы зларҳәаӡози уҳәартә амла иакны иҟаз аԥшыхәцәа, алеи-аԥси рыбжьара рсаанқәа рыцқьаны, рымҳаҵәқәа ахьхьаҳәа ирныԥсала инықәдыргылеит. Даҽа хпыҿк-хпыҿкгьы ржәит.
Абарҭқәа рышьҭахь ауп урҭ уаха идрырҳаз аксендз иӡбахә анцәырргаз.
— Аксендз? — дҩныӷзын, иԥышә хыԥшшақәа ҵыс-ҵысуа дҩагылеит Сикорски. — Арахь шәшааиуаз ибану?
— Мап, уи ҳара ҳахьцоз ибартә дҟамлеит, — иҳәеит ҭынч Даҭикәа.
— Шәиеихсма?
– Патрон мцхәы шьҭаҳамхит ҳанаауаз, – аҭак ныҟаиҵеит Кузма.
Агәараҳәа длеиқәаҳан, ԥшьаала деиҭалатәеит аԥшәма:
– Шәара ишәыздыруам, сыҷкәынцәа ари дзакәытә лахшоу, — исалԥаҵа аанкыланы, ихы ааирҵысы-ааирҵысит Сикорски. — Ажьа аҟара дышшәаҩугьы, шьаԥхак ала инапы мӡәӡәакәа ихәы дахатәом... Ҳара зыламыси здини еиҟараз аксендз бзиа дҳаман. Арҭ агыгшәыгқәа анааи, учеиџьыка унапы иқәыргыланы узаҳԥымлази рҳәан, акостиол ашҭаҿы дыкнаҳаны дыршьит... Нас асутана ишәырҵеит абри аԥсахҩы. Аха ақәыџьма ахьтәы кәадыр ақәуҵеит ҳәа иауҽхахо ҳқыҭа абжеиҳараҩык ибзшҳам иаиргахьеит... Шәеиликаартә шәимбазааит? — деиҭаҵаахит уи.
Зеиқәыхра имч ақәымхоз иблақәа мчылаҵәҟьа иаахитит Даҭикәа. Кузма ахәырқь ҳәа дыцәан.
Уара узгьы, ҳара ҳзгьы иахьшәарҭам џьара ҳашьҭаҵа, уахатәиал аӡәгьы ҳухәо ҳаҟам, — аарла даацәажәеит Зыхәба.
— Пан Лихардов, Пан Лихардов! — аԥшәмагьы даагылан Кузма ижәҩахыр днас-насит.
— Ҳахқәа хыҵәҵәаны иргазаргьы ҳазгәамҭеит! — иҳәан, ашырҳәа дҩықәтәеит Даҭикәа.
Дцәырҳаны дааԥшын, раԥхьа ихы инапы аақәишьит, нас ивараҿы ишьҭаз иавтомат аагәеиҭеит Лихардовгьы. Ишшарыз ишахьан, аҭәаҩа афҩы хаакәакәараӡа игон, рнапы наҵыршьыртә иааигәаӡаны изҵаиаз аҩны ахыб иавҵаҷҷаны, аҭәа илаԥсоз амра ашәахәқәа, ацгәыԥшқақәа реиԥш еибарҳәанталеиуа еихәмаруан. Зыхәба дахьылаԥшуаз ҵаҟа ибарҭан, ачыргә агәыҵамӡо, акыкмацә ҩеижьқәа ԥахә-ԥахәӡа, ачыхәчар иахагылаз ажә-ӷра ду. Асааҭ еиқәшәа еиԥш хрыжь-хрыжь игоз уи ажәаҳәабжьи агәыр аԥынҵа аҟара ипаны, аҭынчра агәы иалакьакьо иааҩлоз аҵарақәа рҵәитбжьи рҷыдахаз шьҭыбжь ыҟамызт.
— Сыԥсы сшьеит, сан лыкәа сыҽҭаршәны сыцәазшәа, — иҳәеит Лихардов инапы азқәала иблақәа рҟәыҷуа.
— Уаԥхьа анаука абжьы ахьаргаз сгәы иалоуп, – даацәажәеит Зыхәбагьы, — ацәа ԥсыршьагас иҟоу зегьы реиҳа ишеиӷьу уи иаҳәахьеит.
— Панове, пан Зупа, пан Лихардов! — рыҵаҟаҵәҟьа Сикорски ибжьы аагеит.
Аԥшыхәцәа ашыр-сырҳәа рабџьарқәа инарзыҭрысын, иагьынеиҿаԥшы-ааиҿаԥшит.
— Сшәыҳәоит шәылбаарц!
Ашәахәақәа злаԥсаз асы еиқәҵаа акәымзар, ԥхны мшык еиԥш амра кажжы иԥхон. Сикорски исасцәа драԥгыланы, акәалаԥ ҩнқәа рышьҭахь ала иааиган, иаха иахьтәаз аҩны аҵаҟатәи ашә аартны илҩнеигалт. Ауадаҿы ԥсы зхаз аӡәгьы дыҟамызт, ишыԥхацыз иԥхан, хәышәтәырҭа бзиак еиԥшҵәҟьагьы ицқьан.
— Шәара шәыҽшәырԥхала, панове, сара уажәыҵәҟьа, — иҳәан аԥшәма, иахатәи играфин мгәлыҿ, адырҩгьх ахәда иҩаҵагыло ирҭәны, ҩ-хпыҿкгьы адкыланы иаақәиргылан, аиаш аиԥш, ивараҿы иҿаз ашә дынкылакәры дцеит.
— Иури имшгьы бзиоуп, аха апартизан ԥшыхәҩы имш абаҟоу? — даацәажәеит Даҭикәа, иахаахыс ирымоу «ақьафура» ихы ахыбаауа.
— Иаха излеибаҳҳәаз ала ҳаԥшәма ожәшьҭа маҷк аус иухьазароуп, — наҭеикит Лихардовгьы ихпыҿқәа рҭәуа.
Абри аамҭаз Сикорски дзлаҩналаз ашә ԥшьшьала иаартны дааҩналеит арԥыс аукы, ишьнел шьацԥштәала аӡара ҭкәыцәаа, ижәҩахырқәа ԥҽаҽаӡа,
— Пан Свентаржецки! — иҳәеит, уи ишьҭаланы иааиуаз Сикорски, артисти ахәаԥшҩцәеи еибазырдыруа аконферансие иеиԥш длахырхәан.
Лихардов уи усгьы дидыруан, дшааҩнашылаз аиԥшҵәҟьа дҩеихаҵгылеит. Зыхәба иҿы иазикхьаз ифырџьан ымжәӡакәа инықәиргылт, ԥшьшьала дааины дааидгылеит. Апартизан ԥшыхәцәа ркомандири аполиак афицери рхы аҵәаҟьа нықәушьыртә еиҟаран. Рнапқәа рӷәӷәаны иаанибакылт. Даҭикәа инапы, абар-уажәы икәаны иаазхыҵыз алу аиԥш иџьаџьан, егьи — абжьас ашьаргәыҵа аҟара итатан.
— Даара сеигәырӷьоит ҳахьеиқәшәаз, пан амаиор! – дналагеит Зыхәба, иааины ишаатәаҵәҟьаз.
— Аҩыза амаиор! — иааирҽеит Свентаржецки, урысбызшәала, аха ицқьаӡа.
«Иаабап узакәытә ҩызахо!» — ааигәахәт Зыхәба, аха иаҽԥнимҳәеит.
– Суқәшаҳаҭуп, аҩыза ажәа бзиоуп, аҩыза амаиор, аҩыза адиректор, аҩыза аминистр...
— Пан ахаҭыԥан, — инациҵеит Лихардов.
— Пан, апатын, саҳ, зегьы рхаҭыԥан, — ахра ҭакнаҳақәа ирыҵажьу аӡыжь иаҵәа ҭынч еиԥш, ихәаԥшуаз амаиор иблақәа дырхыԥшыло дцәажәон Даҭикәа.
— Аха, иалашәхи, аславиан жәлар ҳаӷа рацәак дақәшаҳаҭым уи, — иҳәеит Свентаржецки, ашла аалазыԥсоз иџьымшьқәа дҩарыханы. Раԥхьа ианналагоз зхы рыццаз реицәажәара маҷ-маҷ аԥытлара иаҿын.
— Ишԥахәаԥшуеи аполиак жәлар иахьатәи рҭагылазаашьа? — рцәажәара зынӡагьы иаақәирҵәиаан, дҵааит Зыхәба.
— Ажәлар рхаҭаҵәҟьа жәларык шыҟац иҟоуп, — иҵауланы ахәхәа-хәхәаҳәа даақәыԥсычҳан Свентаржецки, илахьгьы ааиқәиҵеит. — Ирҭахым ашьа, аԥсҭбара, ауӷә; ирызгәышьуеит аҭынчра, ахақәиҭра, ихьԥшым аԥсадгьыл... — дҩагылан, ишьнел ааишәыхны инкнеиҳан, амаиор-чын пақәа зқәыз икитель ааирҽеит. — Шәареи сареи зынӡагьы имаҷӡаны ауп ҳшеибадыруа, сара атәым маҭәа сшәуп, атәым чынқәа ныҟәызгоит, атәым иааира схьчоит; шәара шәхацәоуп, хаҵак дышныҟәо шәныҟәоит... Амала, акы сацәшәо џьышәымшьан, шәара шәыԥсадгьыл шаҟа бзиа ижәбо аҟара сара сыԥсадгьылгьы бзиа избоит, ахьчашьа сақәымшәацкәа сыҟоуп акәымзар! — алеи-ҩеира дааҟәыҵын, дааины ашырҳәа иҭыԥаҿы даатәеит. — Ахьчашьа сақәымшәеит, — еиҭеиҳәеит уи.
— Уԥсадгьыл ахьчара макьана иахыԥаӡам, — ихы наиқәикит Зыхәба. — Иқәԥоит асовет жәлар — иаха ииз аԥшқеи шәышықәса зхыҵуа аҭакәажәи иаарыбжьанакыз зегьы. Иқәԥалоит урҭ аӷа ишьапы рыдгьыл иқәгыланаҵ, фашистк иԥсы ҭаны адәы дықәнаҵа... Амала, ирластәуп, ари аибашьра хлымӡаах зыԥсҭазаара зымнахраны иҟоу ауаа рхыԥхьаӡара иахьынӡазалшо ирмаҷтәуп, абылра иаҿу ақалақьқәеи ақыҭақәеи ырцәатәуп, аконцлагерқәа ирҭанҵәо ауаа ҭыгатәуп, зыхәда ауӷә ықәиҵаз Европатәи ажәларқәа хәҵыртлатәуп...
— Ишԥа? — иҿы азганк ааҭрыс-ҭрысын, иблақәгьы наскьеит амаиор.
«Ишԥах, шәыжәҩахырқәа ирықәшәҵаз ачынқәа аақәхны инкаԥсаны, ишәиркыз абџьар аарҳәны иара игәыдҵо шәҿаашәхар», — ааигәахәын, аха имҳәакәа иааникылт Даҭикәа.
— Иҟоуп аԥсуа жәаԥҟак, уи заманалаҵәҟьа аҭак ҟанаҵоит: «Напеилаԥса уаҩ дааӡоит, лабеилаԥса уаҩ дашьуеит», — ашоура дакын, ихәда аҳәынҵәрақәа ааԥиртит Даҭикәа.
— Абџьари акрематориақәеи раҵкыс еицәоуп апропаганда, — даацәажәеит Свентаржецки. — Ркьыԥхьи, ррадиоқәеи, рыбзи рыла ҳажәлар рхы ҭырҟьан, иҟарҵо рзымдыруа игачамкны иԥшуп... Амала, шәгәы иаанамгааит, ҳазгаз ҳаитәуп ҳәа рызегь неины уи икәа рыҽҭарыԥсозшәа.
— Аӷа шәыԥсадгьыл игеит, шәхьыԥшымреи шәхақәиҭреи шәымихит, уигьы азмырхакәа, шәашьцәа аславианцәа шәрабашь ҳәа абџьар наганы ишәиркит, нас абри ишԥахәаԥшуа шәыр реиҳабыра? — дҵааит Даҭикәа.
— Сара акагьы мӡаӡакәа ишәасҳәоит, избан акәзар, даараӡа исцәыхьанҭоуп сабџьар сызҵоу, иааԥсеит мцымзар иашак змаҳаӡо сыхшыҩ, ирыцҳасшьоит ашәы зхьыкәкәо игылоу стәыла, — деиҭаҩагылеит аполиак маиор. — Иаагаз аиааиреи ҳахьыӡ-ҳаԥшеи шәыжәлар ирцәышәыхьча ҳәа, ҳаидзыргәагәлаз ҳаӷацәа напхгаҩыс дааганы даҳхадыргылт амҵақьақьаҩ, ҩҿык-ҩбзык змоу, ҩ-цәак зхарԥоу Краиовои... Иӡбахә шәмаҳацкәа шәы-ҟам? — иҽаанкылан, иаԥхьа итәаз аԥшыхәцәа илаԥш нырыхга-аарыхго дҵааит уи.
— Мап, абыржәы иуҳәарадагьы иаҳмаҳацт, — иҳәеит Зыхәба, уи ихы-иҵыхәа Ӡержинскиаа рыла инҭырффаҷаҵәҟьа ишиаҳахьазгьы. Иҭахын иара иидыруази амаиор ииҳәози еиҿирԥшыр.
— Уи имацарагьы иакәым, — дҳаздыруам ҳәа Зыхәба ииҳәаз инагӡаны агәра шимгаз дырдыруа иажәа деиҭаналагеит Свентаржецки, — иеиԥш ихәыцқәо, имҩа иқәу рацәоуп ҳар рнапхгараҿы. Урҭ иааҟәымҵӡакәа аиӷаратә неитралитет ашҟа иҳаԥхьауеит: «Шәызқәу шәҽаақәышәк, — рҳәоит урҭ. — Инибарҵәалааит анемеци аурысқәеи, рымч рылӡааит, рхы иамыхәо иҟалааит, нас ҳара ҳҩагыланы анахьгьы, арахьгьы ҳаҳәақәа ҳҟьоит, анемец ҳтәыла дықәаҳцоит, аурыс ҩажәизеижәынӡа ҳҳәаа ахьыҟаз аҿы днаганы, ашьаҟа лаҳарсуеит, ҳара иаҳҭаху аҳәынҭқарра ҳнапала иҟаҳҵоит», — дареи ҳареи ҳамацара ҳанааизынхалак абас ҳлымҳа иҭарҳәоит. Егьырҭ рыԥшәмацәа рыбла ишынтаԥшлак, — Ҳаи Гитлер! — аҿақҳәа рышьхәақәа леидықшаланы, салам рырҭоит. Ҳаԥсы ахьынӡаҭоу шәара шәзы иҭоуп, шәара шәанҳамам ҽнакгьы анцәа адәы ҳақәимҵааит ҳәа рарҳәоит. Уи ацымхәрас дара ироуеит аполиак нхаҩы иԥхӡы зықәҭәоу ача, иабацәа рыбаҩқәа змадоу адгьыл, ижәлар идырҳаз амал, зхы
аӷа иҵазҵар зҭахым рашьцәеи раҳәшьцәеи зларшьша абџьар, аџьаԥҳаны... Ҳажәлар ашьа рыҵкьаса ицоит, уи аӡәгьы ибаӡом... «Ачҳара шәымаз, шәыԥшыз, ҳаамҭа ааираны иҟоуп», — арҭ ажәақәа ҳгәы ааԥырҵәаӡеит. Сара сгәанала, уи малаҽшьроуп ҳәа исԥхьаӡоит...
— Иҟоума, нас абас ихәыцуа рацәаҩны? — дҵааит Лихардов.
— Иҟоуп, иагьмаҷӡам, аха... — инапы иҟьан, дааины ихы кны даатәеит уи.
— Нас, шәара шәразҟыдарала зразҟы ҟазҵарц иаҿу изы абџьар шьҭышәымхыр ада ԥсыхәа шәымамкәа шәҟазҵазеи? — Зыхәбагьы дҵааит.
— Уи мзызс иамоу рацәоуп, — даақәыԥсычҳаит амаиор. — Ҳара ҳхы аҭыԥаҿы иааиаанӡа, аӷа, аҭаҭын ӷыӷк еиԥш иаразнак инапсыргәыҵа ҳаақәирҟәыҷит, — шәара шәҟны еиԥш уи аҿагылара џьаргьы имоуӡеит. Уи нахысгьы аӡәи-аӡәи ҳаиҿаԥшуа, ҳагәҭакы еибаҳҳәо ҟаимҵеит. Зҿы ҩеихызхыз иҿы абџьар лҭадырпҟон, ма аконцлагер агәашә дынҭадырԥалон. Иара ҳара ҳаҩнуҵҟагьы аԥсахцәа рацәахеит, аԥсахцәа раҵкыс иаҳзеицәахеит аӷа ипропаганда иарлашәыз ауаа... Аҵыхәтәаны, егьырҭ сыздыруам, аха ҳара џьоукы, ҳаԥсадгьыли ҳажәлари ргәаҟраҿы абри ҳхы иаҳзархәозар ҳгәахәын, ҳақәшаҳаҭхеит.
— Нас, ара шәшааиҵәҟьаз апартизанцәа рышҟа шәызмиаси? — днеиԥыҩлеит Даҭикәа.
— Ишәарҭоуп, апартизанцәа рышҟа ииасыз аславиан дарбанзаалак иҭаацәа ндырҵәоит, иҩнқәа рбыуеит. Уи иазкны априказ ҿыц ыҟоуп.
— Нас апартизанцәеи шәареи знымкәа аидыслара шәоухьеит. Абарҭ аидысларқәа раан дара рышҟа шәызмиасуеи? — Лихардовгьы зҵаарак еиҭанбжьаиршәит.
— Сара усеиԥш иҟоу аманшәалара смоуцт, исоур иахьагьы сиасуеит, — иахьа абарҭ еицәажәоижьҭеи абыржәызаҵәык иблакәа аарла иааччеит Свентаржецки. — Амала, иара абраҟагьы ҳазегь ҳшеицу аиасра сақәшаҳаҭым, аӡәаӡәала, ҩыџьа-ҩыџьала, гәыԥ-гәыԥла. Мап анакәха, иара усгьы ҳара аславиакцәа ҳагәра ргаӡом, ҳаақәганы ҳаргоит, ҳҭыԥаҿы анемеццәа аарышьҭуеит...
Аԥшыхәцәа уаҳа зҵаара ирымҭеит аполиак маиор— еилыркаарц ирҭахыз еилкаан. Ожәшьҭа инханы иҟаз раԥхьаҟатәи русеицура алацәажәара акәын.
— Ҳара ҳиааиразы! — Даҭикәа афырџьан аашьҭихын дҩагылт.
— Ҳара ҳхақәиҭразы! — Свентаржецкигьы дҩаҵҟьеит.
Аксендз шәаргәында аухаҵәҟьа ибз аус аируит. «Ала ишәаз абажә еишуан» — шырҳәо еи: ҩыџьа ауаа — шәҩыкхеит, зхы дҭамԥшӡаз автоматқәа — игәы иҵакыз пулемиотқәахеит, иԥсы ҭоуп ҳәа дызгәаламшәоз ауаа — имҩа кны, икостиол данбадәылҵуа ҳәа итәаз партизанцәахеит.
Ари злымҳа иҭеиҳәаз аполиак, аухаҵәҟьа Ивенецҟа адырра ҟаиҵеит.
«Ақыҭахь инеиуа нашәышьҭла, уахьынтә аӡәгьы дышәмышьҭын ҳара ҳнеиаанӡа!» — наҟынтәгьы абжьы гәыҭҟьага геит.
— Амҩақәа ԥырҵәҵәеит. Сикорски иҟынгьы ҩыџьаҟа аполицаицәа аакыдгылт:
— Иабаҟоу апартизанцәа? — аларқача рыхьызшәа еиҵақыџь-қыџьуа иҵааит урҭ
– Ара иҟоуп! — иҳәеит Сикорски ҭынч.
Руаӡәы аӡаӡ наиларқшазшәа дааҭрысит, егьи дӡыргәаԥын, ашәишәи еԥш иҽааирчит:
– Уаҟәыҵ ахәмарра, аӡәыр убазар иаҳцәумӡан.
– Ишԥазымба, мшәан, аа иахьыҵәаху, — илымҳа аьатрацә ааникылт Сикорски.
— Ари деилагоуп, иацәажәаша дубахьоу, — иҳан раӡәы, инапы ҟьаны иҿынеихеит, егьигьы дхәаԥ-хәаԥуа днаишьҭалеит.
— Аӡәыр збозар ишәызназгоит, амала рыԥсы шҭоу акәу, ишьны акәу ишышәҭаху? — ибжьы рықәиргон Сикорски.
Абри аамҭазы апартизан-ԥшыхәцәа, ашьыжь Даҭикәа иҳәан еԥш, рыхқәа хыҵәҵәаны иргозаргьы рымбо, Сикорски ижәҭраҿы аҭәа иалаианы ицәан.
Аицәажәара ианалга, какал анырк ашьҭахь ауп, аԥшәма, иахатәи ахҭыс исасцәа ианырзеиҭеиҳәаз. Свентаржецки, уаханӡа иааԥшрацы рабжьеиган, иара иаразнак дцеит.
Аԥшыхәцәа илашьцаанӡа, равтоматқәа ықәкны, иаха иахьышьҭаз абоураҿы аҭәа иалатәан, аԥшәмагьы акы иуашәа, акы иҳәошәа, дыҽхреимҳәа-ҽхреимсо ашҭа дықәын, ргәырҽаниҵон. Ишылашьцарыз иаалашьцаны, амза агәы хахаӡа аеҵәақәа ирылаӡсо ажәҩан ианнаҵалоз, аҵаардәынақәа реиԥш ихәаԥ-хәаԥӡа ажра зыҽҭаԥсаны амҩа зкыз аполицаицәа рышьҭахьҵәҟьа иниасны, ақыҭа аанрыжьит аԥшыхәцәа.
«Ишыдыдуа еԥш ақәа ауам», – рҳәауеит аԥсуаа, уи ажәаԥҟа зырҵабыргуа маҷӡам аԥсҭазаараҿ Аа, уахагьы: аксендз ибз
иармацәысын, идырдыдит аполицаицәа, аха «қәацыракгьы» нкамшәеит – аацәылашоны, иаха ахьҭа зыԥсы иақәнарԥшыз ҵыски иац зыфатә нҵәаз иашыки рылаԥш иҵамшәазар, уаҳа ԥсы зхоу аӡәгьы имбакәа Миша Софонов иҩны ашьҭахь аҭӡамц иаадгылеит аԥшыхәцәа.
Миша жәаха, аҩныҟа инамгакәа агәылара ианымҩахигаз аахыс, агәыҩбара иоуны дыҟан Зыхәба, аха иахиҳәаарыз издыруамызт. Иара уажәгьы, хахаҵәҟьа алеира рзымгәаӷьуа, арахь, рҩыза аԥшыхәҩ дрымбар ихәшәымкәа, илак-ҩакуа аҭӡамц иадгылоуп. Аԥсабара есааира ихцәышаахоит, аџьынџьыхәақәа реиԥш рхаҿы кнаҳау асаркьа шьашьалқәа рҵыхәақәа ааҿыҵәҵәаны иҭабажәӡа иҟоу рҿы иааҭарԥсоит. Уи Даҭикәа иааигәаланаршәеит иаҳәшьа Миса алаба ишьклаҵаны ашҭа дззҭылцалоз аџьынџьыхәа цәхаԥшь ԥсылақәа. Изыхҟьаз иаргьы издыруам ихәыҷраахыс урҭ аҵыхәақәа лымкаала дырчычан: ахәарҭа икылҳәҳәоз ашәаӡа паҟә хәыҷқәа, зыхҵәара мыжда уадаҩз аџьынџьыхәа ҵыхәақәа, акәты акьымшәашәа уҳәа ҵыхәа зманы иҟоу афатәқәа зегьы. Ихәыҷра иацны иааиуаз агәалашәара хаақәа неимнарпит, идагәаӡа илымҳ инҭасыз ацәажәабжьы. Уи, иара ишиаҳаз еиԥш иҩызагьы иаҳазар акәхап, рылаԥш гәыҩ-ҿыҩқәа ааиқәшәан, рлымҳақәа аҭӡамц хьшәашәа инадырҵеит.
— Исчҳаит, ҿысымҭит... иахьа сҳәеит, уаҵәы сҳәеит... — игон ԥҳәыс бжьы хәанчак.
— Мариа, сбыҳәоит, бҽеиқәкы... — иаагеит Миша ибжьгьы.
— Мап, мап, мап! — арҵәаа ааҭлыргеит Мариа. Уажәраанӡа ихәахәа-чахәаны иааҩуаз абжьы, уажәы агәыр аԥынҵаҟара ипаны, аҭӡамцқәа ирылҵәраа рлымҳа иналакьакьеит. — Сҽеиқәыскӡом, аԥсцәаҳа уимхны уаазган, сыԥсы ҿаҵаны уԥсы ҿысхит, ушьапы уқәсыргылт... Нас?! Нас акьанџьа еиԥш усылахәмарны, аиарҭа снагәылажь ундәылԥшша уцо уалагеит.
— Мариа!..
— Усырцәажәаӡом! — адырҩегьых дыҩныҵәааит Мариа. — Раԥхьа, ҩба-хԥа сааҭ схы иқәскуан, гәыларак днеизар дааип ҳәа сӷәыӷәӡа сиарҭа сылатәаны сузыԥшын. Ашьҭахь, уахык, ҩаха... мчыбжьык... ожәшьҭа исзычҳауам... — Сара ахаҵа дзысҭахыз схы азакәан... Бхаҵа бааихылаԥш, џьара дкыдхалт ҳәа ансарҳәоз ихасҵомызт...
— Мариа, иазхоит! — аӷьеҩ ааҭиргеит Мишагьы, — иалсыршом сызлаҟам бҳәар! — акаруаҭ аҿыж-мыжбыжьгьы геит.
— Иазхаӡом, аҩыза Софонов! — Ожәшьҭа амақаррашҟа дниасит, ожәраанӡа инеималҭәашашәа зыбжьы гоз аԥҳәыс. — Ааигәа мчыбжьы наҟьак уҟамызт, угәаралеит шысҳәоз, адырҩегьых уныҵшьшьы уцан, аа, уаха ашамҭазоуп ашә агәараҳәа уанаахҩрыз.
Аҭӡамц иавагылаз аԥшыхәцәа неихәаԥшы-ааихәаԥшит.
— Уабаҟаз, узкәашьшьы узкәаиадаз?! Абри аасоумхәакәа уареи сареи хаҵареи ԥҳәысреи ҳзеилам.
— Бымш аабзиахааит! — акаруаҭ еиҭааҿыж-ҿыжит.
— Сара Мариа Харченко сакәзар умш сырлашьцап!..
Аԥшыхәцәа аҩны аҭӡамц иаадибаҳәан, афасара иларшәу ашьыршьаф шкәакәа еиԥш сы ҭаҟәа-ҭаҿала ихҟьаз ауҭра инҭысны, ауҭреи абнеи рҳәааҿы игылаз абора илыҩнаԥалеит.
Аҵаа-ҳауа ласы ашьҭахь, абраҟа ирԥылаз ауацаӡа афҩы акыр иаарцәыхьанҭахеит. Амҵыршәага ҵыхәа хԥаԥыр ырлакьны азқәа инықәырҳәазо, аҿы нахьхьынӡа еихырсны ижаҳәо, иаразы адунеи мардуанны ачыхәчар иахагылан аԥшәмацәа рыжәхьа Маиа.
— Быыкь! — аҳәеит уи, ажаҳәара иааҟәыҵын, аԥшыхәцәа ианынрыхәаԥш.
— Иарыхә, Иарыхә! — игәы ҟәандаӡа, азқәа ааишьышьит Даҭикәа, рыжә Иарыхә ишазиулацыз еиԥш.
Маиагьы абла гаӡақәа нҭырпыжы-ааҭырпыжуа ԥыҭрак ихәаԥшуан, нас ацламҳәақәа неиқәнаршьқьраан адырҩегьх ахәапаҳәа ажаҳәара еиҭаналагахт.
— Шәииу! — еиҵыхәхәа игаз ашәышәыбжь даақәнарҵәиааит Даҭикәа.
Лихардов иԥышә ашә акылаара иадкыланы, адәахьы дыԥшуа дгылан. Аӡага ишыҽԥынгылаз игәыҩ-ҿыҩхаз аԥслаҳә еиԥш, ихы шьҭкәыцәаа, днаԥшҟьа-ааԥшҟьо дааҭгылеит, ҵаҟатәи ашә ала иаадәылҵыз Софоновгьы. Уи, ашәышәбыжь ахьынтәааиз изеилымкааӡакәа, акраамҭа деимдон, нас адырҩегьых амаҵурҭа шыҟаз иҿынеихеит.
— Шәиуу! — деиҭашәышәын Лихардов, изыбжаракгьы ашә иаавҵырҳәҳәаны, инапы иҟьеит.
Софонов усҟан ауп дангәеиҭаз, деиҭааҭгылахын, икәша-мыкәша лаԥшыла иааимидан, уаҩы дшыҟамыз агәра анига, ашьшьыҳәа уахь иҿынеихеит.
— Иаха ара ишәыршама? — Ашә дшаахыҵҵәҟьаз дҵааит Миша.
— Мап, рацәак ҵуам ҳааижьҭеи, — наҭеикит Зыхәба.
— Иҟоуи? — дҵааит Лихардовгьы, ашә ишьапы наҵаҵашәа, ианааиуаз еиԥш имырҿыжкәа иаакыдҵаны.
— Ацәгьеи абзиеи еиҟароуп, — надаада аҭӡамц иадгылаз амардуан аашьҭыхны, аҭәахәҵәқәа зкылҳәҳәоз аҭуан иҩадиргылеит Миша, — шәыҩхаланы уа шәаалатәа, ажә аҭыԥ иқәысҵоит, насгьы сыԥхәыс дмыҷҟәикны дсымпыҵахеит, дысзырҭынчуазар дырҭынчны схынҳәуеит, — аҭуан ашҟа инапы ҩеирххеит Софонов. Уи дцәышӡа, шьакәармак иламкәа дыҟан.
— Ажәак лзымдырузароуп! — Игәиҽаниҵеит Зыхәба.
— Лыгәра ганы ак ласҳәо дсымандаз, ҩызара шылсырурыз, аха... — иажәа намгӡакәа иааникылт Миша.
Иацуха излаиаз аполиак иҭәа аиҳа иџьаџьан Миша иҭәа, аха рыхқәа аацәыҵыҳәҳәо ишынаӷралаз аиԥшҵәҟьа, аԥхара рныруа аҿынанахеит. Иаацәырҵит ацәагьы.
— Софонов дхалаанӡа ацәара азин ыҟоуп, — иҳәеит Даҭикәа иблахәыцқәа ицәеилаԥо.
Ацәа аҟара ихааны ауп уи ибжьы Лихардов ишиаҳазгьы...
— Шәымгәа ашьҭыбжь ацәа шәхнацартә иҟазар, какалк шәымкуеи, — иҳәеит Софонов, ишьҭыбжь иаанарԥшыз Зыхәба ивараҿы аҭәа даалаиан.
Зыцәа намӡацыз Даҭикәа иблақәа ҟаԥшьын, еилакәаҳа-хыгагааӡа акәын иааикәыршаны иҟазгьы шибоз.
— Урҭгьы акала ирҭынчтәуп, аха ацгәы-ԥшқақәа реиԥш ҳаблақәа ҳазхтуам умбои, — наиаҭеикит Даҭикәа, инапы азқәала иблақәа рҟәыҷуа.
Рцәажәабжь Лихардовгьы даанарԥшит. Уи, аҵыхәтәаны даазқәылаз ишыҟаиҵалацыз еиԥш, дцәырҳаны ашырҳәа дҩықәтәан, иабџьаргьы дназыҭрысит.
— Какалк ҳкаанӡа иааҳараӡа! — иҳәеит Зыхәба, дԥышәырччо.
— Уԥҳәыс улцәынхаргьы, уҩызцәа уршьуеит! — наиаҭеикит Мишагьы, аҷаб фҩы зыхшәшәоз рклионка еиҵыртланы рыбжьара аҭәа илаҵо. — Илыҵаҳәа-лыҵауны ддәықәысҵеит, аха аҩсҭаацәа лықәтәоуп, дхынҳәыр ҳәа сшәоит акәымзар, аҩныҟа шәлазгон...
– Дабаушьҭи? — дҵааит Лихардов.
– Аԥсрахьы. Анду Ирина иаха дыԥсгәышьеит.
– Ҳаи рыцҳа! — Даҭикәа иикыз ашша-ҽыҭ акәапаҳәа аклионка инылаиршәит.
– Ажәҩан ҳҭынраны илзыҟалааит! — Кузмагьы игәы-илахь ааиқәиҵеит.
— Џьанаҭ ашәқәа аҷҷа-ҷҷаҳәа илзаатит; лҽыкәаба-лҽышьшьы дахьнышьҭалаз, ҳаԥсы знапы иану амаалықьцәа аакылсын, лцәа-лжьы рнапала иааиқәкны, лыԥсы рыма ажәҩан иналашәкәа ицеит... Ашьыжь ахәыҷқәа рлакәқәа рзы ианнеи, ранду Ирина лыԥсы анцәа илҭахьан, — Миша маҷк иҽааникылан, иԥаҭлыка цхаԥштәала жәпа ахәцә ианкны аҵәца наҵеикит, аҟыл-ҟылҳәа ирҭәны Зыхәба инеииркит.
Акартош-ҭабылфҩы зԥынҵа инҭасыз Даҭикәа иаҳагьы ацәа даалнацеит.
— Лыԥсы аҭынчхаразы! — инациҵеит Миша.
— Џьанаҭ гыларҭас илымазааит! — Зыхәба иаҵәца лхьыраашәа, цәыкәбарқәак амгәацәа иахьырхәхәаны ача инаваиҭәан, иԥсы мшьаӡакәа аҟыԥҳәа ижәит.
Ауатка рымжәыргьы ицхлымуа иҟаз аԥшыхәцәа, алеи-аԥси рыбжьара аклионка хәашак ықәымкәа иаадрыцқьеит, уажәраанӡа ирзеиқәымхуаз рыблақәагьы ҭшашаӡа, ацәажәара ргәаԥхо иааҟалеит.
— Иаха уабаҟаз, Миша? — дҵааит Даҭикәа днавамла-аавамлакәа.
Миша дыззыԥшымыз азҵаара џьашьаны Зыхәба дааиҿаԥшит. Уи шәара иабажәдыруеи рҳәон, аԥаҭлыка аҵа иҭахаз акартош уатка иарҵарыз иблақәагьы.
— Иаадыруеит. Ашьыжьтәи шәеицәажәарақәа зегьы ҳаҳауан, — Софонов ихиҿы иқәнаргыло азҵаара аҭак ныҟаиҵеит Даҭикәа.
— Ҳы, иҟамзаап маӡа! — ԥышәырчча ҵандаки џьшьара хәашьыки ихы-иҿы иаақәҵаны, ҭәахәҵәык ихаԥыц икылакшо ԥыҭрак дтәан Миша. — Иацы ашьыжь Ӡержинск сцан, иахьа ашамҭазы ауп саныхынҳәыз, — даалҟьаны дналагеит уи. — Дсымбар ҟалом ҳәа исзааицҳаит Иузеф Сантоцки, сцеит.
Иаҳагьы иаалах-ҿыххеит аԥшыхәцәа.
— Ҳаиқәшәеит. Ҳара ҳанықәҵ ашьҭахь адырҩегьх иаби иареи аицәажәара рымазаарын: аԥсман деибарҳәеит. Аҵыхәтәаны сыда царҭа змамкәа исышьҭоу дсырба ҳәа еиҳәазаап, уиазоуп саргьы дызсыԥхьаз.
— Нас? — дҵааит Зыхәба.
— Насх, сызусҭаз анидыр, дааҳәынгьы дсыхәаԥшит, — даақәыԥсычҳаит Софонов. — Шәеиҳабыҵәҟьа дысшәырба, мап анакәха
шәареи сареи ус ҳамам иҳәан, – уаҳа ибла сҭамырԥшыкәа, дҩагыланы дцеит.
— Абас мацароу? — аҭынчра ааилеигеит Лихардов.
— Ашьҭахь Иузеф уи цәгьала-мчыла аҿҳәара имихит: асабша асааҭ жәаба рзы, ауриацәа рыԥсыжырҭа агәашә илагылоу ахыбражә аҿы, — иажәа ааникылт Софонов.
Акыраамҭа зегьы ахәыцра рҽаҭаны еиқәышьшьы итәан. Ажәҩан еиҭа шышәшьыз уарҳәон иныҵаба-ааҵаба ицаз ашәахәақәа. Асыхьанҭа иардагәаз лашыбжьқәаки арбаӷьеиқәҿыҭыбжьқәаки уажәи-уажәи идагәа-дагәаӡа рлымҳа иааҭаслон...
Еибырҳәаз аҿҳәара сааҭки бжаки раҟара шагыз, иааилабыџуаны, аԥшыхәцәа рыхҩыкгьы аԥсыжырҭаҟны инеит. Аԥсыжырҭа аҩадахьтәи аган аҿы зымахә хьыдшьшьқәа асы илакны игылаз аԥсаҵлақәа иаарымҵагылан, акыраамҭа, лаԥшыла хәыц-хәыц зегьы еимырдон: акасыш зҿаршә ақьаабаҿы ишьҭоу аԥсы иеиԥш еиқәышьшьы еиқәхьаԥи иҟан ауриацәа рыԥсыжырҭа. Асы шкәакәа иҩалҳәҳәоз ашьаҟа еикәаҵәақәеи, иқәықәма-шәықәмаха иааԥшуаз ақьашанақәеи, иџьабо урҭ ирхагылаз амза ҵлақәеи ирҷыдахаз уаҳа улаԥш зыдхалоз акагьы ыҟамызт.
Ишәарҭаз акагьы анадрымбала, аҳақьым Сантоцки дрықәшәараны иахьыҟаз абуткахь имнеикәа, аԥсыжырҭа иахыкәшаны, амраҭашәарахьтәи аган ашҟа ицан, кьыс-ԥыс змаӡамыз асы быбк ала ихырҷаз аихатә гәара ихыҵны иааҭалеит. Нас, ақьашанақәеи амармалташь хьшәашәақәа зыхчынҵаны ишьҭаз аҳаҭгәынқәеи рҽынрывак-аарывакуа иааин, рыҽшаны, абуткеи уи ашҟа иаагаз аграпареи иаҳа иахьырбарҭахашаз иаатәеит.
Алашьцара иаҳа-иаҳа аҽарыжәпацыԥхьаӡа, асы ахџьаџьа аԥштәы аанахәон. Ажәҩан злаҵҟьаз аԥҭақәа уиаҟара ижәпамзар акәхарын, нахьхьи, ԥхьаншәа изымҵатәаз аԥсаҵлақәа рықәцә иамариаша игьагьаӡа иубарҭан амза агага ҩежь. Даҭикәа дызҭатәаз ақьашана цинкла ихыбын, еиха еиқәаҵәала икәыршан.
«Аԥсра мыжда, — ааигәахәт уи, амҩа илаԥш ааҟәганы ақьашана данааҭаԥш: еивҵаӷәӷәа, рнапы еикәыршаны ицәоушәа иаԥхьа ишьҭан аҳаҭгәынқәа ҩба — акы наӡааӡан, егьи уи азбжарак акәын иҟаз. — Зегьы ҳашԥеиҟаранатәуеи. Иамази нас абри аԥшқа дымԥсыр... Адунеи аҿы иҟоу аҳаҭгәынқәа зегьы еиҟаразар, ирхчынгыло ахаҳәқәа шәышықәса иреиҵоу рыцхә рнымзар, амҩасҩы дышԥышәырччо дрывсны дцо иҟазар!..» — еицарсаӡа, аҳаҭгәынқәа рхаҿы игылаз агранит-хаҳә аӡамҩа
хьшәашәа ааишьышьит: инацәкьара џьаџьақәа нырхьысит иҭырҿҿа ианыз анбанқәеи ацифрақәеи, аха дзамыԥхьеит. Ус:
— Шәиу! — аҭынчра иналҩит шәышәбжьык.
Зыхәба иҽааирмазеит, амҩахь днаԥшит: асы инықәибааит агагақәа ҩба. Иаргьы илышьҭакны, иԥышә-хшәаақәа леидыџьгәала дшәышәит. Аҭак шиаузҵәҟьа, иавтомат наԥхьакны, асапат зҿаз ақьашана ашә днахыԥан, уахь иҿынеихеит.
Дырзааигәахо даналага, урҭ неиҿахәыҭхәыҭын, аӡәы аҩнылаҟә ашәахь иҿынеихеит, егьи иара ишҟа иҿааихеит. Актәи дышнеиуаз, аҟыгә-ҟыгәҳәа аҩны ашә дасит, ашәгьы иақәырццакны иаатын, лашара ԥсадак ашәахәақәа аакылшәшәан, асы рҽааларԥсеит.
«Иаанагозеи ари?! — аҭагылазаашьақәа игәамԥхакәа ихы дназҵааит Даҭикәа. — Шьацҳәак ҳамкаит...»
— Ҳааины ҳаҟоуп, — иҳәеит иааидгылаз.
Уи Иузеф Сантоцки иакәын, Даҭикәагьы иаразнак дидырт.
— Ҳаргьы! — наҭеикит уи, забџьарқәа ықәк ишьҭахь икылатәаз аԥшыхәцәа иреиахаз изқәа ԥхаӡа.
Аԥсҳәысҭра ахьызшәа зыҭӡамцқәа хыфа-ҿыфа иҟоу ауада аарла иаарлашон, ахы хьылааӡа, араӡынтә цәашьҭра иҭагылаз акартоф-цәымза.
Ауадаҟны, аби-аԥеи Сантоцкиаа ирҷыданы, даҽа ҭаҳмадакгьы дыҟан. Зԥынҵа кәрыцәи зԥышә ҭқацәаақәеи зжакьа еиԥынчыла иалаҵәах иҟаз аҭҳмада бӷаџьыҟә, аҟәардәқәа аарыҵаиргылан, уаҳа дагьрмацәажәакәа, дагьрыхәамԥшыкәа, авараҿы иҿаз ашә ааиртын наҟ дныҩналеит.
– Ари аԥсыжырҭа иахылаԥшуа иоп, дшәарҭам, – иҳәеит Иузеф аҭынчра ааилеиган. — Шәеибадыр, саб! – нациҵан, днаԥшит азхазаҿ иқәгылаз ауаҩ ау ишҟа.
Ауаҩы ау ацыӷцәа зхыз палта еиқәаҵәак ишәын ихаҵаахьаз иеиқәа-ӡырӡ анапқәа гьежьы-гьежьӡа, иаацәыҵыҳәҳәоз игалош цыр-цырқәа илырхагылон. Иинтеллигент хаҿ-цәыш ианаалоз ибла ҟәыш гәыҭбаақәа рыла деиԥхьишьшьаауан, аԥхӡи алымти рыфҩы зыхшәшәо, збымба палтеи, зыблузи, змагә ҭыҳәҭагарқәеи еихыҳәҳәа-еиҵыҳәҳәо иаԥхьа игылаз Зыхәба.
— Сышәзыӡырҩуеит, шәара изласаҭәашәшьаз ала, сааины сыҟоуп! — иҳәеит аҳақьым даалҟьаны. Нас ашырҳәа днатәан, ишьапқәа еиқәыршә, ибӷа аҭӡамц инадиҵеит.
Даҭикәагьы ишьи-ишьи еиқәҵо дааиасын, иҿаԥхьа игылаз аҟәардә даақәтәеит.
— Сымҩашьозар, ухала иугәаԥханы уааит хәа сыҟоуп? — дҵааит аԥшыхәцәа ркомандир.
— Усгьы акәзааит, амала, зҟны аус сымоу деилыскаар ҟамлари?
— Апартизан-ԥшыхәцәа ркомандир Даҭикәа Кәыгә-иԥа Зыхәба.
— Сара сызусҭоу аҳәара аҭаххарыма? — дҵааит аҳақьым.
— Асовет ҳақьым, атерапевт Константин Абрам-иԥа Сантоцки! Усоуп ҳара ишаадыруа, наҭеикит Даҭикәа.
— Аҳақьым терапевт Константин Абрам-иԥа Сантоцки, — иааирҽеит уи, иацәажәоз ибар шиҭахымзгьы ицәаргамаханы, ахәхәа-хәхәаҳәагьы даақәыԥсычҳаит.
— Уара узыԥсоу аиҳа илаҟәума раԥхьатәи ажәақәа?
— Мап! Аха урҭ сара ститул иацыршәшәеижьҭеи акрааҵуеит.
— Избан?
— Иахьа исхәышәтәуа анемеццәа роуп, исовет уаам.
— Иуҭахӡами нас асовет уаҩы ихәышәтәра?
— Сара сзы зегьы акоуп, сара сҳақьымуп, аҳақьым иуалԥшьа насыгӡоит.
– Аԥсадгьыл ауалԥшьа?!
— Сара ԥсадгьыл сымаӡам, уи сымырххьеит, — ашырҳәа дҩаҵҟьеит Сантоцки. — Ожәшьҭа сара сзы зегьы акоуп — исхәышәтәуан акоммунистцәа, исхәышәтәуеит афашистцәа.
— Мап, иҟоуп аԥсадгьыл, иҟоуп ауалԥшьа! — Даҭикәагьы дҩагылан дааигәаӡаны дааидгылеит. — Ауаҩ изанааҭ ззиҭаху, иԥсы ззҭоу, иҟаиҵо ззыҟаиҵо... Иҟоуп аԥсадгьыл — аныда ахшара дышзыҟамло еиԥш, иҟоуп ауалԥшьагьы — адгьыл амра амоур ишмаҭәам еиԥш. Ҳара уи ҳахьчароуп, ахәрақәа ҳахәшәтәыроуп...
— Иумам шузымхьчо еиԥш, иумбогьы дузыхәшәтәуам, акомандир, — даақәҵәиааит аҳақьым.
— Мап, аҩыза Сантоцки, иаҳхьчашагьы ҳамоуп, иаҳхәышәтәышагьы ҳамоуп!..
— Шәара иаҳцәыргаз шәыхьчала, сара иаҳцәызгаз схәышәтәлап, — иажәа ҵәымӷқәа дырҟәаҵуамызт аҳақьым.
— Аа, нас ихәышәтәла уҷкәын абас изызуз! — Даҭикәа инапы наирххеит, змаӷрақәа змаҟа иавҵаҵаны аҭӡамц иадгылаз Иузеф ишҟа. Ихәышәтәла умоҭацәа рхахәы зыхчы иҭаҵаны ицәо, уашьцәа рыццышә ала зыдгьыл зырҵәыуо, уанацәеи уабацәеи асапын рылзхуа, уаҳәшьцәа ржьы аҭубар алхны иузырхәҳауа афашистцәа!..
— Саб, ус аума ҳшеицәажәаз нас? — Иузефгьы ашырҳәа дара рышҟа иҿааихеит.
— Схы еилагоит, схы еилагоит, схы еилагоит! — иҩнапыкгьы рыла ихы еимлагәа икны, акыраамҭа ауада дыҩнагьежьуан Константин Абрам-иԥа. Нас, ус ихы шикыз, аҭӡамц ахь иҿы рханы, дӡыҩҩӡа ԥыҭк дааҭгылеит. — Исашәҳәа, нас ожәшьҭа иҟасҵараны иҟоу?! — Дыццакны даарыдххылеит.
— Ишеибаҳҳәахьоу, — ҭынч аҭак ныҟаиҵеит Иузеф.
— Ахәцәеи ачымазцәеи рацәаны иҳамоуп!.. — иҳәеит Зыхәбагьы, аҳақьым ижәҩахыр инапы нықәкшәа...
Ари асабша ауха акәын. Ашәахьа ашьыжь Налибоктәи абна иаалагылт аԥшыхәцәа Даҭикәа Зыхәбеи Кузма Лихардови. Урҭ ирыцын зеидараҵәҟьа ахәшәқәа ирыҵаз аби-ԥеи Сантоцкиааи афершал Евгени Рудакови, амедицинатә еиҳәшьа Зиуза Солохаи.
Аӡынгьы иара атәала апартизанцәа кәалӡра рызнауеит. Уи ирышәнаҵо ацәамаҭәа шкәакәа, асаркьалых харԥ еиԥш аҟаҿыҳәа ишыцҳауагьы, рхахәы иалыхәхәо аӡыԥсы рыкәа иҭаланы ршьаҵақәа рԥышә икылсны ишцогьы, асы ааимырттааны рҩызак анышә днамамдаӡакәа, аӷа ишьала мацара асы ырӡҭны аӡҟәаҿқәа анҭадыртәоз иаҳа еиҳан.
Усоуп ишырхыргаз 1943 шықәсазтәи аӡынрагьы Налибоктәи апартизанцәа. Урҭ, аҵх дагәеи асы шкәакәеи рыҽрылаӡҩа, амҩадуқәа рышҟа икылсны амҩа ркуан. Макьаназ, заб игәы зманы амҩақәа ирныз афашистцәа еилараа инышьҭаҵаны, зыԥсы нханы ирышьҭалоз ирҿахысуа ахьаҵра иалагон. Усҟан апартизанцәа рышьҭақәа рхала рҽеимарԥсан, асышәаба зкыдшьшьыла игылоу аҵлақәа ахымҩас иацәыхьчо урҭ ирԥырагылон, аӡбаарақәа хьаҵуан, абна акәа иҭаԥсаны иаҵәахуан зыԥсы амаздаз ауаа. Ихәыҵҩруан аӷа иавангард мчқәа: ауахьад ирыларҵаз аҟәараӷ еиԥш рҽыртла, маҟҿаҳәара асы иаханы, рыбла иху амцеи рабџьари еицнарго ажәылара иалагон. Иара усҟангьы, еимдо аӷа ишьҭаз апартизанцәа рыхқәеи аурыс ԥсабареи дара ртәы ҟарҵон: аҳарҭ еиԥш еилашәшәаны икаҳауаз арииццәа «ршьацқьала» асыршәы дырӡыҭуан, аӡбаарақәеи аӡмахқәеи ҭдырҭәаауан, цәгьарамзар, бзиарак шырзалымго ангәарҭалак — рыԥсцәа асы нарықәыҳәҳәаны, рыхәцәа разқәынҵа иаахынҳәуан.
Рҿи-рнапи еиқәҵа иаутәахыз аԥшәмацәагьы. Урҭ, абла агәы аоперациа азызуа аҳақьым иаҟара иреиҷаҳаны еиҵырхун, анцәа иԥшны иԥымжәаз абомбақәа, абзарбзан хқәа, аминақәа.
Нас, дара рнапала идырхиауаз «ачеиџьыка» хәыҷы рыма, аихамҩақәеи, ацҳақәеи, ашьҭаҵарҭақәеи иреиҩаӡон, ажәҩан иаларҵоз аӷа ичын хьҩеижьқәеи, арельс ҵәиқәеи, ачашыла ааҵәақәеи уҳәа адгьылахь ихынҳәаанӡа, Налибоктәи абна ахшара аагәыҵанаҳәҳәон.
Асы — игәыршышгоу хамны, аҵаа — ахәы зҭоу шьаҵаны акәын ишырзыҟаз Зыхәба иԥшыхәцәагьы. Урҭ рдацқәа планы Белоруссиатәи ақалақьқәеи, аҳаблақәеи, ақыҭақәеи есааира ирылаҵәон. «Ажьра амала аҽаԥшаауеит» шырҳәо еиԥш, апатриотцәа, рҩызцәа апатриотцәа рыԥшаауан, иқәдыргылон, аӷа иусҳәарҭақәеи, ирхәҭақәеи, инаплакқәеи, аполицаицәа ргарнизонқәеи уҳәа, рҟны рыҭрақәа ҟарҵон. Ашьыжь аӷа ииӡбыз амаӡа, хәылԥазынӡа иаргамахон, амҩа иқәлаз аешелон, аҭыԥ аҿынӡа изынаӡомызт, иԥсы иаҵаҵа иҵәахны имоу ишәҟәы еиқәаҵәақәа ныҵашәа ицәыӡуан...
«Уаҵәы ашьыжь асааҭ бжьба рзы Сталинградтәи афронт ашҟа идәықәырҵоит, ҩажәа нызқь СС-аа аххҵәацәа!..» «Иацы гестапоаа ршеф дыҟан, ирымаз аилацәажәараҿы иазышьҭырхит апартизанцәа рнырҵәаразы ахьырхәцәа ротриадқәа дәықәырҵарц. Шәгәышәҽаныз», — абас еишьҭарххы-еишьҭарххы адырраҭарақәа ҟалҵон, апартизанцәа рыдҵала Ӡержинсктәи ажандармери рыштаб аҟны еиҭагаҩыс аус зуаз Лиуциа Ӡержинскаиа. Адунеи, афашистцәагьы иара итәқәагьы изеиԥшушәа иҽыҟаҵаны, илаба еиқәаҵәа хәыш ааиҵшьуа акәын урҭ адырраҭарақәа апартизан-ԥшыхәцәа рнапы ишаиркуаз лхаҵа Казимир Ӡержинскигьы.
«Араион зегьы аҿынтә еизцаны иаарцеит аҳәсахәыҷқәа. Урҭ февраль 17 руха, ҳара ҳастанциаҿынтә Германиаҟа хәура идәықәырҵараны иҟоуп». «Ҳаихамҩа аузел азааигәара иргыланы иалгеит абџьари аџьаԥҳани ирызку ашьҭаҵарҭа дуқәа ҩба. Ӷәӷәала ирхьчоит... Ҳауала еиӷьхап!»... — аката-катаҳәа, Миша Софонов ила иааицҳауан, Ӡержинсктәи аихамҩа аузел аҿы ирымаз аԥшыхәыҩ Игнат Чупецки.
Аполиак маиор Адам Свентаржецкигьы иажәа дамеижьеит: «Амаҷар еиԥш аилашра иаҿуп, ҳара аполиакцәеи ҳгәылара иҟоу асловакцәеи рырхәҭақәа, — иҩуан уи. — Зыԥсадгьыли зыжәлари бзиа избо, аславиан милаҭ ҳаҭыр рықәызҵо дарбанзаалак дамыргәырӷьарц залшом Ар Ҟаԥшь афронт аҿы иаадырԥшуа афырхаҵарақәа. Ари ҳара ҳархәҭақәа рыҩнуҵҟа имҩаԥааго апропагандаҿы омашәаҵәҟьа иҳацхраауеит... Уажәы ааигәа
хынҩажәаҩык аполиакцәа патриотцәа ҳархәҭақәа ааныжьны уахь ишәызнеит. Сеигәырӷьоит! Амала, ари, уажәраанӡагьы цқьа ҳагәра зымгоз афашистцәа араапкын лахә-лахәы иҳашьклаԥшуа иҟанаҵеит...»
«Иацуха, аӡәгьы изымдырӡауа «композиторк имузыка» сазыӡыҩруан: Саагылазар, уиаҟара ихаау музыка-бжьык сгәы иқәымҩыцт — изларҳәауала, хәышәҩык асолдаҭцәеи афицарцәеи рыԥсы анцәа ирҭеит... Аҽны шьыжьымҭан избон арельс иахарыԥхны ишьҭаз аешелон вагонқәа... Сҩызцәеи сареи еинҟьаны иаажәит уи «акомпозитор иныҳәаҿа!..» «Ԥаса аусуцәа зеиԥшнхарҭас ирымаз, Ивенец ақалақь амраҭашәарахьтәи аган аҿы игылоу ахыбрақәа, ипахә-пахәӡа аӷа ихәцәа рыла иҭәуп — хәнызқьҩык иреиҵам. Адгьыл ду ашҟа ицҳатәуп...»
«Шәынтә ишәа, знык ихҵәа!» — аҳәоит ажәлар ражәаԥҟа. Иахьынӡазалшоз абри дацныҟәон Даҭикәа Зыхәбагьы. Уи иԥшыхәцәа иҟарҵоз адырраҭарақәа ишәон, изон, икапануан, аки-аки еиҿирԥшуан, нас акәын рҭыԥ рықәҵара иҽаназикуаз.
Зыхәба еиҳабыс дызмаз аҟәша ҷыда аусурагьы есааира аҽарҭбаауан, адацқәа ҵауланы иаҳацԥхьаӡа амахәҭа ҿыцқәагьы ылнагон.
Аҟәша ҷыда имҩаԥнагоз аусурақәа акы еиԥшымызт ҵыхәаԥҵәара змаӡамкәа уахь инеиуаз ауаа ахраӡага ркылхра. Абнахь инеиуан аконцлагерқәа рҟнытә ибналоз ауаа, зҭаацәа ндырҵәаз ахәыҷқәа, аҳәса, аҭаҳмадцәа, зырхәҭақәа казыжьуаз аполиакцәа, асловакцәа, ачехцәа, афранцызцәа, авенгерцәа, аруминцәа, дара анемеццәа рхаҭақәа.
Рызегь ирҳәоз акы акәын: «Афашистцәа ҳҭахым, ҳшәыдгыланы ҳақәԥарц ҳааит». Аха уи ажәоуп! Иҟалоит уи агәы иацрыҵны иаауазар — аӡыхь ахра ашьапы иаҵхәраа ишааиуа еиԥш; иҟалоит абыз мацара иқәку ажәаны, уажәшьҭан ишнеиуа ашҳам ахьыкәкәа ицо иалагар...
Урҭ зегьы еилкаатәын, абрыцкал икылхны, рыцәгьагьы, рыбзиагьы ухы иадҵаны, инага апартизанцәа ирылоуҵар акәын, ма ԥсыцқьала абна ишьапы шылеимыргылаз еилкааны, нарцәыҟа дархатәын, усҟанҵәҟьа абарҭ аҩмҩак рыда мҩа ыҟамызт.
Зыхәба иҩызцәеи иареи уахгьы-ҽынгьы аус руан. Апартизанцәа рлагер иналганы, ачлаа зҭиааны, ӡынгьы-ԥхынгьы ҭабара зықәӡамкәа ишьҭоу аӡмах ашьҭахь нылак идыргылеит «рыхраӡаг». Уахь инаргон, зеилкаара рцәуадаҩхоз, ма зыгәра рзымгартә ирбоз ауаа. Иҟан уи иҩныҵны ишиашоу апартизанцәа ротриадқәа
рышҟа ицоз, иҟан, уа ааигәа, акадифа иаҵәа згәы иҭаршәны, иҭыр-ҭыруа ишьҭаз аӡмах-ԥсымҭә ашҟа зҿы дырхозгьы.
Абраҟа шаҟа милаҭ ыҟаз аҟара, Налибоктәи абна ҵыс-хкы ааӡаны иамамзар ҟаларын. Бызшәа хкыс иумаҳауаз иҟази. Ахҭҟьа иаҩызоу аурыс бызшәа инаркны, аҟәарасақәа рыхәыҭ-хәыҭбыжь угәалазыршәо афранцыз бызшәа аҿынӡа зегьы уаҳауан.
Даҭикәа, есышьыжь еиԥш иахьагьы, раԥхьаӡа иӡыхь аҿы днеит. Аӡыхь иаакәыршаны ишьҭаз асы есааира иҵаӷахо, иӡыҭны ахьаҵра иаҿын. Иаргьы, агәы еиԥш аҭҳара-ҭҳара еисуа, алҩаҵә ахылзза иҩеиуан. Иҟәандаӡа иҩеиҿеиҭәа-ҩеиҿеиҭәаз аӡыхь деихыкка дааҟанаҵан, иааԥсарақәагьы неихнацазшәа игәы иабеит Даҭикәа. Нас днатәан, ашамҭазынӡа дзыдтәалаз, апартизанцәа рҵысра аштаб ашҟа иишьҭраны иҟаз атчот далгеит, дымԥшӡакәагьы, изыԥшны иҟаз ауаа рыдкыларахь диасит. Идикылеит Освенцимтәи аҭҟәацәа рлагер ахьтә ибналаны иааз ҩыџьа — урҭ аӡәы дузбекын, егьи дерманын. Аузбек уаҩеиқәа нарҳаран, аамҭала зны, ахьча-уапа ажәҩахырқәа шимаз ҩашьомызт, аха иахьа, аҩышьҭԥраараҵәҟьа злымшо иажәыз ашьауардын еиқәаҵәа акәын дзеиԥшраз.
— Нарцәынтәи ҳааит, ҳаиҭашәышьҭыр шәылшоит... — иҳәеит аузбек аҵыхәтәаны адунеи зегьы изеиԥшны.
Ицыз иҩыза, Зыхәба дышкавказтәыз анеиликаа нахыс, инеимеиҭәан, уаҳагьы дзааҟәымҵӡакәа, ибӷа еиԥш ихәаны иҟаз иԥынҵа еидҟьаԥсла алаӷырӡ ацыркәкәа дҵәыуон.
Даҭикәа урҭ рҩыџьегьы, «ахраӡага» ахь идәықәымҵакәа, ахәыҟаҵарҭа ашҟа ишьҭит.
Аинтерес алан, Адгьыл ду аҟнытә иаашьҭыз аԥжәара азҟаза Шьчербакови Зыхәбеи реицәажәара. Даҭикәа зегьы реиҳа деигәырӷьеит Шьчербаков данаауаз иааигаз арациа.
Амаиор Васили Васили-иԥа Шьчербаков, Зыхәба иаҵкыс хәышықәса рыла деиҵбын, аха иқәра аиҳа иуҭартә аԥсҭазаара дықәнашьхьан: илакыҵа ҭбаақәа рҿы зҽынеивҵазԥсаз акҷыра цәаҳәа-пақәа, аилашлара иаҿыз иҿафақь иналаӡ ицон. Уи данцәажәоз х-уск еилеигӡон: ҭынч-ҭынч игоз ибжьы дазыӡырҩуан, иажәақәа акасыш икылхны ираӡон, иблақәа ааихмырсыӷьӡакәа дзацәажәоз диҿаԥшуа игәы иаҳәоз ихы-иҿы ианихуан.
Васили Васили-иԥа иҭоурых аҟынтә акагьы мӡаӡакәа Даҭикәа изеиҭеиҳәеит. Избан акәзар, зыҟны аус имаз апартизанцәа рхы-рҵыхәа дара ишырдыруаз еиԥш, иаргьы идыруан.
Ар Ҟаԥшь ргенералтә штаб иреиҳаӡоу ашкол аҟны аҵара шиҵоз ауп Шьчербаков аибашьра шихьӡаз. Уи, 1941 шықәса, ииуль мза 14 руха, гәыԥҩык адесантцәа иҭаны, аӷа инапаҿы иааигахьаз Белоруссиатәи адгьыл аҟны ддыртәеит. Абар уажәшьҭа хышықәса ирықәп, аԥжәараҿы знапы ахьы аԥссоз амаиор, дыҿҟьаса, иҩызцәа иманы Белоруссиатәи абнақәа дрылазиижьҭеи. Абри, аамҭазы урҭ, рыбӷақәа ҭаԥҵәаны иларышьҭит шәкыла ацҳақәа, аҳауа иаларҵеит хыԥхьаӡара рацәала аешелонқәеи ашьҭаҵарҭақәеи, ауардын зхысыз аӡырлашә аиԥш еиҩҵәҵәа-еихыҵәҵәа иқәырҵеит жәакьылометрла аихамҩақәа...
Абас, уахынла аӷа хыла-гәыла деилаҵаны, ҽынла абнаршәыра рҽылак, арашәыга еиԥш ррациа хындыгә ырҷыжь-ҷыжьуа Адгьыл ду ашҟа адырра ҟарҵон.
Иҟалап, Боровики ақыҭаҿтәи аҭакәажә анду Ирина, шәҩык аишьцәа ирызкны иаԥылҵаз алакә абарҭ ирыхҳәаазаргьы...
Уи ашьҭахь, аҟәша ҷыда аначальник «ахраӡага» аҟны дыҟан. Араҟа имаҳаз ҳәа иҟоузеи: «Уара аполицаи, афашистцәа рагент!» — иҩнапык рызна аҭәа шьҭыхны дизыҵҟьеит, зыџьымшьқәа шкәакәаны, зыбла еиқәаҵәақәа гызмалӡа иҟаз ҷкәына ҳәарчк.
«Даабап ҳауа иполицаиу, афашистцәа ирагенту», — ааигәахәт Даҭикәа, аха ус еимҳәеит. «Уԥсы шьа, даҽа ҩымш рышьҭахь Адгьыл ду ашҟа удәықәаҳҵоит», — иҳәан изқәа днас-насшәа днаивсит.
Аҷкәын ҳәарч икакаҷ бла еиқәаҵәақәа аашанхан, иеиларӷәӷәа иикыз аҭәа шьыҵәракгьы имҟәыҵшәшәаны асаара икаԥсеит.
Жәаха, Минсктәи ауриақәа рлагер гетто аҟынтә ҳабналаны ҳааит, ҳмедицина иаҳәшьцәоуп ҳәа зыхҭысқәа зеибамырҳәо, иҷыр-ҷыруа иаԥхьа итәаз аӡӷабцәа нкыланы иахьрымаз ауада дныҩнашылеит Зыхәба. Руаӡәы, ҿыцха ацәырдаӷәы лҽықәыжьны, ашыӡ лыхьызшәа деиҵақыџь-қыџьуа аҵәыуара даҿын, ашә аҿыжбжьы анлаҳа, дцәырҳазшәа ашырҳәа даақәтәеит. Ишьалабаны иҟаз лӡамҩақәа ҟаԥшьын, иӡыфахьаз лыблақәа иаарҿыкәыршаны ихәаԥ-хәаԥӡа ичын. Даҭикәа уи игәы даарыцҳанашьеит.
– Бысҭыҳә! — дналықәҵәҟьеит, лнаҩс ацәырдаӷәы ахы иқәтәаны аҭәахәҵәы ауқәа еилыԥшаауа, ахылԥа кәамҟьа аҟаҵара иаҿыз лҩыза.
— Ҳаҭашәымҵан!— иҳәеит Даҭикәа иаархааӡаны, — еибашьроуп, аибашьра агәынхара ацымзар ҟалом. Ожәшьҭа ҳаиҩызцәоуп, аиааира нагӡаны иаагаанӡа, ианаагалак ашьҭахьгьы, — днеины
рнапқәа рыӷәӷәаны иааникылеит. — Бара, — даақәгьежьын ихы налықәикит ахԥатәи ацәардаӷәы аҟны згәы ҩарханы иқәиаз, инеиҵыхӡаны, ашәа «Еҳ, бара, Галиа» ишәышәуаз аԥҳәыс, — цқьа бгәы бҭахәыцыр иаҳа еиӷьуп.
— Сызҭахәыцуаз сгәы афашистцәа исымырххьан, сызлахәыцуа схгьы шәара исымшәх, — лҳәеит аԥҳәыс, ашәышәра дааҟәыҵын.
Уи, Даҭикәа иусураҿы арӷьажәҩас имаз, «ахраӡага» аҟны инанагоз реилкаара ҽнак-ҩымш реиҳа ахызмырҵуаз ԥҳәысын. Уа «дааныжьны», ауриа ӡӷабцәа иманы агоспиталь ашҟа дцеит.
— Аа, Давид Кәыгә-иԥа! — Ибласаркьақәа аамхны астол инықәиршәын, иҩнапыкгьы рџаџаӡа иҿааихеит ахақьым Сантоцки. — Даҽаџьара сиаугарц уаазар исцәумӡан?! — ибла ааԥсақәагьы ччаччо инациҵеит уи.
— Аибашьра ашьҭахь, арратә медицинатә Академиа ашҟа! Уажәы абарҭ удкыл, Константин Абрам-иԥа, — инапы нарықәикит, еицизшәа еиҟарахәҵәа-еиҟарахәҵәаӡа иаԥхьа игылаз аӡӷабцәа.
— Иҟалеи, ргәы бзиами? — дҵааит иҽыргызмалны аҳақьым.
— Мап, амедицина еҳәшьцәа, амедицина еиԥш апартизанцәа ираҳәшьцәазар рҭахуп, — наҭеикит Зыхәба.
— Оо, амедицина еҳәшьцәа?! — аҳақьым даарыдгылан рҩыџьегьы иҩыҵра иааҵеиҳәҳәеит — асулфомидтә хәышәқәа реиҳа, ахирургиатә маругақәа реиҳа!
Уи ашьҭахьгьы Зыхәба акыраамҭа ахәшәтәырҭа дҩнан. Днеицыԥхьаӡа лакәс дҟаҵаны зыҟны иҽааникылоз ахә, иахьагьы иаԥхьа дықәтәаны, алаф илхуа акыраамҭа диацәажәон. Уи, ауатка зыржәны, амҿыԥҟага напыла хьархь ала Лиошка зшьапы хиҵәаз апартизан иакәын. Уажәы, ашхырцәаӷь ицҳазшәа, ихәда хчаа дыҟан. Иара Лиошка инапала иҟаҵаны изааигаз акастильқәа иҵарсны даныԥалак, зныкала апартизанцәа ркрыфарҭа длыҩнаԥалон.
Даҭикәа агоспиталь ддәылҵны иҿанааиха ауп, ацәажәараҵәҟьа илымшо дааԥсаны дшыҟаз ангәеиҭа.
Есааира зыҽзырҭбаауаз алагер, улаԥш ахьымӡо аҳәаақәа наскьахьан. Ишьаганы, еилӷьашҭаа-меилӷьашҭаа иубоз асы-хәашь, ацашьагьы иазыманшәаламкәа, аагылашьагьы иақәымшәо ишьҭан. Даҭикәа ишьацәкьарақәа адырҩегьх ихьшәашәаӡа аӡы нарбжьажжын, ихәижьы ҩеилагылеит. «Ҵәымӷқәак идыркызар цәгьамызт» – ааигәахәын, уажәы ааигәа еиҿыркааз ашьаҵақәыршәырҭахь днымҩахыҵит. Џьоук ржьаҳәақәа мҩанҵо, даҽа џьоукыхгьы рхацқәа роуны ашыҩ-сыҩҳәа икылдо, аусура иаҿын.
— Аԥсы дузырбзахару? — ишьапы наимҵеикит Даҭикәа раԥхьа дназыдгылаз.
Уи ижьаҳәа қьышәхырҽ аҟьара дааҟәыҵын, аӡыԥсы зҿыжжы, зҿы раҳаны иҵаԥшуаз амагә ақьышә ааидигәалан длахәаԥш-ҩахәаԥшит:
— Мап, аҩыза акомандир, ари зны крем бзиала ишәны, нас иршәны икажьтәуп, — иҳәеит ашьаҵақәыршәҩы, иҿыҵакыз аҵәымӷ-ссақәа инапсыргәыҵа ианԥсало.
Зыхәба дцырга-цырго дындәылҵын, адырҩегьых аӡымҟатар дылаланы иҿынеихеит.
Кәты ҿырҳасрак иҟамыз амш шә-уск аларгӡон апартизанцәа. Џьоук аӷа иҿагыланы ианықәԥо аамҭазы, џьоукы икара-уараха иҭаҳәахаа ицәоуп, рыԥсы ршьоит; даҽа џьоукых, рнапы ашашәа иамашәны, есааира ирзааигәахо аешелон аҟыгәбжьи ргәы аисыбжьи идырдагәаны ианкылатәоу, егьырҭ ррациа ырҷыжь-ҷыжьуа Адгьыл ду ашҟа рфырхаҵарақәа рыцҳауеит.
Март аҳәаш-гашра иаҟәыҵуамызт: иааихшәеит, амра хаагьы аацәыҵыԥхеит шуҳәо, еиҭааихәыдхашәаны, ма аҷыхь, ма ақәабаа-сабаа каҟьо аԥсабара иаақәлон, зны-зынлагьы аҳәалыҳәа, ианвар мза аиԥшҵәҟьа, асбахҵәа аҿаанархон.
Ахьча ҽнак хынтә дзыркәашаз, хынтә дзырҵәыуаз март мза цәгьалаҵәҟьа ицәымӷын Даҭикәа, агәрагьы игомызт. Уи, аҵыхәтәантәи амш иахьа шакәызгьы, шьыжь аахыс шә-хаҿык аанарԥшхьан.
Зыхәба иусқәа маҷк ианааирҭынч акка-ккаҳәа ишәаҳәо акәакь игҿагылаз иплита даахыҵын, аԥша икыдырӷәӷәала иакыз ашә мчыла иаартны даадәылҵит. Ақәа иаланы иааиуаз асбаа ԥаҟьақәа апыҟҟа ҩеиҿдырган, иблагьы инҭаҵәаҵәеит. Уи гәҭыхас иман, иаха зыдҵахьтә ихынҳәыз Леонид Хариташвили игәыԥ ирыцны иааз асловакцәа дырмацәажәацкәа дахьыҟаз. Аԥша еикәарҵәины игәыднаҵоз ақәабаа-сабаа ԥхьаҳәо уахь иҿынеихепт.
— Салам шәымоуп! — иҳәеит Даҭикәа, ихылԥа амҳацә ианкны иган ианҟьо.
— Бзиала иаабаша, аҩыза акомандир! — иикыз амҿы иршәны аплита аихәылшаара инахәлаиршәын, дҩаҵҟьеит Леонид.
Егьырҭ итәақәазгьы ҩеихаҵгылеит.
Анхамҩатә коммуникациакәа рыхьчаразы иаашьҭны иҟаз асловакцәа рырхәҭақәа реилагара иазкын Хариташвили иԥшыхәцәа ргәыԥ. Аԥшыхәцәа ргәыԥ раԥхьатәи алҵшәа иацы
иҟалеит: еицәажәаны излаҟаз ала, асловак фицер еиҳабы Иан Тишик ивзвод иманы апартизанцәа рышҟа диасит.
Иан Тишик қәрала ҩажәихԥа, ҩажәиԥшьба шықәса дреиҳамызт, ҷкәына асакы, аха ашьанҵа еиԥш дӷәӷәаӡа, амца ицырҟьо акәын дшыҟаз. Иҿы маҷк ишакуазгьы, урыс бызшәала аӡы кылымкәо дцәажәон.
— Нас, — иҳәеит Зыхәба, Тишики иареи наҟ-ааҟ еиҿаԥшуа ианаатәа, — аламыси ауалԥшьеи дара ртәы ҟарымҵар руам?
— Урҭ аславиан дахьцалак ицын, уи аҭоурых иадыруеит, — наҭеикит Тишик дааԥышәырччан.
Ааԥынтәи амра ацәыҵаԥхара ааигәаланаршәеит Зыхәба уи аԥышәырчча.
— Аха уиазгьы-уиазгьы шәара афашистцәа шәрыцны ҳадгьыл ахь шәааит?
— Мап, шәгәы ишаанагаҵәҟьо иҟам аусқәа, — аԥышәырчча мырхәага иаразнак ихиҿы инықәбеит Иан. — Иҟоуп афашизм збаны иаанымхо асловакцәа — урҭ хыԥхьаӡарала хараӡа еиҳауп, иҟоуп ҳара «ҳпрезидент» Тисо иҩызцәа, ԥшьынаԥха иҳәазаны, рԥынҵа асаба ахатата аӷа данааиуаз иԥылаз. Урҭ, анемеццәа шәара шәтәыла ианақәла раԥхьатәи амзақәа рзы, асловакцәа рдивизиақәа еиҿкааны абрахь еибашьра иаарышьҭрацы рҽазыркын, аха акагьы рылмшеит: аԥслымӡ раҵәаны ахаҳә узалхуазар ҳәа ҳаргьы акы рызҳалымхит — ҳаизыргацыԥхьаӡа ҳарцәеимпуан, арӷьарахь рҳәар, армарахь ҳақәгьежьуан — асловакцәа ирҭахым рашьа ишьа карҭәар...
— Аха иахьцалакь, урҭ, аԥслымӡ раҵәаны ахаҳә алхра акәым, иршангьы ашаха алырхит, — дааԥышәырччеит Даҭикәагьы.
— Аҵыхәтәаны, урҭ, ҳаԥсы ахьҭаҵәҟьаз иҵкааны иркит — ахәыҷқәа змаз рхәыҷқәа еидыҳәҳәала абахҭахь ирго иалагеит, измамз — ҳанацәеи ҳабацәеи ҳхыргеит, шәыҷкәынцәа Германиа дуӡӡа амаҵура раҭәарымшьеит ҳәа, ашҭаҿы икылганы, зегьы ишырбоз икнарҳақәазгьы ыҟоуп, — Иан ицлымҳәа инапы аҵаргәаны дхәыцуа ԥыҭк иҽааникылеит. — Иара ҳаргьы иауҳавсхуаз. Абас, Гитлер иҵыхәакҩы, амҵақьақьа Тисо ицхыраарала, асловакцәа рдивизиақәа еиҿкааны абрахь ҳаарышьҭит. Урҭ мчыла ҳшеиддыргәагәалазгьы, ҳагәра ганы афронт ашҟа ҳрыздәықәымҵеит, акоммуникациақәа рыхьчаразы атыл аҿы ҳаанрыжьит.
— Нас ишԥанаргӡои асловакцәа Германиа дуӡӡа ираҭәанашьаз? — дҵааит Зыхәба.
— Раԥхьа, ус цәгьам-бзиам, иҳадырҵоз ҟаҳҵон, аха асовет уаа шындырҵәоз, гыгшәыгҵас ишрызныҟәоз анааба, ҳачҳара аҳәаақәа ирхыҵит — ҳнапала ешелонк бӷаҳҵеит, еихамҩак, ма шьҭаҵарҭак ԥаажәеит ҳәа шәасҳәар шәызжьеит, аха урҭ хыла-гәыла еилазҵоз шәара шәпартизанцәа ҳарԥырхагамызт. Уаҵәы иааины ҳара ҳхы ишасуаз шаадыруазгьы, игәаҳамҭаӡозшәа ҟаҳҵон. Шаҟантә апатын Хариташвили иԥшыхәцәа ҳԥынҵа инавсны ицахьази, — Тишик даахьаҳәын, ивараҿы итәаз ихааӡа днаихәлаччеит.
— Нарцәыҟа ҳцаны ҳаахьазаап! — дааччеит Леонидгьы.
— Ҳара шәаҳшьаанӡа анцәа илԥха шәыманы шәыҟазааит! — наҭеикит Иангьы.
— Ҳара ҳашҟа аиасра зҭаху рацәаҩума? — дҵааит Зыхәба.
— Сыздыруам, сара сзацәажәахьоу зегьы аиасразы ихиоуп, ишааманшәалахаз аӡәгьы даангылараны дыҟам, — ԥаса аиҳа длахҿыхӡа деиҭаналагеит Иан. — Афашистцәа рымаҵ аура зҭаху аӡә дыҟоуп ҳәа сыҟам, изымҳәогьы ишәаны ирҳәом акәымзар...
Абри аҽныҵәҟьа, асловак афицер еиҳабы Иан Тишик иихәаз зегьы рациала, Адгьыл дуи апартизанцәа рҵысра Белоруссиатәи рыштаби рышҟа идәықәҵан.
Даҽа ҩ-сааҭк рышьҭахь Саша Вертински, ирҵаҩы Маргарита Масиукова лышҟа дцараны дыҟан. Иаб арра данцоз ииҭаз аџьыбаҭаҵа сааҭ акнопка инацәа нақәырӷәӷәаны иҩеихирԥон уажәы-уажә, аха, ахыцқәа ациферблат иадҷаблазшәа имццакӡакәа иҳәазо инеиуан. Адулаԥ днадгылан, еиқәхьаԥи иҭагылаз агәыблаа-жыцә ааҭыганы астол иаақәиргылеит. Нас, еидшәыланы, еиҟәышьшьа-еиҟәышьшьа ианыз акартошжәқәа реизшара дналагеит:
— Ари Ваниуша итәуп, арҭ — мама, абарҭгьы сара исҿаҵахәызааит, — аҟәыдырԥаҩ лҟәыдцырақәа реиԥш еиҟарахәҵәаӡа ишаны астол иаақәиҵеит, иан усура данцоз ижәны ирызҭалыргылаз акартошқәа.
Ахьа-жәыеԥш хәаша-хәаша иҿы иҭаԥсоз акартош омашәаҵәҟьа ихаан, аҵаҵындра фҩгьы ахшәшәа ицон. Саша иҭаххар акы ҿаҵак алихуан, иҵегьгьы даныхәыҷыз ишыҟаиҵалацыз аиԥш иҿгьы ааҭирҭәаауан, аха иабаҟоу, усҟан иуаххьа зегьы х-ҿаҵак
роуп иалҵуа: иаԥхьатәи ихаԥыцқәа рыла иааиҟәырҷҷаны, ибз инықәырӡыҭуа акрыфара даҿуп, уажәи-уажәи адәахьы днаԥшуеит, ахьҭа иаргәамҵыз аҵысӷрақәа реиԥш асаркьа иадӷырло ахәмарра иаҿуп асы цырақәа. Саша иани иареи еицхырааны иҟарҵаз аплита иахылҵуаз аур-уыр-бжьы иналҩны, зны-зынла аҟәҟәа-ҟәҟәаҳәа иааилалоит:
«Убас, убас, адырҩегьх, адырҩегьх!» — аплита ашә ааимԥааны, еиқәҵәашо еиқәу амца инахәлаижьуеит иаҳа ихысп ззигәахәуа аџьмҿы ршьшьақәа.
Абарҵаҟны гәаԥ-гәаԥҳәа шьҭыбжьқәак геит, иақәырццакынгьы ашә ааимԥааны дааҩнаԥалт Саша иашьеиҵбы, ахԥатәи акласс аҿы итәаз Ваниуша.
— Уабаҟаз, уара Анцәа ижә, ахьыхәла умбаӡои?!— иашьеиҵбы днаиқәҵәҟьазшәа иун, исааҭ ааҭыганы адырҩегьх днахәаԥшит Саша.
Аиашаз Ваниуша баша Анцәа ижә ҳәа иарҳәомызт: дахьынеибарку зегьы дҟәымшәышәӡа, ицииз ахәыцқәа шкәакәаӡа, иԥынҵа хашәшәала хәыҷы, абарабулька еиԥш, акан ҟаԥшьқәа ақәтата акәын дшыҟаз.
— Усацәҳар узаралхоит, — иҳәеит Ваниуша, дзажәӡа иџьыба инапы ҭакны дахьгылаз.
— Сзаралымхакәа, «Катиуша» хәҳаны исзааугазар акәхап, — наҭеикит Сашагьы, аршәы ифошәа, аҵыхәтәантәи икартош ибз ахьшьуа.
— Уаԥхьа, нас уаха уҭынчны уцәап, — иџьыба иааҭигаз ақьаад бӷьыц аҿаҩҳәа Саша иаԥхьа илықәиҵан, ихәы шаны иахьықәз ашҟа днаԥшит Ваниуша. — Сымҩашьозар абанҭ иқәу сара исызԥшуп ҳәа сыҟоуп.
— Иф!
— Мама?
— Уи лыхәгьы ыҟоуп, — Саша игәы ҭԥсаа-ҭԥсаауа ақьаад аиҵыртлара даҿын.
— Ҳара дҳаҟарану?
— Мап, ԥшьба, иф!
— Иаҳа иссақәаз лзынужьзар акәхап?
— Мап, иаҳа иҟәазқәаз, иф!
— Иухоумыршҭлан, адуи ахәыҷи мгәала ишеиҟарам, аду ицәа-ижьы иаҳа акалориақәа рацәаны ишаҭаху уареи сареи ҳтәы аасҭа.
– Издыруеит, издыр!
– Насгьы иудыруаз...
– Иф, иф, наҟ усҭыҳә!
– Салгахьеит, — иҳәеит Ваниуша.
Аха, уи аҵыхәтәантәи иажәа Саша иаҳауа дыҟамызт, ақьаад бӷьыц дахыҟьҟьа даԥхьо длеиуан. Уи абасгьы аҳәон:
«Саша! Ашкол ҳанҭаз ессааҭ ҳаибабон, усҟан уара уҟаԥшьхон, сара сцәышхон, уаҳа ажәакгьы ҳзеибымҳәаӡакәа, аҵәҵәа зыхәда ихшьны ашҭа иқәыз тиотиа Мотиа лзы ҳгәы ԥжәо ҳаклассқәа рышҟа ҳаахынҳәуан. Уара сыздыруам, аха сара, сыбла ҭраа арҵаҩы слыхәаԥшуа, арахь илҳәо акагьы смаҳаӡо шаҟа урок цахьааз.
Абар ожәшьҭа уи аахыс маҷ аамҭа цахьоума. Ҳаицәҟьалеит. Жәаха, Игнат Никифор-иԥа (папа иҩыза гәакьа) абрагьцәа данкнарҳа, ҳааиҿаҳан, аха сумбаӡазшәа ҟауҵеит. Иҩамгылаӡо иҳабжьажьу асы еиԥш ихьшәашәазар акәхап угәгьы...
Сара иахьаҵәҟьа аҩны схы сзыҩнакуам. Ваниуша ҳԥенџьыр давсны Степанраа рышҟа данцоз збон, данааиуанӡа сҳәан абри узызҩит. Ҳаиқәшәар сҭахуп. Абри шынисҭалак сцаны, афермажә аҭуан аҟны аҭәа салатәоит. Бзиала, Наташа».
— Уаԥхьама? — дҵааит Ваниуша, ибла ҭҟьышаақәа иргызмалны иашьа дихәаԥшуа.
— Уара?
— Сара ишааслыркыҵәҟьаз, трр, сылаԥш лахызгеит аҟароуп.
— Атәым салам шәҟәы аԥхьара шламысдароу узымдырӡои?
— Дарбан итәыму, уара? ха, ха, ха! — Ваниуша икьатеиах ԥҵәаны дыччазшәа ҟаиҵеит. — Анрылагьы, абрылагьы сашьа? Атәым исалам шәҟәы, ха, ха, ха!..
— Усҭыҳә, Анцәа ижә!
— Сысҭыҳә гәышьап, асҭыҳәра баҩ алам, амала уара уагымхааит.
— Анцәа ижә! — Саша, ажәжәаҳәа иаб ипалта ааишәиҵан, ихылԥа аакынԥааны дыҩдәылҟьеит.
Асы иаҳа аҽеибанаркхьан, аҵысхә еиԥш иласкәантра-ласкәантраӡа, еибархәмаруа, ацәылашәшәара иалубаауан ацырақәа.
Саша Вертинскии Наташа Савичи еиқәлацәан, аҵараҿгьы еиҟараны ицон, аха ианакәызаалак класск аҿы еицтәаны иҟамлацызт — иара «а» аҿы дыҟан, лара «б» аҿы.
Саша, амаҵә иахьынԥашаланы аҵла иқәларц иаҿу аҟармаш даҩызан — дыԥшқарахӡа, ибӷахы ҳад-ҳадо аӡә игәы иабарызишь ҳәа дынцәыҵагыла-аацәыҵагыло изҳауан.
Наташа заа дыхҳәеит: аԥхын хымз лыԥсы шьаны Шәачатәи амра ашәахәақәа рыла лцәа шәны, сентиабр акы азы ашкол аҟны данааи, афбатәи акласс аҿы илыцтәаз лҩызцәа дырзымдыррац аԥсык ауп иаарыгхаз: лцәа дҭаҟаца, аҳәыҳә ԥсыла еиԥш лгәыҵа ыҵчаа, лхылҿы ана-ара амырхқәа ақәыԥсаны дҟалахьан. Лнапы ԥахә-кьаҿ иахаз асааҭ ахыцқәа реиԥш иқыџь-қыџьуан лыгәгьы.
Лҩызцәа аалыкәшеит иаразнак. Неиҩымсрада зегьы лыҵашьыцуан. Џьоукы, аҽҵыхәа еиԥш иныҵырҟьа иҿаҳәаны илықәыԥсаз лыхцәы иахәаԥшуан, даҽа џьоукых, аӡахырсҭақәа еимахха илшәыз лыблуз шкәакәеи лиԥка еиқәарҽы-кьаҿи рылаԥш рзырҟәгауамызт.
Саша абраҟоуп раԥхьаӡа игәы аҽахьареиџьыз: изқәа адыжәҳәа ашкол агәашә анызҟьаз апружина еиԥш длаиҵаланы даангылан, иааҟәымҵӡакәа иҷыр-ҷыруа зҩызцәа рыгәҭа иалагылаз Наташа Савич длыхәаԥшуан.
Убри амш аҽны инаркны, Саша Вертински, ҽнак хәынтә-фынтә дҟаԥшьхон, игәы ҭԥсаауан, ибз иҿыҵа иадҷаблон. Амала «сара сцәышхон», — ҳәа уажәы Наташа илҩуа зынзаҵәыкгьы илыдимбалацызт.
Уи иԥсы ахьынӡаҭоу ихашҭуам, ишьаҟәаҟәангьы игәы иҭоуп, аабатәи акласс аҿы иантәаз, ашықәс ҿыц ауха, аҟәардә згоит ҳәа арҵаҩцәа руада данылҩнаххы иибаз: асы цырақәа зҿахәмаруа адәаҿы иаркыз алашара инадибалеит, аԥенџьыр иадгылаз Наташа Савичи агеографиа рызҭоз арҵаҩ қәыԥш Феликс Каспар-иԥеи. Феликс ишьышьуан Наташа лыҽҵыхәа, лара лыблақәа кәалы-кәаџьо, лԥышә хыжәпаақәа ҵыс-ҵысуа диҵаԥшуан. Саша игәы ҩышьҭԥан, даагаз-ҽазит, нас иблақәа акаҭа еиԥш акы аархаҳалан, акласс зегьы еилашьыхаа, ихәашьӡа днҩнаԥшит. Арҵаҩы, акласс ашә абжьы шгазгьы иаҳаит, аӡәы дшааҩнаххызгьы гәеиҭеит, аха акагьы имбаӡазшәа иҽыҟаҵаны, иҩнапыкгьы рыла, иҩнеигалаз аӡӷаб дишьышьуан, иԥсгьы акы алакны илбааидон. Наташа аӡәгьы дгәалҭо дыҟамызт, иара лаԥхьа игылазгьы — абызкаҭаҳара иаганы, ауахәамажә аҿы икыду анцәа исахьа еиԥш акәын дыхҩабжьаа-хыгагааӡа дшылбоз.
Саша дааикәҟьашан, дыҩдәылҟьеит. Ашкол зегьы амузыкабжьи ачча-хәмарбжьи рыла иҭәын. Уаха, иҩызцәа гәырӷьо ашықәс ҿыц аԥылара иахьаҿыз ашҟа дымнеикәа, аддыхәа амардуан дналбаан, еихатәаны илеиуаз аси аҵх лашьцеи днарылашәкәа дцеит.
Абас, еиваҩуа инеиуа аихамҩа арельсқәа реиԥш, еиҟараны, аха еиԥылашьа рымаӡамкәа ишцоз, ажәбатәи акласс аҟынӡа инеихьаны, аибашьра рыхьӡеит Саша Вертинскии Наташа Савичи.
Зыҽны аибашьра иалагаз аҽныҵәҟьа, аҳәааҿы дҭахеит Саша иаб. Мчыбжьык ааҵуаны, алыцәҳа реиԥш афашистцәа ицрыԥсса, иқыҭа даалалеит Наташа лабгьы.
«Омашәа иубаша, — дхәыцуеит уажәы, аграпара дыхҵәраала-хҵәраало, иаб ипалта ҩыз ду асы аҵарч инеиуа Саша, — сабалгәалашәеи, слымбар дмаҭәамкәа дабаҟалеи...
«...Сцәышхон... Уара сыздыруам, аха сара, сыбла ҭраа арҵаҩы сихәаԥшуа, арахь ииҳәо акагьы смаҳаӡо шаҟа урок цахьааз». Иаанагои ари?! — Ас бзиа сылбозҭгьы, дамеигӡаӡакәа ҳгеограф илҭоз аԥышәрччақәа акы иадамзаргьы изсаҭәалымшьази?» — Саша абас игәы аҭра иҭамгыло дышхәыцуаз, афермажә ашҭа дынҭалеит. Аилабыџра иаҿын. Ԥаса ауац ахькарыжьуаз аҭыԥқәа ракәхап, кылгәыгә-мылгәыгәрақәак дрыхҟьашо, анышәынҭражә еиԥш зызганк ҭабгаӡа игылаз аферма днадгылеит. Аӡача ашьапҭыԥқәа реиԥш ихаха-хахаӡа асы инықәибааит, уи ахыбра иадгалаз даҽа шьҭақәакгьы. Игәы аусура иаҳагьы иаарццакит. Ахыбражә аҩныҵҟа иууаӡа илашьцан, аҟәкыфҩгьы ҩнан.
— Саша! — бжьык илымҳа иааҭасит.
Азныказ уи ахьгаз изеилымкаакәа днаԥшҟьа-ааԥшҟьо даақәхеит.
— Саша, арахь, арахь! — ожәшьҭа еилкка иаҳауан, ахыбражә аладахьтәи акәакь шыҟоу.
— Маҷ ҵуама сузыԥшуижьҭеи, — лхы наҭа-ааҭо аҭәа дҩагәылҳәҳәеит Наташа, Саша дааины лывараҿы иҽанаалаижь.
— Сара иаразнак, минуҭкгьы сымԥшит, — игәы ашьҭыбжь илымҳақәа ардагәаны, иԥси-иԥси еихьымӡо аҭак ныҟаиҵеит Сашагьы.
Иахьаанагаз уара идыр акәац-жәы афҩы лаҳа-лаҳауа игон.
— Саша! — аҭынчра ааилалгеит Наташа, ԥытрак ашьҭахь, напыкгьы ԥхаӡа иӡамҩа инахьыст.
— Ыы?
— Бзиа сумбаӡои?
— Сыздырам.
— Сара бзиа узбоит.
Аҷкәын зынӡагьы днеилууаан, иҩҭыԥаны зҿыназхаз игәы, ихгьы кәлаауа инашьҭалазшәа ибеит. Анапы ԥшқа иашьшьуан иӡамҩақәа, ицламҳәа, ихәда.
— Саша!
— Сӡырҩуеит!
— Сажәа аҭак сумҭаӡои?
— Аамҭа сымам.
— Узҿуи, атанкқәа ҭужьуама?
— Мап, акартош цырақәа сшоит.
— Саша!
— Сӡырҩуеит!
— Амла уакуазар?
— Мап.
— Аа, иф, — арбаӷь-ҿарақәа қәҵаны изныз ашмпахьшьы ааиҵлыртлан, иаԥхьа аҭәа инылалҵеит Наташа. Уи иқәын акәац ԥхаҵәы-ԥхаҵәуа ижәны, зӡамҩақәа уаркалеиуа иҟаз напылаӡра ача, аџьыкхыш ҟәымшәышәӡа, анашарҵәы.
Ҩба-хԥа шықәса раахыс иимбацыз афатәқәа рыфҩы хаа иԥынҵа ырчыхә-чыхәуа инҭалан, иҿыҵагьы аӡы аалыжжит Саша.
— Иф, иф, уԥхамшьан, уара узоуп изаазгаз, – есааира иара ишҟа днахон Наташа.
— Сара акәац сфаӡом.
— Нас ачеи арҵәи.
– Мап, урҭгьы сҿахьы иаазгаӡом.
– Аԥсыӡ-қәырҭи, ахәшеи, ачашкәакәеи ракәхап?
– Мап, акартош жәны, џьыкада, ацәа шахоу!
– Ууф! — даазқәыршәшәеит Наташа.
– Уи ауп уажәы аполициа иалам ирфо.
– Иаанагои ари, ҽԥныҳәоума?
– Бзиала, сыццакуеит, — Саша дцарц дҳәазаны дылҭалеит.
– Ус уӷреи-уҷаҷеи еидысло угәараз, — лыбжьы леихьылгӡеит Наташа.
— Аполициа салалаанӡа, — адыхҳәа дылкаԥан, ашәахь иҿынеихеит Саша.
Наташагьы, иаалгаз афатәқәа еицәхытраа уа аҭәа инагәылажьны, лымпахьшьы аашьҭԥааны, Саша ишьҭарххы ашә дынхыҵит.
— Уабаҟаз, ҳахьагха умбаӡои? — лҳәеит лыбжьы ныҵакны Лена Дубиниук, Саша данаалыдххыла.
«Аа абар, арԥыс дызхыццакуазгьы дахьыҟоу!» — лхаԥыцқәа аҷҷа аарыҵган, ицәҳәны, ацәа аиҟәышьшьарақәа аӡыԥсы рбыжькәкәо игылаз аҭәаҵла лҽаавалкит Наташа Савич.
Саша днаԥшы-ааԥшын, аха икәша-мыкәша аӡәгьы димбеит:
— Баала, баала! — Лена лнапы ааникылан, ишьхәа дықәырԥало диманы иҿынеихеит.
Наташа Савич Лена Дубиниуки, Саша Вертинскии, арҵаҩ ԥҳәыс Маргарита Масиукова лгәашә аҟынӡа инаскьаганы даахынҳәит.
«...Иацы, Гитлер инапала, агенерал-фельдмаршал ичынқәа наганы зыжәҩахыр инықәиҵаз Паулиус, акоманда зиҭоз анемец афбатәи ирхәҭа, аладахьтәи агәыԥ ишынеибакыз зегьы ҳара ҳар иҭҟәаны иргеит!!!»
Абас Маргарита лҩызцәа Сашеи Ленеи, ишьапҵыркьакьо амардуан иналбааны, апогреб ианааҵашылоз, Совинформбиуро аҵыхәтәантәи адырраҭарақәа ирылагахьан:
«...Алымқәа реиԥш игыланы иқәԥоит Сталинград ахьчацәа», – ҭынч-ҭынч игон адиктор иԥагьабжьы.
Рҩыџьегьы ааин, рыԥсы ӡаны арадиодкылага иаадҟәыҟәлеит.
Абду Филат илымҳақәа ашу-шу аарҭгеит. Маргарита лгәы аҽаареиџьит.
«...Урҭ инарышьҭарххны рнапқәа иҩарыхеит аҩадахьтәи агәыԥ еиднакылоз аргьы. Абри амацәаз иҭаханы иҟаз аӷа ир зегьы тҟәаны игоуп. Аибашьра агәаҿы аӷа ицәыӡит шәиҩынҩажәибжьба нызқьи ҩышәҩык исолдаҭцәеи иафицерцәеи. Иҭҟәаны игоуп ԥшьынҩажәижәеиза нызқьҩык. Урҭ рхыԥхьаӡараҿы иҟоуп: ҩнызқьи хәышәҩык афицерцәа, ҩажәиԥшьҩык агенералцәа, афельдмаршал Паулиус...»
Саша дҩаҵҟьеит, акәыкәу, акәыкәу ҳәа дыҳәҳәарц маҷк ауп иааигхаз. Лена инеидлырӷәӷәалаз лқьышә ԥшӡақәа ашьа нарықәбан, лҩыза дыхьжәаны деиҭаналывалыртәеит.
— Ҭсс! — абду Филат дҳәазаны дааин, арадиодкылага абла иаҵәа ахьыҟәысҟәысҵәҟьоз илымҳа надикылеит.
«...Аурыс ӡиас ԥшьа Волга ахықәан илаԥҵәоуп аӷа ибӷашшара!..» – иааиуеит иҟәыԥс-ҟәыԥсуа иҟоу адиктор икадифа бжьы.
Згәырӷьа лаӷырӡы жәпақәа зҿыҵәҵәа илеиуа ацәашьы дадтәаланы, аффа-ффаҳәа аҩра даҿуп Маргарита. Уи лгәы ԥшӡақәа шьҭыҵуеит, иқыџь-қыџьуеит лнапқәа, алашара ашәахәа цәышқәа злаԥсоу лхахәы жәпа шьыҵәрак лӡамҩа хнаҩоит.
«Аӷа иқьышә ҭаԥҵәоуп Кавказ ашьхақәа рҟынгьы!» — маҷк иԥсы ааивиган, уахь дниасит адырраҭарақәа ҟазҵоз.
«Даҭикәа иаҳауоушь?! Иагьа дгәырӷьап, ишьхақәа аӷа ихы шрыдԥҽылаз идырыр», — лыхшыҩ уахь иааиҭаԥан, адиктор
иажәақәа ҩбаҟагьы ллымҳа иавшәшәан, аҳауа иналапҟа ицеит, Маргарита.
Уажәраанӡа, анхәа леишәацәгьа леиԥш хәарчарра згымхалоз Маргарита лрадиодкылага, уаха иахшәан, ажәақәа раӡаны, абырцкал икылхны иаанаго, цхагәҭанынӡа ацәажәара иаҿын. Совинформбиуро адырраҭарақәа рҿы иҟан асовет уаа рфырхаҵаратә усуреи апартизантә ҵысреи ртәгьы.
— Ус адыруеит атәым дгьыл, схәыҷқәа! — абду Филат дҩагылан, ихәачны иҟаз идақәа ааиҵихит. «Асовет Еидгыла агимн» ҳәаны ианаалга.
— Абыржәоуп ауаа анаҭаху! — иҳәац изымдырӡо иааиҿыҵҟьан Саша, дҟаԥшьӡа дҩеибакит.
Лена, арадиодкылага иаҳәаз аиҳа иџьалшьон лырҵаҩы иҟалҵоз: ахаан гәыҟаҵага ажәа мцхәык зҳәаны лмаҳацыз лырҵаҩы, уажәы, лылаӷырӡ лҿыкьаса, дааҟәымҵӡакәа лара дылгәыӡуан, дылгәыӡуан...
Уахантәарак, Совинформбиуро иҟанаҵоз адырраҭарақәа, сааҭк ахала-аҵыхәала илкьыԥхьит Маргарита. Нас еицхырааны еиҩдырффан, ишаны, ичаҟәа-чаҟәаӡа иаархьыргӡеит.
Саша иааигәалашәеит аекзаменқәа раан иқәихлоз аблеҭқәа. Иаԥхьа иаацәырҵит иҭакқәа згәы хнахны иҿаԥшуаз ирҵаҩцәа рхаҿсахьақәа, идызныҳәалоз иҩызцәа, тиотиа Мотиа лыҵәҵәабжьы, Наташа Савич лҽырԥагьашьа, ргеограф иблақәа...
Ибӷьыцқәа амаца еиԥш иааихишан, ԥыҭк ихылԥа аҵҟьа иҭеиҵеит, ԥыҭк, иаб ипалта ахәда аавҵыртланы иҩавеиҵан, ихьарҽны илақәиҵеит.
Абду Филати Ленеи рымҩақәа ирықәлеижьҭеи акрааҵуан. Маргарита илҭаз адҵа даназыӡырҩы ашьҭахь, даадәылҵын адәы даақәгылеит Сашагьы. Иааицәымӷхеит амш кәаԥӡа ихыкәкәаны иахьыҟаз. Дара аԥҭа хьанҭақәагьы, ацәаакыра зыбжьалаз асыԥ-сақәа реиԥш илеиҿҟьа-ҩеиҿҟьан, ана-ара, ажәҩан иаҵәа ҵам-ҵамуа иаарбжьыԥшит.
Уи шаҟа иҭахыз, ишьапы неихигацыԥхьаӡа, ишьҭақәа асы рҭарҳәҳәуа амш ишьҭазар, аха иааг...
Бзиа ирҵәу ахром еиԥш акәын ас-бахҵәа аҿыж-ҿыжҳәа абжьы шгоз. Шаанӡа, дзызцоз ақыҭеи уи акәша-мыкәша ишьҭаз аҳаблақәеи дрыхьӡаны, абӷьыцқәа кыдырҷабланы дхынҳәыр акәын. Ашаца-шацаҳәа днеиуан. Агәашә дахьынҭшәаз, иармарахь ала, ахәырд-хәырд ҳәа шьҭыбжьык ҩынтәҟа иааган, иаразнакгьы иааиқәтәеит. Даагылан, днаԥшы-ааԥшит Саша, аха, алашьцара ҵырлашаауа иаҵажьыз асы шкәакәа аӡәгьы дадимбалеит.
«Еҳ абыржәы автоматк еиқәхаԥса сыхәда ихшьындаз, уаҳа акы сҳәомызт!» — ааигәахәын уи, амҩа ааихҵәаны, ԥаса аколнхара чарҭас иамаз адәы шыҟаз иҿынеихеит.
Иаацәылашон, абду Филат иусқәа ҟаҵаны, аҳәызбаҭра еиԥш ихкааны рыҩнашьҭахь ишьҭаз ауҭра данааҭалоз. Уи аҩныҟа дымлеикәа, дышиашаз аказарма дныҵалан, рхы апашрақәа еиқәыршәаны, еиқәырԥшьыхаа ишьҭаз аџь мҿы днадгылан, аҩныҟа даахынҳәит.
— Уаама уара! — наҟтәирахьтәи ауада иаадәылҩит Ефросини Карп-иԥҳа лыбжьы.
— Аа, Карп-иԥҳа боума змырзаканбжьы го?—алафҳәара дазцхлымуа даахыш-ҿышит абду Филат.
— Мап, Иван-иԥҳа дааины уиарҭа дылаиоуп.
— Ех, Иван-иԥҳа, Иван-иԥҳа, сыҷкәынра дахьымӡагәышьеит, ожәшьҭа сажәра абалҭаху, — аплита аҩнуҵҟа еиқәыҳәҳәаз ахәа анааихәлишьшьаа, аихарш ҽыҭқәа реиԥш ишаԥ-шаԥуа иаацәырҵит аԥырӷқәа. Урҭ аԥырӷқәа џьара ҭыԥк аҿы иааизиган, заа ирмазеихьаз ақыцә-мыцәқәа аҿаԥсо, дахәлаҭәҳәо амца аиқәҵара дналагеит. Уи раԥхьа, зҿы раҳаны изку ардәына ԥшқа иаҩызан, иахәлеиԥсалак лбаанадо, ессааира ишьҭыҵуа ишнеиуаз, амҵәыжәҩақәа еиҵнахӡеит, нас аџьтә кәаш-мҿқәагьы рыбӷақәа еиҩҵәҵәаны иланашьҭуа иалагеит.
— Унҵәеит уара аҩсҭаацәа зхалаз, ушәит, ухьаԥихт, ожәшьҭа аӡыршы уӡаасымҵозар уабазго, — аҵаа злашәны ишәыз ихахьтәи маҭәақәа ишәыхуа, дизгәдууа, дуар-чаруан Карп-иԥҳа.
— Бымшәан, сҭыԥҳа хымкыц, Гитлер ифельдмаршалцәагьы реиқәақәа рҟьашьуа иалагеит, исолдаҭцәа ракәым, — ишьапқәа еиҿаршәны длахо, исаркьалыхха ишьаз имагәқәа рышьхра даҿын абду Филат.
— Уаҩ дук иакәхап, зеиқәа ӡәӡәатәыс иҟалаз? — даалахҿыххеит аҭакәажә.
— Агенерал-Фельдмаршал Паулиус! — дыкны дқәаџуа даазгаз иара иакәушәа ԥагьа-ԥагьа дцәажәон абду Филат. Иацы ихы ладырхеит.
— Дыршьну?!
— Дыршьында ибаргузеи, ауасажә еиԥш дкагәа дыркит.
– Агенералра аҿынӡагьы дҩеихьан?
— Дфельдмаршалын. Уи еиҳа еиҳауп.
— Ихы шҩоу исааит!
— Асаракәым, ацәа ахырымхуа ббеит!
— Уи бзиоуп, аха уара уабаҟаз, иҿахәы иҿухуазма? — ашырҳәа лажәа ааиаганы дҵааит Карп-иԥҳа.
— Ажәабжь ибаҳаз бгәы иамыхәаӡеи? — дҵааит абду Филат, еиқәҵәиашо еиқәыз амца амҿқәа ахәлаԥсо.
— Сгәы ишԥамыхәеи, сфашиступ ҳәа уарҳәама!
— Нас, абри хышәнызықьҩык ар рхы икратәы, бара беиԥш иҟоу апатриотцәа ирасҳәарц сцан, сшыббо абыржәы ауп санаауа.
— Сара сзы агьоурым, аха амлагьы унҵәеитеи, уара аҭаҳмада ҟадыџь! — Карп-иԥҳа дҩагылан агҿаҩрахьы лҿыналхеит.
Амца аԥхара иԥнаргаз аҭаҳмада, илацәақәа нҭаан, ҩынтәҟа даахырҟәысхьаны аԥыҟҟаҳәа автоматқәа иааиларҵеит иааигәаӡаны.
Абду Филат дцәырҳан, ҷкәына еибагак иеиԥш, ашыр ҳәа дҩаҵҟьаны ахышә днылаххын, иҟьаҟьаӡа иааиртит. Ашьыжьтәи аԥша хьшәашәа иаланы иааиуаз автомат бжьы гәкылҵәагақәеи, амашьынақәа рыбжьи иаразнак ауада аадырҭәит.
Макьаназ аӡәгьы ибжьы гомызт. Ишьҭхысаа ишааиуа, асы шьҭырбыбны иаагылоз амашьынақәа ирықәыппны, рҽырмазеины иаагылон анемеццәа, аполицаицәа. Иҟалаз ззымдырӡакәа, азныказ, ана-ара аҩнқәа иаардәылшәшәоз: аҭаҳмадацәа, аҳәса, ахәыҷқәа, амаҭ злалаз аԥсыӡқәа аԥашә ишазыҩуа еиԥш, рышьҭахьҟа иҩуан.
Алақәа рышыбжьи рыҵәаабжьи рацәак рыбжьысуамызт — автоматқәа ирҿыҵҟьоз амцабз инадубалон, рыԥшәмацәа ирԥылошәа иҵыхәыршәшәо асы иахьнылаҳауа.
Нас иго иалагеит акаманда ҟазҵоз абыжь жьакцақәа. Асолдаҭцәеи аполицаицәеи рыҽшаны, рҽеиҵыртло аҩнқәа ирыкәшон. Хәҩык раҟарагьы дара рышҟа рҿаархеит.
Абду Филат аԥенџьыр нкыдижьлан, ихәы ацәыргара иаҿыз иҭакәажә даалыдыххылеит:
— Бласы, бласы, иҳакәшеит! — ибжьы хәанча ныҵакны ҿааиҭын уи, наҟтәирахьтәи ауада длыҩнаххын, лбамба палта аакынԥааны лыжәҩахыр иааҭаирԥеит. Нас, алҩаҵә рхызз аплита ахы иқәгылаз имагәқәа ажәжәаҳәа иҩаишьеиҵан, ишанханы игылаз Карп-иԥҳа лыжәҩа дынҭарс, аҵаҟатәи ашә шыҟаз диманы иҿынеихеит.
Аҭакәажә макьаназ иҟалаз ҳәа акагьы лыздыруамызт. Дхьышьырххо дышнеиуаз, ршьапқәа неимыҭхаа-ааимыҭхаа равтоматқәа ырмазеины, иҿаҿкәыз-ҿаҿкәызӡа агәашә илагылаз арԥарцәа маҵәаҟьақәа лылаԥш иааҵашәеит.
— Ои, боже! — цқьагьы аҿыҩеихыхха ламраӡакәа, дышьҭҟьан, лыҭаҳмада дҩаиваҳаит.
— Бҳәаза, бҳәаза, сара сахьцо бсышьҭал! — иҩнапык рыла асы ԥжәо, дҳәазан, иахьа ашьыжь амҿы здәылигаз аказарма шыҟаз иҿылеихеит абду Филат. Уи, ас иҵегь дцәыҵалар, адгьыл аҿынӡа длаӡар, иауазар иара адгьылгьы наҟ далалар цәгьа ибомызт, аха, иҵааны иаҵаз асы амармалташь хьшәашәа иаҩызан, уаҳа алада дашьҭуамызт.
Уажәы-уажә ишьҭахьҟа дхьаԥшуан:
— Бласы, бласы! — асы иҿы иадгәаланы, ибжьы дагәаӡа длыԥхьон иԥшәма.
Аҭакәажәгьы, лыхцәышла ҟәымшәышә асы алатата, лнапы ҭыԥсаақәа ыҵарԥаны деихо, дҳәазаны дишьҭала днеиуан.
Аказарма акәакь аҿы даннеи даагылан, ишьҭахьҟа даахьаԥшит аҭаҳмада: абри аамҭазы ишьаҵақәа рыбжьара лҽаабжьалыжьын, имагә хьшәашәақәа аалгәыдкыланы, лхы асы инцәыҵалҵеит Карп-иԥҳагьы.
Иҭакәажә дрыцҳашьаны игәы амца нҭагьежь-нҭагьежьын, дҩеилблаа-ҩеилблааит абду Филат. Нас инапы леиргӡан, длыцхрааны ивараҿы дааиган, лгәы ҩарханы днаиваиҵеит. Аҭел ианҟьаны, зымҵәыжәҩақәа еиҩҵәҵәа ашьац инылашәаз ача аиԥш, аҭҳара-аҭҳараҳәа деисуан аҭакәажә. Аԥхӡы зыдшыла иҟаз лылахь хьшәашәа иадҷабланы иҟаз лыхцәқәа ааирҽеит.
Акҷыра канӡақәа зҿыкәыршаз лыбла ааԥсақәа аахылтын, ажәҩан дҩаҵаԥшит: иказ-казуа еилганы, ҵа амаӡамкәа дынҭаԥшит, ацәырҵра иаҿыз амрагьы ахьтәы шәахәақәа ҭнаршон.
— Ои, боже! — адырҩегьых лқәыԥсычҳара ажәақәа ҩалыхәлԥхьеит. Иааимҟьаз лԥышә хԥшшақәа ҩеиқәықыџьқыџьын, акҷыра ҵаулақәа ирҭаланы, ллымҳа ашьаҭахь аҿынанахеит алаӷырӡ. Иаразнакгьы, уажәраанӡа ҵа амаӡамкәа дызҵаԥшуаз ажәҩан, ахаҳә зҭаҳаз аӡмыџь еиԥш иааилагаз-газеит.
Лнапы налыргӡан, зқьышә цәыҵаҵа, зыблақәа зхагәҭахь ихәынганы заԥхьаҟа иԥшуаз лыҭаҳмада изқәа аалшьышьит: атта-ттаҳәагьы лаԥхьа ииаҟьа-ииаҟьо рҿынархеит илхылгақәахьаз зегьы — Филатгьы ларгьы зхәура иҭаз аполиак ҳкәажә ԥҳәыс
илцәыбналаны, раԥхьаӡа абнаҿы ишеиқәшәаз, ашьҭахь рыҽӡаны рҩыџьагьы Урыстәылаҟа ишааз, амлакра ашықәсазы, ҩышыкәса зхыҵуаз рыԥҳа Алионушкеи хәышықәса зхыҵуаз рԥа Иванушкеи анышә ишарҭаз уҳәа гәаҟҵәаҟрас иаазықәшәахьаз зегьы.
Алаӷырӡ аагыламҩак амаӡамкәа илеиуан.
«Ҳҭиуп, аха дарбан ҳазҭиз, аҷкәынцәа аӡәыр ркыма, ма џьаракыр ирамхаҳәама?! — дхәыцуеит абду Филат. — Аԥсҭазаара иаҳа ианысҭахыз, сыҟаҵатәқәа иаҳа ианырацәаха, ҳаи, шәаргьы саргьы ханда!..» адырҩегьых, маҷӡак иаԥхьа асы ааибӷьаҭын днаԥшит: сы шкәакәала ихырҷаны иашҭа иаакәыршаз аандарҟәара еиҭанадибалеит акагьы зымҳәаӡоз ахаҿы бзамыҟәқәа.
— Бсышьҭал! — иҭакәажә лнапы кны дналыхан, аказарма ашьҭахьтәи аҭӡамц иаваршәны, асы ԥуа иҿынеихеит.
Аа, иуҭра аладахьтәи акәакь аҿы игылоу аказарма дахьнавшәо, агәашә хәыҷы ҿоуп, убранӡа знык рыԥсы рызнагар, нас ҵыхәаԥҵәара змаӡамкәа инашьҭу абна тоура рҽарҭагәышьон, аха иабаҟоу...
«Бласы, бласы, макьана аԥсра ҳаҭәам!.. Ҳаи абыржә ҳазҭагылоу спартизанцәа ирбонда!.. Спартизанцәа гәымшәақәа, спартизанцәа фырхацәа!.. Паулиус, афельд-маршал Паулиус! Макьана шәабаҟоу шәара ахаҿы бзамыҟәқәа, Гитлер ихаҭагьы инапы шьҭихраны дыҟоуп! Ах, убри сымбакәа анцәа сумшьын!» — абас ацицар арыц шышьҭнаҟәшәо еиԥш акәын игәы ажәақәа шеилнаҟәшәоз, аказарма аладахьтәи акәакь иԥышә лавҵирҳәҳәеит.
Инапы иҵарсны даҽа ҩынтә заҵәык дҳәазар, агәашә хәыҷы аҿынӡа днеиуеит. Агәашә ҵәымӷ цыракгьы алам – аалмышә-ӡарҵәила еиқәԥах иҟаиҵеит абду Филат. – иҿыжуам, ишымҿыжуагьы идыруеит уи, аха иабаҟоу.
Имагә хьшәашәақәа лшьышьуеит Карп-иԥҳа. Ихы шьҭымхӡакәа арӷьарахь иааирҳәын, изблак ала деиҭанцәыҵԥшит; игәы нҭыԥсаан, аҟаԥыҳәагьы иблақәа аарҟәигеит, зԥынҵа алҩа кылыршәшәо, аказарма аҩадахьтәи акәакь аҿы игылаз анемец солдаҭи аполицаии. Аполицаи дара рышҟа иҿы рханы дҟыжә-быжәуа анемец солдаҭ акы изеиҭеиҳәон. Абду Филат уи иаразнакҵәҟьа дидырт — Антон Савич, иаха Саша Вертински иқәмақарыз Наташа Савич лаб.
Абду Филат излаиаҳаз ала, аполицаи Савич ирҽхәон анемец автоматқәа, иара анемец солдаҭ ахәыз-хәызҳәа деимҳәо ирџьон афранцыз сигаретқәа.
« — Еҳ, ихҟьо акы зыԥсоузеи, асы шәыласыриара сыҟан!» — ааигәахәт абду Филат.
Абри аамҭазы, аԥчхьык-аԥчхьык, ишьапаҿыҵәҟьа игеит аҭакәажә леимсабжь.
Иавтомат ырмазеины ахьшәҭхәа даақәҵәиааит анемец солдаҭ.
— Аӡә деимсеит, — иҳәеит аполицаигьы, иҭаҭынҟаҵа наҟ иршәны асы инылаиршәын.
Адырҩегьых, аԥчхьыкь игахт Карп-иԥҳа леимсабжь, уи лыбжьы дшақәԥоз удырратәы дагьаақыџь-қыџьит.
— Аа, аԥшәмацәа макьана ишьҭазаап, — рхагәҭаҿыҵәҟьа игеит асолдаҭ ибжьы. — Апатын аполицаи, саҭарымҵаратәы усызрыҳәа аҳи аҳкәажәи рыцәа ахьеиԥысҟьаз азы.
— Шьыжьыбзиақәа, апартизанцәа! — илаишьҭит аԥсахҩ Савич иатса ажәақәагьы.
— Аҭаҳмада ашьыжь акы игәалашәазаргьы ҳаиԥырхагахеит! — Ҳа, ҳа, ҳа! — аларқача ихьызшәа деихас-еихасуа дыччоит асолдаҭ.
— Ҳа, ҳа, ҳа! — ицирӷызуеит аполицаигьы.
«Ех, аҭыџь-рҭәа ҭасырҽҽозшәа сыҟанда!» — игәы еиҟәыҷҷауеит абду Филат.
— Шәгыл, аурыс ҳәақәа! — ишилшоз дхәааит анемец солдаҭ.
— Аурыс ҳәақәа! — дрықәҟааит аполицаигьы.
Имышьхәылҵ ныҵеикшан, ацәҟьара деихсны дгылошәа, ԥшьаала дҩагылт абду Филат. Нас, уаҳа аӡәгьы дихәамԥшӡакәа, днеин, иҭакәажәгьы лыжәҩа данкны дҩаиргылеит.
— Шәаҳзыԥшымызт?! — ибла гызмалқәа ҵыркны дҵааит асолдаҭ.
— Шәаҳзыԥшымызт? — апапугаи еиԥш уи ииҳәаз ициҳәахт аполицаигьы.
— Аԥсахҩы! — ижьцәа еизганы, аҽыҩҳәа аполицаи дҩеиҿажьцәеит абду Филат.
— Аурыс ҳәа! — дхәаан, иавтомат ашьхәа рхха длеизыҵҟьеит аполицаи.
— Степаан! — дыҩныҵәаан, лҽаарбжьажьаны, дкәал-кәало автомат агәыцә даахьынҳалт аҭакәажә.
— Урҟәаҵ! — иҳәеит асолдаҭ ҭынч. — Акнаҳага замана ааӡаны имоуп, — уи абду Филат иԥаҵа днамҵасын ирҭрысны длахеит.
— Аиашаҵәҟьа, акнаҳага замана ааӡаны имоуп, — дақәшаҳаҭхеит аполицаигьы...
Ковшово ақыҭа ӷьал-пал бжьыла иҭәхьан. Аҵәаабжьи, аӷызбжьи, амашьынақәа ршыкьбжьи, асолдаҭцәеи аполицаицәеи рыҳәҳәабжьи ирылҩны, уажәы-уажәы, аԥсабара ацәа иҭырԥсаауа, апыҟҟа-пыҟҟаҳәа автоматқәеи апулемиотқәеи иааиларҵон, рыбжьы ҷахьақәа ҵәыҵәӡа, инацдырӷзуан атапанчақәагьы.
Лхы лықәжьны дхәыцуа дышнеиуа, дааҭгыланы днаԥшы-ааԥшуа нас, зшьапы ӷраҷкәынқәа шшәыр-шшәырӡа асы илагылоу аҵааҵлақәа лҽынрыдҵаны лыԥсы ааиҭакуа, есааира лқыҭа дазааигәахон Маргарита Масиукова.
Уи иахьа еиԥш дзакәу лзымдыруа ахаангьы дҟамлацызт: зны уи, хәыҷгәырӷьарак аалызцәырҟьаны, жәохәшықәса анылхыҵуаз еиԥш дласкәантраӡа, лымҵәыжәҩақәагьы еиҵых дԥыруа Ковшовотәи абна снахаланда лҳәо дааҟалон. Аха уи кәтыҿырҳасракгьы ахыҵуамызт — лызқәа икәыр-кәыруа ахьҭшьра нықәланы, лцәа-лжьы зегьы ааимнадон, нас лгәы ҭыԥсаа-ҭыԥсаауа, аҳауа лзымхо дааҟалон.
Ус абна аӷахо, иаадмыртыц абаҟақәа реиԥш, сы-шәыбла зхы-зҿы ҭаҳәҳәаз ачықьқәа аацәырҵит.
— Та-та-та, та-та! — лқыҭа шыҟаз зҿаазхаз ахысбыжьқәа ллымҳа иааҭасит. Даагылан, лхы иакәыршаны лыхәда ыҵхәраа излаҿаҳәаз лшьал ааԥлыртлеит. Аҽыҩ-ҽыҩ ҳәа лгәы илалнарҟьа-лалнарҟьан, лшьамхқәагьы аалыҵаҟәарҟәарит Маргарита. Нас, лыжәҩахыр иқәыршәыз лшьал бӷьаауа дыҩны лҿыналхеит.
Ахлымӡаах быжьқәа есааира иааигәахон. Иҵааны иҟаз аграпара дыхҵәраала-хҵәраало дышнеиуа, дышьҭҟьаны, ԥышәха асы дынцәыҵашьшьуан, деиханы дҩагылон, амцаԥшь уаркалеиуа изықәтәаз лхы-лҿы, аԥлакьырш ахәша шанымӡҭылара иақәӡыҭуан, ибыбшӡа иналҿаҳауаз асы.
Ус, Ковшовотәи абнеи уи ақыҭеи еиҩызшоз акәараҷҷа дырт, аӡмахқәа дырхыкәшеит, Аџьма ртыша иахчынгылаз ахәы дахысит, уаҳа лхы наԥхьак-ааԥхьакуа акәымкәа, афашистцәа рмагәшьхәа зымгәацәа аԥссыра иҭагылоу лқыҭа далҟьа-алҟьа днеиуеит...
— Мамаа, мамаа! — иҿаа-ҿаауеит, ашьарақәа реиԥш зшьапы ианкны аҩнқәа ирдәылрууаа асы иларԥсо ахәыҷқәа.
— Ҳазхшәырҟьозеи, ақәылацәа, ауаҩжьыфацәа! — иӷзы-ӷызуеит, рҽахьырҟьо рҳәынҵәрақәа ҿыҟьҟьаны асы илаԥсауеит аҳәса.
Ҿымҭ рыхқәа рықәыжь, рылахь-рыџьымшь ӡатәуа, иаҳфахьоу ҳазханы жәбозар, акәхап, — рҳәашашәа раԥхьа игыланы инеиуеит аҭаҳмадацәа, аҭакәажәцәа.
Маргарита азныказ, дышиашоу аҩныҟа дцарц лыӡбын, ақыҭа иагәылсны ицоз амҩа ааихҵәаны, лыԥсҭазаара зегьы змалдаз ашкол ашҭа дыҭҟьа лҿыналхеит.
«Иҟалеи, иҳаҵырхма, аӡәыр ҳаиҭиима?!.. иҭыҵны ицоз, лгәы дазҵаауан уи. — Сара сакәзар зегьы зхароу, ргәы шьҭысхуеит ҳәа сшаҿыз аисра иаҟәысхзар?! Леночка, сгәыӷырҭа заҵәы, баргьы быршәны асы быладыршәхьазар акәхап, ма с-Едик иеиԥш бгәы хәыҷы аисра иаҟәырххьазар?!» — ашкол ашьҭахь илашьҭыз абаҳча дҭысит, ӷьал-палла иҭәыз ашҭақәа рышҟа дымнеикәа дырхыкәшеит, аха аҩны днаӡаанӡа, ажәлар реизцара иахьаҿыз аҭыԥ ахуҳәа дладгылеит.
Ажәлар еизырцон, ԥаса аколнхара иатәыз аҟашәеиҵаҵарҭа башниақәа рҿы. Аанда лҽаавалкит Маргарита. Заамҭа ахыԥаз акәыкәбаақәа реиԥш ашәытара рхысны, ихьшьшьы-хьшьшьы асы илагылаз абашниақәа ирыкәшаны, рыҽраӷа, рыхәда ихшьыз равтомат цламҳәа кьаҳәқәа ырмазеины игылан анемец солдаҭцәа. Ҳзықәшәазеи, ҳазхдырҟьозеи ҳәа, лаԥшыла еизҵаауа, еилаӷәӷәаа еилагылан еизырцахьаз. Шәақьшьхәала ирысуа, шьап-ԥықәла ирыгәҭасуа иаарцон: аҳәса, ахәыҷқәа, аҭакәажәцәа, аҭаҳмадацәа.
Маргарита лылаԥш дааҵашәеит абду Филат. Ԥскәарак зхаӡамкәа, ихьати-ԥатиуа ихәда ихшьыз иҭакәажә длыҵаланы дааигон.
— Партизан? — даалҟьаны дҵәааит иаазвалаз анемец афицер.
— Дпартизануп, сара спатын! — атахҳәа ишьхәақәа еидыԥсалан дҩышьҭԥеит, урҭ заԥцаны иаазцоз аполицаи Савич.
Абду Филат даагылан, акы иҳәарцаз иҽазкны, анемец фицер ишҟа даахьаԥшит. Аха аҿыҩеихыхха иамраӡакәа, Савич иавтомат ашьхәала Карп-иԥҳа лнапы зкәыршаз абду Филат ихәдаџьалҵәҟьа дасит. Ишьҭҟьан рҩыџьагьы асы иҩылаҳаит. Ажәлар ааилаӷызит анемец афицер икәшаны игылаз асолдаҭцәеи аполицаицәеи, аҟызқәа реиԥш иҩеибарҟарҟарит. Ҷкәына қәыԥшк ажәлар даарылҟьан, икажьыз днархаххит. Маргарита лгәы кыдҩрызшәа аку ҳәа инҭаҳан, лыблақәагьы аахәашьит — уи Саша Вертински иакәын.
Зырҟәара аанда еилаҳахьаз ашҭа есааира иҭәуан. Аҵәыуабжьы, аӷзыбжьы, агәынқьыбжьы, ахысбыжьы зегьы анеилаӡҩа, игәыҭшьаагоу бжьы мармашәагак рылҵын, ақыҭа налҵ-аалҵгьы ираҳауан.
Маргарита, данылзааигәахаӡа ауп дангәалҭаз Лена Дубиниук: лан Фениеи лаҳәшьцәа еиҵбацәа Лиубеи Валиеи раԥхьа дгыланы дааиуан.
— Шьнел, Шьнел, фрау, шьнел! — дҩныхәааны, иавтомат ашьхәа рыхха, уажәы-уажәы дларыдыххылон, зҿы еицаԥаны, амзаҿа еиԥш надаада иҿаз асолдаҭ бырг.
Ан днаҵаххуан, еибарӷызыӷызуа аҵәыуара иаҿыз аӡӷабцәа хәыҷқәа рыблақәа ԥаҟь-ԥаҟьо иҩаҵаԥшуан, нас иавтомат лоужьны, зегьы зхароу бара боуп иҳәозшәа, Лена лыжәҩа дынҭарс диршәуан. Лыҩнапыкгьы рыла, хыхьгьы ҵаҟагьы еидыџьгәаланы илку лыҵкы анааимҟьалак, аҽеибыҭара иаҿыз лгәы хәыҷы пашәӡа ункыдыԥшылауан. Уи дцәыҵахх-цәыҵаххуа дышнеиуа, лыҽкамыжькәа лҽаанкыланы, лцәа хтны идылмырбарц, адырҩегьых ашырхәа инеидылыџьгәалахуан.
— Амца, амца!
— Ҳаҩнқәа, ҳаҩнқәа!
— Ҳарблит, шәанаџьалбеит, ҳарблит!
— Иҩеилаӷзын, еилауаҭыруа иааилахеит ажәлар.
Маргарита лхы анҩышьҭылԥаа — ақыҭа ана-ара амцабзқәа хәхәа-хәхәаӡа иҩалҟьахьан.
— Лена, Леночка! — дыҩныҵәаан, дыҩны хаха лҿыналхеит.
Еиқәшәы, аԥсыжырҭа хызҟьо аџьарсахьақәа реиԥш, аанда иавҵаӷӷаа иавагылаз асолдаҭцәа зегьы, аӡәк иеиԥш лара лышҟа иаахьаԥшит.
Иааиуаз аԥҳәыс аӡәгьы дылбо дыҟамызт. Уи афицер идгылаз асолдаҭцәа данаарывала, иаҳа иҩызыз — аӡәы ишьапы аҿынаирхан, Маргарита дахырҩрны ԥышәха асы дҩылаижьит. Адырҩегьых, агәыҭшьаага быжьқәа инарылаҩхт афашистцәа рҟыз ччабжьқәа.
Аб аԥсахҩ иԥҳагьы лҩызцәа нықәыргыланы абас илҭиит: иацы ахәылԥазы, Саша Вертинскии Лена Дубиниуки, Маргарита Масиукова лышә аҿынӡа инаганы данаагьежь, лаб днаидтәалан, иҟоу абас-абасоуп ҳәа еиқәыртәа-еиқәыргыла иалҳәеит Наташа Савич.
Абарҭ абӷьыцқәа кьыԥхьны ақыҭақәа ирылазырҵәоз апартизан ихазы иқәыз аԥарақәа есуаха ԥхыӡла избоз аполицаи Степан Савичгьы, аԥсыԥымпыл еиԥш дҩышьҭыԥан, дындәылҟьеит.
Ауха шаанӡа, аполицаицәеи урҭ ргарнизон иалаԥсаз анемец солдаҭцәеи Масиукова лыҩны иакәшаны итәан. Урҭ, абӷьыцқәа
рыманы иандәылҵуазгьы рбеит, ԥыҭҩыкгьы дара ирышьҭаланы ицан, иахькарыԥсози иахькыдырҵози аҭыԥқәагьы рбеит.
Ковшово ақыҭаҿы инхо зегьы партизанцәоуп, инырҵәатәуп ҳәа адырра зауз афашистцәагьы ашьыжь шаанӡа иааит.
— Аа, абрагьцәа рҭыҩра!—инапы нархханы, Маргарита Масиукова лыҩны дирбеит аполицаи Савич, нас иара абду Филат иахь иҿынеихеит.
Хәышықәса зхыҵуаз Лена хәыҷы шаанӡа дааԥшын, лҭаҷкәым ԥахәқәа рыла лыблақәа рҟәыҷуа, лиарҭа даақәтәеит.
— Мамаа, мамочка! — ҿаалҭит, лхаҭа леиԥш лыбжьгьы ацәа иалашьшьы.
Аха, лан лыбжьы лмаҳаит. Уажәраанӡа зеиқәыхра лцәыуадаҩыз лыблақәа зынӡагьы рҽаадырҭбаан, лывараҿы кьыс-ԥыс амаӡамкәа еиқәҟаца иҟаҵаны ишьҭаз Маргарита лиарҭа аалшьышьит, ахыза ҩышьҭыхынгьы дынцәыҵаԥшит, аха аиарҭа ан лфҩы ахын акәымзар, иара ус еиқәыхьшәашәа иҟан.
— Мамаа, Мамочка! — еиҭаҿылҭхт Лена, аха иара усҟангьы лыбжьи лареи ааизынхеит.
Лԥышә хыҟаԥшьаа хәыҷқәа аақәац-қәацан, лԥынҵа хашәшәалагьы ашьапы наҵнахааит – ауеимадаҳәа ишеималҭәарыз дыхианы акыраамҭа лиарҭа дықәтәан. Нас мацәаз-мацәаз еикәарҳәны иҟаз лхахәы хпапын ԥштәала ачкәыжә-чкәыжә ҳәа дналхан, лхарԥ гәаҩа ду ҩызӡа егьи ауадахь лҿыналхеит.
— Бабусиа, бааб..! — дналхагылеит ланду дахьышьҭаз.
Анду лхы-лҿаҿы џьара дакгьы аамқәацеит. Абаӷь аԥаҵа еиԥш икәаҩӡа иҟаз лыцламҳәа жьыда, аҩада ирханы, аԥсыԥ назҵачуаз лԥышә ҭашәашәарақәа уажәы-уажәы иҩеимҟьо дыцәан.
— Фиф, Бабусиа, бажәа исыбҭаз беижьахт! — лҳәеит Лена хәыҷы, аӷьфҩы ҵәыҵәматаӷьӡа лԥынҵа ианынҭас. — Дыцәаз, дааԥшыр Алик ҳәа аҵәыуара деиҭалагоит, — инацылҵан, ԥшьшьала даалхыҵт.
«Мамагьы ушьҭа уаҳа лыгәра згом, — дааҟәынд-шәындит Лена. Лԥышәқәа адырҩегьх еиҭаақәацқәацан, лыбла ҭшаша гәыкқәагьы лаӷырӡыла иааҭәит. — Бкажьны џьаргьы сшымцо ҳәа шаҟантәы ажәа сылҭахьоузеи, аха илзынагӡом. Нас, «ибаҳама сыԥҳа, амц бымҳәан, ибҳәаз бажәа бамеижьан, бажәа аԥшәымас бамаз...». Сара дсыдтәаланы слырҟәышуеит» — днеин, зан ишылгәыдԥалара зҽырхианы иԥшу аԥшқа иеиԥш, анапқәа рхахаӡа акәакь игҿатәаз лыкьанџьа аашьҭылхит.
Акьанџьа ӡамҩа ҭымпып кылҟаԥшьаагьы ишынеиманаҭәарыз иҟан.
— Бара бзырҵәыуахуеи, — иаалгәыдлырҟәыҟәлан, иаалырҵысы-аалырҵысын, алахьгьы днагәӡит. — Сара сан дыҟам, аха бара бан ара сыҟами... Ахьҭа сыцәбылалазар ҟалап, сара иԥсыша... Ох, хо, хо лырԥҳақәа митәуп иҟарҵо — атрышә иасуеит аршәаа-аршәааҳәа, аиарҭа инагәыларианы, азқәа ллымҳа хәыҷы надылкылт, нас иаарҳәны агәгьы дназыӡрҩит.
Лена лыкьанџьа лыманы лан лиарҭа дынцәыҵалан, ԥыҭрак ахыза лԥышә иадкыланы дафҩуан, нас дааҳәын ахчгьы аҵәах аахырганы, лхы нагәылалҵеит, лылаӷырӡқәагьы лӡамҩа иаҿыдды рҿылархеит.
— Баргьы уаҳа быгәра згом, бзиа бызбозар ббап, ожәшьҭа! — лҵәыуара иалаҵаны дцәажәон уи. — Бахьцо бҳәом, бахьаауа бҳәом. Сылкажьны бцеит, анҭ ауаҩжьыфацәа иааины иаасысуа срыпҟар ишԥабыԥсыхәоу...
«...Сыԥҳа заҵәы, сылашара!» — лҳәахуеит абжьааԥны, арахь Васка еиԥш лыҽӡаны, дныҵашәкәа дцоит. Иабаҟаҵәҟьоу, мшәан иара Васкагьы? — Лена, лхы ҩышьҭылхын, ауада дныҩнаԥшы-ааҩнаԥшит.
Ацгәы Васка ахәыр-хәырҳәа ахәда абжьы рго, амра згәыҵаршуа амарда иаҿаршәу ажьа еиԥш, аплита ахы иқәианы ицәан.
— Ах, уара ишыцәоу иажәыз, абыржәы мама улбондаз увырдым адлыршшаара дыҟан, аха дыҟам, уразҟы иакит, — днадххылан, ахәдацәа ианкны, ирҟат-ҟато иҩышьҭылхит рыцгәажә Васка.
Бсыдызцалазеи, ацәаха зсыбымҭои аҳәозшәа, иаҭахӡамкәа аблақәа аахнатит. Кәтаӷь гәыла идырчо ахьшь еиԥш аблақәа ҩежь-ҩежьӡа иҟан.
— Аҳәынаԥ укуам, ахш умҵуам, уцәа ҳахәарҭам, ужьы ҳахәарҭам, арахь убз ырлақьҭаны ҳаҩны ҩнырбзаауа уҩноуп, — лан лажәақәа рыла дмақаруа, Васка аалган, аиарҭа инцәыҵаҵаны, ахыза лақәылгәеит Лена. Иара алымҳацәқәа ақәыԥсаны, аблақәа ҟәыс-ҟәысуа, ахы кьатрацәӡа уажәы-уажәы иҩкылнарҳәҳәон, Лена дагәҭасны аиарҭа ицәыҵалҵон, еиҭаҩкылнарҳәҳәон:
— Ахьҭа улалоит, мыжда, ахьҭа! Сааԥсара удуп акәымзар уахаҵәҟьа Аџьма ртыша уганы уҭасыжьуан, — Лена лан деиҭалгәалашәахын, лылаӷырӡқәа Васка иалмырбарц лҭахушәа ахчы лхы нагәылалгәеит.
Абри аамҭазы ауп аидарашьҭыхга машьына иаҵәа, асы шьҭырбыбны Маргарита Масиукова лгәашә ианаадххыла, аԥсахҩы инапы нархханы «абрагьцәа» рҭыҩрагьы андирбаз.
Иаразнак, зҿаҵахәы гәазҭаз алаҳәақәа реиԥш, рҽыртла, аҩны иаахапапеит афашистцәа. Раԥхьа игыланы инеиуаз анемец солдаҭ ҩардаџ, ишилшоз шьхәала ашә данас, иара маатӡакәа, агәҭантәи аӷәқәа акы амҟьан, ишьап ҩыз ду наҟ инкылыҩрын, ашә дадыззала даадхалеит, уи аҩнаԥалара иазхианы игылаз иҩызцәагьы неибарччеит.
— Иабаҟоу, баб, бан, бҭаацәа, иҳәа, иҳәа! — лхахәы дналасын, дкәал-кәало дҩышьҭихит Лена уи анемец ҩардаџ.
— Мамаа! — Лена хәыҷы дныҩныҵәааит.
Акагьы дышихәарҭамыз аниба, дыршәны аиарҭа днықәиршәын, игьагьо аҩны иҩназ иҩызцәа днарышьҭалеит.
Васка, аҵыхәа ҩыз ду агәыҵарҽыла, итәӷәыбжьара инбыжьҟьан, акаруаҭқәа рыҵаҟа иныҵашәкәа ицеит.
— Аа, апартизанцәа ран?! — зхыза згәы-кыдҩаа надыџьгәаланы, иӷәыӷәӡа зиарҭа илатәаз аҭакәажә днылхаххит уи. — Иҳәа иабаҟоу быҷкәын, бҭаца, иаха ибҭаз абрагьцәа? — лыцламҳәа қәацә инапы наҵаҵаны лхы ҩышьҭижәааит.
— Унаха, унапы шьаарҵәыра! — ажыҩҳәа иааимылжәеит лыцламҳәа.
— Иҳәа, иҳәа, мап анакәха бҳәа хшыбаҩ абарҭ аҭӡамцақәа иркыдсыртаталоит, — иавтомат ашьхәа ларгәҵысҭа иладикылт.
— Сыҷкәын афронтаҿ дыҟоуп — афашистцәа ишьуеит, сҭаца ақалақь аҿынӡа дцан дмаацт, шәара шәыда абрагьҩы сыҩны дымҩахымҵыцт, — инеиқәылыԥхьаӡеит асолдаҭ изҵаарақәа рҭак.
— Ах, бара, алаԥынҵа икылҟьаз! — уи ишимчыз иавтомат ашьхәала аҭакәажә ларгәҵысҭа дасит.
Аҽыҩҳәа лԥынҵагьы лыҿгьы ашьа ҩырҭҟьан, аиарҭа днылаҳаит аҭакәажә.
Раҳәызба ԥынҵа хыршақәа зыӷрырҳәоз агәабанқәа, ахчқәа ҭырттаны аҩны иҩнарыжьуан, адашьма иадхәашалон ачысмаҭәақәа, ихышәҭны агәыз-чызҳәа ицаны еилаҳауан адулаԥқәа, ашкафқәа, астолқәа, аҟәардәқәа.
Иавтомат ашьхәала адашьма дықәс-ықәсуа дышнеиуаз дџыџӡа даагылеит уи асолдаҭ ҩардаџ. Нас адых ҳәа длышьамхышлан, апогреб ахь излалбаауаз аӷәышә ҩахиԥааит. Адабла исызшәа иҿы ҩеицаԥан, иавтомат ахы апогреб илҭакны инацәа ааҵаирӷәӷәеит. Хрыжь-хрыжь амца ҭарҷҷо идиск зегьы ааҭаирцәит, нас, аҿҿаҳәа даҽакы ҩаҿеиҵан, иҩызцәа рахь инапы ҟьаны аддаҳәа дылҭалеит.
Уаҟа, убла аҵәы хырқшалозар иумбо илашьцан. Ишьхәа дықәҵәиаауа, даҽа ҩбаҟа уачарад еиҭаҭирҟьеит. Ахәшәбылфҩи аҟәыкфҩи рыла иҭәыз апогреб аарлашеит афонар хәыҷы. Уи, зкылаара зцәыӡыз аҳәынаԥ еиԥш, ихыцы-хыцуа еимдо ишнеиуаз, ачыхә зцрыс-ы иҟаз шьал дук зхаршәны акәакь игҿагылаз арадиодкылагеи акьыԥхьга машьынкеи рҿы иаагылеит. Нас: ичаҟәаӡа еиқәыз ақьаад, «абрагьцәа» зықәтәалоз аҟәардәқәа, Маргарита дызқәыҩҩуаз астол, акалам, ачернилаҭра зегьы «ирфҩны», инарымцклас-аарымцкласны иаархыст афонар хәыҷ алашара.
Ашьҭахь, афашистцәа реиҳабыра изларыдырҵахьаз ала, апартизанцәа «ртипографиа» цҟьа-шәҟьа иқәҵан. Уара уоуп ҳамцқәа ҳаҵызхыз рҳәозшәа, ирббаӡа идыршәыз арадиодкылага, акьатеиқәа ҭыртта асы илажьын. Лкьыԥхьга машьынка имыршәит асолдаҭ ҩардаџ:
— Ари ашьацқьа зҭаныҟәо анапқәа иҟарҵеит, ҳара иаҳтәуп, иагьыҳтәызаауеит, — иҳәан, ҽыҵгас иҟаҵаны, еиқәԥах ашьал илаҳәаны иҿеиҳәеит. Нас инеиган ивараҿы акабина инҭаиргылеит.
Алеи-ԥси рыла аҩны ладырҳәы-ҩадырҳәит. Агәабанқәа аҳәызба анрыӷрыршьуаз, акаруаҭ иқәҳәаны адашьма иқәрыжьыз анду дыхьшәашәахьан. Иԥҵәаны иахьынҳалаз лыцламҳәа иахьыжжны, лыхәда иҭала инеиуан аҵалӡ аԥштәы змаз ашьаҟы-ӡаҟы.
Лена хәыҷи Васкеи, раԥхьа акаруаҭ иахьынхәыҵалаз уаҳа иаамқәацаӡакәа, ишәаҟьаны ицәыҵатәан.
— Бымҵәыуан, бан данаауа акамфеҭ бзаалгоит, — иҳәеит анемец солдаҭцәа руаӡәы ашә данынхыҵуаз.
Абырлаш еиԥш акаруаҭ асетка иаҵыџьџьаауаз аблақәа адырҩегьых ишәаны иааԥаҟь-ԥаҟьын, алаӷырӡқәа рцыршәшәаны рҿылархеит.
Ахәыҷы лгәы зырӷәӷәоз асолдаҭ дшнеи-шнеиуаз, амашьына акузов дҩақәԥалан, ҵаҟа иҵагылаз иҩызцәа инадиркит аканистрқәа ҩба. Урҭ, аҽыҩҳәа аҩны аҭӡамц абензин кыдҭәало иаахьӡан, амцагьы ҩеурыжьит.
Иқьаԥҭажәхаз аӷәтәы ҩныжә унавалар, акаркалмышәқәа цәыҵпыпны аҭӡамц ишыҩкыдло еиԥш, алҩа еиқәаҵәа раԥца, икахәхәа-кахәхәа аҭӡамц инадлеит амцабзқәа.
— Бабусиа, бааб! — иқыџь-қыџьуа, иҩеилаӷзыз амашьынақәа рышьҭыбжь иалыҩны иаагеит Лена лыбжьы.
Аха аӡәгьы аҭак лылымҭеит. Амцабзқәагьы, иҟаԥшь-ҟаԥшьӡа рыбз аԥенџьыр асаркьақәа иҩкыдыршьылеит.
— Бабусиа, сшәоит арахь сара сышҟа бааи! — деиҭалыԥхьан, Васка лгәыдырӷәӷәало икны, акәакь дыгҿалаӡеит Лена.
Урҭ амцабзқәа Лена лаԥхьа Васка игәанаҭеит. Абла ҩежьқәа ааҭнарпаӷьын, аԥаҵақәагьы џыԥхьӡа иааиланаргылт. Нас иакәыршаз Лена лнапы ԥахәқәа инрыбжьҵәраан, иҩны аҿынанахеит.
— Васка, сныжьны умцан, сымала сшәоит, Васка, Васиутка! — Ленагьы дҳәазаны днашьҭалеит.
Васка шнеиуаз иԥан адрымҳәа ахышәваз иҩықәԥалт. Аха асаркьа хыла иасуа агәараҳәа иеилашуаз амцабз ианнахәаԥш, ушьҭахьтәи илкаԥан, иааиуаз анемец солдаҭ ҩардаџ ишьапы зкылҩрыз ашә икылууаан, уагьы иаанымгылаӡакәа, абарҵа иҵаҳантоз амцабз иалԥаны, ацәыббыл-фҩы ахышәшәо асы иҩылаԥалт.
Ленагьы раԥхьа аԥенџьыр днадххылеит. Убри аамҭазы аҿеҩ-аҿеҩҳәа асаркьа аԥҽыбжьы геит, амцабзгьы, аԥсы қым-қымуа иаакылҟьан, иназхьысыз аԥарда ҿыблааны, иццышәха илҭанаҵеит.
— Бабусиаа! — дыҩныҵәаашан, лхарԥ ҩыз ду дашьаҳауа ланду луада длыҩнаххит ахәыҷы. — Бабусиа, Бабусиа, арахь бааԥши, сшәоит! — лҽыналхалыжьын, дааиԥхьылышьшьааит.
Андугьы амоҭа длыцхраар шылҭахыз удырратәы аарла дааҳәацы-мыцын, ашьа зықәшәны иҟаз лԥышәқәагьы аақәац-қәацеит,
— Бабусиа, Бабусиа, сылашара, бҿыха! — иӷьаӷьаӡа аҭуан иаҵаԥшуаз лыбла ацәақәа дҩарыхеит, лхы-лҿы лшьышьит, аҵыхәтәаны лылахьгьы аҵәах аахлыргеит, аха уаҳа умԥсит...
— Мамаа, мамочкаа, бабушка дхәарҭам! — дҩалыхҟьан, адырҩегьх егьи ауадахь лҿаалхеит.
Ишьҭиааны адашьма иқәла иааиуаз амцабз шьапҿаршә лзыҟанаҵан, акәапаҳәагьы длахәланаршәит.
Зыԥсы абнахь изызгаз, ма асы ицәыҵаланы зҽыззыҵәахыз аӡәык-ҩыџьак раамҷыдарахаз, ақыҭаҿы хәыҷгьы дугьы аӡәы даанмыжькәа еизырцеит, рыԥсы ҭаны инхаргьы рхы назҵаркуа хыбрак рызгыламкәа амца нароужьны рыҩнқәагьы рблит.
— Еи, шәарҭ абрагьцәа! — ихылԥа быз-кәамҟьа ақә ргыланы, илакыҵа ҵшәаақәа ирҭашаҟь-шаҟьоз иблақәа рыцәгьаны
даарылаԥшит анемец афицер, еилашьшьы еилагылаз ажәлар. — Ишәаҳахьоума зныкыр ауасақәа еибашьын аиааира ргеит ҳәа рҳәо? Ишәхашәмыршҭын шәара шәышуасақәоу. Зызхара ымфаӡакәа, зызхара зҽыззеиламҳәаӡакәа иԥсыз шәпролетар шәҟәыҩҩы Горкигьы иҳәахьан: «Аҳәазаразы ишоу, ԥырышьа амаӡам» ҳәа.
Дивҵиаазшәа иган зҽадырӷәӷәала иадгылаз аполиак ҷкәын хеидҟьаҟьала, дрыцклаԥшӡаны иааиҭеигеит ишеф иажәақәа...
— Шәара аҳәазароуп шәзызшоу, абра сшьапқәа раԥхьа... Ҳара – аԥырразы ишоу ҳшыԥырыц ҳԥырлароуп, еилышәкаама? — адырҩегьых ахьажь еиԥш дҩынҟәжыхт уи.
Еилагылаз аӡәгьы ҿимҭит. Амала, азныказ ашшы аарылган, мышьхәылҵла аӡәы рышьҭахьҟа игәҭасуа рыжәпара дналарҵәахын, иааиқәтәеит.
— Ожәшьҭа, ҳмыруадаҩкәа шәхала шәалҵ, абарҭ абӷьыцқәа зпаҷҟалеиз, ауаа зжьарц иаҿу, — ибжьы иаҳа иларҟәны, аха илакыҵ зынӡагьы иҵыршәааны дларылаԥшит уи, иаха Маргарита илкьыԥхьыз бӷьыцқәакгьы ҩышьҭихит.
Аӡә шьаҿак ҟашәымҵан ҳәа, блала иааибырҳәеит зегьы.
— Шәҿы аӡы ҭашәҭәеит ибзиоуп! Уажәы аҳаҷаҳәа шәысмырцәажәои, — даақәҵәиаан, рыблақәа мҟәысӡауа игыланы иԥшыз исолдаҭцәа рахь инапы иҟьеит.
— Сара!
— Сара!
— Сара!
Иҩарылҵәрааит Сашеи, абду Филати, уи зынӡагьы зус алаӡамыз даҽа нхаҩыки рыбжьқәа.
Аха, агәырқьҳәа зҿаазхаз ахы аӡәгьы деилнамхӡеит: аҭәархҩы ичаала цҳафыр мҩаниҵазшәа ирааны еилаҳауаз ажәлар ирылҩуан, аеҵәа кыдзыршәшәоз аҳәса рыҳәҳәабжьқәа, ахәыҷқәа рыӷызыӷызбжьы, ахацәа рыцәҳабжьы.
— Амца, амца, амца, усоуп ишшәықәнагоу, усоуп ишәықәнагоу! — Ишимчыз дхәаауан анемец афицер.
Автоматқәа еицҭҟьацыԥхьаӡа дахьгылаз дышьҭыԥон, ихьтәы бласаркьақәа ирыҵагәаҟуаз ибла цәышқәа рыҭра иҭҟьаны ицон аполиак еиҭагаҩ.
Ус, зегьы рҵыхәтәаны, жәахык игәы иалаӷӷа, ишьамхқәа уаҳа дрызнымкылазт деизҟәыҿны асы днылатәеит, ԥахьа сара ҳәа иҳәҳәоз анхаҩгьы.
«Рхабар ҟарымҵеижьҭеи акрааҵуеит, удҵа нагӡаны уаныхынҳәуа, хымԥада, абду Филати Маргаритеи рҿы ункыдгыл, изҿу еилкаа ҳасаламгьы рыҭ», — иҳәеит Зыхәба, Леонид Хариташвилии иҩызцәа аԥшыхәцәеи рымҩа ианықәиҵоз.
Мчыбжьык аҩныҵҟала Хариташвили игәыԥ ирылдыршаз маҷӡам: урҭ еилыркааит, рсхемақәагьы ҭырхит аџьаԥҳаны шьҭаҵарҭақәеи аеродром ҷыдақәеи жәпакы, иқәдыргылеит ԥшьҩык рҿынӡа аԥшыхәцәа ҿыццәа, ақыҭақәа рҟнгьы ауаа еизганы ирыҿцәажәеит. Русқәа ирылганы амҩа ианықәлоз ауха, амрагыларахьтә, иқьуа, аӷа ихәцәа зманы иаауаз ешелонк аихамҩа илықәдырҟьан, ихәызгьы ихәымызгьы ршәаџьҳәа зҳәара аӡәы дыҟамкәа иаандырҵәеит.
Нас имԥшӡакәа «ацәгьаура» ахьыҟарҵаз аҭыԥ аанрыжьит, иаашоны Глушници ақыҭа иаалалеит. Икараханы, уаҳа иззынеихмыркәо иҟаз аҽқәа ршьапқәа еиҿашәаны уажәы-уажәы ицәыҵаххуан, зылацәақәа еидҷабло, ихырҟәыс-хырҟәысуа урҭ ирықәтәоу аԥшыхәцәагьы џьара ҳанкаҳаны ҳаԥсындаз ҳәа акәын ишыҟаз.
Ақыҭа цәыха-жьыхо ацәа алҵра иаҿын. Амҩа агәҭаҵәҟьа ианыланы иааиуа аҽцәа гәазҭалакгьы, иаразнак ацәа нарыхҟьон, илахҿыхӡа, игәыҩ-ҿыҩӡа иааҟалон.
Хариташвили уажәада ари ақыҭа дшаланамгалацызгьы, ихәнацәак реиԥш иҵаны иман: Глушници ақыҭа полицаи заҵәык дшалымҵыз, ҷкәына напыхьараџьки ԥшьынҩажәа шықәса зхыҵуа ҭаҳмада бӷаџьыҟәки рыда хаҵа дшыҟам, уаҟа инхоз аԥҳәысеиба Нина Папуша, мчыла илышьҭалаз анемец афицер ихы хҵәаны апартизанцәа рахь дахьцоз ишылгаз, уи иахырҟьаны хҭӡык, акьырблырҭа иҭажьны ишыбзаз анышә шрықәрыԥсаз, аколнхарақәа анеиҿыркаауаз зегьы раԥхьаӡа абраҟа ишеиҿыркааз, аибашьра ианалагоз ақыҭаҿ, хынҩажәаҩык акоммунистцәа шыҟаз уҳәа убас иҵегьгьы.
— Ари узықәгәыӷша қыҭоуп, ҳаԥсы ааиҭаҳкыргьы цәгьамызт, аҩыза акомандир, — ацәажәараҵәҟьа илымшо ибла ҭыҟаԥшьаақәа ҭыгга ҿааиҭит, ивараҿыҵәҟьа, анемец жәжәла еиԥш иӷраҷкәынӡа иҟаз аҽы иақәтәаны инеиуаз аԥшыхәҩы.
— Аа, абар ҳахьааз, унапы наугӡар Ковшовотәи аҩнқәа рхыб иаақәшьратәы ҳааигәеит, шәыҽшәырӷәӷәа, — днарылабжьеит Хариташвили иԥшыхәцәа.
Амра абз ҟаԥшьшьӡа Ковшовотәи абна иаавҵнаган, раԥхьа, ицәҳәны, еиқәшәы игылаз аҵлақәа рхы анапы аақәнашьит, нас — аҩнқәа рхыб, ус ишлеиуаз, зшьындырӡаа ахәыцқәа ашьашьал рхьынҳәҳәа инеиуаз аҽқәа раԥхьа инышьҭалеит.
Аԥшыхәцәа, Глушници ақыҭа рышьҭахьҟа иааныжьны, абна инылагылоны ауп Ковшово ақыҭаҟны агәақьҳәа ишааиларҵаз. Ацәа нархҟьаны, инеихәаԥшы-ааихәаԥшит апартизанцәа, рлымҳақәа леивых-ҩеивыхуа иӡырҩуа иаагылеит аҽқәа. Иааҩуан ахысбыжьқәа абна иҵҩны, газҭанақь ҭацә дук агәаԥҳәа иааӷрасуазшәа еилаӡҩаны.
— Шәсышьҭал! — Леонид акоманда ныҟаҵаны, иҽы ишьхәа наирбеит.
Уажәраанӡа изхыз аграпара ихыҵны, абна иавҵаршә асы ԥуа акыр иласкьан, илҽыжәҵны рыҽқәа еиқәхарԥа иаадыргылеит. Ԥаса, авулкан ԥжәара иахылҵызшәа, амра ашәахәа хьыҵәцарақәа ҩазвибаҳәаз абна, уажәы, алҩа еиқәара ҩавҵҵын, ихаббала ажәҩан ҵҟьо аҿаанахеит.
— Қыҭак иалгеит.
Ковшово иахгам.
— Амцагьы аурыжьит.
Рыбжьқәа ааиларԥсеит ақәабшәшәыра зҿысны еилагылаз аԥшыхәцәа.
Хариташвили дымԥшӡакәа, иҟалаз аилкааразы ауаҩы ддәықәиҵеит, иаргьы иҩызцәа уа иааныжьны, уажәраанӡа иаазлысыз ақыҭа аҩаӡара игылаз аҩны лаҟәқәа рышҟа иҿынеихеит.
Раԥхьа дназдгылаз аҩнаҿы ашә изаадмыртит. Игәы анадԥҵәала, ара уаҩ дахымзар акәхап ааигәахәын, инапы ҟьаны днадҵуаны, данаахьаҳә — ихцәышааӡа, асаркьы иадҟьаҟьала, аԥарда иаавҵыҳәҳәоз ԥынҵакы днахәаԥшит. Аха иара уигьы алаԥшхырԥага еиԥш иаразнак иныҵабеит.
«Ишәагәышьоит! — игәы ирыцҳанашьо днарызхәыцт Леонид. — Ҳара-ҳара хаицәшәо ҳҟарымҵеи, џьаҳаным зҭыԥхаша!» — адырҩегьых даагьежьын, уажәыраанӡа аԥынҵа здибалоз аԥенџьыр днадгылан, аҟыгә-ҟыгәҳәа асаркьа днас-наст.
— Исзаашәырты, минуҭӡак, акы сазҵаар сҭахуп, — инапқәа ргәаҩан наҟ-ааҟ иҿы инадкыланы, аԥенџьыр дазааигәаӡангьы ҿиҭит.
Аҩны аҩныҵаҟа ҟыгә-чыгә быжьқәак геит, ахьарчҳәа ашә азарза алыршәабжьгьы илымҳа иааҭасит.
— Иуҭахдаз?— дҵааит ашә зхы аавтазырҳәҳәаз аԥҳәыс қәыԥш.
Уи, абыржәы аиарҭа дшаагәылҵыз удырратә, аԥхара гәыҟаҵага афҩы лыхҟьа дцон.
— Дарбанзаалак, сназызҵааша, саҭамзааит, аха... — ашә иԥынҵа ианҟьаны, адырҩегьых адәахьы даанлыжьыр ҳәа дшәаны иҽирхааӡеит Хариташвили, иҟоу бмаҳауеи ҳәа аанарго, ашьыжьтәи аԥсабара ԥшӡа агәы ахы алазырӷӷоз ахысыбжьқәагьы днарзыӡырҩит.
Аԥҳәыс ашә иҵегьгьы лхы аавҵлырҳәҳәан, ашәытара зҿыкәыршаз ллакыҵа ҭбаақәа оумашәа ирнаалоз лыблақәа рыла Леонид ихаҟнытә ишьапаҟынӡа, дкылкааҵәҟьаны дааимылдеит.
— Уара усыздыруам, исзымдыруа дышԥаласышьҭри, — даалак-ҩакит аԥҳәыс.
— Сеилыбкаауеит, зыжәлар ираӷоу уаҩым.
Ашә изаалыртит.
Аҩны лаҟә хәыҷы уада заҵәык акәын иамаз. Илаԥш иаразнак зегьы иаархигеит Хариташвили: аԥҳәыс даазгәылҵыз аиарҭа, аурыс плита, зкалҭқәа рахәыц ҟаԥшьла иқәҵаны иҟаҵаз ампахьшьы зхаршәыз арԥыск ипатреҭ, саркьа ҩабжьак уҳәа рыла акәын излахиазгьы.
— Сара аиаша аилкаара иашьҭоу уаҩуп...
— Уи иаанагозеи?
— Спартизануп! — акыр данылак-ҩак ашьҭахь иҟалалак ҟалааит игәахән инациҵеит уи.
— Ои, мамочкаа! — луаҭәақәа ҩҭылжәаан, ахыгәҳәа днатәеит аԥҳәыс. Лхалаҭ ааимҟьан лцәа пашәӡагьы днахәаԥшит Леонид.
— Сбыҳәоит бымшәарц!
— Ауатка уҭахызар? Ахьҭа улнацоит.
— Мап ацәыскуам.
Аԥҳәыс дҩагылан, аплита аханшәа игылаз адулаԥ ԥаҭлыкак ааҭыганы дааидгылан, аҟҟаҳәа иҩалырҭәит чаиҵәыца хбыжьшәак.
Леонид ҩ-ҿамҩак рыла ижәит ачаиҵәыца. Иԥсы изеивымго дааивҵанархан, ҩынтәҟагьы дҩеихәласны даагаз-ҽазит.
— Ари Стиопа ихьӡала иҵәахны исыман. Ҩымз заҵәык роуп иареи сареи ҳанеидхалаз, — ларгьы аҵәца абжаҵәҟьа ҩыҟалҵан, аматра иҭалҭәозшәа инхлыршәҭт аҟароуп. — Ахыжәла сымаӡам... Стиопа шәиҩынҩажәижәаба килограмм икапануан, аа дахькыду, — ампахьшьы зхаршәыз апатреҭ ашҟа лнапы налырххеит. — Ҩынтә атрактор хышәҭны иқәҳахьан, зны иԥынҵа ашьа аанагеит, ашьахь ишьацәхыԥ ҭнарԥеит.
«Нас бара бызланхазеи», — ааигәахән, деилԥсаа-еилԥсаауа дналыхәаԥшит зоурагьы зыҭбаарагьы аҩцамыз аԥҳәыс ԥаҟьа хәыҷы.
— Ҳара аҳәсақәа цәгьа ҳагаӡом — Стиопа убриаҟара бзиа дызбон — сааҭк дсымбар схагахон. Уажәы «Иԥсадгьылаз фырхаҵарыла дҭахеит» ҳәа, ашәҟәы соун, салаӡаны стәоуп... Деиҭаҳгәалаҳаршәап?
— Мап, уи ожәшьҭан, уажәы абарҭ ахысрақәа рзы ибдыруа сабҳәар сҭахуп, — Леонид идкылаз аҵәцеи аԥаҭликеи инапы азқәалагьы днарыхеит.
— Сара иахьа ашьыжь, ԥхыӡк сҳанто сшалаз, машьынақәак рышьҭыбжь сгәы иаақәсит. Ашырҳәа сҩаҵҟьан аԥарда сааханы аԥенџьыр снылагылеит. Амашьынақәа! Ипахә-пахәӡа афашистцәа рыла иҭәны.
— Шаҟа ыҟази? — дналԥыҩланы дҵааит Хариташвили.
— Фба! Акы, ҩба, хԥа ҳәа иаасыԥхьаӡеит.
Леонид ибӷа иааҵсын, дааиасын, астол хыжәжәара хәыҷы иадгылаз аҟәардә даақәтәеит.
— Шаҟаҩ ҟаларыда?
— Ҩышәҩык иреиҵам!
— Иабацеи зыбгәахәуа?
— Сара иаразнак сыҩдәылҟьеит. Усҟан ашьҭахьӡа игылаз амашьына абна инавалон. Ковшова иахысны џьаргьы имцеит. Сааҭкгьы мцацкәа ахысра иалагеит.
«Ковшово, Ковшово, абду Филат, Маргарита Масиукова... Нас ирыҵырхит! Ҳаи шаҟа ирыцҳара дуузеи!..» — ауатка еиланаргьежьыз ихы иҩнапыкгьы рыла икны, ԥыҭрак дхәыцуан аԥшыхәҩы.
— Аа, иахьысхашҭхьаз, — аԥҳәыс даалҟьан, лышьҭахь иеиарханы лыкәа ажәжәаҳәа дынҭалан, лгәыԥҳәқәа рыбжьара иаабжьылхыз ақьаад бӷьыц ааилыркит.
Ақьаад еиқәыцәаак, аԥҳәыс фҩы ахышәшәо, издыз ацәеижь еиԥш иҟәыԥс-ҟәыԥсуа акәын ишыҟаз.
— Иахьа ашьыжь санындәылҵ, ашә аԥхьаҵәҟьа ашьаҟа иадырҷаблан, сылаԥш наахеит.
Уи тетрад бӷьыцк ааихҵәаны азбжак ыҟан, инҭырҭәааны машьынкала икьыԥхьын.
«Аҩызцәа, ҳаиԥш зеиԥшу анхацәа! — абас иалагон абӷьыц. — Ашьажәцәа афашистцәа ирҳәо хашәымҵан — урҭ ирҭахуп ҳгәы ҭырҟьарц, ҳхы еиларгарц, наӡаӡа рмагәшьхәа ҳаҵацаланы
ҳрымазаарц. Аха ҳара ҳажәҩа анеибаҳҭа, аӡәи-аӡәи ҳаицәымшәо ҳаныҟала, афашистцәа рыԥсынҵра кьаҿхоит... Иацуха аӷа ибӷашшара ылаԥҵәеит Волга аԥшаҳәаҿы: ишьуп ҩышәнызқьҩык ирзынаԥшуа асолдаҭцәеи афицерцәеи, итҟәаны игоуп шәнызқьҩык егьаарыгымхо. Урҭ рхыԥхьаӡараҿы иҟоуп хнызқьи хәышәҩык афицерцәа, ҩажәиԥшьҩык агенералцәа, Гитлер игәыӷырҭа ду афельдмаршал Паулиус. Ари ашәиқәаҵәа рышәнаҵеит Гитлер иҩызцәеи иареи, изқәылаз дызусҭазгьы днардырит. Абас, аӷа иԥышә ҭаԥҵәоуп Москва амҵан, Кавказтәи ашьхақәа рҿы... Агыгшәыгқәа ҵхәыҩрны рышьҭахьҟа рҭыҩрахь идәықәлеит. Шәымшәан, иааигәахоит афашизм аҵыхәтәа!..
Нагӡара ақәзааит ҳаԥсадгьыл! Апатриотцәа»
Леонид иауимдырхуаз арҵаҩԥҳәыс Масиукова лажәақәа. Игәы амца акәҵәаша аҿыблаара иаҿын: «ҳазларыцхраарызеи, ма ршьа злааурызеи? — дазҵаауан ихы, — дара ҩышәҩык ыҟоуп, ҳара хәҩык...»
— Ас абӷьыцқәа лассы-лассы ишәԥыхьашәалозма?— дҩагыло дҵааит Леонид.
— Мышкы бжьах мышкы, — аҭак ныҟалҵеит уи.
— Бырцәымшәаӡои ас бгәы иадҵаны иахьбымоу?
— Мап! Исылшозар саргьы абас иҟаҵаны Белоруссиа зегьы иахьызгӡон... Арҭ арадиодкылага рымазар ҟалап, — лыбжьы иҵегьы иларҟәны инацылҵеит аԥҳәыс.
— Иҟалап!
— Ҳаргьы иҳамамзи, зегьы ианрылырхуаз иаҳцәыргеит акәымзар, — даақәыԥсычҳаит.
— Бзиала! — ашәаҿы даннеи даахьаҳәит Хариташвили.
— Шәахьцо сыжәгар, сшыԥҳәысугьы аӡәы сиҵахауамызт, — лҳәеит уи аҭак ацымхәрас.
Леонид даагылан, лаԥшыла дааимидеит.
— Спартизануп ҳәа сумжьазар.
— Мап бсымжьаӡеит. Ирласны схабар бсырбоит. Уажәы анахь аус ҳамоуп, — инацәа наирххеит Ковшово шыҟаз.
Ахысыбжьқәа аихсыӷьра иаҿын. Акырӡа иҩаскьаны зҽаанызкылаз алҩагьы, зыҽзырдаз аԥҭа еиԥш ицәышхахьан.
— Ожәшьҭан уанааиуа ашә уамысӡакәангьы, уҩнал, — агәашәаҿы днеихьаны адырҩегьых лыбжьы неихьылгӡахт уи.
Ажәабжь хлымӡаах ааигеит иршьҭыз аԥшыхәҩы. Сааҭыбжак ала, даргьы, Ковшово ақыҭа иналаԥшуа абна аҵкар иааины иаалагылеит. Лак аҟыубжьыҵәҟьа умаҳауа иԥсны ишьҭан ақыҭа. Ана-ара алҩа рхылшәшәа иҩеиуан еиларблыз аҩнқәа.
— Аҩыза акомандир!..
Иҽышькыл дҩангылан ашырҳәа даахьаҳәит Хариташвили.
— Аа, избаз, абна акәыкәмыдыр даваиан, — изнапык ала иҽы аҿы ианкны, егьи инапала ӡӷабк лыжәҩа кны, дгылан Степан Чиж.
Уи улыцәшәартә дыҟан; лыгәчама илахысуа илықәԥсаз лыхцәы, ачернила иӡаашәалаз арбага еиԥш лцәа-лжьы зегьы иадҷабланы иҟаз лхарԥзаҵәы, лыџьымшь хьаша-ԥашақәа ухәа дахьынеибыҭаз, аторф аҿынӡа имнаӡацыз аҳаскьын ҭабаа еиқәаҵәа лыхьтата, аӡыԥсы лыцрыкәкәа дцон.
— Бызусҭада, бабаҟаз? — дылҽыжәԥан даалыдххылеит Леонид.
— Дызусҭазаалак ожәшьҭа уаҩра лылҵуам, — ибамба палта ааишәхиԥаан иаалыкәиршеит Шалашников.
Аӡӷаб лыблақәа пахә-пахәӡа иҩаҭәын, икыдшәаз аеҵәа еиԥш рышьҭыԥқәа лӡамҩа иалданы, алаӷырӡ налҿыжжит.
— Са... Са... Ҳа... Ҳа... — лцәа-лжьы зегьы еиԥш еиҵақыџьқыџьуаз лԥышә хьиаҵәаақәа аарла иҩеиқәылхын, акы лҳәарц азы лҽыназылкит, аха лыбз хылҵәо даналага инеихалырӷәӷәеит.
— Ковшовотәхап, индырҵәаз брыҵкархап? — иҵегьы дылзааигәаны даалыдгылан, деиҭаҵааит Хариташвили.
Лҿы усгьы еибагомызт, лхы аалырҵысит аӡӷаб, амаҭ зыхьҳәазаз агәилшәҭ еиԥш, адырҩегьых алаӷырӡқәа лҿыдды еиҭанҭалеит.
— Шьапы ҳәа акгьы лыҵагылам, урҭ уажәшьҭа ипротезхеит, — иҽы аган иадҳәалаз арҭмаҟ, аш-магә ԥышәҳампал-дуқәак ааҭиган, лаԥхьа иааганы иаакаижьит Алексеи Угревичгьы.
Иахьа ашьыжь, амра аԥхьа, зыҩнапыкгьы шьҭыхны, афельдмаршал Паулиус заԥхьа даагылаз Ковшово ақыҭа, уажәы, адгьыл иаҟаратәны, итҟәа-тҟәо ашьа илатәоуп.
Аԥшыхәцәа раԥхьа инеит абду Филат иҩны ахьгылаз. Уи акәша-мыкәша асы ырӡыҭны, инкыдгәгәало ақыҭа иалаз аԥшазаҵә анапы агәы иаақәшьуа иццышәха ишьҭан.
Ирыцу аӡӷаб леиԥш иҿаҳаи, зхылԥақәа зхыхны аԥхьа игылоу апартизанцәа ажәак ранаҳәо иҟамызт, аҿыцәаара иаҿу ашла иҭаҭынжәга еиԥш, аҵыхәтәантәи алҩа зхылшәшәа иҩеиуаз Маргарита Масиукова лплита атрубагьы.
Зыҽқәа рҿы ианкны, ҟытбжьык зыхәлымшәо, амра агылара зыԥсы ацҭашәаз Ковшовоаа зегьы рыхәда ихшьушәа инеиуа
арԥарцәа дрылагылоуп, макьана зхы-зҵыхәа рзымдыруа аӡӷаб. Уигь деихашәуп, шьа-кәармак зқәумбаауа лӡамҩақәа ирыдкьасала инеиуеит алаӷырӡ. Лбамба палта гәаҩа ду иҩаҵагыло илышьоу ахаҵа магәқәа рызбжак зҵәахуа лхарԥ ҟьантаԥс дашьаҳаны, уажәы-уажәы дынцәыҵаххуеит, аха аԥшыхәцәа рнапқәа лыхьӡаанӡа, лхала лҽаариашаны, лаԥхьаҟа дыԥшуа адырҩегьых лҿыналхоит.
Аҟашәа еиҵаҵарҭа башниақәа! Иҭынхадоу анышәынҭра жәытә иахагылоу амҿтәы џьарқәа реиԥш иеихьыр-еиԥыр асы илагылоуп. Иџьабоит! Зыԥхӡы фҩы рху, знапала изыргылаз ауаа, ршьа уажәы маҟҿаҳәара илагылоуп: ашьшьарақәа ирыбжьалеит, акылаарақәа ҭнарҭәааит, адгьыл рԥсаҳәаны ауасхыр аҿынӡа илаӡеит. Акгьы зхарам ашьа, ашьа цқьа! Раԥхьатәи абзиабара иҭнарԥсаауаз агәы ԥшқақәа аус дзыруаз, инкыдԥсаа-нкыдԥсаауа амҩа иаԥшыз агәқәа зымражәуаз, изырҿахоз, ашықәсқәа идреиџьхьаз, аха аԥсадгьыл ианаҭахха иҷкәынхан, ицҳафыруа агәқәа ҟазҵаз! Ашьа, ашьа!..
Апартизанцәа неины инылагылеит. Ахәрақәа ашьеи аҵааи рҿашәхьан. Еилацәашь еилажьыз аҳәса, ахәыҷқәа, аҭаҳмадацәа, аҭакәажәцәа: џьоукы, ухы заҳхубаазеи рҳәозшәа, рыбла хьшәашәақәа ӷьаӷьаӡа ажәҩан иаҵаԥшуан, џьоукых, иргәарԥхаҵәҟьаны рхы нықәырҵазшәа ганха ишьҭан, даҽаџьоукых — ашьҭԥрааха змаӡаз аҳәыҳә ԥшқақәа реиԥш — рымҵәыжәҩақәа еиҵых ҿыцха асы илаиан.
Аҟашәа еиҵаҵарҭа башниақәа рашҭа ишынҭалаҵәҟьаз, аӡӷаб, аԥшыхәцәа днарылҟьан, деишьклас-еишькласуа аԥсцәа днархаххит. Иаанагоз здырхуада, лнапқәа рџаџаӡа лаԥхьаҟа иҩышьҭылхын, ус дхаҳәха даанхеит азныказ. Лыблақәа рыҽдырҭбаауа, рыҽдырҭбаауа, изықәшаз амза-ҭәы еиԥш иаашанхан, лаӷырӡы цәаакык рхумбаало инархбалт. Ус акыраамҭа, лыԥсы шҭаз злоудыруаз лԥышәқәа қач-қачо дгылан, нас:
— Мамаа! — дыҩныҵәаашан, ҩ-шьаҿакгьы набжьамкәа лаԥхьаҵәҟьа икажьыз аԥсы лҽыналхалыжьит. — Мамаа, мамачка, сылашара, сыԥсы аҭыҩра, арахь баасыхәаԥши! — лнапқәа налыҵалҵан, итҟәо дызлажьыз ашьа дыламыркьысӡакәа даалырҳәын, лгәы аҩада ирханы днышьҭалҵеит.
Ан макьаназ дыԥхан. Ахаҳә зықәшәаз асаркьа еиԥш лылахь аҟьаҟьара агәҭаҵәҟьа еиҩжәаны, ашьа зыбжьашәы иҟаз ашьшьарақәа ацрыҵны ладагьы ҩадагьы ицон.
— Мамаа, мамочка, срыцҳабымшьаӡои, сымацара сзынбыжьи, сымацара сзынбыжьи!.. — аӡӷаб лыӷызы-ӷызыбжьы еиқәтәашьа амамызт.
Хариташвили дыԥшаауа дышнеиуаз, имгәа акы ааҭалазшәа иҽырлакь дахьышьҭаз днеихагылеит абду Филат. Длаҟәан, ихы инапы аҵаҵаны дааирҳәит. Данԥсыҵәҟьоз дзызхәыцуаз здырхуада, аха ацәҟьара кыдыршәаны илазышьҭны, иаҵаххны иззымкыз иеиԥш аԥышәырччагьы, агәынамӡарагьы еилаӡҩаны ихы-иҿы иқәын уи.
Егьа еимдандазгьы, арҵаҩԥҳәыс Маргарита Масиукова лхабар џьаргьы ирымбеит.
Амра ԥхашьа-ԥхаҵо, ажәҩан акалҭ аҽаваӡа ишнеиуаз, иаԥыларц иааиуаз аԥҭа еиқәаҵәақәа иаахырҩан, аԥсабара еиқәыхьшәашәа, ашьа иарӡыҭыз асы аԥштәы аманы иааҟалеит. Аԥша-ҷахьа шысуаз исуан. Уи Ковшовоаа рԥсыҭбара иахылҵызшәа, иара уа аҟашәеиҵаҵарҭа башниақәа рҿы ахы ааҵганы, уажәы, еихьымӡа-еиԥымӡо, ихәазышь-хәазышьӡа еивоу аԥсцәа ргәы анапы аақәшьны, нас, ахәышҭаара аццышә шьҭырбыбы иама, иҟалаз арыцҳара ду ранаҳәарц аҭахушәа, агәыларатәи ақыҭақәа рышҟа ицон.
Рыцқәа еихамгыло ажьаҳәа иҵырхыз аиха аҟара идысны, еихьышәшәа-еиԥышәшәа ицәырҵуан зыԥсы нхаз Ковшовоаа. Иҟалеит жәохәҩык раҟара. Иааит егьырҭ ақыҭақәеи аҳаблақәеи рҿтәи ауаагьы. Урҭ зегьы, апартизанԥшыхәцәа ирыцхрааны, иҭахаз ауаа анышә иамардеит.
Аԥшыхәцәа анцоз аԥсра иацәынхаз Ковошовоаа аӡәгьы даанырмыжьит, ирыццеит егьырҭ ақыҭақәа рахь иааз аӡәырҩгьы. Хариташвили имҩатәны, иахьа ашьыжь дзацәажәоз аԥҳәыс лҿы дынкыдгылеит.
— Стиопа дыхәны Минск ақалақь аҿы дышьҭоуп ҳәа саҳаит, — лҳәеит уи, лцаԥхақәа лгәыла ԥҳәыс ианлылҭоз, — сцоит, дызхәыз дыхәшәтәны дсырҭаанӡа сырԥырҵуам.
— Ыы, Стиопа, Ст... — илҳәара лзымдыруа, лыблақәа ԥаҟь-ԥаҟьуа длыхәаԥшуан агәылаԥхәыс.
— Мап, уи дҭамхаӡеит, ирҳәаз мцуп, — иаалымпыҵылхӡеит.
Аҽеимадара иахыццакуаз аԥҭа аашьақәа инарывҵагыла-аарывҵагыло ахалара иаҿын амза, еилаарцыруан асы, аҷчаҳәа абжьы гон аԥсабара еилырхха ҳәагәыжьла иҿазҳәарц иаҿыз аҵаа.
Аҩбатәи ааԥынра рхыргон апартизанцәа абнаршәыреи, аӡмах ҭабаақәеи рыгәҭаҿы, амедуза еиԥш иҭыр-ҭыруа иҟаз адгьыл иқәгыланы, енагь иӡӷырҵәыуаз ажәҩан хәаԥштәала иаҵаԥшуан.
1943 шықәсазтәи ааԥынрагьы, егьырҭ Белоруссиатәи ааԥынрақәа ирхылҵшьҭрам злазуҳәаша акгьы иалаҟамызт: ӡыла ибеиан, мышцәгьала ибарақьаҭын, амырхәага хаа уазрыцҳанатәуан, уаҩы ишимбац уажьон, уаҟаҭәон.
Аха иара ааԥынраҵәҟьагьы, агызмалра зегьы аҵызххьаз апартизанцәа, русура ԥкымызт: еилаҟәыбаса еиларҵон аешелонқәа, ашьҭаҵарҭақәа, агарнизонқәа, аихамҩақәа. Злымҳа кыдҵа ирзыӡырҩуаз Адгьыл ду иарҭон, аӷа иԥсы иаҵаҵа иҵәахны имаз имаӡақәа. «Шәымшәан, аҳаҳаи, абан, абан ҳамра ахәы иахьҩавцшәо!» ҳәа ақалақьқәеи, ақыҭақәеи, аҳаблақәеи ирылагьежьуа ауаа ргәы дырӷәӷәон, ақәԥацәа ирыԥхьон, ажәабжь ҿыцқәа рзеиҭарҳәон...
Налибоктәи абна ҟалеит апартизанцәа иртәылаҿацәны, ирреспубликаны. Аӷа дшымгәыӷӡоз, иаҳа дахьазыԥшымыз аҭыԥ аҿы иҩаҵҟьаз амца аҽарҭбаауа, дзықәгылаз адгьыл аршын, ихы инапы ақәикрызу, амца даӷраԥаланы ирцәарызу изымдыруа дҟалахьан уи ааԥынразы.
Абас, Белоруссиа амраҭашәаратәи ареспубликақәа рҟнгьы ажәлар рычҳара шхыҵыз, абџьар шышьҭырхыз, аӷа шьапҿаршә изуа, дцәыҵархх-цәыҵарххуа ишишьҭоу атәы, апартизанцәа рҵысра Ацентртә штаби ВКП(б) Ацентр Комитети рҿынӡагь инаӡахьан. Аха, 1943 шықәса, раԥхьатәи амзақәа рзынӡа, урҭ шаҟаҩ ыҟоу, мчыс ирымоу, иахьыкәԥо аҭыԥқәа уҳәа цқьа инҭкааны, инагӡаны ирыздыруамызт.
— Иаарласны, зыԥшрак ҳәа ҟамҵаӡакәа, абарҭ аобластқәа рҟны еиҿкаатәын апартиатә центрқәа, маӡалатәи обкомқәеи араикомқәеи. Еидкылатәын, напхгара рыҭатәын: аӡәаӡәала, гәыԥ-гәыԥла, отриад-отриадла, бригада-бригадала зыҽшаны абна илаз ашьоуцәа.
Убри иазкны, 1942 шықәса, декабр мзазы, Белоруссиатәи Акомпартиа Ацентр Комитет ишьақәнарӷәӷәеит, апартиа Барановичтәи маӡалатәи обком аилазаара. Обком актәи амаӡаныҟәгаҩыс дықәдыргылеит Васили Ефим-иԥа Чернышев.
Арҭқәа зегьы абардыруаз, згәы иаҳәози зымч иалшози ҟаҵо абнақәа ирылаз апартизанцәа.
Ус, 1943 шықәса, апрель мза 17 рыҽны Барановичтәи аобласт, Ивенецтәи араион, апартизанцәа ротриад №620 аҟны инеит Чернышеви иҩызцәеи.
Ацарагьы аагыларагьы иақәиҭымкәа, игәыԥҵәагаха, абна лашьцарақәеи аҭаҳарақәеи рҿы уҳәа ишьҭаз ас-жәытә азмырхакәа, илеиз акырцх-сса, аԥсабара зегьы неибеиԥшны иаахнаршлааит, мҩабжара инаскьахьаз аҵаа гьежьын, ԥаса еиԥш иџьыкацха изыҟамлазаргьы, илаганы, апудра еиԥш иҟәымшәышәӡа инышьҭанаҵеит.
Апартизанцәа ргәы ԥызҵәахьаз ашкәакәа ԥштәы иуарчаруа иаԥылазаргьы, иаарыкәыршаны иара атәала уамашәаҵәҟьа иԥшӡан, аҳауагьы ласкәантраӡа аҟәкыра иархьанҭахьаз арԥҳақәа арыцқьон.
Аха урҭқәа зегьы нкабан, аԥсабара ӡылаҵәӡа ишыҟац иааҟалеит, амра мсҭхәаг-шәарак иҩеиаанӡа.
Даҭикәа иҽеилымхӡакәа, изнапык игәы иқәҵа, егьи инапы асаара ишьҭасуама уҳәартә ихьынҳалаӡа дыцәан, анышәтәҩны хәыҷы ашә ԥшьшьала иаавҵрааны данааҩналоз Степан Казанцев.
Степан иҭахымхеит иҩыза дирҿыхарц. Уи идыруан Даҭикәа ҩымш раахыс Ковшово ақыҭа ашҟа дшыҟаз, иахьа ашамҭаз дкара-уараха дшыхынҳәыз. Дааиасын, дааигәаӡаны дааихагылеит. Ԥхыӡ бааԥсык дшалаз, акы дшаргәаҟуаз удырратә, ацәа ахыԥаны ицон, аџыр хҵәахақәа ирҩызаз ԥаҵеиқәаҵәала ихҟьаз ихы-иҿы.
«Дыцәаз макьана, уажә иара изы ацәа аиҳа ихаау иҟоузеи, сара сцап», — игәы иааҭеикын Степан, ашәахь иҿынеихеит. Аха дрыцҳашьаны даахьаҳәит. Ихьынҳалаӡа иҟаз инапы ԥшьшьала иҩышьҭихын, игәаҿы инеигаанӡа, дыҭрысны дааԥшын, ахуҳәа даақәтәеит Даҭикәа.
— Ус акәмызт ишысҭахыз! — иҟаиҵаз дахьхәны даацәажәеит Степан.
— Аԥхыӡ мармашәага! Абри абжьарак саазқәылаз ԥсымзар бзак сиеиԥхыӡуам, — Зыхәбагьы дҩагылан, инапқәа ихәда иаҿаршәны иҽааирххеит.
— Лабҿаба иаабо ауми ҳаԥхыӡгьы иалоу, — иаразнак дааиқәпатеит Казанцевгьы. — Аԥсцәа ҳақәуп, иҳаҵоуп.
— Еҳ, аԥсра, аԥсра! Ауаҩы ихы нықәҵаны аԥсыха ииҭом ауаҩы: дишьуеит мгәарҭа дшыҟоу, дбажәгәаламуа адәы дышнықәлалак, ибзиабара ахы анааҵнаго, ма ихҭарԥа шкәакәа ижәҩахыр иқәыршәны, имоҭацәа драхәмаруа ашәшьыра данныҵатәо аамҭазы. — Даҭикәа ихәда инапқәа ахьаҿаршәыз иаҿымхӡакәа, иара ус длеи-ҩеиуа, ҭынч-ҭынч дцәажәон. — Дишьуеит, аха дышԥеишьуеи — ақәыџьмаҵәҟьагьы иазымхәыцыц уи еиԥш агыгшәыгра... Абыржә санҿыхоз абду Филат сиеиԥхыӡуан. Иумдыруеи ижакьа шаҟа ҳаҭыр ақәҵаны имаз? Убри сахәаҽуеит, исзырҟәыды ҳәа амаркатыл кны дсыдгылан.
– Ԥхыӡла иумбо иҟоузеи.
— Маргарита иара ус машәыршәагь џьара дызбом, — Даҭикәа даақәыԥсычҳан, инапы ҟьаны дааиасны даатәеит.
—Лыԥсы ҭазар акәхап.
— Иахьа иҭазаргьы, уаҵәы цәгьала иҭырхуеит, изуҭахи.
— Илыцхраатәуп!
— Узлалыцхраауеи? — Иаргьы уи ихы иҭагьежьуа ишҭаз мҩашьо, Казанцев дҩеиҿаԥшит Зыхәба.
— Раԥхьа ҳаԥшыхәра аус ауроуп, нас аӡәык-ҩыџьак ҳаԥсы ахҭнаҳҵаргьы лара лыԥсы рымпыҵаҳхыроуп.
— Дхаҵам-ԥҳәысын. Ахаҵара лҽазылкыр лыблақәа ҟәысуамызт, аԥҳәысрахь дурхар — ааԥынтәи амра даҩызан, зқьы шәахәа хкы лыцрыҵны иааиуан, — деиҭаҩагылт Даҭикәа. — Ашьеи алаӷырӡи роуп ҳазлагылаӡоу, аха аҵыхәтәантәи аамҭазы урҭ раҟара аӡә сгәы ҿимкаацт. Ирыцҳасшьоит! Аа, уахәаԥши Маргарита илыҩуа, — Зыхәба днеин, ихчы иааҵихит, резина еиқәаҵәала иҭаӡны иҟаз зеиԥш тетрадк. — Арадиодкылагеи акьыԥхьга машьынкеи ахьыҟаз апогреб аҿы ижын. Илыхьшаз лдыруазшәа...
Атетрад иакәыршаз арезина аттаҳәа иааԥиртлеит Казанцев.
— Амшынҵа лыҩуазаарын, лыԥсҭазара еиԥш уигьы хыбжа-ҿыбжан инхеит умҳәозар, — даҿын Зыхәба.
Азеиԥш тетрад-жыцә ацәа амармалташь шәыта аԥштәы аман, анышәаӡа афҩгьы ахышәшәа ицон. Асаркьа адәахьала зҽнадызҵаз ақәа ашьҭақәа реиԥш, нада-аада илашьҭыз ацәаҳәа ҟаԥшьқәа еихырҵәҵәон, ииаҵәҟаҟараӡа иҟаз ацәаҳәа пахәнцалеиқәа.
Казанцевгьы идырт арҵаҩ ԥҳәыс Масиукова лнапҩымҭа: ацәаҳәақәа иҟарҵаз акубик хәыҷқәа ирҭацалан, џьоукы кахәхәа-кахәхәа, егьырҭ хыгьежьаа-хыгьежьааӡа, рхы аҵәаҟьа нықәыршьызшәа еиҟараны.
Аԥхьатәи адаҟьа ахы кәаԥ рацәала иқәҵан. Иас иалагон абас:
«8. 2. 1942. Сара иахьа ҩажәифба шықәса схыҵит. Аӡәгьы исыдимныҳәалеит. Гәыбӷанс ируҭои, ауаа аниз рхашҭын, ҳанбаԥсуеи ҳәа иԥшуп... Иаха Алик ԥхыӡ дызбеит. Аказы дсызгәааны дыҟоуп, сзыхирҟьо сыздыруам. Леначка шьыжьымҭан сырӷәӷәаны сгәыдылкылеит, ҩынтәгьы слыгәӡит — уи хәлаанӡа исызхоит. Ишԥазури, аҭакәажә ҟадыџь арыжәтә дысцәагоит...
Иаха иалагеит сара сықәԥара — Алик ишьоура. Сыԥсы ахьынӡаҭоу срыцрыҵуам урҭ ашьажәцәа. Ирҭахызар аҳәызбақәа рыла идырӷӷааит, идырдысхьоу сцәа-сжьы, сыкнарҳааит схы алада ирханы — сыцҳалоит сыцқәа еихашәаанӡа сыцҳалоит...
Абжьаратәи ашәышықәсақәа ррицарцәа сгәалаиршәоит иаха иаҳҭаз асас — Даҭикәа Зыхәба. Дхырхәаны снапы дагәӡит. Иблақәа ажәҩан агәы аҟара ииаҵәоуп, иеиқәкны узырхыԥшылом, ԥхыӡк уаланы укаууа уԥырны уҿынаухазшәа уааҟалоит иаразнак. Шаҟа дрыцҳаузеи абри иеиԥш ахаҵа дзыхнаганы иҟоу аԥҳәыс».
— Степан инацәа шыбжьакыз атетрад неиҵеиԥсан, Даҭикәа лаԥшыла дааимидеит: абла иаҵәақәа ҳәа Маргарита дызҿыз инаскьаӡаны, ахьымацәаз иҭоу абырлаш еиԥш иааԥшуан, иаарҿыкәыршангьы ацәақәа ԥахә-ԥахәӡа ичын.
— Амц лҳәама нас? — дҵааит Даҭикәа, иблқәа рынаӡарагь маҷӡак иаахаахеит.
— Уи илымҳәар ихасҵомызт, — наҭеикын Степангьы, атетрад адырҩегьых иаахыртны днахәаԥшит.
Ԥыҭк дласкьахьаны, адырҩегьых илаԥш ааҟәиган, иҩыза днеизыԥшыхт: уи иҩнапык игәыҵаԥса, аҭӡамц ибӷа адҵаны, ииарҭа дықәтәан.
— Аԥсуаа рысасдкылара аӡбахә Кавказтәи ашьхақәагьы ирхыҵхьан, џьоукы-џьоукы ирхадыршҭуеит акәымзар, — даацәажәахт Казанцев.
— Саҭамзааит! «Шә-ашәахкык здыруан, аха ахьшь схы ианықәс акызаҵәык аҿы сааит», — аҳәеит ажәардәына, ишԥаҟаҳҵари, — Даҭикәа дҩаҵҟьан акәакь икҿагылаз аҟәардә еихаҟәа хьынҭыџь ду ааганы Степан иааиҵаиргылеит.
Казанцев атта-ттаҳәа амшынҵа бӷьыцқәа еихыршәшәо даԥхьо днеиуан. Ихиҿы уажәы-уажәы аҽеиҭанакуан: зны аԥҭа назԥыраҳаз амра еиԥш иаахәашьхауан, даҽазныхгьы иаацәыҵԥхон, иблақәа ҭылашьцаауан, иџьымшьқәа еихьыра-ԥыраны рыҽкыдырҵон.
Амшынҵа еиԥынкылан ихарҭәаамызт: ибжьажьын амшқәа, иҟан инеимазакны мчыбжьык, ҩеижәамш акгьы ананылымҵоз. Аха, дхьагьежьны урҭ амшқәа дрылацәажәомызт, урҭ лара лзы шьҭыбжьы рхылымҵӡакәа ихбала-хбаланы ицо асапын шәахқәа ирҩызазар акәхарын.
«27. 3. 1942 ш. Иаха, сгәыӷырҭа заҵәы срадиодкылага сшадтәалаз иаасыршеит. Стәыла еилархха изкыз аҵаа еиҿҟьеит — Ҳарҟаԥшь жәылоит, акатаҳәа ақалақьқәеи, ақыҭақәеи, аҳаблақәеи ҭадырцәуеит. Иааиуеит. Иааиуеит Ковшово ақыҭа анҭадырцәуа амшгьы. Уи Алик ибом, аха Леначка лҩызцәеи лареи ирбап. Исҭахуп лиара саргьы избар:
Иахьа аԥсахҩы аполицаи Савичи сареи ашкол агәашә аҿы ҳааиҿаҳаит:
«Аа, арҵаҩы, Маргарита Иван-иԥҳа, боума? Дыҽхырҵааит уи амаҭкәтаӷь иагәылҵыз, иахьа сибазшәа. — Бҽазыҟаҵала, бҽазыҟаҵала, сентиабр акы инаркны амаҭәарқәа зегьы анемец дуӡӡа ибызшәала иҭитәхоит», — иҳәеит.
Ах, шаҟа исҭаххазеи, ақәыџьма, ауаса ахәда анԥнажәо еиԥш, ихәда ааԥжәаны, ишьа саҵаланы изжәыр. Снапқәа қыџьқыџьуан, мчыла сҽааныскылеит.
Абыржәы Даҭикәа дааны даныҟала, хымԥада сиҳәоит уи даҳԥыригарц. Мап анакәха, схы сзақәгәыӷуам... »
— Абри абас, қыҭак зегьы ашҳам иаиргаанӡа ҳтәаны ҳашԥаихәаԥшуаз, изакәытә рыцҳароузеи иҟалаз, — Казанцев адырҩегьых атетрад еиҵеиԥсан, ихы ҩышьҭихит.
— Уи длаԥшықәҵаны дсымазижьҭеи акрааҵуан, аха иманшәаламхакәа ус иааиуан, исҭахымызт абри аԥхҭ ихырҟьаны, акгьы зхараӡам џьоукы рыԥсы иаԥдырхар, — даиҵаӷәӷәа дҩагылеит Зыхәба.
— Уажә дабаҟоу? — дҵааит Казанцев.
— Зыҽны иқыҭа далгаз аҽныҵәҟьа, иҭаацәа еидыҳәҳәала иаашьҭихын, зымаҵ иуа дрыцны дцеит, — наҭеикит Зыхәбагьы.
Казанцев атетрад еиҭааиҵиртлеит:
«15. 8. 1942. Иахьатәи ашьыжь — ашкол ашҭаҿы ииз абзиабара қан-қаша иаҩызоуп: ажәҩан ашьаб аҟара ииаҵәоуп, оумашәаӡа иҳаракуп, амра ашәахәа ҩежьқәа рыла аԥсабар қәнаҵоит, аԥша акәзар анапсыргәыҵа ҟәымшәышәқәа рыла иашьышьуеит зегьы-зегьы. Исҭахуп фырхаҵаратә поемак зҩыр. Даҭикәа Зыхәба фырхаҵа хадас днаҭаны... Бзиа дызбаҵәҟьома мшәан, сара абри ахаҵа?!. Сыздыруам, сыздыруам! Еҳ, Анцәа,
саҭоумҵан — дҭаацәароуп, сҭаацәароуп. Иахьа ашьыжь ассир гәасҭеит: фархьк сыҟәшәоит ҳәа абна сахьныҵалаз, ахәацреи амыӷ-ршәыреи рыгәҭаҿыҵәҟьа, игәылпыж аптра иаҿыз гәил шәҭык шылагылаз збеит. Иҿысхрацы снапы насырххан, аха уаҳа умԥсит — снапы дырны, ашьагьы алжжуа иаасыдсхалеит...
Уи аҭаҳмадеи урҭ аҷкәыни аӡӷаби аус бзиан ируеит. Иаха ф-қыҭак абӷьыцқәа рхьыргӡеит. Исҭахуп иҵегь аӷа ижьы изырцаша акы ҟасҵар: ешелонк иҭоу ауааи иареи еилырхны ишьҭасҵар, Гитлер иааишьҭыз Островскии, ма Кубеи зыҩноу аҩны аҳауа иалазҵаша акы наҵаҵаны иԥызжәар (иара уи адагьы Минск аналаԥшра шаҟа исҭахузеи), савтомат амца аҿыҵҟьо уи сивагыланы сицеибашьыр... «Маҷӡак иадамхаргьы ишәарҭан ианыҟала уахыкгьы баансыжьуам», — иҳәеит уи, аҵыхәтәаны даныҟаз. Усҟанҵәҟьа сырӷәӷәаны саагәыдикыларгьы ажәак иасҳәомызт. Аха адырҩегьых снапы азқәа аҵәах аахиргеит! Уи ашьҭахь ҩымш снапы аӡы акьсмырсзар ҟалап — иԥышәқәа рҭыԥ ԥхаҵәы-ԥхаҵәуа иҟоушәа сгәы иабон... Иахьа ашьыжьтәи ашәҭ — аӡаӡа лаӷырӡ пҟышқәа аҿаҳәҳәы аҵәыуара иаҿын — игәхьаанагозар акәхап анапы ԥшқақәа! Сымҩахнагеит, апоезиа ҟәымшәышәи ашьа ҟәандеи ирзеилагәышьоузеи... Сара с-Урыстәыла рыцҳа! Ицахьоума инеиԥынкыланы шәышықәса удгьыл шьала имшәыкәа, уҵеицәа рыбаҩқәа ҟәашӡа инауқәымԥсакәа?! Аха, енагь аиааира угон, уажәгьы иугоит!»
Уи ашьҭахьгьы Казанцев акыраамҭа атетрад еилирттаауан, акы ирлас илаԥш ахигон, акы аҟны иҽааникылон. Даҭикәа илацәақәа еиқәыԥсаны аҭӡамц дадиаалан, аха дыцәамызт. «Гәрыӡ-шашәыӡ дынкылаӡ дышԥацеи, — длызхәыцун уи Маргарита. — Иҭахаз рахь дыҟам, инхаз рахь дыҟам. Дшыркыз еилкаауп, уаҟа дшырымшьызгьы дыруп, нас дахьыргаз уара идыр?!»
— Ааи, ааи ҳтәыла адақәа хырҵәҵәан, ишьабаны ацара иаҿуп, — иԥсы изҭымкаауа даақәыԥсычҳан, дҩаргылеит Степан.
Илацәақәа аахитын дҩеихеит Зыхәбагьы.
— Дахьыҟазаалак дыԥшаатәуп!
— Сыԥсы ҭазар!
— Уажәшьҭа ҳдәықәҵа аусура иахьаҿу ашҟа, — атетрад ааиҵаԥсаны Даҭикәа инаииркын, имаҟа длаха-ҩахан, ихылԥа абзгьы илахь илҭеиршьшьын, ашәахь иҿынеихеит Степан.
Ауапцәа ӡылач еиԥш адгьыл аӡы алжжы ицон, аха аԥсабара ахаафҩы ахылахьан.
«Ҳгәы ҩарханы шьац иаҵәак ҳнылаио, ажәҩан агәы каз-казра ҳаҵаԥшуа ҳҟаландаз знызаҵәык», — ааигәахәт Даҭикәа, уажәы-уажәы иеимаа аҵыршьы иҩахыҵәо дызлагылаз аӡымҟатар дылаԥшуа. Асы хьанҭа акәхап иҟазҵаз, рыхәда ххацаа хәыҷқәа хәахәаӡа, аҿыбгара иаҿаԥасан раԥхьатәи адәыкрынқәа. Даҭикәа данынрыдгыла, уҳаламкьысын, аԥсабара ҳарԥшӡаразы адгьыл ажьы ҳалҵит рҳәашашәа инеиҵаԥшит. Иаргьы дрыламкьысит, аха дааҭгылан акраамҭа дрыхәаԥшуан. Ахаафҩы ацынхәрас, шә-гәалашәарак рхылҵны рҿаархеит урҭ абӷьыц ҷысԥер-ԥшҭәала хәыҷқәа: Уаҭҳареи Гарԥи рыбжьара ишьҭоу амардақәа, Саратов амҵантәи адәҳәыԥшқәа, Белостоктәи абнақәа, раԥхьатәи абзиабара, раԥхьатәи адәыкрын шьыҵәрақәа...
Абна агәҭахьынтәи иааҩуан амҿаӡа иардагәоз аихеи ахьархьи рышьҭыбжьқәа. Зыхәбеи Казанцеви неиуан, ӡынрак зхызгахьоу, иацы иҟарҵаз, уажәы изҿу анышәтә ҩнқәа инарывс-аарывсуа. Апартизанцәа рлагер аԥшьганкгьы рыла аҽырҭбаауа, Налибоктәи абна илаланы ицон. Иуаҳауан ахәыҷқәа рҵәыуабжьы, аҳәсақәа раӷьбжьы, аҭаҳмадцәеи аҭакәажәцәеи реимҳәабжьы.
Уахгьы-ҽынгьы иааиԥмырҟьаӡакәа апартизанцәа абрахь иааргон — иахьа, ма уаҵәы анҵәара ззыԥшыз зҭаацәа, аҳаблақәа, ақыҭақәа инеидкыланы ишҳәыԥку. Абџьаркра зылшоз — абџьар шьҭырхуан, знапы акы адыруаз — аусура иалагон абџьарқәа ирыгхо ахьыҟарҵоз аҟазарҭақәа рҿы, аҳәса ӡәӡәон, иӡахуан иқәыршәуан, ахәы ҟарҵон, агоспитальқәа рҿы аус руан. Шәара шәеицәа иеибашьуаны ижәбадаз ҳәа ахацәа ирҿагылозгьы — абџьар рнапаҿы ирырҭон.
Иҟалеит, зхатәы закәанқәа змоу, абџьарла иеибыҭоу, зекономикатә база ашьҭыхра иазықәԥо, ихьыԥшым абнатә ҳәынҭқарра.
Иаха иканаҳәаз акырцх еиԥшҵәҟьа иҟәашӡа, амҿаӡа фҩы ахышәшәо икажьуп ахьархь аццышә, аҟьеҩ-чеҩҳәа иааихо ицаны еилаҳауеит аиха цҳафырқәа иҭдырԥԥо акәаӡ. Зыхәбагьы Казанцевгьы неины инарылагылеит аргылаҩцәа.
— Иҟалом, сан, аурысшәа бзымдыруазар, немец бызшәала ибасҳәап: нихт ферштеин!
— Уи абызшәа уара иумаз, ҳлашьҭы ҳәа уасҳәеит, ҳлашьҭы!
Зшәақь аԥса ҵәызӡа зызқәа икыдыз партизанки ԥҳәыс хџыџки аибарххара иаҿын наскьашәа.
— Иаҟалази? — дҵааит Казанцев, урҭ ианаарыдгыла.
— Аҩыза акомандир! — ахьшәҭҳәа даахьаҳәын, аструна еиԥш иҽыҩеиҵихит апартизан қәыԥш, — иҟалом захьӡу лыздыруам...
— Аҩыза аначальник, сыҷкәын! — аԥҳәыс лыҩнапыкгьы шьҭыхны дара рышҟа лҿаалхеит.
— Иҟалом хәа баҳҳәеит, аурыс бызшәа баҳауазар, – адырҩегьых даалԥырагылт уи.
— Иарбан иҟамло? — дҵааит Зыхәбагьы.
— Аҩнқәа дмыргылои, аҩыза акомандир?
— Нас?
— Нас иззддыргылода?
— Уаҩы иеиликааратәа иҳаҳәи иҟалаз, — иаархааны инаидиҵеит Казанцев.
— Мчыла дыҩналарц лҭахуп, иҟалом, аурыс бызшәа баҳауазар, иҟалом ҳҳәеит, аха ихалҵауам, даҽа бызшәак сара исыздыруам, — аурыс бызшәеи абелорусс бызшәеи неилажь-ааилажьуа дцәажәон апартизан.
— Ыы, анемец бызшәа умдыруеи? — Дԥышәырччо дизааигәахеит Даҭикәа.
— Мап, аҩыза акомандир, ҩажәа заҵәык здыруан, дара урҭгьы абри аҳәатәхамҵа илықәсырӡит, — хәыҷҵас ицәа дынҭаҳәы-ааҭаҳәын, иԥышәқәагьы ааирчит апартизан қәыԥш.
– Сыҷкәын! — ишьҭыхны илԥырак иикыз инапы дааҵсын, даарыдгылеит аԥҳәысгьы. — Шәара шәфашистцәоу, мамзар шәуаау? — лԥышәқәагьы, ичны иҭыр-ҭыруа ихьынҳалаз лылацәақәагьы, аҳәаҩ иеиԥш иргәаҩаны ирымҵак илкыз лнапқәагьы зегьы аҵыс-ҵысра иаҿын.
— Бгәы ишԥаанагои? — длазҵааит Казанцев.
— Сыздырам, саҭашәымҵан, сыздырам, саҭашәымтҭан! — иргәаҩаны илкыз лнапқәа лҿы инадылгәалан, лҟәартәрақәа еихамгыло иҵысны аҵәыуара дналагеит.
— Мама, бымҵәыуан, мама! — амшәҳәарақәа реиԥш ибажәгәалеиуа иааиуаз ахәыҷқәа руаӡәы дӷьаҵәы-ӷьаҵәуа иан лкалҭ иҽаалаижьит, егьырҭ аҩыџьа апартизан иааидибаҳәалан:
— Аа, уара уоума, ҳан дзыпҟаз, аа уара уоума, аа, уара уоума! — ахәыҷқәа аапкын, ҭаҷкәымлагьы, хылагьы исуа, идышәшәаны икаԥсо, ианиргылалак еиҭаисуа рҿаархеит.
Аҷкәын қәыԥш аџықә-џықәҳәа дыччон, имҩанырҵауаз рҭаҷкәым хәыҷқәеи рыхқәеи ашәақь иаахар ҳәа дшәаны ишьҭыхны икын.
Казанцев днеин, ахәыҷқәа иҟәикрацы даарыхеит.
— Ҳаушьҭ наҟ, ҳан дипҟеит, ари афашист, ари ашьажәҩы! — зызымҵәыжәҩак ацәҟьа иакыз ардәынақәа реиԥш, иԥаҭ-ԥаҭуан рҩыџегьы.
— Шәан аӡәгьы димпҟаӡеит, шәысҭыҳә, — иауижьуамызт Степангьы.
— Шәыҽнышәкыл, шәара ашьарақәа! — аӷьеҩ аархлыргеит ран, аҵәыуара дааҟәыҵны.
Ахәыҷқәа иаразнак аԥаҭ-ԥаҭра иааҟәыҵын, иҭыблааны ицоз рыбла хәыҷқәа ырҟәыс-ҟәысуа ран иҩалыҵаԥшит.
— Ыы нас бимпҟаӡеи?
— Шәақьшьхәала бызқәа дкыдмслаӡеи?
Рыбжьқәа еихьымӡа-еиԥымӡо иҵааит рҩыџьегьы.
— Иабаажәгеи шәарҭ арыцҳақәа уи? — инеималҭәахт ан.
– Мама бымҵәыуан, сыбҭахызар бымҵәыуан, – адырҩегьых деиҭаалылаҳәит аиҵыбӡа.
Ахәыҷқәа рыхҩыкгьы хацәырԥарын. Урҭ аҟәраан-ршәага ацәаҳақәа ракәын изеиԥшраз: рыбаҩқәа злубаауаз рыблуз хьыжә-кәыжәқәа рмаӷрақәа асаара ишьҭасуан, реиҳа иқәацәыз аҷкәын иҩыҵраҿыҵәҟьа иҩаганы, ҷапырхәак ала иҿаҳәан, иҭаҳәҭагарӡа, аиԥка еиқәырҽы еиԥш дахьыгьежьлакь ицгьежьуаз анемец галифеи еиқәа.
Ан лциган еиԥка гәаҩа зҽылаҳәаны игылаз ахәыҷы ԥшьышықәсаҟа ихыҵуан. Уи ибла ӷрыҷкәын гьежьыхәҵәақәа рыла иԥынҵа хашәшәала дықәԥшны Даҭикәа диҵаԥшуан, уажәы-уажәы иԥынҵа дахәон, иан ихы лышьшьыцԥхьаӡа дҩацәкьысуан.
«Владикгьы абас џьара дгылазар, ишәымкәа, ихамкәа, иӡамҩақәа чны, — игәы ахы ҿыблаауа дхәыцуан Даҭикәа. — Софиагьы дҵәыуазар, нышәтә ҩнык даҳәозар!.. Аешелон иагеит, Аԥсныҟа идәықәсҵеит. Аԥснынӡа аӷа дзымнаӡеит... Аха, иара даргьы зынамӡазар, иҭыганы сакарак иқәрыԥсазар, абас инапы данкны длыма дгәаразар? Ма иара аешелон абомба...» — ицәа дынҭыхьҭшьаан, ихәыцра мчыла иааҿахиҵәеит уи.
Уажәраанӡа, Даҭикәа, абри ахәыҷ ида аӡәгьы ила дшамбоз, уи игәнысыбжьы ада даҽа бжьыкгьы шимаҳауаз уажәоуп ианидыр: иааикәыршаны абна ыҵырҭәаа еизахьан аҳәса, ахәыҷқәа, аҭаҳмадацәа, аҭакәажәцәа. Урҭ зегьы, аԥшәмаԥҳәыс лкалҭахь иналмышьҭуа ашәишәиқәа реиԥш еилауаҭыруа, бжьы еилаԥсала ицәажәон. Казанцевгьы, апартизан ҷкәынцәа хҩык раҟарагьы, урҭ ирҳәо иацмыҵҟьакәа, иацрамлакәа ҭынч-ҭынч ирацәажәон.
— Иҟоуп мчыбжьык, мызкы, мызки бжаки раахыс хыбра иаҵамиац ауаа ҳара ҳагәҭаҿы, — зегьы иҩарылҳәҳәоз ԥҳәыс абаакы лыԥсы лызҭымкаауа, ашәақь жьакца апатронақәа реиԥш,
лажәақәа еивҵахо ацәажәара даҿын. — Иван Никита-иԥа, уабаҟоу? — еилагылаз лыбжьы хыр-выр аарылалҵеит уи.
Ауаа наԥхьаҵын амҩа ирҭеит: изшьапык шьҭарҳәазо акьат иҽанҵаны, иблақәа, иԥынҵа, илымҳақәа акагьы ихиҿы иадумбало дбыҭәӡа иаацәырҵыз, ҭаҳмада кьаҿк, уи ижьгьы маҿа-маҿа иааԥшуан.
— Аа, шәизыԥшы, — лнацәа наиқәылкит аԥҳәыс уи аҭаҳмада ласаха. — Абри, ҩымз ҵуеит абна дылоуижьҭеи. Убра дижит иԥҳәыс, дицәыӡит жәахашықәас зхыҵуаз имоҭа ӡӷаб хәыҷы...
— Еилкаауп! — дааникылт Казанцев аԥҳәыс цәажәаҩ, — ажәлар агәаҟра ишҭагылоу, урҭ ашьа рыҵкьаса ишцо зыбла иамбаз агәы зызҭам иоуп — уи шәаргьы ижәбоит, ҳаргьы иаабоит. Агәаҟра ҳзеиԥшуп — иахьа уаҵәы иаагараны иҟоу аиааира шаҳзеиԥшу еиԥш. Ачҳара, адырҩегьых ачҳара! Арҭ ззҳаргыло шәара шәзоуп, афашистцәа ааганы иауҩнаҳҵахуа.
— Санԥсалк, сыршәынгьы аӡмах салашәыжь, — еиҭагахт уаҩ изеиқәымкуаз аԥхәыс лыбжьы.
— Бҽаанкыл!
— Бара бакәым, зқьы-зқьҩыла ауаа нҵәоит!
— Акомиссиа, акомиссиа|
Еилаӷзит, есааира зҽеилацало, амацәаз аиԥш акомандирцәа рҭакра иаҿыз ажәлар.
— Акомиссиагьы алҳхуеит, аҩнқәагьы шәаҳҭоит, ҳшәыханы шәанаага — излаҳалшо алагьы шәҳахьчоит, — ахьҭа злаланы иҟаз ибыжь-хәанча ҩарықәиргеиг Зыхәбагьы.
Аӷа ихирҵәази апартизанцәа ркомандирцәеи абасеиԥш иҟаз аицәажәара анрымаз аҽны ауп, апартиа Барановичтәи маӡалатәи обком актәи амаӡаныҟәгаҩ Чернышеви уи иполитикатә хаҭыԥуаҩ Армианинови Налибоктәи абнахь ианнеиз.
Апартизанцәа рлагер ахьыҟаз аҿынӡа верск аҟара шагыз, аҟарулцәа-втоматчикцәа иааныркылеит урҭ.
— «Урал» — иҳәеит раԥхьа игыланы инеиуаз ауаҩы ҳарак, иҽышькыл дҩангыланы, иаԥхьаҟа иҽнырнаашәа.
Аҵлашьапқәа зыҽрывак, зҽырмазеины игылаз аҟарулцәагьы равтоматқәа лоурышьҭын, амҩа рырҭеит.
Амра лхыҳәҳәаны, касышк аҟара иҵаӷаӡа ажәҩан иаҵаршәыз аԥҭа шкәакәа иагәылҷҷа иԥхон, Чернышевраа алагер ианааҭалоз. Алагер иугәаланаршәон ааԥынтәи ашьхагәара: еилаӡҩаны абна иҵыҩуан ауааи, аихақәеи, ахьархьқәеи, ажьаҳәақәеи рышьҭыбжь; жәабжьҳәара иааилатәаз аҭаҳмадцәа реиԥш, алҩаҵәқәа хәахәа-хәахәаӡа ирхылҵны иҩеиуан, аарла адгьыл иқәубаауаз анышәтә ҩнқәа, шьхаҵас икаууа-каууа иувҟьон апартизанцәа, ихьанҭыџь-хьанҭыџьӡа, еидараԥсараха иааҵалон зыдҵахьтә ихынҳәуаз рҩызцәагьы.
Иааз апартиа анапхгаҩцәа, иандәықәлоз нахысгьы иӡбаны ирыман, ишнеилакҵәҟьа, апартизанцәа реиҳабыра ааизганы, инарҭбааны аизара мҩаԥыргарц. Аха, иаразнак рыпланқәа аарԥсахит, ирзымдыруаз адгьыл-бжьаха ишықәнагалаз ангәарҭа.
Чернышев иҩызцәеи иареи алагер агәаҭара иалагеит. Урҭ ыҟан: ахәцәа рықьбжьи рхаԥыцшьҭыбжьи ишьҭнарԥоз анышәтә госпиталь аҟны, аԥсынгьыри дысқәа рхы амца ахьалддуаз аҟазарҭақәа рҿы аџьамқәеи ачуанқәеи ухы ахьыргауаз акрыфарҭақәа рҟны. Иара убасгьы ирбеит «ахраӡага», аҽыкәабарҭа, аӡәӡәарҭа, есымша шәҩы-шәҩыла абнахь иааргоз ахымхәацәа ахьынхоз.
Урҭ, иахьа аргыларақәа ахьымҩаԥысуаз аҭыԥ аҿы ианнеи, Даҭикәа Зыхәбеи Степан Казанцеви, апартизанцәа рыцырхырааны, иаха иааргаз ԥшьышәҩык ахымхәацәа еизшаны, рҭыԥ рықәҵара иаҿын. Иахьа ашьыжь еимаркуаз аҩнқәагьы, ихыбжа-ҿыбжаӡа игылан. Иубарын хыб зықәӡамкәа, звакьыцқәа хаххала игылаз, зышә ҿамыз, зыҭӡамцқәа ҟаҵамыз, уи акәым, акьыр зҭарыжьырц идырмазеиз жракы аиҳа аҩны аԥшра змамызгьы убарын. Аха, урҭ аханқәа зыздыргылаз аҿыц нхацәа реиԥш акәын еиханы рыҩналара ишаҿыз. Ахәыҷкәа ӷьаа-ӷьаауан, аҳәсақәа ҟыжуан, аҽгылақәа реиԥш аҟаҿы-сыҿыҳәа еицҳауан ажәцәа.
Иӡара наҟ-ааҟ инҭарс икны, еихамҟәысуаз ибла иаҵәа ҭыггақәа шанханы дрыхәаԥшуан агенерал. Уи, абарҭ ахышықәса раахыс ибла зхәамԥшыцыз хлымӡаахк ыҟамызт. Ибахьан: зхазы амаша зжуаз ауаа русеицушьа, реицԥсышьа, еивакнарҳауаз еицхырааны ашахақәа рҿынӡа реицнеишьа, ахара здыз изыҳәа, акагьы зхараӡамыз ихы шиҭиуаз, аҵәҩан иахаз аԥшқацәа, азҩа дырхьны ақыҭақәа ирыларҵоз аҳәсақәа, ауриа ҭҟәацәа рлагерқәа, аха аибашьра иахылҵыз абри ахкы имбацызт.
Ԥҳәыск дышнеи-шнеиуаз, илырҭаз анышәтә ҩны ашә аҿы даннеи, дныҩныҵәаашан, лыхшаразаҵә длымкәкәааны дыргарц иаҿушәа, анацәа ҭыԥқәа хәахәа-хәахәаӡа изнны, аҳаша зҿыкәкәо игылаз аплита лыҩнапыкгьы аакәлыршан илкит. Длықәҳәҳәон знап аҳәынҵәа ахатата игылаз аплитаҟаҵаҩ, иӷзы-ӷызуан уи аплитаӡа иаахапапаз ахәыҷқәа.
Васили Ефим-иԥа игәалашәеит 1941-тәи ашықәс — аибашьра раԥхьатәи амш: аҳаирплан еиқәаҵәақәа, амаркаџьы аԥшра змаз абомбақәа, ана-ара ихәыҵҟьоз аҽԥыхәшәқәа, ибаазшәа еимытта еилаҳауаз аханқәа... Нас акаҭа еиқәаҵәа зхаршәны, ақьаад џьарсахьақәа зԥенџьыр ианыз Москва... Уахьынтә, апартиа Ацентр Комитет иднаҵаз адҵала, аибашьра ҟалаанӡа, акомҿар-еидгыла араиком амаӡаныҟәгаҩыс аус ахьиуаз Полоцктәи араион ашҟа дышдәықәлаз: дызҭаз аҳаирплан ақыџьқыџьра, знапы-ҩыз дуқәа иҿызҳәоз апрожекторқәа, инаивак-ааивак аҳауа иалатҟәацуаз аӷа ибзарбзанхқәа... Ақәабаа-сабаа даланы, аҵхлашә далҵәраа дазцеит ахаан дызқәнамгалацыз дгьылк. Ипарашиут аҽааикәаԥсаны ивараҿы ианнышьҭалоз, зхы дакәыхшаны длазышьҭыз аҳаирплан амраҭашәара инҭахәаша ицахьан.
Згәы ылганы иаазхыҵыз аҳаҭгәын аҵаҟа аҟара иҭынчран, иагьылашьцан. Имагә хәыҵәҩагақәа ирхыжжны зҿылазхаз асырӡ хьшәашәа ихаҟынтә ишьапаҿынӡа дҩеилнашьааит, апыҟҟаҳәа иӡамҩа ҿнаршаауан аԥшаӷьы еикәарҳәны иаанагоз ақәабаа-сабаа.
Уи ашьҭахь џьара дныҟәеит, џьара дҳәазеит, даҽа џьарагьы имаҭәақәа хаччала дыӡсеит... Ус дыҿҟьаса акыр мзақәа абна дылан. Аҵх лашьца иалҷҷаны иуҿаԥхо қәыџьмаблаҵас шаҟантә аԥсра абла ԥырӷқәа дырхыԥшылази, шаҟантәгьы уажәы-уашьҭан сзышьҭаз араион сшьапы наласыргылоит шиҳәо, амшын агәеисра ихыршәлоу афлыка еиԥш, игәы иахьҭаӡам ҭыԥк ахь дганы дҿықәнажьлази...
Аҵыхәтәаны, шьапыла афронт дхыҵны Москваҟа дыхнымҳәыр амуит. Аа, абар уажәы, адырҩегьых далаԥшуеит 1941 шықәсазы иибаз ахлымӡаахқәа рҩыза. Аха усҟан ажәлар заҵәын: асқьала иадҵны ихыхәхәала амшын агәы иазцо аӷба еиԥш, афронт рыдҵны есааира амрагыларахь инаскьон, уахгьы-ҽынгьы анемец имагә ашьҭыбжь ада бжьык змаҳауаз ауаа, азныказ рхы ҭҟьан, рҽырзеидкыломызт. Уажәы, аурыс шәақь аԥса хьшәашәа аӷа изқәагьы иадкылоуп...
Уи аҽны, аӷа ихирҵәаз ԥшьышәҩык ананамгацәа, қәабаа-сабаак рыхәдхамсуа излалшоз ала рҭыԥ иқәҵан, аха, Барановичтәи апартизанцәа рҵысра напхгара азҭарц абнахь инеиз Чернышев иҩызцәеи иареи ҭыԥда иаанхеит.
Ахәылԥазы амш аԥша ҷыхь еиҭаҿалеит. Ажәҩангьы уажәраанӡа ипашәӡа иаҵаршәыз аԥҭа-касышқәа «цәашьын», қәоу,
сыу, акы аҽазырхиара иаҿын. Апартизанцәа рнапхгара аизара иахьаҿыз Казанцеви Казакови рыҩн хәыҷы аҿы, аплита, ихагаха амца ҭан. Партизан быргк (деихачызар акәхарын), уажәы-уажәы иԥынҵа длаха-ҩаханы аԥсыԥцарҭа аҭо, зны-зынлагьы, амшцәгьа зԥырхагоу арадиодкылага аиԥш, инеиԥынкыланы иршәышәуа, атта-ттаҳәа аплита амҿқәа ахәлеиԥсон. Амҿқәа ӡлачны ишыҟазгьы, бзиа зҽеибызҭаӡаз амца иаразнак иаақәҵәиаашон, нас аҟәҟәа-ҟәҟәаҳәа ирхысуа, иӡыларбаны, иланашьҭуан, иаргьы иаашьҭла, иаашьҭла аҳәашашәа абзқәа ҭхәаа-ҭхәаа аҽыҩеиҵнахуан.
— Аҩыза акомандир! — ахьшәҭҳәа даахьаҳәын, аструна аиԥш иҽыҩеиҵихит апартизан қәыԥш, — иҟалом захьӡу лыздыруам...
— Аҩыза аначальник, сыҷкәын! — аԥҳәыс лыҩнапыкгьы шьҭыхны дара рышҟа лҿаалхеит.
— Иҟалом хәа баҳҳәеит, аурыс бызшәа баҳауазар, – адырҩегьых даалԥырагылт уи.
— Иарбан иҟамло? — дҵааит Зыхәбагьы.
— Аҩнқәа дмыргылои, аҩыза акомандир?
— Нас?
— Нас изздыргылода?
— Уаҩы иеиликааратәа иҳаҳәи иҟалаз, — иаархааны инаидиҵеит Казанцев.
— Мчыла дыҩналарц лҭахуп, иҟалом, аурыс бызшәа баҳауазар, иҟалом ҳҳәеит, аха ихалҵауам, даҽа бызшәак сара исыздыруам, — аурыс бызшәеи абелорусс бызшәеи неилажь-ааилажьуа дцәажәон апартизан.
— Ыы, анемец бызшәа умдыруеи? — Дԥышәырччо дизааигәахеит Даҭикәа.
— Мап, аҩыза акомандир, ҩажәа заҵәык здыруан, дара урҭгьы абри аҳәатәхамҵа илықәсырӡит, — хәыҷҵас ицәа дынҭаҳәы-ааҭаҳәын, иԥышәқәагьы ааирчит апартизан қәыԥш.
– Сыҷкән! — ишьҭыхны илԥырак иикыз инапы дааҵсын, даарыдгылеит аԥҳәысгьы. — Шәара шәфашистцәоу мамзар шәуаау? — лԥышәқәагьы, ичны иҭыр-ҭыруа ихьынхалаз лылацәақәагьы, аҳәаҩ иеиԥш иргәаҩаны ирымҵак илкыз лнапқәагьы зегьы аҵыс-ҵысра иаҿын.
— Бгәы ишԥаанагои? — длазҵааит Казанцев.
— Сыздырам, саҭашәымҵан, сыздырам, саҭашәымтҭан! — иргәаҩаны илкыз лнапқәа лҿы инадылгәалан, лҟәартәрақәа еихамгыло иҵысны аҵәуара дналагеит.
— Мама, бымҵәуан, мама! — амшәҳәарақәа реиԥш ибажәгәалеиуа иааиуаз ахәыҷқәа руаӡәы дӷьаҵәы-ӷьаҵәуа иан лкалҭ иҽаалаижьит, егьырҭ аҩыџьа апартизан иааидибаҳәалан:
— Аа, уара уоума, ҳан дзыпҟаз, аа уара уоума, аа, уара уоума! — ахәыҷқәа аапкын, ҭаҷкәымлагьы, хылагьы исуа, идышәшәаны икаԥсо, ианиргылалакь еиҭаисуа рҿаархеит.
Аҷкәын қәыԥш аџықә-џықәҳәа дыччон, имҩанырҵауаз рҭаҷкәым хәыҷқәеи рыхқәеи ашәақь иаахар ҳәа дшәаны ишьҭых-ны икын.
Казанцев днеин, ахәыҷқәа иҟәикрацы даарыхеит.
— Ҳаушьҭ наҟ, ҳан дипҟеит, ари афашист, ари ашьажәҩы! — зызымҵәыжәҩак ацәҟьа иакыз ардәынақәа реиԥш, иԥаҭ-ԥаҭуан рҩыџьагьы.
— Шәан аӡәгьы димпҟаӡеит, шәысҭыҳә, — иауижьуамызт Степангьы.
— Шәыҽнышәкыл, шәара ашьарақәа! — аӷьеҩ аархлыргеит ран, аҵәуара дааҟәыҵны.
Ахәыҷқәа иаразнак аԥаҭ-ԥаҭра иааҟәыҵын, иҭыблааны ицоз рыбла хәыҷқәа ырҟәыс-ҟәысуа ран иҩалыҵаԥшит.
— Ыы нас бимпҟаӡеи?
— Шәақьшьхәала бызқәа дкыдмслаӡеи?
Рыбжьқәа еихьымӡа-еиԥымӡо иҵааит рҩыџьегьы.
— Иабаажәгеи шәарҭ арыцҳақәа уи? — инеималҭәахт ан.
– Мама бымҵәуан, сыбҭахызар бымҵәуан, – адырҩагьых деиҭаалылаҳәит аиҵбӡа.
Ахәыҷқәа рыхҩыкгьы хацәырԥарын. Урҭ аҟәраан-ршәага ацәаҳақәа ракәын изеиԥшраз: рыбаҩқәа злубаауаз рыблуз хьыжә-кәыжәқәа рмаӷрақәа асаара ишьҭасуан реиҳа иқәацәыз аҷкәын иҩыҵраҿыҵәҟьа иҩаганы, ҷапырхәак ала иҿаҳәан, иҭаҳәҭагараӡа, аиԥка еиқәырҽы аиԥш дахьыгьыжьлакь ицгьежьуаз анемец галифеи еиқәа.
Ан лциган еиԥка гәаҩа зҽылаҳәаны игылаз ахәыҷы ԥшьышықәсаҟа ихыҵуан. Уи ибла ӷрыҷкәын гьежьыхәҵәақәа рыла иԥынҵа хашәшәала дықәԥшны Даҭикәа диҵаԥшуан, уажәи-уажәи иԥынҵа дахәон, иан ихы лышьшьыцԥхьаӡа дҩацәкьысуан.
«Владикгьы абас џьара дгылазар, ишәымкәа, ихамкәа, иӡамҩақәа чны, — игәы ахы ҿыблаауа дхәыцуан Даҭикәа. — Софиагьы дҵәуазар, нышәтә ҩнык даҳәозар!.. Аешелон иагеит, Аԥсныҟа идәықәсҵеит. Аԥснынӡа аӷа дзымнаӡеит... Аха иара даргьы зынамӡазар, иҭыганы сакарак иқәрыԥсазар, абас инапы
данкны длыма дгәаразар? Ма иара аешелон абомба...» — ицәа дынҭыхьҭшьаан, ихәыцра мчыла иааҿахиҵәеит уи.
Уажәраанӡа, Даҭикәа, абри ахәыҷ ида аӡәгьы ила дшамбоз, уи игәнысыбжьы ада даҽа бжьыкгьы шимаҳауаз уажәоуп ианидыр: иааикәыршаны абна ыҵырҭәаа еизахьан аҳәса, ахәыҷқәа, аҭаҳмадацәа, аҭакәажәцәа. Урҭ зегьы, аԥшәма ԥҳәыс лкалҭахь иналмышьҭуа ашәишәиқәа реиԥш еилауаҭыруа, бжьы еилаԥсала ицәажәон. Казанцевгьы, апартизан ҷкәынцәа х-ҩык раҟарагьы, урт ирҳәо иацмыҵҟьакәа, иацрамлакәа ҭынч-ҭынч ирацәажәон.
— Иҟоуп мчыбжьык, мызкы, мызки бжаки раахыс хыбра иаҵамиац ауаа ҳара ҳагәҭаҿы, — зегьы иҩрылҳәҳәоз ԥҳәыс абаакы лыԥсы лызҭымкаауа, ашәақь жьакца апатронақәа реиԥш лажәақәа еивҵахо ацәажәара даҿын. — Иван Никита-иԥа уабаҟоу? — еилагылаз лыбжьы хыр-выр аарылалҵеит уи.
Ауаа наԥхьаҵын амҩа ирҭеит: изшьапык шьҭарҳәазо акьат иҽанҵаны, иблақәа, иԥынҵа, илымҳақәа акагьы ихы-иҿы иадумбало дбыҭәӡа иаацәырҵыз, ҭаҳмада кьаҿк, уи ижьгьы маҿа-маҿа иааԥшуан.
— Аа, шәизыԥшы, — лнацәа наиқәылкит аԥҳәыс уи аҭаҳмада ласаха. — Абри, ҩымз ҵуеит абна дылоуижьтеи. Убра дижит иԥҳәыс, дицәыӡит жәаха шықәас зхыҵуаз имоҭа ӡӷаб хәыҷы...
— Еилкаауп! — дааникылт Казанцев аԥҳәыс цәажәаҩ, — ажәлар агәаҟра ишҭагылоу, урҭ ашьа рыҵкьаса ишцо зыбла иамбаз агәы зызҭам иоуп — уи шәаргьы ижәбоит, ҳаргьы иаабоит. Агәаҟра ҳзеиԥшуп — иахьа уаҵәы иаагараны иҟоу аиааира шаҳзеиԥшу аиԥш. Ачҳара, адырҩегьых ачҳара! Арҭ ззҳаргыло шәара шәзоуп, афашистцәа ааганы иауҩнаҳҵахуа.
— Санԥсалкь, сыршәнгьы аӡмах салашәыжь, — еиҭагахт уаҩ изеиқәымкуаз аԥхәыс лыбжьы.
— Бҽаанкыл!
— Бара бакәым, зқьы-зыкьҩыла ауаа нҵәоит!
— Акомиссиа, акомиссиа|
Еилаӷзит, есааира зҽеилацало, амацәаз аиԥш акомандирцәа рҭакра иаҿыз ажәлар.
— Акомиссиагьы алҳхуеит, аҩнкәагьы шәаҳҭоит, хшәыханы шәанаага — излаҳалшо алагьы шәҳахьчоит, — ахьҭа злаланы иҟаз ибыжь-хәанча ҩарықәиргеиг Зыхәбагьы.
Аӷа ихирҵәази апартизанцәа ркомандирцәеи абас-еиԥш иҟаз аицәажәара анрымаз аҽны ауп, апартиа Барановичтәи маӡалатәи обком актәи амаӡаныҟәгаҩ Чернышеви уи иполитикатә хаҭыԥуаҩ Армианинови Налибоктәи абнахь ианнеиз.
Апартизанцәа рлагер ахьыҟаз аҿынӡа верск аҟара шагыз, аҟарулцәа-втоматчикцәа иааныркылеит урҭ.
— «Урал» — иҳәеит раԥхьа игыланы инеиуаз ауаҩы ҳарак, иҽышькыл дҩангыланы, иаԥхьаҟа иҽнарнаашәа.
Аҵлашьапқәа зыҽрывак, зҽырмазеины игылаз аҟарулцәагьы равтоматқәа лоурышьҭын, амҩа рырҭеиг.
Амра лыхҳәҳәаны, касышк аҟара иҵаӷаӡа ажәҩан иаҵаршәыз аԥҭа шкәакәа иагәылҷҷа иԥхон, Чернышевраа алагер ианааҭалоз. Алагер иугәаланаршәон ааԥынтәи ашьхагәара: еилаӡҩаны абна иҵҩуан ауааи, аихақәеи, ахьархьқәеи, ажьаҳәақәеи рышьҭыбжь; жәабжьҳәара иааилатәаз аҭаҳмадцәа реиԥш алҩаҵәқәа хәахәа-хәахәаӡа ирхылҵны иҩеиуан, аарла адгьыл иқәубаауаз анышәтә ҩнқәа, шьхаҵас икаууа-каууа иувҟьон апартизанцәа, ихьынҭыџь-хьынҭыџьӡа, еидара-ԥсараха иааҵалон зыдҵахьтә ихынҳәуаз рҩызцәагьы.
Иааз апартиа анапхгаҩцәа, иандәықәлоз нахысгьы иӡбаны ирыман, ишнеилакҵәҟьа, апартизанцәа реиҳабыра ааизганы, инарҭбааны аизара мҩаԥыргарц. Аха иаразнак рыпланқәа аарԥсахит, ирзымдыруаз адгьыд-бжьаха ишықәнагалаз ангәарҭа.
Чернышев иҩызцәеи иареи алагер агәаҭара иалагеит. Урҭ ыҟан: ахәцәа рықьбжьи рхаԥыцшьҭыбжьи ишьҭнарԥоз анышәтә госпиталь аҟны, аԥсынгьыри дысқәа рхы амца ахьалддуаз аҟазарҭақәа рҿы аџьамқәеи ачуанқәеи ухы ахьыргауаз акрыфарҭақәа рҟны. Иара убасгьы ирбеит «ахраӡаг», аҽыкәабарҭа, аӡәӡәарҭа, есымша шәҩы-шәҩыла абнахь иааргоз ахымхәацәа ахьынхоз.
Урҭ, иахьа аргыларақәа ахьымҩаԥысуаз аҭыԥ аҿы ианнеи, Даҭикәа Зыхәбеи Степан Казанцеви, апартизанцәа рыцырхырааны, иаха иааргаз ԥшьышәҩык ахымхәацәа еизшаны, рҭыԥ рықәҵара иаҿын. Иахьа ашьыжь еимаркуаз аҩнқәагьы, ихыбжа-ҿыбжаӡа игылан. Иубарын хыб зықәӡамкәа, звакьыцқәа хаххала игылаз, зышә ҿамыз, зыҭӡамцкәа ҟаҵамыз, уи акәым, акьыр зҭарыжьырц идырмазеиз жракы аиҳа аҩны аԥшра змамызгьы убарын. Аха, урҭ аханқәа зыздыргылаз аҿыц нхацәа реиԥш акәын еиханы рыҩналара ишаҿыз. Ахәыҷкәа ӷьаа-ӷьаауан, аҳәсақәа ҟыжуан, аҽгылакәа реиԥш аҟаҿы-сыҿыҳәа еицҳауан ажәцәа.
Иӡара наҟ-ааҟ инҭарс икны, еихамҟәысуаз ибла иаҵәа ҭыггакәа шанханы дрыхәаԥшуан агенерал. Уи, абарҭ ахышықәса
раахыс ибла зхәамԥшыцыз хлымӡаахк ыҟамызт. Ибахьан: зхазы амаша зжуаз ауаа русеицушьа, реицԥсышьа, еивакнарҳауаз еицхырааны ашахакәа рҿынӡа реицнеишьа, ахара здыз изыҳәа, акагьы зхараӡамыз ихы шиҭиуаз, аҵәҩан иахаз аԥшқацәа, азҩа дырхьны ақыҭақәа ирыларҵоз аҳәсақәа, ауриа ҭҟәацәа рлагерқәа, аха аибашьра иахылҵыз абри ахкы имбацызт.
Ԥҳәыск дышнеи-шнеиуаз, илырҭаз анышәтә ҩны ашә аҿы даннеи, дныҩныҵәаашан, лыхшара заҵә длымкәкәааны дыргарц иаҿушәа, анацәа ҭыԥқәа хәахәа-хәахәаӡа изнны, аҳаша зҿыкәкәо игылаз аплита лыҩнапыкгьы аакәларшан илкит. Длықәҳәҳәон знап аҳәынҵәа ахатата игылаз аплитаҟаҵаҩ, иӷзы-ӷызуан уи аплитаӡа иаахапапаз ахәыҷқәа.
Васили Ефим-иԥа игәалашәеит 1941-тәи ашықәс — аибашьра раԥхьатәи амш: аҳаирплан еиқәаҵәақәа, амаркаџьы аԥшра змаз абомбақәа, ана-ара ихәыҵҟьоз аҽԥыхәшәқәа, ибаазшәа еимытта еилаҳауаз аханқәа... Нас акаҭа еиқәаҵәа зхаршәны, ақьаад џьарсахьақәа зԥенџьыр ианыз Москва... Уахьынтә, апартиа Ацентр Комитет иднаҵаз адҵала, аибашьра ҟалаанӡа, акомҿар-еидгыла араиком амаӡаныҟәгаҩыс аус ахьиуаз Полоцктәи араион ашҟа дышдәықәлаз: дызҭаз аҳаирплан ақыџьқыџьра, знапы-ҩыз дуқәа иҿызҳәоз апрожекторқәа, инаивак-ааивак аҳауа иалатҟәацуаз аӷа ибзарбзанхқәа... Ақәабаа-сабаа даланы, аҵх лашә далҵәраа дазцеит ахаан дызқәнамгалацыз дгьылк. Ипарашиут аҽааиқәаԥсаны ивараҿы ианнышьҭалоз, зхы дакәыхшаны длазышьҭыз аҳаирплан амраҭашәара инҭахәаша ицахьан.
Згәы ылганы иаазхыҵыз аҳаҭгәын аҵаҟа аҟара иҭынчран, иагьылашьцан. Имагә хәыҵәҩагақәа ирхыжжны зҿылазхаз асырӡ хьшәашәа ихаҟынтә ишьапаҿынӡа дҩеилнашьааит, апыҟҟаҳәа иӡамҩа ҿнаршаауан аԥша-ӷьы еикәарҳәны иаанагоз ақәабаа-сабаа.
Уи ашьҭахь џьара дныҟәеит, џьара дҳәазеит, даҽа џьарагьы имаҭәақәа хаччала дыӡсеит... Ус дыҿҟьаса акыр мзақәа абна дылан. Аҵх лашьца иалҷҷаны иуҿаԥхо қәыџьмаблаҵас шаҟантә аԥсра абла ԥырӷқәа дырхыԥшылази, шаҟантәгьы уажәы-уашьҭан сзышьҭаз араион сшьапы наласыргылоит шиҳәо, амшын агәеисра ихыршәлоу афлыка аиԥш, игәы иахьҭаӡам ҭыԥк ахь дганы дҿықәнажьлази...
Аплита иҭыҷҷаауаз амцеи наскьа иқәгылаз акәаҷаби еицхырааны, ауада цәгьамкәа идырлашон. Астол дахатәаны, аффа-ффаҳәа акы аҩра даҿын Чернышев. Уи изганк ала акәын алашара ахьидыԥхалоз: иркьаҿны, игьежьыхәҵәраӡа иҵырффаз ихахә аҿафақькәа рҟны еилаарцыруа ашлақәа ааланаԥсахьан, зны-зынлагьы, акәаҷаб абз хәыҷы иацны иааԥаџь-ԥаџьуаз ибла ахәыцқәа ракәымзар, ихы-иҿы зегьы ҭынчын, игәы иаҳәоз, ихы иаӡбауаз амалахазгьы џьара акы аныԥшуамызт.
Иҿаԥхьаҵәҟьа, аԥаҵа гәлымжьаҵә аԥшра змаз ицламҳәа инапы аҵыргәан, ишьапы ау дуқәа ирзыԥсшьараҵәҟьаны еиқәыршәаны. иааҩнашылалакь рханытә ршьапаҿынӡа иааиԥхьашьшьааны иноушьҭуа дтәан Армианинов. Уи дыштәоу ауп акәымзар дҩагылар, анышәтә ҩны хәыҷы ахыб ихы ҩкылҳәаны, адәы днықәыԥш-аақәыԥшып уҳәартә даун, игын, ахаҳә иқәтәарц зымҵәыжәҩақәа ааиҵазыԥсаз ашьауардын аиԥш, ижәҩахырқәа хьылаа-хьылааӡа иаԥхьаҟа иааиаган иҟан.
Чернышев иблақәа ааԥын жәҩан агәы аҟара иҭбааны, ииаҵәаны иҟазар, уи ихаҭыԥуаҩ иблақәа амаахыр ҟала аҟара еиқәаҵәан, игьежьын, амра ашәахәақәа еизызго асаркьатә линза еиԥш укылблаа ургон ирласны иаауҟәимгар.
Аплита, апартизанцәа рраԥсодиа аҳәон, апартизан бырггьы уажәшьҭа иазхоуп анигәахә, ашә ҩаиркын, ԥшьшьала дыҩдәылҵны дцеит. Аплита еиҳагьы ихагахеит.
Чернышев икарандашь ԥшьыркца астол инықәиршәын, ибла ааԥсақәа ҭыгга даарылаԥшит. Ус, иԥхьаӡарц иҭахушәа, ԥыҭрак дрылаԥшуан. Алашара ашәахәаԥсыдақәа зхьымӡо анышәтә уада ҩнырҭәаа, иҭынчӡа еилатәан: апартизанцәа ротриад акомандир Иван Казанцев, уи аотриад акомиссар Иван Казаков, аҟәша ҷыда аначальник Даҭикәа Зыхәба, апартиа амаӡаныҟәгаҩ Степан Казанцев, агосптиаль аначальник Константин Сантоцки, аԥшыхәцәа ргәыԥқәа руакы акомандир Леонид Хариташвили, апартизанцәа рлагер анхамҩа аиҳабы Игнат Парфинчук, иара убасгьы аԥышәа змоу аԥшыхәцәа Кузма Лихардов, Васили Иаковлев, Галиа Верховскаиа, аԥжәацәа ргәыԥ акомандир Онуфри Быстров ухәа ирацәаҩны.
Ауада аладахьтәи аҭӡамц рыҽкыдкыланы итәан агенерал ицыз иҩызцәа.
— Зегьы шәеизазар акәхап? — аҭынчра ааиланагеит Чернышев ибжь гәаҩа, дагьыҩагылеит. Иашоуп, аҭуан ихы кылҳәаны, адәахьы дыԥшуа даанымгылеит, аха уеизгьы-уеизгьы, иркьаҿны ихырффаз ихахәы иааҵнаԥссааит.
— Зегьы ааины иҟоуп, аҩыза агенерал! — дҩаҵҟьан, иҽааидиԥсалеит Иван Казаков.
— Аҩызцәа! — ибӷа ырхәаны, изнапык астол акьыԥшь илықәирӷәӷәан, егьи инапы имаҟа иавҵаҵаны дналагеит уи. — Ишыжәбо аамҭа бааԥсы ҳҭагылоуп. Иашоуп, ҳ-Ар Ҟаԥшь афронтқәа зегьы ргәыҵҳәаны ԥхьаҟа еихеит, аха уаҟа ааха ӷәӷәа зауа аӷа, абра ҳара ҳҿы дааны гәаӷс иҟоу зегьы ҳхигарц даҿуп. Раԥхьатәи ашықәсқәа рзы аасҭа иахьа иаҳа ашәарҭа иҭагылоуп, абас, уи ишьҭахьҟа иааскьаганы иҟоу ҳажәлар. Амаҷӡа иахырҟьаны иблуеит ақалақьқәеи ақыҭақәеи, рыԥсы шҭоу ижуеит акагьы зхараӡам ауаа, арахә реиԥш еизцаны аешелонқәа ирҭажь Германиаҟа хәура идәықәиҵоит ҳҿар, алҩа рхылҩуеит акрематориақәа, иҭәит атҟәацәа рлагерқәа... Ҳара аӷа итыл аҿы игылаз ашьауцәа ҳахәда иқәу рацәоуп. Уажәраанӡа: аихамҩақәеи, аешелонқәеи, ацҳақәеи, ашьҭаҵарҭақәеи уҳәа ырхәашо, аӷа игарнизонқәа ҳрықәланы инырҵәо, ҳаԥшыхәцәа рыкаҭа Белоруссиа зегьы иахаршәуа аус аауазҭгьы, иахьа ҳусура ҩбаны аҽашеит — ашәарҭа иҭагылоу ажәлар ҳрыханы абнахь иаагароуп, рыԥсы еиқәҳархароуп, акрырҿаҳҵароуп, еилаҳҳәароуп, иаҳхәышәтәыроуп — даргьы ҳаргьы ҳаицны аиааира мшы ҳаицаԥылароуп, — абраҟа иҽаанкыланы, ибӷа ааириашан, иҩнапыкгьы имаҟа илавҵеиҵеит агенерал. — Ишыжәдыруа еиԥш, аӷа итыл аҿы иҟалаз ажәлар рҵысра есымшааира аҽарҭбаауеит, иҟоу аҭагылазаашьагьы инақәыршәаны, абџьар шьҭызхыз апартизанцәа ротриадқәа иҩбаны рҽыршеит — иреидтәуи ҭыԥк аҿы иаангылан иеибашьуеи. Иреидтәу апартизантә отриадқәа рацәаны иҳамоуп ҳара. Урҭ хыԥхьаӡарала рыҽмыррацәакәа, изшьаҳауа аӡәгьы дышьҭымхкәа, инкылс-аакылсуа аӷа ишьҭоуп, ҭыԥк аҿгьы аангылашьа рымаӡам. Егьырҭ џьара ҭыԥк алхны итәоит, уи аҭыԥ дара иртәылаҿацәуп, уахь иааргароуп, иаарыкәыршаны иҟоу араионқәа рҿы аӷа ихирҵәаз, зыԥсы ҭаны иҟоу зегьы, иагьырхьчароуп. Абас иҟоу отриадқәоуп иахьа Налибоктәи абнаҿ иҟоу аотриадқәа.
Арҭ, апартизанцәа рықәԥашьа аформақәа рыҩбагьы аҭахуп. Иҟалап шәара иалшәхыз ақәԥашьа форма иаҳа иуадаҩзаргьы. Аха иҟаҳҵо зегьы ззыҟаҳҵо ауаҩы иԥсҭазаара азы ауп. Иахьынӡаҳалшо ҳаҽҟьаны убри аиқәырхара ҳашьҭазароуп...
— Аҩыза Казанцев! — днарылаԥш-арылаԥшит алашьцара хыгагаа иалибаауаз апартизанцәа.
Ашыр-сырҳәа иҩаҵибарҟьеит Казанцевраа рҩыџьагьы. Уара уакәым сара соуп иҳәашашәа Иван, Степан днаизԥшит. Егьи иҽыриашаны агенерал дихәаԥшуан.
— Сара уажәазы исҭаху апартизанцәа шәпарторганизациа амаӡаныҟәгаҩ иоуп, — иҳәеит ҭынч Чернышев.
— Сузыӡырҩуеит, аҩыза агенерал! — иҵегьгьы иҽыҩҭихәааит Степан Казанцев.
— Шаҟаҩы акоммунистцәа шәыҟада?
— Ԥшьынҩажәижәохәҩык, аҩыза агенерал!
— Ари уаҩы дзеигәырӷьаша акоуп, — иҳәеит Чернышев, уажәыраанӡа, ҭынч ирыхәаԥшуаз иблақәагь ааччан, — ԥшьынҩажәижәохәҩык акоммунистцәа џьара ианеицыҟала — ашьхақәа аадырҳәуеит, амшынқәа ҭадырбоит... Аҿыццәа шаҟаҩы шәыдышәкылахьада?
— Аӡәгьы.
— Избан?
— Дкылашьас иамоу ҳаздыруам, аҩыза агенерал. Насгьы ишыжәбо, адгьыли ажәҩани ҳрыбжьакнаҳауп, иҳадҳкылаӡаргьы иақәнагоу шәҟәык ҳаздыркуам.
— Изҭаху рацәоу?
— Мчыбжьык хәба-фба рзаҳал ансмоуа ыҟаӡам. «Иаҳҭахуп, ҳҭахозаргьы, ҳкоммунистцәан ҳҭахар, ҳаанхозаргьы, ҳкоммунистцәан ҳаанхар» ҳәа, арзаҳалқәа ирынҵаны иааганы ишьҭарҵоит, рыдҵақәа рышҟа ианцо, — даҿамхаӡакәа аҭак ииҭон Степан Казанцевгьы.
— Иаарласны, шәара шәотриад аҿтәи акоммунистцәеи акомҿареидгылааи, — иҳәеит Чернышев, — Воложинтәи апартиа араикоми акомҿареидгыла араикоми рышҟа иҭаргаларан иҟоуп. Абар иахьа, ма уаҵәы, урҭ араикомқәа рнапхгаҩцәа арахь ҳара ҳашҟа иаауеит. Апарторганизациа ацхыраара арҭоит, иреиӷьу, апартиахь адкылара иаԥсоу аҩызцәагьы шәыцалырԥшаауеит, — уи азҵаара атәы уажәазы иазхоуп иҳәашашәа иҽааникылан, ивараҿы иқәыз ақьаадқәа днарыхәаԥшит агенерал. — Утәа, аҩыза Казанцев! — илаԥш аарҟәанданы инаидиҵеит.
— Ҳажәлар ргәы наӡаны иҟоуп, — деиҭаналагеит уи. — Ашьабара иаҿуп, иацы зыԥсы ҭаз ауаҩ иахьа дыҟам, иахьа зыԥсы ҭоугьы, уаҵәтәи иԥеиԥш адырра цәгьоуп. Шәааи ҳаицәажәап. Араҟа шәыҟоуп аотриад анапхгара, шамахамзар, зегьы. Еибаҳҳәап, еимҵаҳкып, ҳаицхырааны рҭыԥ иқәаҳҵап раԥхьа иҟаҵатәу, зда царҭа амам азҵаарақәа. Сара сгәынала раԥхьаӡа напы арктәуп еиԥхьытта абна илоу апартизанцәа ргәыԥқәеи, ротриадқәеи, рбригадақәеи реидкылара, изыхәҭоу реидҵара, реимадара. Иара убасгьы иалыршатәуп ақалақьқәа рҿы маӡала аус зуа ауааи
ҳареи ҳаимадара, ҳус акны аҟаҵара. Еиҿкаатәуп апартизанцәа рҵысра иааидкыланы напхгара азҭаша аобласттә штаб...
Иахьантәарак шәлагер ҳҭагьежьуа ҳҭоуп. Зегьы хәыц-хәыц еимаадеит, игәаҳҭеит. Афырхацәа, ишәылшәыршахьоу маҷӡам, сара уиаҟара сазыԥшымызт. Амала иҟаҵатәугьы рацәоуп. Зегьраԥхьаӡагьы аеродром аҟаҵара напы арктәуп. Аҳаирпланқәа ҳадаҳкыло ҳалагароуп. Адгьыл ду ахьтә иаҳҭаху ҳауа иҟаҳҵароуп. Зҭаацәа рхабар ззымдыруа, зхабар рзымдыруа, шәыҟамкәа шәыҟам. Шәеибаԥшаароуп, асалам шәыҟәқәа шәыбжьалароуп...
Даҭикәа дахьтәаз дҩышьҭԥсааит, еижәхысланы ихахьы зҿыҩазхаз ашьа иардагәеит илымҳақәа, ихнаргагааит иблақәа, уинахыс, ацәажәаҩ иҿы ахьеихихуаз аарла ибон акәымзар, ииҳәоз хәа амалахазгьы акы иаҳауамызт.
Агенерал иажәа даналга, егьырҭ аӡәаӡәала ақәгылара иалагеит. Дасу дызхагылаз аусқәа рҿы ирыгыз-ирыбзаз, ирҭахыз рҳәон. Дықәгылеит агоспиталь аначальник Сантоцкигьы. Уи ицәажәашьеи, иқәиргылоз азҵаарақәеи, ихымҩаԥгашьеи рыла зегьы иршанхеит.
Зыхәба иԥшыхәратә усурақәа ртәы араҟа даламцәажәеит, Чернышевгьы дазымҵааит. Аизара иалган, уаҟа ишьҭалашаз ааныжьны, егьырҭ рыҩнқәа рышҟа инеирц идәылҵны адәы ианаақәгыла, еимыгга ашара иаҿын, аҩар икыдыӡәӡәаа иланашьҭызшәа, ажәҩан акалҭ иааҿыкәыршаны ихыз аԥҭа шкәакәақәеи, урҭ рцәаԥштәхәы аазхәарц иаҿыз аиаҵәа ӷар-ԥшари ирҷыдахаз, иҿыцу, уаҳа улаԥш зыдхалаша акагьы ыҟамызт. Егьирахь, есышьыжь ашара ирыцаԥыло, рымаӡа заҳауа, рымаӡа збо, зҿы аӡы ҭаҭәаны урҭ зҵәахуа рҩыза гәакьа абна акәын инашьҭыз: иԥагьаӡа, ашәышықәсақәа азқәынҵан, аԥша инхнартыр-аахнартыруа ахықәцәқәа рыла ажәҩан ааҵыԥссаауа игылоуп...
Чернышев иҩызцәеи иареи Налибоктәи абнаҿ ианнеи хымш рыҩнуҵҟала абраҟа аиҭакра дуқәа ҟалеит: аимадара роуит Налибоктәи абна аҩадеи, аладеи, амраҭашәареи уҳәа рҟны иҟаз апартизанцәа рбригадақәеи ротриадқәеи. Иара убас хазы аҟазаара зыхәҭаны ирыԥхьаӡаз, иахьыҟаз аҭыԥқәа рҿы иаанрыжьит, еидҵатәыз еидырҵеит, абна аҩадахьтәи азонаҿы иҟаз 620-тәи аотриад, акәша-мыкәша иҟаз апартизанцәа ргәыԥ ссақәа адҵаны еиҿыркааит Чкалов ихьӡ зху апартизанцәа рбригада. Командирс дарҭеит аԥышәа ду амаз Иван Казанцев, акомиссарс — Казаков. Иҟалеит, ҩажәижәаба нызқьҩык абџьар зкуа
апартизанцәа еидызкылоз Барановичтәи апартизанцәа реидҵа. Уи напхгара аиҭон агенерал Чернышев, политикатә хаҭыԥуаҩыс диман Армианинов, аԥшыхәреи аҭакԥшыхәреи рначальникс дҟарҵеит Зыхәба.
1943 шықәса, аԥхын раԥхьатәи амш. Аԥсабара макьаназы ааԥын фҩы ауп иаху, аха ацаҳә-цаҳәра иалагеит амра шәахәақәа, есышьыбжь агәылҳәҵәразы, алачашәа алымҳақәа реиԥш илхьыдышьшьлоит аџьаџьаха иахьымӡац абыӷь-ҿа. Аӡиақәа рыбла иаҳа ииаҵәахеит, аҵыҭәагьы уажәшьҭа шьалҭара рызнауеит апартизанцәа.
Абар уажәшьҭа мызкы иазынаԥшуа иҵуеит апартизанцәа раеродром аҟаҵара иаҿуижьҭеи. Уи ҟарҵоит Сивица ақыҭа жәохә километр инацәыхараны, Печешьче ҳәа иахьашьҭоу аҭыԥ аҿы.
Аҩныргылара иаҿу аҿыц нхаҩ қәыԥш иҩны дшахымгәаҟра дахгәаҟуеит Даҭикәа абри аеродром аҟаҵара. Уи мчыбжьык ала ҩынтә-хынтә абрахь даауеит, илшо иарбанзаалак акагьы рыгмыжькәагьы дрыцхраауеит.
Иахьагьы, Адам Свентаржецки дшааидҵҵәҟьаз иҽы ишьхәа наирбан, абна мҩахәасҭақәа рыла дынкылс-аакылсуа, аеродром ахьыҟарҵоз дааит. Ажәҩан агәы ахьазеизыҟраз иааины, ахҿақәа реиԥш ашәахәақәа лазышьҭуаз амра аҽаацәхьакны, есааира ихьаҵуаз абна аҵкарқәа рҽаалак, рыԥсы ршьон аеродром ҟазҵоз.
Улаԥш зхьымӡо инашьҭыз адәы макьаназ еиҟаратәымызт — аҵла шьапқәа ахьыҵырхыз ана-ара аҭыжаарҭақәа, иаха илеиз ақәа акәхап, аӡҟәаҿқәа рҭатәаны иҟан. Даҭикәа дышҽыжәыз, илахь инапы аԥыракны, акыраамҭа аеродром дықәԥшуан, нас, ажәҩани иареи еимариашоушь иҳәашашәа, ихы ҩышьҭихын дҩаҵаԥшит, ибла инхыҷҷалаз амра ашәахәақәа игәазхара идмырбеит дыззыԥшыз амҩа.
Ӡхыҽҽарак иашьҭыбжьушәа, уажәы-уажәы иааҭҟьоз ашьҭыбжьқәа даахьадырԥшит уи. Аеродром аладахьтәи аганахьтә иааҩуан урҭ. Уахь иҿылеихеит. Аҳаша аԥштәы змаз адгьыл цәыхәа ацәа ахҵәрааны ицон азы, имаҳмызқәа нагәыҵақшаны, иҽы агәы аҽанҵо даарылагылеит. Зцәа цәеиқәараӡа еиҟәышьшьа иҟаз аџь жәытәқәа ирымҵатәаны рыԥсы ршьон аеродром ҟазҵоз гәыԥҩык апартизанцәа. Данырба иҩаҵибарҟьеит. Макьана зегьы рхырҿқәа аччаԥшь еикәаԥхо иқәын.
— Германиа дуӡӡа ашәы ахьыкәкәо ианашәу аамҭазы ҳаччо ҳаҟахума, аха ара џьоукы рҿы еихалом азы ҳмыччар ауам, аҩыза акомандир, — иклоун ԥынҵа хашәшәала аӡаӡ еиԥш иҵәрыԥсаӡа даацәажәеит, зегь реиҳа изааигәаны игылаз аҷкәын.
— Иашоуп, афашизм ашәы шьҭнахит, — игәы иалсызшәа иҽааҟанаҵеит Зыхәбагьы. — Аҭоурых шаҟантә абжьгара ҟанаҵахьоузеи: Урыстәыла уақәларацы уанцо, заа ашәы ӡахны ихшьы, уаԥхьаҟа иуԥылоит ҳәа, аха иахьа уажәраанӡагьы џьоукы аҭоурых иаҳәо харҵом.
Зыхәба иҽы ааимырхын, аӷәра аџь иамҿиааны илеиуаз амахә инахадырԥеит. Иаргьы исолдаҭ ҟамчы еиҩырҿаны икны дааиасын, аҟәара иқәыԥсыз адыӷаҷиа еиԥш здац шкәакәақәа ҭыԥсаа, иҵҳәаны икажьыз ашә ҟьантаз ду абӷашшара даақәтәеит.
Апартизанцәа зегьы, абни аклоун ԥынҵа змаз аҷкәын ихәаԥшны иԥышәырччоит, рылаԥшқәа ааиҟәыганы Даҭикәагьы иааиҿаԥшуеит...
— Аччара шәзаҟәыҵи, сара акыр сышәԥырхагахазар, срашь еиқәхаԥса ара игылоуп, сԥыруеит, — иҳәеит Зыхәба, иҟамчы аԥҵаҵа имагә ахәҵәы атаԥс-атаԥсҳәа ианҟьо.
— Аҩыза акомандир! — даацәажәеит иааигәара итәаз апартизан бырг, иԥаҵа аҩаӡарақәа, инацәкьарақәа иаарыбжьарҳәуа, — абри аҷкәын убас еиқәыршәаны дбыжәуеит, ҳара ҳакәым, Карл Маркс дизыӡырҩуазар ииҳәо агәра ихаирҵоит.
— Нас иҳәалааит, гәабзиала, хабзиала уигьы баҩхатәроуп — далеигаларц иҽыназикит Зыхәбагьы.
— Мап, аҩыза акомандир, шәахьыржьаз анцәа иаҭеимҵааит, урҭ зырччоз сара сакәӡам аԥша ауп.
— Аԥша?
— Ааи аԥша, рыкәа-рмаӷра иҭаланы рҩыҵрақәа арчыхә-чыхәын, нас зкьаф кыду ақьақәақәа реиԥш изырқәыр-қәыруагьы уи ауп.
— Аа, адырҩегьх!
— Ииҳәо хаумҵан!
— Абыржә данааиуаз узҿыз!
— Умагәқәа ртәы, умагәқәа ртәы!..
Аҷкәын клоун-ԥынҵа рыбзқәа иларықшон зехьынџьарантә.
— Саргьы аҳәара ҟасҵоит, даҽа усзар апрказ усҭон аха... — ихы наиқәикит Даҭикәагьы.
— Башак ауп, џьашәышьҭ уи, ажәытәра иагахьеит,— длацәырӡасын, ицәагьы дынҭаҵәи-ааҭаҵәит аклоун-ԥынҵа. — Ари 1939
шықәса рзы ауп, дналагеит ԥыҭрак дназхәыцшәа, — схацәкәыкәынқәа сказак хылԥа илаҵырҳәҳәаны, сбырфын маҟа ачыхә ыргьало, смарзакан мыждагьы ырҟыж-ҟыжуа аҭыԥҳацәа рыҩнқәа саарывало сҟалахьан. Иахьахәлаанӡа алаф сҳәон, уаха шаанӡа сқәыԥсычҳауан. Сзыцәнымхашаз акы шсызцәырҵыз аниба саб, уца, уҽеилаҳәа иҳәан, зықьмааҭ аԥара сиҭеит. Саргьы инықәсыршәын Ростов сцеит. Иаасымхәаз ҳәа иҟоузеи. Ахала ҳалагозар: акыц зқәу аҩнеиԥш ақә аҟаԥшь ҭаршәны ахылԥарч замана, заԥхьа қәҵаз абырфын блуз ԥшаах, хметрак аура змаз абырфын маҟа, згалифеиқәа мҵәыжәҩара руаз аиқәа, аиҳаракгьы, магәқәак ҳәа аасхәеит, аха иааилаџьгәаны улымҳа изҭаумџьгәахуаз: акант шкәакәа рҿыкәыршаны, англыз ҳәажәла еиԥш рԥышәқәа хырффаӡа... Шьшьмак сынҭагылан, сан сшаалыхшааз еиԥш сҽааилыхны, субар сузымдыруа сҽеилаҳәаны сынҭыҵит. Уажәраанӡагьы сызҵаҽырбоз сымаҭәақәа, уажәы, иахьыску иԥхасшьоит. Смагәыжәқәа раԥхьа саазыдгылаз аҳәаҩ исҭеит, егьырҭ сымаҭәақәа саб ишәиҵалап сгәахәын, еилаҳәаны иаашьҭысхит...
Сцоит ақалақь салаланы: аханқәа сырхыҳәҳәоит, абылрарцәага машьынақәа реиԥш, ақалақь уаа зегьы рцәа иҭырӡыӡааны иҿыжуеит смагәқәа, снацәа иахасыргьежьуеит смаҟа аҵыхәа...
«Аах, зынзаҵәык ҳқыҭаҿынӡа снаӡандаз, — ҩышә-ҽы рымч змоу аматор еиԥш, сгәы сыхауеит аҩныҟа. — Аҷкәынцәа шьыцны рыбла ашьа аарын, аҭыԥҳацәа ргәы аҽареиџьрын», — абас сышхәыцуаз, адәыӷбақәа иахьрықәтәо астанциаҿы сааит. Ажәлар, ухцәхәыц рыхьӡом! Ишсыхәаԥшуа атаз-чазҳәа шаҟаҩы ааиханы икаҳада. Аблеҭ аамсхын, газеҭкгьы аахәаны, ахы алада ирханы сахәаԥшуа саатәеит.
— Амц уҳәоит, афоуҟара!
— Хыхь иқәтәоу имаҿоуп, уааи умшәозар ҳаисап!
Схагәҭаҿыҵәҟьа быжьқәак аагеит. Схы анҩышьҭысх, ҩыџьа ахацәа схагылоуп: руаӡәы иԥаҵа ҳәынаԥҵыхәақәа руакы иџьымшьаҿы иамоуп, егьи-иҷапанаҿы, иҩыза зынӡа аҿаасҭа, аҽан макьа уба иара дуба, ихәамц паны, ихы ихырчаа, имгәацәа палтыҟсаӡа.
— Уара, ус ауаҩ ицәа аԥҽра удыруеит, амӡанра, иуазҳәада фба имоуп ҳәа?!
— Саб аҭауад-лаша Александр Фиодор-иԥа иԥсы иамаҿоуп абри ахаҵа ф-шьацәкьарак шамоу изшьапык, уааи умшәозар ҳаисап, — имгәацәа иҩнапыкгьы ақәҵаны, ишьапқәа неимыҭхаа-ааимыҭха дгылоуп аҽан макьа.
— Уааи, уаб аҭауад-лаша уиԥазар!
— Уааи умшәозар!
Атах-чахҳәа рнапқәа леибадыркит. Ажәларгьы ааҳадибаҳәалеит. Сара исҳәара сыздырам, сҿы аныҩеихысх, лада-ҩада лабак нҭадыргылазшәа еихыкка искуп.
— Дшәыҳәоит, шәара шәхаҵкы ицаша, Никифор Одесски, — игәы инапы адкыланы сара сышҟа даахьаҳәит, зҭыԥ иақәымшәаз аҳәынҵәрақәа реиԥш, зԥаҵақәа еихьыр еивырӡа изҿаз, — абри ацәаҳа иҿаԥҽраҿы шәицхыраарц. Ари ус идыруеит, иеиӷьу аӡә дибар ицәа злаԥысҽрызеи ҳәа далагоит.
— Уицхраа!
— Иқәшәҵо шәҳәа, иқәшәҵо!
Иҳакәшаны игылаз авокзалуаагьы рыбжьқәа ааиларԥсеит.
— Саҵаханы сҟалозар, абарҭ зегьы аресторан ахь сшәыԥхьоит, абри апатын шәаԥхьа днаргыланы, — ихы аасықәикит амгәацәа ду. — Саб имҭаны исзынхаз ахьтәы џьаргьы Никифор итәуп.
— Сара саҵаханы сҟалар, иара убас, абарҭ зегьы иреиӷьу аресторан ахь шәласыԥхьоит, иара абри, ҳҩыза бзиа ахьӡ ихызҵарц иаҿугьы, сан ԥсаҭашкәакәа исзынлыжьыз ахьтәымацәаз исҭоит, — есааира сшьапахьы длаҟәуан аԥаҵа кьацә.
— Уаха, уаха!
— Сара Никифор сидгылаҩуп!
— Сара — Исаак!
Адырҩегьых аӷзаа ааилдыргеит итоԥуа еилаз авокзалуаа.
«Мшәан, ф-шьацәкьарак змоу шьап сыҵоума? — сназҵааит саргьы иҭԥышша иҟаз схы. — Исымбацт! Аиашоуми иаҳҳәаша исымбацт»... — уаҳагьы ахәыцха самраӡакәа, ашыҩҳәа смагә лсышьхиҳәеит ани.
Сыбла ҭырхаха, сшьапы сназыԥшын, сшьацәкьарақәа аттаҳәа иаасыԥхьаӡеит — хәба!..
— Ааит, уара аилымга, ухаҭа ушьацәкьарақәа шаҟа ыҟоу уздырхуам, аӡәы итәакәызма иудыруаз! — раԥхьатәи, исышьихыз смагә рхха егьи длеизыҵҟьеит.
— Уаагыл, апатын! — егьи инапы ани игәы инкыдиргылан дааникылт. — Ҳаҭыр зқәу аҩыза ҩшьапак имоуп, егьигьы гәаҳҭароуп, умццаклан, иццакыз ауаа ихирччоит.
— Егьи фшьацәкьарак амамкәа иҟалар, иқәҳҵаз иаҷыданы абриалагьы ухы сасуеит, — смагә ахәҵәы еиҩырҿаны икны даагылеит ани. — Ожәшьҭа иаанхаз уара уаханы ишьх, — инаидиҵеит егьи.
Сгәы еиҭанҭыԥсаахт — хьымӡӷ сумырган абааԥсы сшьапы!
Ашыҩ аргеит аҩбатәи сшьаҵагьы.
— Акы, ҩба, хԥа... хәба! — иԥхьаӡаны саалгоны...
— Ааит, уара, абасиавка! — Слымҳа иааҭасит ани ибжьы.
Схы анҩышьҭысх, егьи дыкәлааны дцоит, ани дишьҭоуп, рҩыџьагьы хацлакык хацлакык ркуп.
— Ихы уас, ихы уас!
— Шьапҿаршә! Шьапҿаршә!
— Думышьҭын, абааԥсы, думышьҭын!
Авокзалуаа аилатоԥра иаҿуп.
— Уи уажәыҵәҟьа дқәаџуа дыкны дааигоит! — аӡәгьы слымҳа ихы адкыланы дынҭацәажәеит.
— Уи ҳәара аҭахума, — наҭаскит саргьы, еихьыс-еиԥысуа, ауаа рыжәпара иалакәараҵауа еишьҭаз ании егьии сырзыԥшуа.
Аӡиа иалԥо-иалԥо ишнеиуа, инӡаашьшьыла ицо ахаҳә ҟьаҟьақуа реиԥш, ажәлар инарылаӡ ицеит смагәқуа зманы еишьҭаз. Арахь санаахьаҳә, уажәраанӡа амитә ҟазҵоз авокзалуаа рымҭашьҭа аӡәгьы дыҟаӡамызт... Абас сшьацәкьарақәа жәабеи сареи ҳааизныжьны, сшьаҵақәа Ростов ақалақь илалапҟа ицеит...
— Ахы, бзамыҟә змоу ашьапқуа реиҳа илахьынҵадоу арбану, — иҳәеит, уажәраанӡа, аҷкәын клоун-ԥынҵа арцәажәара далазгалаз апартизан бырг.
Зегьы неибарччеит.
— Блала ибаны, шьамхыла саанӡа, анцәа уимшьааит, — иҳәеит Даҭикәа излаилшоз ала еиҭаганы.
Аха уи аҳәоу аҵакы шырзеилымкааз убартә аӡәгьы ақуҿимҭит, амала, изҳәаз иаҳаҭыр азы рҽаадырлахҿыхит.
— Даҽакы, даҽакы!
— Нас ҳаргьы ҳгылоит.
Даҽак идырҳәарц рыбжьқәа еиҭааиларԥсахт.
— Абри, рыцҳарас иҟоу зегьы сара исыхьуа, шәара акагьы шәмыхьӡауа шәышԥаҟалеи, шәаргьы акы ҳашәҳәа, — дагьыҩагылеит аҷкәын.
— Ус анакәха, сара исыхьхьоу ажәабжьк шәасҳәоит, — иҳәан Даҭикәа, иҭыԥ ирманшәаларц иҭахушәа дааҳәыцы-мыцын, дагьаарылаԥшит.
Абнаҟны, аҵыс мҩас акәым, амҵ мҩас ашьҭыбжь улымҳа иавымшәартә иаразнак иааҭынчрахеит.
— Иҟалап усҟан ԥшьба схыҵуазҭгьы, ма хуба, амала, сеиҳаз џьышәымшьааит, — еикәарҳәы-еикәарҳәы, еиқәаҵәа самсалха иҿаз ажакьа рыҽналарԥсеит аԥышәырчча ашәахәақәагьы. — Ҽнак зны, ԥсразма, ма ичаразма сгәалашәом, аҭаацәа ҳҟны, сара саҵкыс иҩеиҳабыз зегьы ҭибажааны џьара ицон. «Нан Даҭикәа, — лҳәеит сан, лкасы еиқәаҵәа лхы иаақәыршәны ашҭа данынҭыҵуаз, — уҟәышыз, акәҷарақәа урхылаԥшла, ишубо ари зыблақәа ааҭшәшәаша сынтәа сҿы ӡәӡәаны сартәарц агәы иҭоуп — акакала иаҿаҟәшәо иаауеит».
— Арахь бгәы ҭынчыз, сан уи иаго акәым, иафахьоугьы ахәлысхып, — сҳәеит сара сҽырҟасаӡаны;
— Сара сҳабла Гарԥ ҳәа иашьҭоуп: Кавказтәи ашьха ҳаракқәа ахы нарыдҵа икыдиааланы, амшын инӡааԥшыло ишьҭоуп. Адунеи аҟны иҟоу аҳаблақәа зегьы реиҳа сара сҳабла аиаҵәақәа ирзааигәоуп, амра ҭашәарц ианцо ашәахәақәа уаҟоуп иахьаҵәахуа, уаҟа ауаҩы шәиҩынҩажәи жәабантә, ҩышәынтә ашықус ҿыц даԥылоит...
— Изалшарым?!
— Исызхаҵом, аҩыза акомандир!
Иаарыхәлҟьҟьеит џьоукы.
— Акомандир иажәа зегьы рзы изакәануп, уи алацәажәара ҟалаӡом, — иааҭирҟьеит аҷкәын клоун-ԥынҵа.
Зегьы неибарччеит.
— Аиаша, аиаша, ихашәымҵозар, аибашьра ашьҭахь зегьы шәаасыԥхьоит, шәыблала ижәбап сҳабла Гарԥ закәу: мызкы уаҟатәи аҳауа зфаз, аӡыхьқәа ирҿыхәаз, арҩашқәа рышьҭыбжь ирҵысуа иарцәаз, акаԥкаԥқәа рышьҭыбжь иаанарԥшыз — иԥсынҵры жәашықәса ацнаҵоит.
— Анцәа уаҳзеиӷьх!
— Ах, мызкы иадамзаргьы!
— Уи акәмызт сызлацәажәарц исҭахыз, аҽ-хыцәгьа еиԥш сымҩахнагеит акәымзар, — сан ақуҷарақәа снапы ишанылҵаз: сан, урҭ шьыжьымҭан акрышырҿалҵахьазгьы, иубозар иубаҵәҟьароуп ҟасҵан, ашҭа агәҭаҿыҵәҟьа иааизганы, ашырӡ рхәыԥшқа иаларҳәҳәуа адырҩегьых акрырҿасҵеит. Уи акәхеит: амарда икыдиааланы, рыбла ҩежьқәа млашьуа рҿаархеит акәтрыхьшьқәа. Урҭ раҟара игызмалу ԥсаатә ыҟамзар ҟалап: ус баша имҩасны ицошәа рҽыҟаҵаны, рызблак цәыҵырԥшны иԥшуа ишааиуа, сыкәҷарақуеи сареи иҳамариашаны аанда инаавалалалк, ахы рыкәшәазшәа иаабалыбаҭаны, нас хыла атах ҳәа иқшон. Аҟәарҭқәа ҟыжуан, сара схәаауан, ҳазегь ҳхәы-ҳжьы еиларгыланы акәтрыхьшь ҳагәыдлон. «Шәҽышәҵәах!» ҳәа акоманда заҳҭоз акәҷарақәа еимбӷьыжәаа аанда рҽаварԥсон.
Абас акәтрыхьшьқәа иааҟәымҵӡакәа ишжәылоз, аҟәарҭқәагьы саргьы фырхаҵала урҭ шхьаҳцоз, шьыбжьы агәҳәхәҵәара ҟалеит. Ах, рҩаш хьшәашәак зҽынҭшьны зыҽзырхьлак ибаргәузеи хәа схәыцуа, аԥхӡы сҿыҵәҵәа акәҷарақәа сышрыдгылаз:
— Даҭикәа, оо Даҭикәа! ҳәа агәашәахьтә ҿыҭбжьқәак саҳаит.
Санынаԥш, аандагьы гәашәгьы зегьы еибарга, ааԥынтәи ажәҵарақәа реиԥш иахаӷӷаа иахагылоуп ҳгәылацәа хәыҷқәа.
— Ӡҭалара уаала, ӡҭалара! — адырҩегьых рыбжьқәа аасықәдыргахт.
— Мап! Шәара амш жәгоит, — сҳәеит саргьы, сыблақәа рыхәамырԥшӡакәа.
— Иҟоу аҭакар умбаӡои, ашҭа уҽықәушьуама? — иаҟәыҵуамызт урҭ.
— Акәҷарақәа сыхьчоит, цашьа сымаӡам, — ожәшьҭа сыбжьы арыцҳацәа ахьыкәкәа ицон.
— Акәҷарақәа, акәҷарақәа! — агәашә дналбаан, дмақаруа сара сышҟа иҿааихеит, реиҳа ихбыџыз аӡәы, егьырҭгьы ицрыԥсса иааишьҭалеит. — Акәҷарқәа хылхзар лара илбааит, лхаҵкы. Изакәызеи, ахаҵа еибга дуӡӡак кәтыхьчас дҟаҵаны, — даасыдгылан, схы аҷашәрагьы аҟьаԥс аақәиргеит уи.
Схы дахьасыз акәу, уан уцәа ԥылҽит ҳәа, ахьсеиҳәаз акәу сыздырам, аха аҭәақьаҳәа ишынеимасҭәарыз сааҟалеит.
— Уаала, арахь уаала.
— Кәҷышьымкәа уажәы.
— Ахьшь иацәынурхаргьы, асасцәа иуцәырфоит.
Сазыҟарҵон сҩызцәа.
— Уцаны ашашәа аага! — инасыдиҵеит ҳ-атаман.
Анцәа дысзылбааԥшызаргьы иудыруеи сгәахәын, сԥырны сцан хыџьгәыгәынк ашашәа сыманы сааит.
— Ожәшьҭа акәҷарақәа шәрышьҭаланы, имырҟьалакәа икны исзаажәга, — иҳәахт уи.
Аҟәарҭқәа ҳабла шҭырхуаз ҳаақәгьежьаан, акәҷарақәа рыҟәшәара ҳалагеит. Акакала иааганы ҳ-атаман, иаҳҭон, иара маҷк-маҷк нарыбжьаҵаны, ршьапқәа еидҿаҳәаланы ирыԥхуа дҳашьҭан. Абас еидиҳәалеит ҩынҩажәи жәохә кәҷышь.
— Ожәшьҭа акәтрыхьшь рыцҳа акәым, ашьха уарбажә иазгом укәҷарақәа, — иҳәеит аҵыхәтәан уи.
Саргьы, сааҵәа наганы агәараҳәа аӡлагара ашә илыласыжьызшәа, иҵауалаӡаны саақәыԥсычҳаит.
— Ожәшьҭа марш! — инацәа наирххеит ҳ-атаман.
Адунеи ҳара иаҳтәын — аб ԥааимбарахҵас ҳаԥхьа дгыланы дцон ҳ-атаман, ҳара аӡарақәа реиԥш атрым-трымҳәа хаилаԥо ҳишьҭан... Ҳара ҳашьха ӡырҩашқәа зымбац диихьеит ҳәа дысыԥхьаӡаӡом; ашьашьалқәа кнаҳаушәа ауп ахра иалҟьаны иахьлеиуа ишубо. Уҽылҭушьыр — абҷы ухьызшәа, уцәа ужьы зегьы ҟаԥшьшьӡа иҩалнахуеит, уласкәантраӡа, сҩышьҭыԥрааны, схышьшьыла сԥыруа Уаҭҳара ақыҭа снахаландаз уҳәо уааҟалоит...
— Ацаҟьа ҿыцәаақәа ирыбжьаианы, абла ҭиаҵәаақәа нкыдырхала-аакыдырхало иаҳзыԥшыз аӡмыжь ҳаеҽналаҳаԥсеит ҳашнеиҵәҟьаз. Ҳҽаҳкәабон: ҳара ахамсақәа реиԥш ҳаилысуан, ҳ-атаман — амалагәыр еиԥш дҳәылмышьуа дҳалан, зны-зынлагьы ҳхқәа днарыгәҭасны ҳанӡааршьшьылагьы ҳаигалон. Ус, ажәҩан иаҵәа саҵаԥшуа, «зқәырха» сыӡсо сышнеиуаз, лаламбатәык сылаԥш иааҵашәеит:
— Уаа шәанаџьалбеит! — ишсылшоз сыҳәҳәеит, аха сыбжьы иахьынӡасҭахыз исызҭымгеит — уаныҳәҳәогьы узқәыӷәӷәаша адгьыл уҭахызаап — аӡы сынӡаашьшьыла сцеит.
Саныҩхәыҵыҵ, уи алаламбатә маҷк инаскьахьан — еидара дук ишаҵаз удырратә амҵәыжәҩақәа аԥыр-ԥырҳәа имҩаннаҵон, аџьынџьыхәа еиԥшгьы акы еихьынҳәҳәа, икәлаауа иашьҭан.
— Укәҷарақәа ԥшыхьрсуеит, ахәылԥаз уан данаауанӡа даргьы хынҳәуазар акәхап, — илахь инапы аԥыракны ажәҩан даҵаԥшуа дцәажәон, урҭ абас ирманшәаланы ахьшь иазҭаз ҳ-атаман.
Сара сышьхынԥсыланы, сылабжышқәа сҿыҳәҳәы срызыԥшуан, ажәҩан иаларӡсо ахьшь иаманы инеиуаз сыкәҷарақәа. Усҟан урҭ сангьы илбозар акәхарын — убриаҟара иҳаракын...
— Аки ноли, Федиа! — аџықә-џықәҳәа дахьыччоз, дшынеибаку дҵысуа, аклоун-ԥынҵа ихы наиқәикыхт апартизан бырг.
— Ари зынӡак имыхьтәуп!
— Мап, ҟалашьа амаӡам ҳәа агәы умазар!
— Уԥҳәыс лгәы апрокурор инирхар уабашшуеи!
Иоушьҭӡаны иччо, алафқәа ақәрԥсон, ркомандир ирзеиҭеиҳәаз ажәабжь.
— Уҭи сыҭи еишьҭоуп! — дрыцыччон Даҭикәагьы.
Амра акыр илхьылаахьан. Рышәшьырақәа ныжьны ицәаз цәыха-жьыхо, ажәабжьқәа зҳәозгьы рхырҿқәа хааӡа адырҩегьых аеродром иаақәибаҳәеит. Џьоукы аҵлақәа адгьыл иқәкны ихырсон, иҵырхуан, даҽа џьоукых аҭыжаа-мыжаарақәа еимарԥсон, адгьыл еиҟарартәуан.
«Даҽа хымш рышьҭахь аҳаирпланқәа ҳадаҳкыларатәа ҳҟалоит», — игәы иааӡбеит Зыхәба, дҽыжәланы данаақәгыла, зны иара лаԥшыла иааимидеит, нас ихы ҩышьҭхны, адырҩегьых ажәҩан дҩаҵаԥшит...
Иацы, Барановичтәи апартизанцәа реидҵа аштаб аҟны аилацәажәара ду ыҟан. Уи иалахәын апартиа маӡалатәи араикомқәа рмаӡаныҟәгаҩцәа, апартизантә бригадақәа ркомандирцәеи ркомиссарцәеи, аԥшыхәра анапхгаҩцәа уҳәа ирацәаҩны.
Азҵаарақәа рацәаны иқәыргылан. Иҟан урҭ рыгәҭаны, аполиакцәа рызҵаара еиԥш иҩарылҳәҳәоз азҵаара дуқәа, иаҳа имаҷыз, аха хымԥада иаарласны зҭыԥ иқәҵатәыз, ҿыц еиҿкаатәыз...
Аилатәара ашьҭахьгьы Армианинови Зыхәбеи аанкыланы акраамҭа драцәажәон Чернышев:
— Белоруссиатәи Акомпартиа Ацентр Комитет, — иҳәеит уи, адҵа ҟанаҵеит, апартиа маӡалатәи обкомқәеи араикомқәеи рышҟа, Польшатәи абуржуазиатә националистцәа ирҿоу асабрада рыҿжәаразы. Ажәлар идырбатәуп, идеилыркаатәуп, урҭ амалуаа рԥацәа маџьанақәа ишыржьо, ирҳәо шбашоу, аӷа ишимадоу. Иара убасгьы иалыршатәуп, еиддыргәагәалаз «адружинақәа» реилахәара, урҭ еидыркыло ауаа рабџьар рыманы апартизанцәа ҳашҟа иаартә иҟаҵатәуп.
Егьырҭ алегионерцәа, гитлераа ирыдгыланы ҳара иаҳҿагыланы еибашьуаз зеиӷьашьара рзутәӡам, аӷа ҳшизныҟәо еиԥш даргьы ҳрызныҟәароуп...
— Уара уаҵәуха амҩа уқәлоит, — Зыхәба ихы наиқәикит Чернышев, иблақәагьы иахьнеиуаз иаакыдхало иааԥсаны, — уԥшыхәцәа еизганы урацәажәа, адҵақәа рыҭ, иахьа уажәраанаӡагьы ирдыруа еилкаа. Имҩԥугарц угәы изызҭоу уусқәа рыплан ҟаҵаны, уаҵәы асааҭ жәаҩа рҿынӡа иаҳзааг, ҳахҩыкгьы ҳаицахәаԥшып...
Уажәы Даҭикәа, Чернышеви иареи иацтәи реицәажәара дазхәыцуа, џьара маҵәак иҿасыр ҳәа дшәаны иаԥхьаҟа иҽнархәашәа, иҩызцәа раԥхьа дгыланы, дҽыжәкьакьала днеиуеит. Ицуп Кузма Лихардов, Леонид Хариташвили, Васили Иаковлев. Амза ахаҿы цқьаӡа, ишәны иҩажьҟаҟараӡа абна иаавҵын, ажәҩан еишьыл иалыхәхәо аҿыҩанахеит, Алыхәҭа еиԥш икылхха иҟаз абна ақә иалҷҷаны аҳәиҵәҳәа рыҽкарԥсоит, икәыр-кәыруа еишьҭаланы еибархәмаруеит амза ашәахәақәа. Апартизан жьаҳәақәа ирыҵыҵыз аџыр ҽеимаақәа ирыҵаххуеит ахаҳә шкәакәа ссақәа. Уи ашьҭыбжьи абна ашыкьыбжьи ирылахәхәа, игәырҭынчгаха иуаҳаеит амаҵа рыҷыжь-ҷыжьбыжьы.
Абна есааира аҽарыжәпоит, абжьынҵи апти рыфҩы уахәаҽуеит, амҩахәасҭақәа ҭшәахоит. Ус раԥхьаҟа инаскьаганы, ақьаԥҭажә ианхалаз ала еиԥш, игәкы-ҵәыкуа иууеит қәыџьмак. Рывараҿы наҟ-ааҟ, раԥхьа шьаҿакгьы набжьамкәа, рышьҭахьала ирзааигәаӡаны иааиларԥсеит аҩызцәагьы.
Уажәраанӡагьы, ишырҭахӡамыз маҳмызла инарцоз аҽқәа уажәы ашақә иасны, акы ганха иԥеит, даҽакы адырдха еиԥш иахьгылаз авыр-вырҳәа ихаҵәиит, Даҭикәа иҽеиқәа хьышьаш икьакьаӡа ашьҭахьтә шьапқәа ирықәгыланы, нас ишамчыз ԥхьаҟа ицеит. Ажәҩанахьтә илеизшәа аԥшьшьапыкгьы аҵхаа амҩа ианныланыԥалаҵәҟьоз аамҭазы, адыхҳәа иаакылԥаны иааҿагылеит ақәыџьма. Даҭикәа уи ақәыџьма абла ҷыци итапанча ақәԥшыгеи неидибалт аҟароуп, аҽыҩ-ҽыҩҳәа амца нарыбжьаҷҷеит, абнагьы шәаны ацәа иҭаӡыӡт. Азныказы шьҭыбжьыс иҟаз зегьы еицааиқәтәан, икаууа иааҭынчрахеит. Абри аҭынчра иаланы ҩынтә заҵәык игеит ақәыџьма аӷзыбжьы, алашьцара иагәылҷҷаауаз аԥырӷы блақәагьы нҿыцәааит.
Уи акәхеит, изықәшаз аиаҵәақәа реиԥш, абна иналаӡ ицеит егьырҭ ақәыџьмақәагьы. Ашоура цәыҵаҟәк иаргәамҵуаз амаҵақәа рыбжьы азныказ иааиқәтәан, аха уи ҳара ҳус алам рҳәошәа адырҩегьых еиҭаналагеит. Абназы, атапанча ашьҭыбжь шышкамсқәак реиқәҿыҭыбжьы иаҩызан, уи абыжь гәаҩа ду шгацыз игон.
Аԥшыхәцәа зегьы ргәы шьҭнахит ркомандир еибагашьа, аха ус иахәҭаны иҟалазшәаҵәҟьа аӡәгьы даламцәажәеит...
Амшын Еиқәа иаҩызоуп Белоруссиатәи абнақәа – уахьнылагыло иаӷоуп, илаҟәуп, ачықьқәеи аҵлақәеи еилаԥсаны, дара урҭгьы, афырҭын иацәынхазшәа ихыфаа-ҿыфааӡа иҟоуп. Аха наҟ унаскьацыԥхьаӡа иаҳа-иаҳа иҵаулахоит, ихьшәашәахоит, уахәаҽуеит, урԥҳақәа рызхара аҳауа рмоуа, игәышгәаҭеиуа ишыҟоу рҽынеиҵыхны аусура иалагоит — абна еиҭалаҟәуеит, еиҭаӷахоит... Урҭ абнақәа ирышьцылоу, рзакәанқәа здыруа ауаҩы компас иҭахӡам, ибла хҩазаргьы, иԥсыԥ алага-ҩагашьала
идыруеит иахьалаго, иахьынҵәо. Аха иззымдыруа, насгьы иатәазымбарц зҽазызкуа рзы уи ҵа змам мшынуп: аҵлақәа, аӡиақәа, аӡбаарақәа, амҩахәасҭақәа уҳәа зегьы еиԥшуп — уржьоит, ашьац зхышьшьыла, азныказ иуԥхьаны уздызхало, нас зҿы уааҭаршәны улбааздо аӡмахқәа ирҩызоуп. Аибашьра раԥхьатәи амшқәа рзы абраҟа абна ззымдыруа иҟьалаз аӡәырҩгьы, аибашьра еилгаанаӡа аимдара ишаҿыц иаҿын рҳәоит...
Иара дзааӡаз ашьхақәеи амшын аԥшаҳәеи реиԥшҵәҟьа иҵеит Белоруссиатәи абнақәа рзакәангьы Даҭикәа Зыхәба. Уи уажәшьҭа компас иҭахӡам: инапсыргәыҵа иалдоу адашьҭақәа реиԥш дрышьцылоуп амҩахәасҭақәа, ихатәы бызшәа еиԥш иҵеит абна абызшәа... Иара абнагьы ишьцылеит, бзиа дабеит, хышықәса раахыс иаҭоу ашьхақәа рԥа: уахь умцан, абри амҩахәасҭа уаныҵны егьи уаныл, амш цәгьахоит, адыд ааигәаны иқшараны иҟоуп, илымҳа иҭахәыҭ-хәыҭуа иалагоит дышнылалалак.
Раԥхьатәи амзақәа рзы, аҭыԥантәи аҷкәынцәа иаԥхьаҟа ишьҭуазҭгьы, уажә мап, иара раԥхьа дгылазароуп, раԥхьатәи ақәыџьмагьы иара ихымҭа иагароуп...
Аԥшыхәцәа рыԥсыԥ алагаҩагара мариахо иалагеит, иаҵәақәакгьы зны-зынла ицәыҵԥшны инаралацәҟәлоит, амза ҩеижь ду есааира иҩаскьоит, амҩахәасҭақәа иаҳа-иаҳа ихнатуеит, аҵх лаша иалхәхәа, зыбла ҭиаҵәаақәа еиқәымԥсаӡакәа ицәоу аӡиақәа, ахьӡы рыхҭәалоушәа икәалыкәаџьоит.
Злымҳа ҵырӡоу иникылартә, аарла иааҩуа иалагеит алашбыжьқәа, нас аҵх иажьаз арбаӷьқәагьы рҿыҭбжьы... Иаацәырҵит улаԥш зхьымӡо инашьҭыз адәеиужь. Уи, арахәи амза ашәахәақәеи рыфҩы ахышәшәа ишьҭоуп. Аҭыԥҳа лыҵкы иаҵәа иақәыршәу арахәыц шкәакәа еиԥш, инҭыхәа-ааҭыхәо адәы иқәланы ицоит амҩахәасҭа.
«Омашәа иубаша, — дхәыцуеит Даҭикәа, — адгьыл ҟәаԥа-ҿаԥазар, еиԥшымзар, еилкаауп — ауаҩы имҩахәасҭа шьҭеиҵоит иаҳа иманшәаланы иахьизылхуа, аха араҟа асаркьа еиԥш зегьы еиҟароуп, еиԥшуп, нас ауаҩы амҩахәасҭа аналидоз абас икәараҵо изалидази?!. Ауаҩы имҩахәасҭа акәараҵара, изылдоу адгьыл амацара анапы ианымзар»1..»
— Аҩыза акомандир! — илымҳа иааҭасит дзышьцылахьоу, акыр шықәсқәа раахыс ивараҿы иго Лихардов ибжьы.
Даҭикәа иҽы аӷәра ааҿеикит.
— Ҩыџьаҟа аԥхьа ҳцар ицәгьамызт?
— Иаҭахым, ара ԥшьҩык ҳауп иеицу, иҳахьуа еицҳахьп, — наҭеикит Даҭикәа, иаԥхьаҟа дыԥшуа.
Амҩахәсҭа ианыжьлаз асаба иардагәон аҽышьҭыбжьқәа. Амза мҩахәасҭақәа зылгоу амшын ихыхәхәала инеиуа ашхәа еиқәаҵәа еиԥшын, ҩыџьа-ҩыџьала еивагыланы, акаршәра иқәланы инеиуаз аԥшыхәцәа. Дубки ақыҭа есааира иааскьон...
Аиаш даҩызоуп пан Сикорски: иҟалап ихы идыруа дҟалеижьҭеи инеиқәкны сааҭк ҭыԥк аҿы дымтәацзар. Иара ашкол аҿгьы, алаба ихы иқәкны ишыркугьы, дрыцәгылон. Игәаларшәаны иҳәалоит, раԥхьа ашкол аҟны даннеи, ирҵаҩы илеиҳәаз: «пани арҵаҩы, бсааҭ бнахәыԥшны аҵәҵәа аҟалара шаҟа агу шҳабҳәара» ҳәа.
Иара уажәгьы, ҩынҩажәижәаба шықәса дшырҭагылоугьы, ҽнак шәынтә ашҭа дахьӡоит, ауҭраҿы иара дыҟоуп, абна иара дылоуп, ақыҭа алаӡара уааиԥырҵны, аҩаӡара уанҩеилакь, мчыбжьык аахыс уа дузыԥшызшәа даауԥылоит. Убри азоуп, иахьа ақыҭа шаҟа ҵыс ахыԥрааны ицази ҳәа уиазҵаар, даҿамхаӡакәа изуеиҳәо.
Аа, уахагьы, дыззыԥшыз исасцәа џьоукы — ақыҭа налҵ аӡы аԥшаҳәаҽы дырԥылеит, егьырҭ — агәашәаҿы.
Зыхәба иҽы аӷәра наҿеикын, иҟәныз иавтомат ашҟагьы инапы аҿынаирхеит. Егьырҭгьы аангылеит! Адәы аҵыхәаны нахьхьи еидыҽырбало еидгылоу аҵааҵлашьап-хышқәа ирыдырбалоит гага еиқәаҵәак. Изакәызеи шырҳәоз, уи агага, иқәацә-қәацәуа дара рышҟа аҿаанахеит. Аԥшыхәцәа хианы игылоуп, агага есааира ирзааигәахоит...
— Пан Зыхәба? — аҭынчра ааилеигеит иааиуаз хәбаҟа шьаҿа данырзааигәаха.
— Аа, пан Сикорски?! — иавтомат лоуишьҭын даақәыԥсычҳаит Даҭикәагьы.
— Шәсышьҭал, макьаназ кашырроуп, аха... — иаԥхьаҟа инапы иҟьан, даақәҵәиааны иҿынеихеит пан Сикорски.
Аспычка хыблаах гәаӷьны иузкамыршәуа ицқьаз ашҭагьы мза шәахәала иҭәын. Аҽқәа иаразнак аборахь инаԥхьаркын, аԥшәма ишьҭалан, еиқәылашьца иҟаз уадак илыҩналеит. Зыбз ҩҭызхәааз алампа иаарлашеит уи ауада. Ԥсы зхоу аӡәгьы дыҩнамызт. Аха Даҭикәа идырт дара ааиаанӡа абраҟа џьоук шыҟаз: амахорка былфҩы ҩнышәшәа ицон, аҟәардәқәагьы еицәхытраа ана-ара азхаз иқәгылан.
— Шәызгылоузеи, шәтәа, пан Зыхәба, пан Лихардов, — рахәыц ҟаԥшьыла заԥхьа қәҵаз иблуз еиқәаҵәа ҭбаа ду амаӷрақәа бӷьаауа, аттаҳәа аҟәардәқәа аарыҵаиргылан, егьырҭ аҩыџьа рҿы данааи, дрыхәаԥшуа даагылеит Сикорски.
— Пан Хариташвили, пан Иаковлев! — Даҭикәа инапы наирххан, аԥшәма иирдырит аԥшыхәцәа.
— Акы еиԥшымкәа сеигәырӷьоит, акы еиԥшымкәа сеигәырӷьоит! — изшьапык ишьҭахьҟа инаиҵхашәа длаҟәы-лаҟәуа дреихырхәан, урҭгьы аҟәардәқәа аарыҵаиргылт аԥшәма.
Раԥхьа ианеиқәшәоз дызлааиз абжьаратәи ашә аатын, дааҩнашылеит Адам Свентаржецки.
Уи иԥышәырчча хаа ауада иаҳагьы иаарлашеит.
— Хәлбзиақәа, аҩызцәа! — днареихырхәан аԥсшәа иҳәеит.
Свентаржецки иахьигхаз акәхап — ԥаса аиҳа даухазшәа ибеит Зыхәба. Аха ианааидгыла, ибла дшажьаз идырт. Уи раԥхьа даниба џьарак-ҩыџьарак шлацқәак илаԥсазҭгьы, уажәы, илымҳа ашьаҭақәа наҟ-ааҟгьы хәыц еиқәаҵәа цырақәак ракәын иалаԥсаз.
Свентаржецки ишьҭархх иааҩнашылеит Софонови Чупецкии.
Аԥшыхәцәа зегьы еиқәшәан.
Аԥсуа ҭаца леиԥш, ашә ԥшьшьала иаартны, шьҭахьла дындәылҵит изҭаз аԥшәма. Амза, иԥсылацәаханы аҽазышьҭымхуашәа, ажәҩан акалҭ аҽадкыл-ҽадкыло инеиуан.
Сикорски раԥхьа, ихы аԥшнымҵаӡакәа ашаца-шацаҳәа агәашә аҿынӡа дцеит, днаԥшы-ааԥшуа ԥыҭрак дгылан, аӡәгьы ихабар анимба, аанда иҽавакуа ашҭа дакәшеит, нас аҭаацәа ахьышьҭаз аҩнылаҟәаҿы днеины дынкыдӡыҩрылеит. Зегьынџьара ҭынчран. Иара аԥшаҵәҟьагьы адгьыл еиԥш каҭ-каҭла еиқәны акәын ишааиуаз: зны ихьшәашәаӡа угәы ҟаҵо укәа-умаӷра инҭалон, даҽа зныхгьы аҭыԥҳа ԥшқа лыԥсыԥ еиԥш иҟәандаӡа ухәда иныҵашәшәон. Ҿааихак ҟарҵомызт амаҵақәа, абна агәҭахьы наскьантә иааҩуан акьиут абжьызаҵә.
Аԥшәма ила Сильва ҩагылан, ачырҳә-ҵыхәа ырша азқәа иқәыргыланы, иқәас-қәасуа, ара узгылои аҳәашашәа аҩны аган дахьадгылаз ишьапқәа аҽаарыднажьлеит.
—...Аполиакцәа патриотцәа иашақәа, рхы-рыԥсы акагьы иамеигӡакәа, ҳзеиԥш ӷа иҿагыланы иқәԥоит, — игон Зыхәба ибжьы, — ҳазгаз ҳаитәуп ҳәа рҿи-рнапи еиқәыԥсаны итәам урҭ: еиҿыркаауеит маӡалатәи аорганизациақәа, апартизантә отриадқәа. Аха абуржуазиатә националистцәа инықәыргыланы
ирҭиуеит рыжәлар ринтересқәа. Насгьы урҭ еичдырчоит аполиак жәлари асовет жәлари. Урҭ рхылԥақәа аеҵәа ҟаԥшь надыркын, исовет партизанцәоушәа рҽыҟаҵаны, идырҳәуеит, ихдырҵәоит, иршьуеит абыргцәа, аҳәса, ахәыҷқәа...
Сикорски ицәа адыр-дырҳәа иҩеихыԥан, иблақәагьы аахәашьит: игәалашәеит уажәы ааигәа амҩаҿ иԥылаз арԥарцәа маҵәаҟьақәа. Урҭгьы рхылԥақәа аиаҵәа ҟаԥшь аман, ҳпартизанцәоуп ҳәа рарҳәон иаарықәшәалак. Иара Сикорскигьы, Зыхәба дыжәдыруоу ҳәа дразҵаарц аԥсык ауп иааигхаз. Аха, зыблақәа еицаԥаны иҿаз арԥарцәа еихиаақәа руаӡәы, иавтомат, амгәацәа ԥсыраҵәҟьа иладыргыланы, ргәыла ԥҳәыс Сониа лыжәзаҵә шьны ианылкаижь нахыс, урҭ хир шрыҵамыз идырын, иҽааникылеит.
—...Ҳара, иахьынӡазалшо еилыкка иаарԥшны идҳарбароуп, идеилҳаркаароуп, абарҭ аҩжәларк реиешьара аԥашәқәа наҟ инарҵаулаӡаны ишҳау, — иажәа неигӡон Даҭикәа. — Аполиак жәлар ираҳҳәароуп, абуржуазиатә националистцәа ишыржьо, Польша ахьыԥшымреи ахақәиҭреи азҭараны иҟоу Тадеиуш Кастиушко ихьӡ зху аполиакцәа рдивизиа еиднакыло ауаа реиԥш иҟоу шракәу...
«Еҳ сыҷкәынра, уабаҟоу уаба?!» — игәы амца ҭагьежьуа аҭӡамц даадҵын, иҿынеихеит Сикорски.
Зашьҭахьтә шьапала зган ачкәыжә-чкәыжәҳәа иахо иаԥхьа итәаз Сильвагьы хыс-хысуа инаишьҭалеит. Уи азныказ даҵаҟьаны иргьежьрацы иҽыназикын, аха: «Блак иамбо, блакы иабоит, иҟазааит» — игәахәын, иҽааникылт.
Аполиак бырг Сикорски иҩнаҿы аизара шцацыз ицон. Дықәгылеит Свентаржецки:
— Даҽа аамҭакы еиԥшым иахьатәи ҳҭагылазаашьа, — иҳәеит уи, — анемеццәа зынӡагьы ҳагәрагара рцәыӡит, арахь ицәырҵит зыжәлар рзы цәгьарамзар бзиак зымхәыцуа абуржуазиатә националистцәа, алегионерцәа, «адружинникцәа». Ажәакала, Крылов «ифырхацәа» — аԥҟеи, аԥаҵакьиеи, адыӷаҷиеи реиԥш зегьы ахьаақәшәаз иахоит. «Адружинникцәа» ҳпартизанцәоуп ахьӡҵаны ауаа ндырҵәоит, уиала, ажәлар цәымӷс ирырҭоит апартизанцәа иашақәа; егьырҭ абуржуазиатә националистцәа, ажәлар дырҟьаларазы рхы иадмырхәац метод ыҟаӡам, аха уажәы даҽа кәатак аурышьҭыхт: «аибашьра ҟалаанӡатәи ашықәсқәа рзы аполиакцәа Асовет мчра иазыруз ацәгьарақәа зегьы, уажәы, урҭ, иаарҳәны шәара шәхы ианырҟьараны иҟоуп»
ҳәа, рарҳәоит. Ари ауаҩы дкәанызануа дықәнархоит, иҟаиҵаша инарҟаҵом. Ҳара иахьа ҳабџьар аиҳа ҳабз аус аҳаруроуп, аполиак жәлар ирыцрыхауа рацәахеит, ҳариааироуп, арӷьарахь иҳархынҳәыроуп.
Свентаржецки ашьҭахь дааҭгыла-ааҭгыланы ирзеиҭеиҳәеит иҟаҵатәуп ҳәа, игәы иззаанагоз зегьы.
Ҭынч-ҭынч, иажәақәа акасыш икылхны дцәажәеит Игнат Чупецкигьы. Уи иаҳа хшыҩзышьҭра аиҭеит аҵыхәтәантәи амшқәа рзы, иара аус ахьиуа Ӡержинсктәи аихамҩа аузел аҿы, ҩажәа нызқьҩык ирзынаԥшуа аӷа ир, аешелонқәа ирықәхны ишдыртәахьоу атәы.
— Ари машәыршәа иҟалаз акы акәым, — иҳәеит Игнат Иван-иԥа. — Сара излеилыскааз ала, апартизанцәа рақәԥара иазкны иаагоуп урҭ...
Чупецки иҟаиҵаз адырраҭара ҿыцмызт Зыхәба изы — уи егьырҭ иԥшыхәцәа рҟынтәгьы иаҳауан, аха уеизгьы дҩеилшьаа дагеит.
Мишка Софонов уаха акы деиҵарӷәӷәа дшамаз ҩашьомызт. Зыхәбеи иареи рылаԥшқәа анааиқәшәалак, ашырҳәа ихы лаирҟәуан, ма аганахь дыԥшуа далагон.
«Иқәшәази ианаџьалбеит? — уажәы-уажәы ихы дназҵаауан Даҭикәагьы.
Акьиутқәа рыбжьы ааигәаӡаны иго иалагеит: аҟәараҟәанҽа еиԥш, акы абжьы еиҵыхәхәа аарла иаалгеит шуҳәо, егьи иахаԥшьны аҿынанахо иаҿын. Сильвагьы аган ахара иаҟәыҵын, иаапкызшәа, абыз ҟаԥшьы хәыҷы ҳаҭ-ҳаҭо, амза зхыҷҷалоз аблақәа кылыҳәҳәа аԥшәма иҵаԥшуан. Сикорски аанда иалагылаз абҳәа ашәшьыра иҽыҵакны, иашҭа ибла акәиршон, аҭынчра далаӡырҩуан... Абаҳча анаӡара, аӷш зқәиааны игылоу ақьашана жәытә еиԥш акәын иқәықәма-шәықәмаха ишааԥшуаз акостиол.
Ахьҭа зцәа иҭнарԥсаахьоу аӡәы икәа ҵаа-ԥҽыхак ҵәыр-ҵәыруа еиҭанҭалар дшыҟало еиԥш дааҟалан Сикорски, адыр-дырҳәагьы даазқәыршәшәеит: «Ҳы агызмал, аҩсҭаа изқәа икыдымӡааша, уабасзаанагеи!» — ицәымӷханы дааӷрым-шәрымын, дахьгылаз аҭыԥ изнауазшәа, ашырҳәагьы иҿынеихеит. Ашҭа агәҭа ааиҩишоны, иҩны аҵаҟатәи ашә аҷыжьбжьы илымҳа иааҭасит.
— Ҳалгеит, ашарагьы ааигәахеит, ишаанӡа ҳаимпыроуп, — иҳәеит Свентаржецки, аԥшәма данааидгыла.
— Арахь макьаныз иҭынчроуп, аха... — ԥасатәи ицәалашәара ицәымӷханы даацәажәеит Сикорскигьы.
Уаха ианаауаз иаазлыҵыз абна аҵкар ианнылагылоз, еимыгга ашара иналагахьан. Даҭикәа ицыз аԥшыхәцәа рыхҩыкгьы абна ашәшьыра рҽыҵак изыԥшны игылан. Иара, уаала ҳцап ҳәа иҳәарц аҭахушәа, уажәи-уажәи зхы неихьызшьуаз иҽы аӷәра ҩаҿакшо, Софонов дидгыланы диацәажәон:
— Иуҳәаз саҳаит, — иҳәеит Зыхәба, дхьылааӡа, аха ахра иалиааз ашыц еиԥш еилаҟаца иаԥхьа игылаз Софонов ижәҩахыр инапы ықәкны. — Аибашьра ианналаго аҽны иҭахаз иеиҳа, аҵыхәтәантәи амш аҽны иҭахаз иаҳа дрыцҳауп. Ишубо, уажәраанӡа, есааира иҳадҵны ицоз афронт уашьҭахьтәи игьежьын, ҳзааигәахара иаҿуп — уи аӷа дараапкуеит, ԥаса алым ивижьуазҭгьы, уажәы амҵ дазыҵҟьоит, ԥаса ашәа ҳәо ҳтәыла дықәланы дцозҭгьы, уажәы амыткәма ҳәо ишьҭахьҟа дгьежьны даауеит. Ишәарҭоуп, ҳәаак амаӡамкәа ишәарҭоуп, аусурагьы цәгьоуп... Уажәраанӡа ианлоумҳәа, ожәшьҭа акагьы лоумҳәан, ахыбаара лашәы ҵызгаз аԥҳәыс лхаҵа — абжьас бжьаны иацхәмаруа артист иеиԥш енагь игәиҽанызароуп...
— Сара ожәшьҭа сыбаҩқәа аҵыҭәа рықәлахьазаарын Мариа лакәымзар, — дқәыԥсычҳауа ҿааиҭит Мишка. — Уи удыруеит. Аха иҟасҵари, аӷа ишьапы сгәыдкыла сышьҭаланы сзыцәом — дызбонаҵы сиақәԥалароуп, лара уи аҭахны илыԥхьаӡаӡом...
— Акагьы лумырдырын. Иахьынӡазалшогьы лыгәшәа ҳәала.
— Ҳааиқәшәеижьҭеи лхы ашьышьра саҿыми, аха ожәшьҭаҵәҟьа акы данышәарц лгәы иҭам: иаха уабаҟаз иацы узҿызи... Абыржәы ушьапы ашә ианынхуга, акәукәуҳәа сыҳәҳәо снаушьҭалоит, лҳәо далагеит уажәы даазқәылаз... Ус иагьыҟалҵауеит. Аа, уажәы снеир?!
— Абнахь уҟан, ауалырқәа злухшаз амаҭәахә уршьшьон.
— Ус сҳәагәышьап.
— Бзиала!
— Абзиараз! Ааԥынтәи амырхәагеи ашәҭқәа рыфҩи идырҿыхаз ашьхагәараҟны ашьхақәа шеилысуа еиԥш акәан абри абнаҿы аҵарақәа шеилысуаз. Урҭ иҿдыршәшәоз аӡаӡа пҟышқәа зӡамҩа инадхәашало, игәыаҟаҵагаха зыхәда инавеибаҳәо иҵаланы инеиуаз апартизанцәа аицәажәара иаҟәыҵны, ауаргьала ианушәа агәадаҳәа изырҵысуаз рхәыцра хаақәа рыҽрырҭеижьҭеи акрааҵуан. Аԥсаатә зегьы шәаҳәон: ишәаҳәон здырганҵыхәа ззеиқәымкуа амаҵә иқәтәоу аҵыс хәдаҵҟәашаа, аҵлеи аҵлеи
рыбжьара ахац бжьыздо аҵыс еиқәаҵәа кәымпылқәа. Зхы алада ирханы икнаҳау алса-ҵыс кәыбрыцқәа, абнақәты, ацаблыкь, иара зхы дысны изхагылоу аҵларкәыкә ԥышәҵәызыҵәҟьагьы.
— Абна зтәу ҳара ҳакәу џьысшьон, аха изтәыҵәҟьоу аԥсаатәқәа ракәзаап, — ашәабжьы иналҩит Леонид Хариташвили ибжьы.
— Ӡыда аҟәара ԥшӡазар, ԥсаа змам абнагьы ԥшӡахоит, — наҭеикит Даҭикәа. Иаразнакгьы ибла иаахгылеит иқыҭа Уаҭҳара агәы еиҩызшо Ӡыда-ҟәара: аӷба иазеиҭамгаша, аха ҵыҭәа иаҵәак зцәа иалымҵыц ахаҳә шкәакәа дуқәа, абӷанҷ, аԥслымӡ... Амала, ишшыбажәӡа, ӡкәармак ҭаршәымкәа. Нас, рцәа иану ашәахсҭа рҵәахыр рҭахушәа зҽахарԥаны инашьҭу арақәа, амжәақәа, алқәа, урҭ ирылҷҷаауа игылоу ахьатә кәасқьақәа, зхы-зыԥсы ҟәыншьо, зыҭырқәа-фес хылԥақәа қәацәӡа ирывҵагылоу ақәацәқәа...
Игәы аабыл-былит, иблақәа агәхьаагара лаӷырӡы аархы-ҳәҳәылеит, ихәда абаҩгьы аџьуа еиԥш иаалеиҩеит.
Ажәа еимыздаз ахацәа адырҩегьых рхәыцрақәа рышҟа ихынҳәызаап, иааҭынчрахеит. Аԥсаа шшәаҳәац ишәаҳәоит, аӡаӡақәа ҿышәшәаны ишлеиц илеиуеит, абыӷьқәа еибашьышьуеит, еибархәыҭхәыҭуеит, — цок, цок, цок, — игоит ахаҳәи ашьанҵеи ирхьысуа, амца рылзхуа аџыр ҽеимаақәа рышьҭыбжь. Дара аҽқәагьы рхатә хәыцрақәа рзааизшәа, ихылҟәышь-хылҟәышьуа инеиуеит.
Иаха излааз амҩа аладахьы иаанрыжьит. Раԥхьа дгыланы днеиуеит Лихардов. Абраҟа, ааигәа уаҩы дшымҩамсыц удырратәы, аҩар иҭнаӡәӡәааз амҩахәасҭа-па еималарц агьагым, ахаҳәи ашьанҵеи рхаԥыцқәа ҟәаш-ҟәашӡа иааԥшуеит. Ус еимҟьараны, Лихардов — сыздыруам акәымзар, егьырҭ ргәы ишҭаӡамыз, идәынгьы идәымкәа, иқыҭангьы иқыҭамкәа акы инықәгылеит.
«Сыбла иабо џьасшьоит, мшәан, ари Усценск ақыҭа акәӡами?!» — ихы дазҵаауа, иҽы аӷәра наҿархханы иааникылт Лихардов.
– Усценск ақыҭа? — дҵааит Зыхәба.
— Усценск ақыҭа, ҵыԥхцәа декабр азы ҳахьыҟаз,— аҭак ҟаиҵеит Лихардовгьы, икомандир дихәамԥшӡакәа.
Ибла иаахгылеит декабр мза 1941-тәи ашықәс: асы бахҵәа кыдышьшьы, аԥсы ӡаны илеиуеит. Ақыҭа иагәылҳәа инашьҭыз аулица ҭбаа ду иаваӷӷа иавагылоуп, аӡы цәыкәбарқәа реиԥш еиԥшу амҿтәы ҩны лаҟә хәыҷқәа, рбарҵақәа ҭырҿҿа, рхылԥа шкәакәақәа рхаршьшьы... Нас, асы цырақәа рыжәпара иалашьшьы, амшын иаҵәа аӡыхәашь аналало еиԥш, ажәҩан иазцон алҩацәқәа, рыҩнқәа идәылшәшәаны ирԥыло иалагеит ауаагьы. Раԥхьа — иахыз ахацәа кьоу-шәоуқәа, нас — аҳәса, ахәыҷқәа, аҭаҳмадацәа, аҭакәажәцәа. Ишпартизанцәаз анеилыркаа, ркырҭа реибамҭо, рҩныҟақәа рышҟа иларыԥхьеит.
Даҭикәа, абри ауха абраҟа иижәыз ауатка еиԥш, Аԥсны днықәҵижьҭеи иҿахьы иааимгацызт. Акартош аӡа афҩы ацынхәрас, афранцыз духьфҩы ахышәшәа ицон. Ахыжәлас имҵан ақьаадш иаҩызаз аҳәашша, рнапала ирӡыз ача ԥхаҵәы-ԥхаҵәуа, ачхәар еиԥш иуҿахыхуа, апырпыл зылҟьо ирҵәыз анаша. Дыҟан Софина захьӡыз ӡӷаб ҟатак (лыхьӡ иахьагьы игәалашәоит), лыблақәа ааихмырсыӷьӡакәа дихәаԥшуан, ҩнтәҟагьы аԥсҭазаара аҟара ихааны дихәлаччеит. Нас дызгәыладыриаз аиарҭа длагәылашәкәа дцан, икаруаҭ дшаниало дышьҭыхны дыргозаргьы имбо дшыцәаз иаашеит.
Ашьыжьымҭан, ажәҩан иаха иардаз агәы казказуа иааԥшит. Иара ажәҩан аиԥшҵәҟьа ихтын Даҭикәа игәгьы. Ақыҭа зегьы еизан, ирцырԥсса инаскьаргон апартизанцәа. Амҿтәы уахәама ашҭаҟны Зыхәба дықәгыланы данцәажәоз, ҩынтәҟа илаԥш налхигеит Софина — араӡын саба зқәырҳәҳәы лаԥхьа ишьҭаз асы акәу, ма ауахәама иахагылаз аџьар иацрыҵны иааиуаз амра ашәахәақәа ракәу, руа изхароу здырхуада, лара лылаԥш еиқәкны дызихәаԥшуамызт.
«Ҳаицызар иамази?!» — рҳәеит Софина лыбла иаҵәақәа, Даҭикәараа ақыҭа анаанрыжьуаз.
«Еибашьроуп, ишԥаҟаҳҵари!» — наҭаркит Даҭикәа ихьшьыцба блақәагьы.
Уажәы? Уажәы, анапсыргәыҵа иқәдырҟәыҷыз аҭаҭын ӷыӷк еиԥш, адгьыл иаҟаратәны ишьҭоуп ари ақыҭа.
Амарч зывҵиааны, ихәыҵламсаӡа инашьҭу амҩа қьаԥҭажә ианыланы инеиуеит аԥшыхәцәа: аҩнқәа рхаҭыԥан — згәы амца ықәырццеины ихыртыз анышәынҭра жәытә еиԥш еилабганы, игылоуп аплитақәа, ирцрыҵыз аццышәи ахәеи, софинараа шәаџьҳәара рзызурц инеиз аԥшазаҵә иԥсаҟьаны иагахьеит. Иабаҟоу амҿтәы уахәама?! Уи ахаҭыԥан, ажәҩақәа хьылааӡа, иҟалаз арыцҳара ду ажәҩан ианаҳәарц аҭахушәа игылоуп амҿтәы џьар.
Даҭикәа идырит Софинараа рыҩны ахьгылаз аҭыԥ. Араҟа аплита ахаҭагьы нымхеит. Ахәа уацра зызнауз амарч бзары-бзаруа, ииаҵәҟаҟараӡа ашҭа зегьы хнаҟьоит. Уи дналибааит Софина: лхы лҿы чча-ччоит, аха иахьа, ашьыжьтәи аӡаӡақәа
реиԥш, илҿыдды илеиуеит алаӷырӡ, Даҭикәа акы изеиҭалҳәарц лҭахуп, дгәаҟуеит-дҵәаҟуеит, аха изаҟаразаалак џьара бжьык налыхәылшәом.
Даҭикәа дылҽыжәҵын, ԥшьшьала ихылԥа ааихихит. Аддаҳәа илҽыжәибаҳәан, рхылԥақәа аархырхит иҩызцәагьы. Азбжарак ҿыблааны, егьи азбжарак ашәыр еиқәаҵәа сымсалқәа ҿаҳәҳәы игылаз ацашьапы акыраамҭа дахәаԥшуан Даҭикәа. Софина амарч дналаӡ дцахьан...
«Иҟалеи, абри ақыҭа шеимырҵәаз шԥаҳмаҳаи?!» — хәыцра заҵәык рхы ишҭагьежьуаз, уаҟа индырҵәаз ауаа зегьы рыхәда ихшьушәа рыхқәа рыкәаҽ иаанрыжьит ақыҭа қьаԥҭажә.
Ажәҩан агәаҿы иҩеины, икыдшәома анаџьалбеит уҳәартә иԥхон амра. Ихьыдшьшьхьан ашәаԥыџьаԥ, ашәаҳәареи аилаԥырреи ирҟәаҵхьан аԥсаа, иааҟәымҵӡакәа ҵууы ҳәа игон аҭынчра абжьы. Абыржәоуп аҭынчрагьы иара ахатәы бжьы шамоу цқьа агәра анигаз Даҭикәа. Уи омашәа уарҭынчуеит, иҵауланы уархәыцуеит, уаҩы ихаҿы имааиц ҟәыш ажәақәак узааизшәагьы ухы убо уҟанаҵоит.
Иныҽԥынгылеит Сивичанка аӡиас. Акаршәра ацәа иалҵыз, абна хатәы ҩныс измоу ӡиаск шубац иҟоуп Сивичанка: агәы раҳаҭӡа, зҩызцәа ирыхьшәаз бӷьыцк, ма зда зылԥсааз маҵәак ада иахьа акагьы амоургьы, ахы алагӡаны ԥшьшьала инеиуеит. Уи уӡааԥшыло ахықә уқәланы уҿылоухар, зҭәымҭа иҭагылоу аҭыԥҳа леиԥш, аҽшеиҭанакуа убоит: абна ианыҵоу — абна еиԥшуп, акаршәрахь икылсыр — ажәҩан еиԥшуп, ааԥын ихәашьуп, аԥхын ииаҵәоуп...
Уажәы Сивичанка аԥшаҳәа иаваланы илеиуеит аҽцәа. Аҭынчреи Сивичанкеи рыбжьқәа ирылыҩны иуаҳауеит алыкь быбк иардагәаз аҽышьҭыбжьқәа. Аӡәи-аӡәи еиқәҿырҭуам, абна нҵәеит, ачықьқәагьы есааира иаӷахоит, аӡиас ажәҩан аԥштәы аанахәт. Ус, абарҭ абжьылаҟәқәа иҩарылҟьа-ҩарылҟьаны, рлымҳа иааҭасит џьоукы рыҟарҟарбыжь. Иааикәагылан аӡырҩра иалагеит: аа, игоит џьоукы ршыкьбыжь, рыччабжь, аӡы агәаԥ-гәаԥ бжьы.
— Азин сышәҭ, аҩыза акомандир! — иҳәеит Хариташвили.
Леонид дылҽыжәԥан, иҽы аӷәра иҩызцәа инариҭан, ачықьқәа иҽрываӡо иҿылеихеит.
Рацәакгьы днымхакәа дхынҳәит.
— Анемеццәа! — иҳәеит уи, урҭ иахьада имбацшәа, иԥси-иԥси еихьымӡо, — рҽыркәабоит.
Ианырҭаххо аамҭазы иманшәаланы ирԥыхьашәаратәа рыҽқәа наԥхьаркын, равтоматқәа ырмазеины инеин, аԥсыԥ алагаҩагараҵәҟьа иаҟәыҵны, ихәхәа-хәхәаӡа адырԥара инадиаалеит.
Ҩажәа, ҩажәижәаба метрагьы набжьамкәа, налбаа, Сивичанка гәааны ианыҟаз зны иҟанаҵаз аӡмыжь иҭеибаҳәа, аҽыкәабара иаҿын анемеццәа. Завтомат рхианы, урҭ ирыхәлаҟарҟаруа илеиҩеиуаз асолдаҭ ида, егьырҭ ран ишаалыхшааз иҟан. Џьоукы аԥаҩ ахь ихаланы, аԥша имҵанарсыз ауарбажәқәа реиԥш ибба-ббаӡа инҭалон, даҽаџьоукыхгьы, аҟыр-ҟырҳәа иччо, ӡеиқәҭәа ҟарҵон, ихәыҵеибаҵон.
Зыхәба, иԥхьаӡо, илаԥш рыхга-рыхго дышнеиуаз, аҳәаашк еиԥш зԥышә абна илакны игылаз аидарашьҭыхга амашьына иаҵәа инақәшәеит. Уи ҭацәын, иақәтәаз ракәхап, ас гәата-бӷата зҽызкәабоз.
«Анцәа шәҳаиҭеит, ижәбап уажәы акәаци ахы цахә-цаҳәи ириааиуа!» — иԥышә хцәышаақәа еидырӷәӷәала, иавтомат ашьхәа ахьшәашәара иӡамҩа ақәҵаны дыԥшуеит Даҭикәа. Ус, акыргьы зықәрахь иааихьаз немец ҳәындаз дук аӡы дҩалҵын, иара иахь иҿы аарханы, ицацха ажәжәаҳәа дахо, аӡкаҭәара далагеит, иҭагылазаашьа омашәаҵәҟьа ишизгьамаз удырратәы аҟыр-ҟырҳәа дыччон, дыччацыԥхьаӡа, иқәжьыз ахәыц-ҟаԥшьы қымфафылқәа ирымшәшәаны икаҭәон аӡы цәыкәбарқәа.
Зыхәба иавтомат иаҵакыз инацәа ирхәарц аԥсык ауп иааигхаз. Аха игәы иқәыҩуа иалагеит ижәлар рҳәамҭа. Иблагьы иаахгылеит афархьмца зыҩнаҷҷа, икылхха игылоу аԥсуа ԥацха. Ишәақь кылакны, инацәа аарҵысра ада ус имамкәа дадтәалоуп уи аԥацха аԥшәма иаӷа.
«Уара, — игоит, зхаҵа аҳамам дҭартәаны изқәа зырҟәыҷуа аԥшәмаԥҳәыс лыбжьы, — аӷа дышумоу удыруеит, арахь угәы ырраҳаҭӡаны аҽыкәабара уаҿуп, амшәара енагь ахаҵара ишатәым узымдырӡои?»
«Ҳы, — дыччоит аӷа ишәақь зызқуа иақәку аԥшәма, — сара акәац иеихсуа аӷа дсымаӡам, бгәы рҭынчны быҟаз!»
Ԥшьшьала илеиуеит ашьоура иазхиаз ишәақь ахы.
Даҭикәагьы иавтомат иаҵакыз инацәа ааириашан, ивараҿы ишьҭаз Лихардов днеизыԥшит.
«Ҳаззыԥшыда, иҳаҭ акоманда», — рҳәон уи иблақәа.
Абри аамҭазы, аԥшаҳәа ҭзырцәажәаауаз анемец тәаӷь-тәаӷь бжьы иҩалҟьеит ҟәыж бжьык:
— Шнел, шнел, шнел! — аӡы иҭыҵырц дрылахәаауан, ани ауаҩы ҟаԥшь ҳәандаз.
Даҭикәа инацәа адырҩегьых аҽаархәеит. Раԥхьа инҭҟьаз ахқәа игәы иналаӷӷан, дыхиаало хылаҵәҟьа аӡы дазцеит, зҩызцәа ргәырӷьара зыхьчоз асолдаҭ, изқәа ашьа ҩалыжжын, ҩынтәҟа даахагьежьны, иԥсы анцәа инапы ианиҵарц иҭахушәа, игәы аҩада ирханы дыҩкаҳаит, уажәраанӡа зыӡкаҭәара еигәырӷьаны иччоз афицер.
Еицҭҟьон ԥшьавтоматк, хрыжь-хрыжь, аҽԥыхәшә хартәаланы итҟәацуан, ихаууала, рхы иакапануа илеиуаз агранатқәа. Иҿыхеит, иӡыӡеит аԥшаҳәа. Уажәы-уажәы аҽырҳәа аӡмыжь ихшылоз ашьа Сивичанка иаамҵанарсуан, иҟаԥшьшьӡа еиҭеиҩыхшылахуан.
— Аа, аа, аа ишәымаз! — Даҭикәа иаҳауан иарӷьарахь ала иваиаз Леонид Хариташвили ибжьы.
«Убас, убас, убас сашьцәа, ҳа, ҳа, ҳа!» — игәы иқәыҩуан Софина қәыԥш лыбжьгьы.
Иҩеихалак аҽыкәабацәа аӡәы иабџьар аҿынӡа дзынаӡомазт: ма аӡы дылӡаашьшьыла дцон, ма итәарҭа ҷаԥшьӡа, дгәыгәны иԥышә аԥслымӡ ашыра инылеиҵон...
Раԥхьа ахысра даҟәыҵит аԥшыхәцәа ркомандир, нас егьырҭгьы рҽааиқәыркит. Аҭынчра абжьы акәу, ма иара ус рлымҳақәа ирыҭгозу, иааиԥмырҟьаӡакәа ҵуу ҳәа игоз абжьы иалаӡырҩуа ԥыҭкгьы рҽааныркылеит. Аха иҿаҳан, идагәан ашьа ҟаԥшьшьӡа изхҭәалаз аӡмыжь, аԥсцәа ҳәындаз-ҳәындазӡа изқәыжьыз аҟәара.
Жәаба-жәохә минуҭ рышьҭахь, асаба хартәаланы, икахәхәа-кахәхәа еишьҭаланы инеиуаз аҽцәа-ԥшыхәцәа рышьҭахьҟа, алҩа ахылббы абылра иаҿын, ҳҽырхьны аӡы ҳааҭыҵыр, ҳаашьҭԥаа ҳагап ҳәа изхәаԥшуаз аидарашьҭыхга амашьына. Рцәамаҭәа «рзынрыжьт», аха рабџьар рымгар ргәы иамуит.
Даҭикәа Аԥсныҟа иишьҭыз асалам шәҟәы згаз аҳаирплан цеижьҭеи уаха хынтәуп, апартизанцәа раеродром аҟны аҳаирплан тәоижьҭеи, аха исалам шәҟәы еицарса хәыҷы гәрыӡ-шашәаӡ инбжьахәаша ицеит.
Уаха асааҭ жәаҩа рзы адырҩегьых еиҭатәараны иҟоуп. Абыржәы, Чернышевгьы, Армианиновгьы, иаргьы рациала Москва иацәажәон. Атәылаҿы апартизанцәа рҵысра аштаб аусуцәа акырӡа зҵазкуаз аԥшыхәратә дырраҭарақәа анрыдыркыла ашьҭахь, шәара уажәыҵәҟьа иаҳа шәзыргәаҟуазеи ҳәа иразҵааит. Абна ада гәыӷырҭа змам ауаа змыргәаҟуа иҟоузеи, аха, арациа ырҷыжь-ҷыжьуа иадтәалаз аҷкәын қәыԥш ихы наиқәикын ҿааиҭит Чернышев:
— Слава, убас ҳазраҳәа, ахыҿшыга анышәаԥшь инаркны, акәырҭ еиқәаҵәеи ахәшеи рҿынӡа иааҳҭахым ҳәа акагьы ыҟам, аха асалам шәҟәқәеи, автомат ҿыцқәеи, антибиотикқәеи реиԥш уажәыҵәҟьа даҽакы ҳазгәаҟуам ҳәа.
Ашьеи ахши зқәыхәмаруаз Слава ихиҿы нықәлашан, адырраҭара дналагеит.
— Дара ирымҩуазар, аштаб аусуцәа ирымчгәышьоузеи, — иҳәеит Даҭикәа даақәыԥсычҳан.
— Мап, Даҭикәа Кәыгә-иԥа, зҭаацәа зцәыӡыз ауаа рацәаҩны иҳамоуп, урҭ ашәҟәқәа аларҵеит, иахаӡгылатәуп, абџьар ӷәӷәаны изкуа анапқәа ракәӡам — агәы ауп, — длеиҩеиуа дцәажәон агенерал.
— Уара макьана иумоуӡацт? — даалҟьаны дҵааит уи, Даҭикәа ишәҟәы аҭак шимоуцыз шидыруазгьы.
— Иуоуеит, хымԥада иуоуеит, уахаҵәҟьа иахымгакәа, — еиҭанациҵеит уи.
Уи аухатәи аҵх аԥхын ҵхы еиԥшымызт. Амра нҭашәандаз ҳәа иԥшызшәа, имццакӡакәа иналагаз ақәа, џьара ҿааихак ҟанаҵомызт. Ус ианыҟоу лассы аилгарагьы уақәымгәыӷын рҳәоит. Иара Даҭикәагьы, амш еиԥшҵәҟьа акәын игәы-илахь еиқәпата дшыҟаз. Ахаҳә еиԥш ихьынҭыџьӡа икыдыз игәы уажәы-уажәы инҭыԥсаауан, хрыжь-хрыжь дқәыԥсычҳауан, зны-зынлагьы изқәа нкыдхьшьааны, илахьгьы ԥхӡык хьшәашәаӡа иаақәнаҳәалон.
«Сычмазаҩхоу, ма рыцҳарак сзыԥшу?!» — ихы дазҵаауа, дҩаҵҟьаны даалеиҩеиуан, иҽацәигарц иҭахын, аха ацхаԥшҩы ашьхақәа шивагьежьуа еиԥш акәын уи игәалаҟазаара шиԥырымҵуаз.
Дааит Леонид Хариташвили:
— Иухьи, Даҭикәа Кәыгә-иԥа, уԥштәы сгәаԥхомеи? — дҵааит Леонид, ашә дшаахыҵҵәҟьаз.
— Хыхь иҟоу сԥырхагахеит, хәыц еиқәаҵәа злам шьтәак ԥшааны суныҳәароуп, — иҳәан Даҭикәа, дыччазшәагьы ҟаиҵеит.
— Хәмарра ҷыда?
— Иудыруоу, Леонид, хыхь иҟоу захьӡу?
— Хыхь иҟоу ҳәа аӡәгьы дсыздыруам, аха уи иазкны иршьуа ашьтәа бзиаҵәҟьаны издыруеит.
— Ашша ԥасала!
— Гагра ашкол санҭаз, сҩыза Хагәышь ҷкәынак сицны, Калдахәара ақыҭаҿ сцеит, — аҟәардә даахан, аҭӡамц ибӷа адҵаны дналагеит Леонид. — Ҳахьнеиз, ауха сҩыза иан шәышәи арбаӷьк ҳзылшьит. Агәылацәа зегьы еизеит. Ашәаҳәара, акәашара — аиԥш збахьадаз. Анцәа илԥха, аныха алԥха, ажәлар, ажьрацәара, сара сныҳәаҿа, саб иныҳәаҿа, саб иаб, уи иаб шырҳәоз, ес, саашьҭнаԥаан, ашьҭахь снапы ырҵәины цәгьала аҵәца сымырхзаап. Амала, шьыжьымҭан санааԥш, асаркьа еиԥш сгәы цқьакәакәараӡа сыҟан. Изхысҳәаауа, абраҟоуп раԥхьа хыхь иҟоу ҟарҵо иахьызбаз. Абыржәы сықәԥшуашәа сгәы иабоит уи аҭыԥ: ааԥынран, ашьац иаҵәа кашьшьы, абаҳча зазо, ачаҭаҳәа еилашуа иҩеиуаз ӡыхьк ахықәан.
Иааргеит аԥаҵашлақәа иршьаҳауа, атәыҩа ҭоуӷан дуқәа еиҿаргыланы иҟаз аб дук. Иаргьы рныҳәозшәа акәын аҽырԥагьаны, иҭынчӡа, аԥаҵа еизышәшәо аныҳәаҩ ишимҵагылаз.
Аҵара сыцызҵоз сҩызагьы дрылагылан иахьныҳәоз. Сара сахьаармыԥхьаз азныказ цәгьала сгәы иалсит, аха ашьҭахь иаусмаҳахуаз...
Ҭырқәҵас ҳшьапқәа еиҿаԥсаны, наҟ-ааҟ ашьац иаҵәа ҳанаалатәа, ҳаԥхьа, ацха афҩы ахышәшәо ишьҭаз арабӷьы иааларҵеит акәац шша ԥасали унапы иадԥо, ибаӷьаӡа иуз абысҭа-ԥхеи. Аӡәы акәац шьҭаҵо дцон, егьи ҳбысҭақәа аџьыкҵәаҵәа рықәшьыхаауа дишьҭан. Иҟалап сара схаан убраҟара џьара гьамала акрысымфацзаргьы.
— Сумырхаган! — инапы иҟьан, дааиасны даатәеит Даҭикәагьы. — Амалагьы иахьа аҩныҟа сыхҭашәаӡаны сыҟоуп. Сашьа Дыгә иахантәарак ԥхыӡла дызбон: схаԥыц ыҵшәахын, снапы ианҵаны сишьҭоуп сҵәыуо — усыцхрааны исыцҵаҵа, иумбои сшыҿаасҭахаз сҳәахуеит. Ашьҭахь зны Владиуша иакәушәа, нас иакәымшәа хәыҷык ацҳа далшәаны аӡыблара далашәахт. Саргьы сыԥаны салаԥаларц сшаҿыз, аӡы ааҭабахын, иеидараҵәҟьа аԥсыӡ иманы даасыдгылахит уи ахәыҷы...
Алаҳ, алаҳ схагахоит, — деиҭаҩагылт Даҭикәа.
— Амала ҳ-Аԥсны еиӷьу тәыла ыҟамзар ҟалап!
— Ҳара усшәа иаабоит, Леонид, дарбанзаалак усоуп дызныҵыз адгьыл шибо, — қәыԥсычҳараҵас акәын иажәақәа шихылҵуаз
Даҭикәа. — Жәаха Каракәымтәи аԥслымӡра гәхьааганы иҵәыуоз аӡәы сиацәажәон. Дҵәыуан уи дҵәыуахаҭа: аҭыԥҳа ҽырба лыџьымшьқәа реиԥш еицарсаӡа изҭаз иблақәа наҟгьы-ааҟгьы ирцрыкьаса илеиуан алаӷырӡ. «Иарбан уиаҟара узыҿхагахаауа, уԥҳәыс, ухәыҷқәа ракәхап?» — сиазҵааит. «Мап, уи сахьымӡеит. Аԥслымӡ!» — иҳәеит уи. «Уан, уаб узыԥшызар акәхап?»—сеиҭаиазҵааит. «Мап, урҭ сымаӡам. Аԥслымӡ!» — еиҭеиҳәахт уи, аԥслымӡ каршәрақәа рԥа.
— Гагра ибар зынӡагьы дхагахозар акәхап, — даацәажәеит Хариташвили, Зыхәба иажәақәа рхы ахьцоз шеиликаазгьы.
— Уахыкгьы далаԥхьом.
— Аҩыза акомандир, аҽы кәадыруп! — иҽааидиԥсалт, ақәа ихьҵәҵәа ашә иаахыҵыз аҷкәын.
Зыхәба, Свентаржецкии иареи аҩынтә рзы ианеиқәшәа ииҭаз аплашьч ижәҩахыр иааҭарԥаны, ахәдаҿы иамаз аҿаҳәагақәа анааилаиршә, имагәқәа рқьышә хбаҟә-хбаҟәӡа иаацәыҵҳәҳәон акәымзар дшынеибакыз даахнаҩеит.
Аҵх лашәын. Абыӷьқәа, амахәқәа, амызгәыҭқәа ирхьыҵәҵәаны икаҭәоз ақәа, ожәраанӡа иаҵашьшь изжәуаз адгьыл ожәшьҭа иаднакыломызт. Иплашьч ицәыҵырҳәҳәаны, уажәы-уажәы иаԥхьаҟа зҿынаирхоз афанар алашара хәыҷы нархҷҷалон адгьыл иаҿыжжны, ана-ара иҭатәаз аӡҟәаҿқәа. Ақәа иапҟон икьакьамсеҩхахьаз аплашьч, илеивыс-ҩеивысуаз Даҭикәа иҽы алымҳақәа, иаакылҳәҳәоз имагә-ԥышәқәа.
Асааҭ жәаҩа ззырҳәоз аҟаларагьы рацәак агмызт. Аҳаирплан иаԥыларазы инеиз аҽцәа ааҽыжәҵын, аеродром аусзуҩцәа рзы иҟарҵаз анышәтәҩнқәа руак ашҟа инымҩахыҵит.
Дара раԥхьаҟа уахь инеихьан: ахәцәа назгаз агоспиталь аусзуҩцәа, апочта мҩангаҩцәа, апартизанцәа рлагер анхамҩа знапы ианыз уҳәа, ирацәаҩӡаны. Зегьы еилашьшьы, аӡәи-аӡәи еихәамԥшуа, имеицәажәо еилатәан. Зыхәба данырба иҩеихаҵгылан, аха иаргьы рықәҿимҭӡакәа, иара ус итәарц инапы анындирба, асааҭ змаз рсааҭқәа ирыхәаԥшуа, измамзгьы асаараҟа ишьҭаԥшуа еиҭанеилатәеит.
Даҭикәа иџьыбаҭаҵа швецар сааҭ ахҩа ҩахирԥан днахәаԥшит — жәаҩа ҟаларазы жәохә минуҭ ракәын иагыз. Уаҳагьы иплашьч ишәымхӡакәа даақәгьежьын, дыҩдәылҵит. Ақәа ауаҟәыҵхуаз. Ихы ҩышьҭихын, ажәҩан дҩаҵаԥшит: аԥҭақәа, даҽа аԥсык илаҟәыр, мгәацәха аеродром инықәиап уҳәаратәы иласкьаны, ачыс зԥырхагахаз акьатеиқәа реиԥш еилысуан.
«Ас амш шеихәыдхашәоз аадырыр, идәықәшәымҵан ҳәа раҳамҳәози, — дхәыцуан Даҭикәа, иҿанаҳәало ақәа ҟәандагьы иазԥымкқәа ажәҩан илаԥш аҵаргьежьуа. — Абзиаӡа — уахьгьы ас амш цәгьазар. Аха, ара иҟоу уа ианыҟам рацәоуп — аҿаадырхазар...»
Абри аамҭазы, ақәашьҭыбжь иалахәхәа, аарла-аарла моторк абжьы илымҳа иааннакылеит. Иаагылт игәы, даҟәыҵт иԥсыԥ алага-ҩагара. Уи есааира иааскьон. Аеродром ахкәакьҭакгьы рҿы иҩхәыҵҟьеит амца, иаразнакгьы, иӡлачны, итам-тамуа ишьҭаз адәеиужь ду абжаҵәҟьа аақәлашеит.
Еилысуа зыҽҭазырцәуаз аԥҭакәа иаарылҟьеиг аҳаирплан. Аха уи, амҵәыжәҩақәа хаххаӡа ишааиуаз, иҩныӷзын, адырҩегьх, амраҭашәараҟа ахы рха, аԥҭақәа инарылаӡ ицеит.
«Изакәи ари, ҳара иаҳтәымхарцу?!» — иҟалаз азхәыцха иамраӡакәа, уи гьежьын, аҵла ҭоуӷанқәа ҩба рыбжьара ибжьууаа илҭалеит.
Зегьы еибарсны аҳаирплан ахьтәаз ашҟа ицон, Даҭикәагьы днарышьҭалеит.
Аҳаирплан, аеродром анаӡараҵәҟьа ицаны иаақәгьежьын, аҵыхәа шьҭакны иаагылеит. Амоторқәа аҽеиқәкра иаҿын, Зыхәба уа даннеи. Аҭыҵырҭа хышә аартны даақәгылеит аӡәы. Уи ибжьала Гигла Оқроуашвили шиакәыз идырт Даҭикәа, ицәа-ижьгьы напы ҟәымшәышәқәак ишьышьуа иҩахысызшәа иҩеихыбзаа-ҩеихыбзаан, игәгьы уаҳа царҭа амамкәа иааҟәандахеит.
Гигла Оқроуашвили абыржәы ҩынтәны апартизанцәа дрызтәоит. Ҷкәына-кьаҿк, аха аџыр хҵәаха еиԥш деилҟьаӡа. Даҭикәа уи иԥаҵа еиқәаҵәақәа данрыхәаԥшуа, еснагь дааигәалашәоит, рыҩны имҩахыҵлоз Ҳаџьараҭ Акьахьба. Раԥхьа данаа аухагьы иара иҿы дыҟан, ишцәажәоз иаадыршеит.
Аҳаирплан иаҿагьежьуаз ауаа дынрылс-аарылсуа уахь иҿынеихеит. Гигла ишьҭаланы аҳаирплан иааҭыҵит даҽа хҩык: аштурман, абортмеханик, абортрадист.
Апартизанцәа урҭ иаарықәибаҳәан, ргәыдкылара-рхыдкылара иалагеит. Еибаԥшааит Зыхәбеи Оқроуашвилии.
Аҳаирплан ирзаанагаз аидара ақәхра иалагеит. Уи здызкылози ирызҭози рыда, егьырҭ зегьы иццакны анышәтәҩны хәыҷқәа рышҟа ихынҳәит.
— Иҟоузеи Адгьыл ду ашҟа? Шәыԥырра уадаҩзма? Афронт шәанхыҵуаз ишәмеихсӡеи? — еишьҭарххы-еишьҭарххы азҵаарақәа рықәрԥсон аԥырҩцәа.
— «Ақәыџьма уацәшәозар, абнахь умцан», — аҳәоит аурыс жәаԥҟа, — исахҭан палтакьаҿ аҳәынҵәрақәа ԥыртло дцәажәоит аекипаж ркомандир Гигла Оқроуашвили. — Аӷа дуеихсуеит азоуп аӷа зихьӡу, даҳмеихсуазар ҳазиабашьуаз. Уи итәы ҟаиҵоит, ҳара ҳтәгьы ҳаҿуп. Амала, сшәыҳәоит, абанҭ амраҭашәарахь ала игылоу аҵла ҭоуӷанқәа рыҩбагьы хышәҵәа. Амш енагь еиԥшым, ҳлаҟәӡаны ҳанаакылҟьо, игәаҳамҭаӡакәа ҳамҵәыжәҩақәа ҩҿырҵәҵәар рылшоит.
Зегьы аеродром аначальник ишҟа инхьаԥшит, ихырҵәҵәарц ишрыдгылаз реихақәа рымхны икеиԥсазшәа.
— Ожәшьҭан шәанаауа, урҭ рдацқәа хаххала ишәсырбап, амала, аеродром аначальник иуалафахәы иацырҵартә шәсызрыҳәа ҳаиҳабыра, — ииашаҵәҟьаны иҳәозшәа иҽыҟаиҵан, даацәажәеит, акәакь икҿатәаз аначальник.
Зегьы неибарччеит.
Даҭикәа иԥсы-иԥсынҵра зегьы кәыр-кәыруа изҭаз, рымгәацәақәа амҳәыр еиқәаҵәа иарганы, аԥошьҭамҩангаҩцәа аҳаирплан иақәхны, аҽыуардын иақәырҵоз ашааҵәа еимгәачқәа ракәын.
Иара иеиԥш, ирыцҳа-рыцҳаӡа, агәыӷреи ашәа-ӡыӡареи рхыҳәҳәыла шәыблак урҭ ирыхәаԥшуан, шәԥсык рҭан, аха, аԥошьҭа аначальник Никита Анапыхьараџь (ус акәын зегьы шиԥхьоз) уаҩытәыҩса дихәозма: амшаԥытә ҳаԥшьа еиԥш ианраамҭаз, иахьырҭыԥыз акәын урҭ ахьхиртуаз, аӡс-хшьаала имамызт умҳәозар.
Аҳаирплан ауха ихынҳәыр акәын. Араҟа измыхәо, ӷәӷәала ихәыз ахәцәа, раԥхьа ихаргалан, апартизанцәа рҟазарҭакәа рҿы иҟарҵаз анасилкақәа ишрықәыз инеивадыргылт. Урҭ ирылан зшьапы, ма знапы анышә иамардахьаз арԥарцәа, иаци иахьеи ирхәыз, макьаназ зыхдырра ыҟам аҭыԥҳацәа — аӡәгьы дқьуамызт, рылацәақәа еиқәыԥсан, зхыздыруаз — рыбла цәышқәа, аҳаирплан аҭанақьтә хыб иаҵадыргьежьуан.
— Угәы рҭынчны уҟаз, Даҭикәа, — иҳәеит Гигла, аҳаирплан аԥхьа инеины ианаагыла, — сара сышнеилак, адырҩегьых уаҳәшьцәа рышҟа ашәҟәы зҩуеит...
Аԥсны, ахра ҭакнаҳақәа ирааӡаз ашьабсҭа-ӡсы еиԥш ихьчоуп — аӷа ихымҭа уанӡа иазнамгеит... Амала, уахатәи ҳаидарагьы уалхәдоуп ҳәа сыҟам — урҭ ааҵәақәа руакы убриаҟара иласуп!
— Адгьыл ду ҳахьынӡамадамыз иаҳа сгәы ҭынчын, – иҳәеит Даҭикәа, даақәыԥсычҳан, — уажәы зан дызхыԥсааз ахәыҷы сиҩызахеит... Рыԥсы ҭандаз уаҳа акагьы сашьҭамызт.
Ақәа хыкәкәон, илеиҿҟьа-ҩеиҿҟьаз аԥҭа ҭацәқәа иаарыбжьаҷҷеит, бзиа зҿы зыӡәӡәаз амза кьыбжыти аеҵәа кәеи-цеиқәеи. Аҳаирплан амоторқәа, раԥхьа аффа-ффа рыхга ҭынч ишхагьежьуаз, иаалырҟьаны иҩныӷызын, аҳауа ацәқәырԥақәа еинҟьаны агьежьра иалагеит, ашыӡ ахьызшәа иахьгылазгьы ишьҭыԥаны еиҵақыџь-қыџьуан. Нас иқәас-қәасуа иларывҟьан, адәы илықәлеит, еиҭааӷзы-ӷзит.
«Лԥхала ицаша!» — иааҭеиҳәеит Даҭикәа игәы.
Ихаббала, анҭ аҵла дуқәа инарыбжьшәан, амра-ҭашәара иналаӡ ицеит.
Иахатәи аҵх ҽаҩраҭагалантәи аҵх иеиԥшызҭгьы, иахьатәи ашьыжь ааԥынтәи ашьыжь еиԥшны иааԥшит: ашәахәақәаҵәҟьагьы ақәыршҩы рыхьдыршазшәа ицқьан, ихаан. Абӷьыцқәа иргәылаԥхьаз аӡы цәыкәбарқәа ӡаӡаханы, рых ҳаҭыр ақәҵо, еишьҭаланы икаԥсон.
Уи ауха цқьа цәымҭа хаак изыҟамҵеит Даҭикәа. Уажәы-уажәы дыҭрысны дааԥшуан, илацәа ааихьишьыргьы аԥхыӡ хыбжа-ҿыбжақәа неихапапон: зны ажәҩан агәы далахәхәа дԥыруашәа ибон, даҽа зныхгьы, уаха Гигла иԥырхагахаз аҵлақәа рԥԥаны иан амҿы лызирхиауашәа...
Абӷанҷ ссақәа шьҭыҟәшәаны ихалаҵо иҩеиуаз аӡыхь дныҽԥынтәалан, инапы ргәаҩаны аҽыҩ-ҽыҩҳәа иҿаҭәо иҽирхьын, зхыб аҵыҭәа иаҵәа ақәиааны, наскьа амза-ҵлақәа ҩба ирыбжьубаауаз аԥошьҭа дазԥшуа даатәеит. Макьана ашә ыҵарбаҟа иаркын. Агәаҟра змаз партизанцәақәакгьы еилауаҭыруа аԥхьа илеи-ҩеиуан.
Даҭикәа исааҭ днахәаԥшит — жәба ҟаларазы хә-минуҭк агын. Ихы анҩышьҭих илаԥш дааҵашәеит — аԥошьҭа аначальник Никита Анапыхьараџь, уи абна дыҵаланы, ицаԥхақәа ырхьархьаруа, ишьи-ишьи еиқәҵо дааиуан.
«Ҳаи, шаҟа учынуаҩузеи, аҳәаҟьацәа ухагәҭ иқәсааит, ауаа ахьгәаҟуа умбаӡои!» — гәаныла дизаӷьуа днаишьҭалеит Зыхәбагьы.
— Аа, Никита Иван-иԥа, ҳаблақәа кьаԥшхеиг хшузыԥшыз, — иҩеилаӷызит еилагылаз, џьоукгьы иара ишҟа рҿаархеит.
— Асааҭ ныҟәумгаӡои, арԥыс? — диазҵааит Никита Анапыхьараџь, раԥхьа даазыдгылаз аҷкәын кәыԥш.
— Асааҭу, асааҭ сымам, аха ожәшьҭа иаамҭоуп, — дааҳәыҵәы-ҳәыҵәит аҷкәын қәыԥшгьы.
— Амреи аеҵәақәеи рыла аамҭа анышьақәдыргылоз иаҩсит, — иҳәан Никита Анапыхьараџь, днарылсны, исапатқәа ыргәар-гәаруа ашә ааиртит. Нас ишьҭахьҟа еиҭаиркрацы данаахьаҳә — Зыхәба дшылагылаз аагәеиҭеит. Дԥышәырччазшәа иун, инапы еиԥш ицламҳәа ҭапалагьы ааицаҟьахеит.
Даҭикәа деилашәаны, агәараҳәа деилашуа дгылан: ажәакгьы иқәымҵакәа, ишьамхы ашә инадыргыланы днагәҭасын, иаартны длыҩналеит, ишьҭаланы иааиуазгьы лыҩнеибаҳәеит.
— Макьана ԥшь-минуҭк агуп, — аарлоуп ишиаҳаз Даҭикәа Анапыхьараџь ибжьы, уи илымҳақәа ашыҩ, ашыҩ рыҭгон.
— Иазхоит абиурократра, ирласны ауаа аԥошьҭа шаны ирыҭ! — аӷьеҩ ҩеихиргеит уи.
— Апрказ суҭоит?
— Аа, апрказ!
— Ус анакәха, «Каламла иҩу еихала иузыԥҟом», — рҳәоит, аа инеихьшьны иаасыҭ, аус аҵыхәа ԥҵәоуп, — Никита Анапыхьараџь, қьаад бӷьыцки карандашьки даарыхан Зыхәба иаԥхьа иаақәиҵеит.
Усҟан еиԥшҵәҟьа Даҭикәа деилашәо ахаан ихы имбацызт: иааиқәлашьцан, иблақәа аҽҽа-ҽҽаҳәа амца ҩарыҵддит, Анапыхьараџь ицламҳәа гәымжьаҵә заҵәык акәын алашьцара иалибаауаз, аха иара уигьы есааира инаскьон.
«Сиқәӡыргьы, абри акамыршша сиқәӡааит, акаҵеиԥш аҭӡамц дадсырҟьыцылоит!» — игәы иааҭакны иҿынеихоны:
— Даҭикәа Кәыгә-иԥа, макьана акагьы шәмоуӡаци? — адгьыл дҩыҵиаазшәа, иаԥхьа даацәырҵны дааиԥырагылт Галиа.
— Аа, Галиа боума, мап, акагьы, — иҽааникылан, дааԥышәырччазшәагьы иуит Зыхәба.
Ауадаҿы есааира илашахон. Асааҭ жәба ҟалазар акәхап, Никита Анапыхьараџь, ичақы хәыҟаԥшь рыҵшьны, ааҵәақәа злаҿаҳәаз ашашәақәа рхыҵәҵәара даҿын.
Даҭикәа Зыхәба абри аҽны асалам шәҟәқәа ҩба иоуит: акы — иԥшәма Софиа илыҩуан, егьи — иаҳәшьцәа Катеринеи, Мисеи, Сашеи.
Урҭ, Никита Анапыхьараџь ишааииркызҵәҟьа, аҩы дашьызшәа дзазо даадәылҵит. Дахьаадәылҵыз дааҭгылан, аҩ-конверткгьы нарҳәы-аарҳәуа акраамҭа дрыхәаԥшуан: акы — ирымпыҵшәаны ачернила иӡаашәалазшәа ииаҵәан, арбага еиԥш ахәыԥсгьы хаххала иҟан — уи аҟаԥыҳәа иааигәаланаршәеит рахьатә кәасқьа ашьҭахьтәи ауада злахҟьаз ақьаад, аҩбатәи цәыхәашәа иҟан,
аха иаҳа аконверт еиԥшын, — «Андижан ақалақь» — иақәыз амҳәыр еиқәаҵәа днаԥхьеит уи. Изқәа икәыр-кәыруа ахьҭшьра нықәлан, азҵааратә дырга аиԥшгьы иҽааирхәеит.
Зыхәба иконвертқәа рыхтра изыгәаӷьуамызт. Зны иманы аҩныҟа ддәықәлеит, аха аӡыхь днавсуаны, иааирҳәын, акыр еилыршьаахьаз алҟатара дылаланы иҿынеихеит.
«Ҳалашара ҳпапа! — иӷызы-ӷызуа акәын ишалагоз Софиеи Владики рысалам шәҟәы. — «Шә-Даҭикәа дахьца дахьаа уаҩы изымдыруа дыбжьаӡит» ҳәа, зҳәоз ашәҟәеиқәаҵәа шҳаузгьы, минуҭк иадамхаргьы уара уҟам ҳәа агәра хаҳҵомызт. Аа, абар ожәы-уашьҭан убжьы аагоит ҳәа ҳлымҳақәа кыдҵаны ҳӡырҩуан... Иагьгеит — адунеи иқәу абыжьқәа зегьы реиҳа ихаау, ҳаԥсы зыҿҳәароу абжьы. Сылашара, омашәа иумбан ас еихьыр-еиԥыр иахьызыҩуа: акы — Владик ҭаха сиҭауам, иҩбахаз — сыблақәа хыхәхәо уажәы-уажәы лаӷырӡыла иҭәуеит... Сыздыруам, руа сызлалагара. Хышықәса дуӡӡа, ҳаиқәшәар иуасҳәап ҳәа, уахгьы-ҽынгьы еизысыҟәшәоз сажәақәа сцәеилахәеит. Владик иҭахуп ишизҳаз, дшарԥысхаз, иаха ԥхыӡла ушибаз анысҵар, сара исҭахуп Белостоктәи аихамҩа авокзал аҿы ҳнаганы аешелон ҳанауҭа амш еиқәаҵәа инаркны, иахьа уажәраанӡа сгәы иҭашны иҟоу зегьы уасҳәар... Аха, иугуалашәо, аԥсуа жәаԥҟак лассы-лассы иуҳәалон «Аҵәгьы мбылуа акәацгьы ӡуа» ҳәа, саргьы иахьа убри сықәныҟәоит: иааркьаҿны иузеиҭасҳәоит Владики сареи еицҳхаагаз:
Иугәалашәоит Белостоктәи авокзал аҿы ҳшеиԥырҵыз—еилауаҭыруаз ауаа унрылаӡ уанца, исуҭаз аҵыхәтәантәи ууалафахәы сымҟәҵаџьгәа, исықәлашьцаны авагон ашҟа схынҳәит. Сара сҵәыуон, Владик сшьамхы дықәтәаны сылаӷырӡқәа ирыцқьон... акәукәуҳәа иҳәҳәо ҳешелон шнеиуа, авагонқәа еинҟьаны, ҳаргьы хыла-гәыла ҳаилаҵаны иаагылон. Усҟан — зшьамхы инанагоз зегьы ҳаҭппны, иахьааҳақәшәаз ҳҽаҳҵәахуан. Аӷа иҳаирпланқәеи ҳара ҳпушкақәеи еиҿагыланы еиқәԥон, ҳешелон ахьгылоу иааҟәымҵӡакәа иҵәаауан. Ус, ианҳхнагалак, адырҩегьых амҩа ҳнықәло ҳцон...
Ус уахык зны, Барановичи ақалақь аҿы ҳнаӡаанӡа, иахьаанҿасыз ҭыԥк аҟны, ҳвагон дааҭалеит арԥыс аукы, Ар Ҟаԥшь рымаҭәа ишәны. Уи дшааиуа-шааиуаз ихы кны аҭӡамц иҽнадижьлеит. Иԥсы изеивымго дықьуан, ишьапқәа иҵаҟәалон. Дхәыз џьышьа авагон иҭаз аҳәсақәа ҳааиқәшеит, аха цәҟьа-жьҟьакгьы џьара инымызт. Днаҳартәеит. Иблақәа аахитын, днаҳалаԥшит.
«Афашистцәа, ашьажәцәа, ауаҩжьыфацәа, изыхшәырҟьозеи абарҭ ахәыҷқәа, аҳәсақәа... Шәан, шәаб!..» — иҿы иҭашәоз акагьы нмыжькәа дыцәҳауан уи, илаӷырӡқәагьы иҿыдды илеиуан...
«Ах, уара сыԥшӡа хәыҷы, срыцҳахә! — уи асолдаҭ дҩаҵҟьан, зыблақәа ҭырхаха иҿаԥшуа иаԥхьа итәаз Владик даашьҭԥааны, дааигәыдиҳәҳәалеит. — Зегьы бзиоуп, аха уара узхдырҟьои? — Умшәан, аиааира ҳара иаагоит, уабгьы дхынҳәуеит. Умҵәыуан, аа уахәаԥши, шаҟа ибзиоу» — диманы авагон ахышә днадххылан, иџьыба иааҭигаз афанар адәахьы ирханы аркра, арцәара далагеит.
Ари сара исгәамԥхеит. Ишьҭахь цқьа ианаасеиха, сҩдәылҟьеит... Минуҭқәак рышьҭахь, афашистцәа рагент деиқәырхха дыкны ҳвагон дыҩдәылыргеит. Уи ҳешелон ахьыҟоу аҳаирпланқәа идирбозаарын.
Усҟаноуп сара ианыздыр, аӷа иақәԥараҿы аԥҳәыс илылшогьы шыҟоу, иагьысҭаххеит, аиааира амш аҽнынӡа сабџьар кны сувагылазаарц, аха иааг...
Ҳцон ҳара ҳанкыдыгәгәало: зны ахҭҟьа еиԥш, даҽа зныхгьы иугәалашәоу, Гарԥ архаҟынтә аџьықәреи ҿыхны ианааугаз зыхәда сықәуртәаз акамбашь уардын, убри аиԥш ԥшьшьала «ҳамццакӡакәа».
Аӷа иҳаирпланқәагьы ҳхаҟыруа иҳашьҭан, ашәаӡыӡара иреиџьны иакын ҳагәқәа, ҳамлашьуан...
Ҩымш ҵуан, станциа хәыҷык аҿы ҳешелон мҩахганы ицәыҵаргыла ирымазижьҭеи. Уаҟа ҳаангылара зыхҟьаз, шаҟа аамҭа ҳанхо ҳәа аӡәгьы акы аадыруа иҟамызт. Ишыҿаа-ҿаауаз ҳхәыҷқәа ҳцәыԥсуа ианалага, хәҩык раҟара аҳәсақәа ҳаашьҭибахын, аихамҩа лымҩахыҵ аҭаҳараҿы ҳазлаԥшуаз аҩнқәа рышҟа ҳлыбааит. Араҟа цәгьалаҵәҟьа ҳрыцҳашьаны ҳрыдыркылеит, афатә ҳзеизыргеит. Ҳқьыԥаха ҳаҵаланы амарда ҳҩыхәноны, арҵәааҳәа ҳешелон аҳәҳәабыжь геит, иҳәазо иаацәыҵҵын, амрагыларахь ахы рханы икахәхәа адәы инықәлеит.
Аешелон аҵәаабыжь еиҳа еиҳазар ҟаларын ҳара аҳәсақәа ҳаилаҵәаабыжь. Иаҳкыз кажьны ҳнапқәа рхахаӡа ҳнашьҭалеит, аха узыхьӡозеи... Уи иашьҭарххны иҳавҟьҟьеит аешелонқәа акы, ҩба. Адгьыли ажәҩани рӡыӡауа иаацәырҟьахт, угәы-угәаҵәа ҭыхны ажәҩанахь ихазгало анҭ алаҳәа еиқәаҵәақәа.
— Владик, Владиушаа! — сыҳәҳәон сара, дара, ақьашана иахагылоу аихатә џьарқәа реиԥш ихаххала-хаххала Владиуша дызгаз аешелон иашьҭаланы, есааира ихәашьуаз ажәҩан иналаӡ ицеит.
Сара салҵит, астанциа ашьҭахь иаҿаҟәыҟәыз ауада хәыҷы аҟны. Ахәшәфҩы уахәаҽуан.
— Владиуша дабаҟоу? — сҵааит сара, ахагацәа реиԥш саалҟьаны.
— Аҩыза акапитан! — иаԥхьа игылаз афицер ихы наиқәикит, ахалаҭ шкәакәа зышәны астол иахатәаз аҭаҳмада, — абри аԥҳәыс исызлаҳәа аибашьра ишалагаз.
— Бабацо? — дҵааит акапитан сара сышҟа даақәгьежьны.
— Аешелон ахьцаз!
— Бсышьҭал! — дыҩдәылҟьеит уи, аҭаҳмада иҿеиҳәаз инапы иацрыҳәҳәоз аҿыртлахақәа ихаԥыцала ихыҵәҵәо.
Аполутарка хыс-хысуа аихамҩа иаваланы ицон. Акапитани сареи акабина ҳаицҭатәан. Аӡәгьы ҿаҳҭуамызт. Ус, акыр ҳныҟәахьаны, ҳаԥхьаҟа алҩақәа аабо ҳалагеит.
— Бзышьҭада? — дҵааит акапитан, еилаҟәаҟәа, алҩа рхылшәшәо еилажьыз авагонқәа ҳанаарывала.
— Владиуша! — сҳәахт сара, сыбжьы стәӡамкәа.
— Абра беимда, — иҳәан, имашьынагьы ԥшьшьала иааникылт уи.
— Владиушаа, Владиушаа! — сыҳәҳәон сара, аихеи, амҿи, акәаци срыхҟьашо сахьнеиуаз.
Иудыруадаз: аӡәы ишьапы, егьи ихы, аӡәы ихәамц, егьи лнапқәа...
— Владиик!..
— Еи, аԥҳәыс, бара б-Владик ихәу дрылазар ҟалап, бца нахьхьи аизгара иахьаҿу, — ибжьы аасықәиргеит, анасилка зыхьнырҳаланы инеиуаз хаҵак.
Срылаԥшит, срылаԥшит ашьаӡа иаганы иеиваз ахәцәа, аха Владик дыҟам.
— Владиик! — сеиҭаҩныхәааит аҵыхәтәантәи ахә иҿы саннеи.
— Еи, аԥҳәыс, б-Владик инхаз аешелон заҵәы дҭазар ҳәа сыҟоуп, бцеи, аа, нахьхьи иахьцәыҵагылоу, – адырҩегьых слымҳа иааҭасит, анасилка иаҵаз ани ахаҵа ибжьы.
Аешелон ахьгылаз снеиаанӡа жәантә раҟара скаҳаит, сгәы амыҩрны исыӷраҳазшәа исыхьуан... Аа, абар ҳешелон — ақәыџьмақәа ирцәышәаҟьаз ауаса еиԥш иахьцәыҵагылоу.
Авагон сышхалаз, сшыҩнашылаз ҳәа акагьы сгәалашәом. Амала, иахьагьы сыбла ихгылоуп Владиуша ибла ҭыҟаԥшьаақәа, дҩацәкьысуа акәакь дыгҿатәан...»
Даҭикәа, абра данлеи изнымкылазт, аҽырҳәа агәырӷьа лаӷырӡы леиҿашит. Ихы ҩышьҭыхны дагьынаԥшы-ааԥшит: ашьха ӡиас дӡааԥшылозшәа акәын аԥсабара газы-газуа ишибоз. Уаҩы дшимбазгьы иԥхашьаны, инапы азқәала иблақәа ирыцқьон, адырҩегьых ихыхәхәо иҭәуан, уаҳа ҭыԥ анинамҭаӡа, алра дылаланы акыр днаскьеит, нас, акынҵаҵырақәа реиԥш акәыкәбаа ссақәа зцәа иалҵны иҟаз қды-хсак днықәтәан, адырҩегьых аԥхьара дналагеит.
«...Даҭикәа, ҳанеиԥырҵуаз иусҭаз ажәа сзынамыгӡеит — Аԥсны ацымхәрас Саратов ақалақь аҿы ҳнанагеит. Абраҟа арратә округк аҿы аусура салагеит. Саратов ақалақь, ахаан ишысымбацызгьы, исзааигәоу сыԥсҭазаара змадоу қалақьк еиԥш сахәаԥшуан – избан акәзар, уара араҟа ауми аинститут уахьалгаз!..
Аа, уажәы-уашьҭан, учча-ччо, удауы жәҩахыр-ҭбаақәа ҟьаҟьаӡа уаацәырҵшашәа сгәы иабон. Владиуша иакәын сызмыхәоз: аҳәаахьшьцәа рымаҭәа зышәны иааибалак, папаа ҳәа, дыҳәҳәаны дишьҭалон, уара шуакәым анидырлак, дыхьчӡа, ишьҭахьҟа даахынҳәуан...
Сылашара с-Даҭикәа, ажәа уасыршьызар ҟалап, аԥхьахаҵәҟьагьы умамзар, аха уацәажәарҭа анцәа иансиҭа, зқьыџьара ишаны хәҭак акәзаргьы, сгәы иҭакны иҟоу уасымҳәар сылшом:
1942-тәи ашықәс анҵәамҭазы аӷа зынӡагьы Саратов дазааигәахеит. Ҳаргьы ҳахганы Абжьаратәи Азиаҟа ҳдәықәырҵеит. Уажәы Андижан ақалақь аҿы ҳаҟоуп, убрантәоуп иагьахьызыҩуа...
Сара аобласттә комитет аҟны аус зуеит, Владиуша ахәыҷтәы баҳчахь дныҟәоит. Сынтәа ашкол ашҟа дцоит... Ҳазҭагылоу аамҭа иадкыланы иугозар, ҳара аҳ-хәыҷы иеиԥш ҳаҟоуп... Аха уара?! Иуҩыз ашәҟәы ишаҳәо ала, зны-зынла зыӡбахә угәаларшәаны исзеиҭауҳәалоз Гагратәи апринц Ольденбургски иаҵкыс уԥсҭазаара бзиоуп. Исызхаҵом!.. Сыбла ихгылоуп абна еиқәара, урҭ зыҽрыҵажь ицәоу аӡмахқәа, аҟәкыра, ацәаакыра, ахьҭа, амла... Аха исымчгәышьои...
Уҭаацәа рзы ажәақәак: ҳара Аԥснынӡа ҳзымнаӡакәа Саратов ақалақь аҿы ҳшааҿықәнажьлаҵәҟьаз, иҳахьыз зегьы анҵаны Уаҭҳараҟа ашәҟәы зҩит. Рацәакгьы имгакәа аҭакгьы кылхха исзааит.
«Бымшәан, уа шәынсыжьуам, шәаагаразы иахьа-уаҵәы амҩа сықәлоит» ҳәа, раԥхьатәи ишәҟәаҿы исзиҩит уашьа Дыгә.
«Ожәшьҭа ҳашьцәа рыла ҳҿы ӡәӡәоуп, егьырҭ усгьы иаҳцәыӡхьан, аха Дыгәгьы, Викторгьы аибашьрахь иргеит», — аҩбатәи ашәҟәала абас сзаарыцҳаит уаҳәшьцәа. Уахьтәи сгәыӷырҭа хәыҷгьы уаҟа аҵыхәа ааԥҵәеит...»
Даҭикәа илаӷырӡ адырҩегьых иаахажжылеит. «Иҭацәгәышьазаап ҳашҭа! — ицламҳәа иаҵаргәаз инапы илахь инаԥыреикын, ижәҩахырқәагьы ааиҵақыџь-қыџьит. — Ҳазхылҵыз рнышәынҭра ҽбыгак аақәызшьышазгьы днымхеит!..» — Ус маҷк аҟара, алра иаалҷҷаны иааиуаз амра ашәахәақәаҵәҟьагьы ибла ихмырԥшылаӡакәа, аҳәҳәы-ҳәҳәыҳәа дҵәуо дтәан. Нас ибла хыгагаақәа ахго иҿылеихеит иаҳәшьцәа рысалам шәҟәы.
Уи раԥхьаӡа иахьалагоз ицәгьамызт: адамрахьы анеиразы шьаҿак ада рыгымкәа ишхықәгылаз, иара ишәҟәы анроу ишыгьежьыз, ихьшәашәахьаз рхәышҭаараҿы адырҩегьых амца ахы шеиҿаркыз, хышқәса раахыс имччацыз рыблақәа шыччаз, ожәшьҭа агәырҩа акәым, иара аԥсцәаҳа ихаҭа дааргьы шьаҿак шицҟарымҵо, рашьцәа хынҳәаанӡа рынхамҩа ҵәымӷ-жьакцакгьы шацәдмырӡуа уҳәа, ауаҩы игәы шьҭызхшаз акыр.
Аха, егьырҭ рашьцәа рыӡбахә ашҟа ианиас, аиҳәшьцәа ршәаӡыӡара алымжжыр амуит асалам шәҟәы. Ирҩуан урҭ аҩны инықәыргеижьҭеи рхабар ҳәа акагьы шыҟам, уажәраанӡа, шәымшәан абааԥсы, шәашьцәа еинддыла ашҭа ишҭало жәбахра шәыҟоуп ҳәа ргәы рӷәӷәо, дара рҿы итәалоз, игылалоз Уаҭҳаратәи ақыҭсовет аусзуҩцәа, уахь ааира ишаҟәыҵыз, уи акәым, џьара ирҿаҳар ҳәа ишәаны рхы шырцәырҵәахуа — ари дара шыҵанаҵо, ишыҵнахуа...
Даҭикәа дзакәу, дзеиуоу ҳәа акагьы издыруамызт иоуз асалам шәыҟәқәа дрыԥхьаны даныгьежьуаз. Иԥсҭазаара — аџьам уарҳал еиԥш еилаԥсан: џьара ихаан, џьара иашан, џьара илаҟәуан, даҽаџьарахгьы, ишьҭыҵуан.
Шьҭыбжьы хкыс иҟоу зегьы ыҵыҩуан, апартизанцәа рлагер хыбс иамаз абна:
«Шәиа! Шәгыл! Шәиа! Шәгыл!» — ҿыц инанагаз апартизанцәа, аибашьышьа ахьыддырҵоз адәахьынтә иааҩуан акомандирцәа рыбжьы.
Ои, ҳара ҳгәыӷырҭа,
Ҳабна ҳазкәыхшаша!
Ҳиааирақәа рхыҵхырҭа,
Ишҳауҳәара аиаша...
Иааҭирҟьеит, зыдҵа нагӡаны ихынҳәуаз ракәхап, ԥшьҩы-ԥшьҩыла еивагылан иааиуаз апартизанцәа рахьтә аӡәы.
Иаԥшума ҳамҩа ҳаҳәсақәа,
Ма ихҭәалан иржәхьоума?
Рыԥсы ҭоума ҳанацәа.
Ма ржәаҩамш ҟарцахьоума?
Абнаҿ игоз ашьҭыбжьқәа зегьы рыҵарӡны агәырқьҳәа инеицдырӷызит егьырҭгьы.
«Шәымшәан, шәыҳәсақәагь ԥшуп, шәанацәагь ыҟоуп, шәхәыҷқәагьы еибархәмаруа адәы иқәуп! Аа, саргьы убас абна сазҵаауан, адгьыл слымҳа адкыланы сӡырҩуан, сшәон, сӡыӡон, аха сыԥхашьеит, зегьы рыԥсы ҭоуп, сымҩа иаԥшуп!..» — гәаныла дцәажәо, иконвертқәа шьҭыхны икны, иблақәа гәырӷьа-гәырӷьо дрыхәаԥшуан, иаԥхьа ииасны инеиуаз апартизанцәа. Урҭ ҵыхәаԥҵәара рымамызт — рхы нахьхьи акрыфарҭақәа рҿы инеихьан, рҵыхәа макьана абна илан.
Аҵыхәтәантәи аамҭазы, Зыхәба напхгара зиҭоз аԥшыхәцәа реиҳараҩык рлымҳа Минск ақалақь ашҟа икыдын. Лиуциеи Казимири Ӡержинскиаа, Игнат Чупецки, Адам Свентаржецки, Софонов уҳәа, рхаҭақәа, насгьы уи ақалақь аҟнытә ирымадаз ауаа рыла аҟәша иаиуан уаҟа иҟоу аҭагылазаашьа иазкны адырраҭара ҿыцқәа. Нас урҭ адырраҭарақәа, абна иҩалҟьаз аракета иаҵәақәа реиԥш, еишьҭаххы-еишьҭаххы еишьҭаланы, Адгьыл ду ашҟа ицон, араҟагьы аӷа иҭыԥ далақәырҵон.
Хнызқь бла зхаз аԥшыхәцәа рыҟәша иадыруан: Минск ақалақь иаалымҵӡакәа ишалатәоу хәнызқьҩык инареиҳаны аӷа исолдаҭцәеи иафицерцәеи, уаҟа ишыҟоу «Абвер» захьӡу афашист ԥшыхәцәа рыҟәша, аполицаицәа русҳәарҭа, арратә комендатура, апартизанцәа рнырҵәара иазку аӷа ир рыштаб, СС-аа рырхәҭақәа рацәаны. Иара убас ираҳауан иҟалоз аиҭакрақәа, шамахамзар зегьы: афронт ахь игьежьны иааз аӷа ир шаҟаҩ ыҟоу, уахь ицоны абраҟа зҽаанызкылаз архәҭа закәу, ахыԥхьаӡара заҟароу, бџьарс иамоу, ҿыц еиҿыркааз атҟәацәа рлагерқәа ахьгылоу, шаҟаҩы ҭаку, ргәалаҟазаара зеиԥшроу...
Убасгьы Барановичтәи аԥшыхәцәа ирдыруеижьҭеи акрааҵуан: афашист гыгшәыг Вильгельм Кубе хадас дызмаз Белоруссиатәи агенералтә комиссариат, агебитс комиссариат, ақалақь комиссариат, «Остланд» захьӡыз ацентртә хәҳахәҭратә гәыԥ уҳәа аоккәпантцәа русбарҭақәа рацәаны ишыҟаз.
Аха, иара ус хыхь-хыхьла акәымзар, инҭкааны ирыздыруамызт, иагьамадамызт. Минск ақалақь анырга аахыс уаҟа афашистцәа еиҿкааны ирымаз ауриацәа рлагер гетто.
Уажәы ааигәа Чернышеви, Армианинови, Зыхәбеи Минск ақалақь иазкны ирымаз аицәажәараҿы абри азҵаарагьы иазааҭгылеит. Зыхәба идҵан, иҟаиҵалак уи алагер иҽамеидарацы.
Уиаахыс абар уажәшьҭа ҩымчыбжьа ҵуеит, аӡага иахылаԥшуа ашәарыцацәа реиԥш, Зыхәба иԥшыхәцәа уи алагер иахаҩауеижьҭеи. Иеилыркаазгьы рацәоуп.
Аа, Адам Свентаржецки ила, ауриацәа рлагер аҟнытә Зыхәба иауз ашәҟәы иаҳәо: «Гәыӷырҭас иҳамоу, ҳҩызцәа гәакьацәа! Ишыжәбо Гитлер ҳныхра даҿуп. Уи, агыгшәыгқәаҵәҟьа ираҭәашьаны рхы иадмырхәо аметодқәа, ихы иаирхәоит ҳара ҳзы: ҳаԥсы шҭоу ҳарбылуеит, ҳаржәуеит, ҳарӡуеит, анышә иарҭоит ахәыҷқәа, аҳәса, аҭаҳмадацәа, аҭакәажәцәа. Иахьа уажәраанӡа алақәеи ажьақәеи рыла имҩаԥаргоз аԥышәарақәа, уажәы урҭ, ҳара ҳарԥарцәеи ҳҭыԥҳацәеи рыла имҩаԥаргоит... Абас, абри аџьаҳаным иҭанҵәо ауриацәа рхыԥхьаӡара ԥшьынҩажәанызқьҩык иреиҳауп. Шәҳацхраа, зда царҭа ҳамам, ҳҩызцәа гәа-кьацәа! Гетто».
Дызусҭада ас зҿахәы Налибоктәи абнаҿынӡа иаазыгӡаз?
«Сара уажәы ааскьа уск аҵыхәала Минск ақалақь ахь сышьҭны сыҟан, — иҩуеит уи абӷьыц хәыҷы уахьынтә иаазгаз Адам Свентаржецки. — Ҩымшҟагьы сынхеит. Инасымҩатәны абри ахаҵеи сареи ҳаибадырт — ҳаибадыршьа атәы ожәшьҭан... Иара зшьапы иакәиҭу, Минск иналҵны иныҟәаргьы зылшо, амчра маҷк зыгәра рго уаҩуп. Аха урҭ реиҳа ҳара игәра аагар ҳалшоит. Иҭахуп аԥшыхәцәа аӡәы диқәшәар. Шәымԥшӡакәа ауаҩы ддәықәышәҵа. Ицо дыԥҳәысзааит. Егьи амчыбжь азы — ашәахьа инаркны асабшанӡа, аџьармыкь агәашәаҿы, асааҭ 12 рзы ауаҩы дылзыԥшуп. Аибардырга: «Аҳәажьы иалху аҭоубар умоума?» Аҭак: «Аҳәажьы иалху сымам, аха аҽжьы иалху сымоуп».
Абри аамҭа аҩнуҵҟала, уи алагер иазкны аҟәша иаиуит егьырҭ адырраҭарақәагьы. Урҭ зегьы еимҵакны ианрылацәажәа,
ианықәырҵа-ианықәырх ашьҭахь ауп, Галиа Верховскаиа, агенерал Чернышев ишҟа ианаалыԥхьа.
— Аҩыза Верховскаиа, агенерал дбыԥхьоит! — ашә даалаххын, иҽааидиԥсалеит, аџьшьаратә дырга еиԥш ишьапахьы дыхьԥсааӡа, аха ихы аазҟәазны, ижәҩахырқәагьы ԥҽаҽаӡа иҟаз арԥыск.
— Ыы?! — дцәырҳазшәа дҩаҵҟьеит Галиа, лшьамхы иқәыз Васили иеиқәагьы лхьыҩрны, агәыр ацырҳәҳәа лшьапаҿы инкаҳаит.
— Бласы, бласы! — ашә дылҵуамызт иааиз.
— Сара? Сара еиқәада иахьа ара стәазаауама?! — ашьабысҭа хьышьаш еиԥш, ишьаргәацә шкәакәақәа па-паӡа даагылеит Василигьы.
— Уара, уԥхәыс лиԥка ааушәҵа, уи зшәу маҷҩу џьушьома, — аҵәы илаиҵон иааиз.
— Уԥҳәыс лиԥка уара иушәҵала.
— Зиԥка зшәысҵаша дсыманда, лиԥка акәым даҽакгьы...
Галиа ажәжәаҳәа лхы арҽеира даҿын, Васили иеиқәа иацрыҳәҳәоз арахәыц ихаԥыц ала иаахиҵәан, ашьаҵара дналагеит.
— Сыззиҭаху акрудыруазар? — лгәы иамукәа дҵааит Галиа, дивахх-иваххуа дахьнеиуаз.
— Агенерал ииҭаху акәым, сара сгәы иаҭаху сыздырам, — наҭеикит иаарышьҭыз, иблақәа цәыҵырҟәыҿны Галиа лыгәчамақәа дрыхәаԥшуа.
«Симазҵааӡакәагьы анцәа сҟаиҵандаз», — аалгәахәт Галиа.
Чернышев иуадаҿ иара ида иҟан: Армианинов, Зыхәба, насгьы Галиа иахьада илымбацыз даҽа ҩыџьаҟа.
— Бзиала баабеит, аҩыза Верховскаиа! — иҳәеит Васили Ефим-иԥа.
«Аҩыза агенерал, шәара шәприказ ала дааины дыҟоуп апартизанка Галина Верховскаиа!» — илҳәап ҳәа амҩахь лҽыззыҟалҵоз лажәақәа лыбз иахьықәкыз инықәбан:
— Бзиара жәбааит! — лҳәан, днарылаԥш-аарылаԥшит.
— Бтәа! — лыжәҩахыр инапы нықәкшәа днаиртәеит агенерал.
— Минск ақалақь бзианы ибдыруама? — иаразнакгьы дҵааит.
— Ицәгьамкәа издыруеит, аҩыза агенерал! — аҭак ныҟалҵеит Галиа.
— Уезгьы?
— Хәышықәса уаҟа аҵара сҵон, саб иаҳәшьа лҿы сыҟан.
— Иарбан школу? — дҵааит Галиа илзымдыруаз ахацәа руаӡәы.
— Ҩажәижәаатәи абжьаратәи ашкол.
— Октиабртәи араион? — лгәы иаақәсит Зыхәба ибжьы.
— Иашоуп, Октиабртәи араион, — лгәы зынӡагьы иааҟәандахан, лыблақәа хааӡа Даҭикәа дҩеиҵаԥшит Галиа.
— Ҳазбыԥхьаз бдыруама, аҩыза Верховскаиа? — Васили Ефим-иԥа, азҵаарақәа ааникылан, дааиасны даалҿатәеит. — Бара ожәшьҭа аԥышәа змоу ԥшыхәҩуп. Иааҳадгыланы иҟоуп хымԥада зҭыԥ иқәҵатәу уснагӡатәык. Убри аҵыхәала Минск ақалақь ахь ицатәуп. Ианеимҵаҳк, уи анагӡара бара ибылшоны иҳаԥхьаӡеит. Ишәарҭоуп, ҳәарас иаҭахузеи, ишәарҭоуп, аха инагӡатәуп. Уаҵәы ашьыжь амҩа бықәлоит...
— Даҭикәа Кәыгә-иԥа! — Чернышев дааҳәын, Зыхәба ихы наиқәикит.
Зыхәба атахҳәа имагә ашьхәақәа ааидикшалан, иҽыҩеиҵыхны:
— Сӡырҩуеит, аҩыза агенерал! — иҳәеит.
— Егьирахь иҳәатәу, иутәу зегьы унапы иануп. Бзиала, аҩыза Верховскаиа! — адырҩегьых Галиа ихы аалықәикит агенерал. — Ақәҿиарақәа бзеиӷьасшьоит!
— Исылшо акаҿы схы сеигӡом, аҩыза агенерал! — дҩаҵҟьеит Галиагьы. Уи лыблақәа амца рхыҳәҳәыла ицон.
— Амҩа алԥха зауша! — даалыдгылан, лнапы рыӷәӷәаны иааникылт Армианиновгьы.
Иацы хәлаанӡа, иахагьы ашамҭазынӡа Верховскаиа лҿаԥхьа иқәдыргылаз адҵа ду аҽазыҟаҵара даҿын, ассистентс длыман лыԥшәма Васили Иаковлев: уи зны ҩынҩажәижәаба шықәса зхыҵуа ԥҳәыс-быргҵас лҽеилалҳәан, лхы-лҿгьы ишақәнагахашаз илырхиеит. Аха ега лыҟалҵандаз, лыбжьы уи ақәра ианаало илзыҟамҵеит. Нас, иахьа аконцлагер агәашә иааҭыҵыз ӡӷаб қәыԥшк дуба лара дуба — маҿа-маҿа икылқәыршәааз лчыҭ ҵкы, амаҭәахшьыга иахьынҳалоушәа еидҟьаԥсла, лҽырхәаны ахәыз-хәызҳәа деимҳәо...
— Акы — аконцлагер агәашә иҭалаз аӡәгьы ушьҭахьтәы дҭырмыжьӡацт, — дналагеит Васили, инапқәа ишьҭахь иҟаҵаны длеиҩеиуа, — иҩбахаз — ачахәаҭка зыхьуа аӡәы иоуп акәымзар, инеиԥынкыланы мчыбжьык аимҳәара згәы бзиоу уаҩытәыҩса-хша илшараны дыҟам. Ихԥахаз — мышкы аацәгьахар, абриаҟара ибҿабыртатаз арацәеи асақәи тыҩны идәықәлап — Минсктәи аулицақәа уаҩытәыҩса дзырнымло...
— Цәгьалаҵәҟьа ирыцҳасшьоит аурыс жәлар, — лҳәеит Галиа усҟан.
— Иауеи? — иџьашьаны дҵааит Василигьы.
— Аҩажәатәи ашәышықәса ирнаҭаз р-Белински заҵәы Налибоктәи абна дахьырцәылахаз азы.
— Аурыс жәлар Белински иеиԥш Суворовгьы дырҭахуп.
— Нас уажәшьҭа? — дҵааит Галиа.
— Минск ақалакь аҿы шаҟа миллионҩык хаҭала бырдыруазеи?
— Аӡәзаҵәыкгьы!
— Ус анакәха, иаабац, Галиа Иаковлева, ҳаҭамзааит, Галина Верховскаиа шбакәу быҟаз.
— Уара уеиԥш даҽаӡәгьы игәы ҿыскаар ҳәа умшәаӡои? — Галина ҩынтәҟа даахагьежьын, дԥыр-ԥыруа дшааиуаз Васили ишьамхы даақәтәеит, лызнапыкгьы: ихәда иаакәлыршеит.
— Абелорусс-ҭыԥҳа гәык ауп илымоу, аха зықьҩык ргәы ҿылкаауеит, нас урҭ рахьтә илҭоит аӡәы, наӡаӡагьы ихылбаауам...
— Дарбан, нас уи аиаҵәа лбаашәаны зыкәа иҭашәаз?
— Сара!
Инеилаҵәаны игәыдибакылеит, акыраамҭагьы рыхқәа еидҵаны итәан.
Налибоктәи абна цәыха-жьыхо аҿыхара иаҿын Галиагьы Василигьы Зыхәба иҿы ианааи.
Даҭикәа ибла ҭынчқәа лыхго, зҽеидыԥсала иаԥхьа игылаз Галина акыраамҭа длыхәаԥшуан, нас, лҽеибыҭашьа игәаԥхазар акәхап, дааԥышәырччан даалҿаԥшит, итәарцгьы нарыдиҵеит.
— Шәгәышәҽаныз. Уаха Лихачи ақыҭаҟны шәыԥхьа. Ишеибаҳҳәахьоу — уаҟа ҳара иаҳтәу ауаҩы дышәзыԥшуп. Аха ҳара иаҳтәым ауаагьы маҷыҩӡам, шәызлысуа ақыҭақәа рҟны, агәҽанызаара...
— Шәацәымшәан, аҩыза акомандир, зегьы ахәша рыхьшьушәа иҟаҳҵоит, — наҭеикит Васили.
— Аполицаицәа ракәзааит, анемеццәа ракәзааит аӡәгьы илаԥш шәыҵамшәароуп. Џьара шәарҭак шәоуны шәаныҟала, зегьы уара иухьурԥшыроуп. Усҟан Галиеи уареи шәеицӡам, — Даҭикәа, Иаковлев ихы наиқәикит. — Аҭагылазаашьа зеиԥшроу шәахәаԥшны ианаҭаху шәеицыз, ианаҭахымгьы — ахаан шәеибамбацшәа... Шәӡырыҩла: шәаԥхьаҟа шәымҩа шәарҭазар, Лихачи ақыҭаҟны ишәԥыло ауаҩы уахынланы амҩа шәықәигалоит, иахьынӡахәҭоугьы шәнаскьеигоиҭ, ишәарҭамзар — уаҵәы ашьыжь шәымала амҩа шәықәлоит. Падгорие ақыҭаҿы
шәаннеилак, Галина даауцрыҵны дцоит. Уаҟа улылабжьо, анс, арс цәажәарала дыхҭоумкын, амала лара акы уалҳәарц лҭаххозар, цқьа улзыӡырҩ, илҳәазгьы акы нацысҵоит ҳәа уаламган, — Зыхәба иҽааникылан, алада ианиҵаша дазхәыцуашәа, ҿымҭ ԥыҭрак дтәан. — Нас, амҩа алԥха змазааша! — дҩагылан, инапсыргәыҵа џаџаӡа еиҵыхны Галиа лышҟа инаирххеит.
Галиа ихааӡа дааԥышәырччан, лнап хәыҷы днахан лкомандир инеилыркит.
Рҩыџьагьы еицырзеиԥшыз иаҷыдахаз даҽа уск даламцәажәеит Зыхәба абраҟа. Галиа иналыгӡараны иҟаз адҵа лареи лкомандири ирдыруан, уаҳа аӡәгьы, иара Василигьы — убасҵәҟьа, Галиа данлыцрыҵлак имҩаԥигараны иҟаз аԥшыхәратә усурақәа ртәы заа Зыхәбеи иареи алацәажәахьан.
Аҳаԥы лашьца иааҭыҵны адунеи лаша каз-казуа инықәԥшызшәа рыблақәа аахьау-хьаун, рнапы наԥыраркит Галиагьы Василигьы, абна иаалшәан, чықьла ихырҷаз адәы ианаақәгыла. Рхаԥыц аларԥсны, адацқәаҵәҟьа ыҵыкәкәаауа иҳәуан еимша-еимыта иқәыԥсаз ажәқәа. Аҵыхәа кьлар ду ԥшандагаҵас имҩанҵаны амҵқәа ааҟәцо, абна аҵкараҿы ашәшьыра ицәыҵагылан ҽан-бӷаҭасҳаԥкгьы.
— Ҵа змаӡам Маркс иҩымҭа «Капитал» аҟны иаҳәоит, ауаҩы раԥхьаӡа ҩызара изызурацы игылаз аԥстәқәа роуп ҳәа, — иҳәеит Васили илахь инапы аԥыракны адәы дықәԥшуа.
— Ԥсра зқәым адоуҳатә ҩымҭа «Библиа» аҟны иарбоуп, иудыруаз, ауац ахьубаз аҭыԥ аҳаиуангьы шацәыхарам ҳәа, — иҵаулаӡаны дхәыцуазшәа лҽыҟаҵаны даацәажәеит Галиагьы.
Рҩыџьагьы мыччакәа акыр ирчҳаит, аха, есааира алашара иашьцылоз рыблақәа цәыҵырԥшшәа ишынеихәаԥшыз, ирызнымкылазт, инеибарччеит.
— Жәаминуҭк аԥсшьара азин исҭоит сыхьчаҩ! — лҳәеит Галиа иаразнак лхы-лҿы аалԥсахын.
— Дышәзыӡырҩуеит, шәыхьчара иагымхаша, апартизан Иаковлев,—атахҳәа ишьхәақәа ааидикшалан, ихы инапы надикылеит Василигьы. Сапын шәахҵас инықәбеит уи ихы-иҿы иқәыз аԥышәырччара ԥшӡагьы.
— Васиа! — наиқәҿылҭит Галиа, аамҭала зны иҵыҩрхьаз, аха уажәы зхы аԥшнымҵӡакәа ишьҭиааны азҳара иаҿыз ашә-ҟата ашьапы данаақәтәа.
— Сӡырҩуеит! — иҳәеит Василигьы дааины даалыдтәалан.
— Абри аԥшыхәцәа ахьазыҟарҵо школ ҷыда ыҟоума?
— Ишԥаҟам, афашистцәа рыԥшыхәратә школ «Абвер», Лондонтәи аполиак аемигрантцәа ршкол «Центр», Иапониатәи аԥшыхәратә...
— Уаангыл, уаангыл! — даанылкылеит Галиа, знацәақәа харҟәало, адунеиаҿы иҟоу аԥшыхәратә школқуа реиқәыԥхьаӡара зҽазызкыз Васили. — Удырра ахьынӡаҟоу аилкаара акәым сара сзышьҭоу, иҟоума ҳара хҿы убыс еиԥш иҟоу ашкол?
— Мап!
— Избан?
— Избахын, ҳара зхала аибашьра зҽалазгало уаам, убас аӡәы иҽҳалеигаланы даныҟалагьы, амца ахьакуа адәаҿы афырхацәа шиуа еиԥш, аӷа имырбаӡакәа, иԥаҵеи ихахәи еиҭнызыԥсахлаша аԥшыхәцәагьы гылоит. Аа, абри бара беиԥш, — маҷкгьы игәадураны, маҷкгьы ишьыцраны аҵәы еиҭаналылеиҵахт Васили.
Васили аҵыхәтәантәи иажәақәа хьаасгьы иҟалымҵеит Галиа, уи дҭакка хәыцрак даманы ишцоз убартәы иҟан.
— Шаҟа исҭахузеи, зыхьӡ аиаҵәақәа кыднаршәо ԥшыхәҩны сыҟазар, — қәыԥсычҳара шьҭыбжьны иаагеит ԥыҭрак ашьҭахь Галиа лыбжьы. — Геринг икәа сҭаланы, Геббельс имаӷраҿы сыҩкылсны, Гитлер ижәҩахыр саақәтәо... Реихстаг иҩнагылоу асеифқәа зегьы рцаԥхақәа снапы иакны, армарахь исырҵәир — ареихканцлерцәа зегьы нҵәо, арӷьарахь исырҵәир — Гитлер иԥсы ҩеихшәо!..
— Андерсен дыԥсит ҳәа исыԥхьаӡом!..
— Васиа!
— Ыы.
— Аԥсҭазаара бзиа иубоу?
— Бара бзиа бшызбо аиԥшҵәҟьа!
— Анбан, ахәыҷра гәырӷьахә, ашкол, аҩызцәа, ашьыжьтәи аӡаӡа аҟара ицқьоу раԥхьатәи абзиабара, аинститут, аҩызцәа ҿыцқәа... Нас аусура, аҭаацәа, аԥшқа икьаасыбжьы... Ҳы, ауаҩы ииҭахӡоузеи, изшоу ихәгьы заҟароузеи!
— Абзиабара сцәыӡт бҳәама? — дҵааит Васили, Галиа леиԥш иаргьы ихааӡа дызлаз ахәыцрақәа даарылҵны.
— Абзиабара абгыӡра иаҩызоуп — ахаҳәгьы иалиаауеит, адгьыл иақәымшәаргьы ахы ашьӡом, адацқәа аларԥаны ахаҳә афатә алцәцәааны иаанагоит, — иныҵырҟьа лхы злаҵакыз лкасы еицарса хәыҷы рҽеиуа дцәажәон Галиа.
— Бымшәан, Галиа! — лыхәда инапы накәиршан лхы ааигәыдирӷәӷәалт Васили, — абзиабареи аԥсҭазареи наӡаӡа еиԥырҵшьа рымаӡам — урҭ зназы арыцҳара еицәхнарҟьар ҟалоит, аха уигьы аамҭала, ашьҭахь абзиабара ахьыҟоу ашҟа аԥсҭазарагьы хынҳәуеит.
— Ҳдәықәҵа, Васиа, афилософиеи афантазиеи ҳашрылацәажәоз ҳтәанхалеит, — лҳәан дҩагылеит Галиа,
— Шәысҭаз макьана, шәысҭаз макьана, шәысҭаз макьана! — ихырхәа-хырхәо ашәаҳәара иаҿын рхаҿы иқәтәаз ажәардәына.
Инаскьаргарц рҭахушәа, еилаҷыр-ҷыруа раԥхьаҟа рҿынархеит егьырҭ аҵарақәагьы.
Адәагәҭаҿы иааины иааҭгылазшәа, ашәахәақәа ухагәҭа кылырҵәо иԥхон амра. Уажәраанӡа акәкәыҳәа адәы иқәхоз ажәқәагьы, иара аҽан бӷа-ҭасҳаԥгьы амра цаҳә-цаҳә еимнарпызар акәхап, рхәынгагьы ыҟамызт.
— Васиа!
— Ыы.
— Абарҭ арахә ашәҭқәа зырымфозеи, ихәынгаршьоу, ирыцҳаршьоу? — дҵааит Галиа адәы агәҭа ааиҩыршахьаны, дагьылаҟәын, амцашоура иҭаршәны иамоу аԥшқа иеиԥш, рыхәда хәыҷқәа канӡаны, рыхқәа хьыдшьшь игылаз адәыкрынқәа хԥаҟа еидыџьгәаланы иҩышьҭылхит.
— Иагьхәынгаршьом, иагьрыцҳаршьом, — адырҩегьых афилософ хаҿра иҭаны деиҭаналагахт Васили. — Адунеи иқәу зегьы иҵиааз, ихәаҷамаҷаз, аԥсабара ацәа ианалҵуаз зегьы рхы зларыхьчашаз акака рнаҭеит: џьоукы рыԥштәала, даҽа џьоукых рыфҩала, егьырҭ ирԥыцкылҳәхәо амӷ ала...
— Иашоуп, урҭ зегьы хыхьчагак-хыхьчагак рымоуп, аха абарҭ арыцҳақәа ирымеи? — даҟәыҵуамызт Галиа, зыхқәа ныхшәа-аахшәо лԥышә иадкылаз ашәҭқәа дырфҩуа.
— Урҭ бара ишыбҳәо ирыцҳазар, иуацхахьазаарын.
— Уеизгьы?
— Ргьама.
— Фуф, ишԥашоу! — Галиа, ирҟәыҷны лыбз иқәыз ашәҭ кажьцәо, ашацаҳәа лҿыналхеит.
Ҟәараҟәанҽа ҟарҵозшәа, амра ҟаԥшьшьӡа адгьыл ишлавалаз, амза ҩежьӡа иаацәырҵын, иара ашәахәақәа рыла аԥсабара кәабо ажәҩан иааҵалеит. Ихьыдышьшьы игылаз аҵиаақәа рыԥсы ҭалон, шьыжьы аахыс адгьыл иахылҩрны иҩеиуаз ахылҩаԥсылҩагьы иӡы-цәыкәбарханы акаҳәҳәра иалагахьан.
Уажәраанӡа, иҟәбаҟәшәо, аԥшқа иҵаршәқәа инадыркны, Реихстаг абираҟ ҟаԥшьы ахаргылараҿынӡа зегьы ирылацәажәоз Галиеи Василии, уажәы, ҿымҭ-ԥсымшьа иццакы-ццакуа еишьҭаланы инеиуеит. Галиа оумашәа дааԥсеит, арахь, дҿажәкны аӡба дыԥсуеит, иахьа ашьыбжьон, ижәны, аџьыка зқәырҳәҳәы ирфаз, акәыкәбаа хәаԥқәа реиԥш лыбз баны лҿы иҭоуп. Арԥҳа аԥштәы змаз урҭ акәыкәбаа ӡылабаақәеи напылаӡыра ча-кьакьамсаҩқәеи анаалгәалашәалак зынӡагьы дхагахоит. Аха иабаҟоу, ӡынгьы-ԥхынгьы инеибынеиԥшны абыз еиԥш ицәааку Беларуссиатәи адгьыл, иахьа Сахаратәи ацәҳәырақәа ирҩызахеитеи...
«Ахәацаԥшьқәа пылы-пылуа изҭоу ҽышьҭак иҭатәоу ӡҭабаак акәзаргьы», — дхәыцуеит Галиа.
— Бласы, бласы, ҳаиқәшәараны ҳаныҟаз аахыс сааҭк цахьеит, — дааихьыгӡаны ллымҳа дынҭацәажәоит Васили.
Ус, абна иҵакәараҵо инеиуаз амҩахәасҭа ахы аанҵәан, иҭҳәаа илашьҭыз амҩаду илангылеит. Ашәахәа ҩежьқәа зхьыршаз амҩаду аӡамҩагьы иҭырҿҿа-ҭырҿҿа ашәахсҭақәа анын, абензини амазути рфыҩгьы ахшәшәа ицон.
Амҩа аган рҽавакуа акыр иласкьахьаны, рармарахь ала, иӷар-ԥшарӡа еилшьааны илашьҭыз абна иналырбааит, бгарымӡ-ҵыхәак иаҟараз лашарақәак.
— Ҳааит, Лихачи! — иҳәеит Васили, Галиа данааидгыла.
— Аӡә дҳашьҭоуп, — лҳәеит Галиа зынӡакгьы лыбжьы ныҵакны.
Васили иарӷьанап ахала итапанча иназыҭрысын, иблақәагьы цәыҵырԥшшәа дааԥшит: аӡәы, ҳәарч-марч ҳәа амҩа ацәхыԥ дықәланы дааиуан, иара иеиҳа, иҩызӡа ивараҿ ишьҭаз игага еиқәаҵәа убарҭан.
— Заславльҟа шәцозар, абра шәымҩахыҵуеит, — иҳәеит уи данаарывала.
— Мап, Минскҟа, — наҭеикит Васили итапанча ааушьҭуа.
— Шәагхеит, — ихәан уи, дааины рнапқәа аарымихит.
Аԥшыхәцәа ирԥылаз абелорусс, зықәра аиҳаракҵәҟьа ҭаҳаҳа изфахьоу, аха енагь зарԥысрахь ихьаԥшуа ҭаҳмада каҿ-каҿк иакәын.
— Ҩыџьа арԥарцәа сымоуп, — иҳәеит аҭаҳмада асасааирҭаҿы иааганы ианааиртәа, — аа, аҭӡамцахь инапы наирххеит, — аӡә дԥыруеит, егьи дҳәазоит.
Рахәыц ҟаԥшьла арбаӷь-ика џарџарқәа қәҵаны изныз аш-мпахьшь дук ҩызӡа иахаршәны икнаҳан патреҭк. Аа, абыржәы, аҳаҷаҳәа ацәажәара иналагап уҳәаратәы, рԥышәқәа ачча аарықәыхх-аарықәххуа ианын аррамаҭәала еилаҳәаз ҩыџьа: аӡәы дԥырҩын, егьи дтанкистын.
— Урҭ ран ҩажәи жәаҩа рзы дысцәыԥсгәышьеит, аҩбатәи сԥҳәыс — гәамк лакәын, дандәықәысҵа хымз схәыҷқәагьы саргьы аҟьымсаргара ҳаҿын, ахԥатәи — сара саҵкьыс ҩажәижәаба шықәса рыла деиҵан, ҳар хьаҵны ианцоз лықәла зықәлаз фицарк дицны дцеит, — ианааи, Галиа илиҭаз аӡы дазгәышьны ишылжәуаз аиԥшҵәҟьа, ацәажәара даҿыгәҳәаауа даҿын аҭаҳмада.
«Дзакәытә парпарҩузеи ҳаззаарышьҭыз, дабацәыҵрыԥшааи, ԥшыхәҩрас илоу аҳа», — дхәыцуан Васили.
«Рыцҳа, имацара дыҟазар акәхап, дгәашоуп, дгәаша, сабгьы ус ауми иҩны дшыҩноу!» — лгәы дрыцҳанашьо, лыблақәа ҭраа диҿаԥшуан Галиагьы.
— Кәы-кәу, кәы-кәу... дзиин, дзиин! — иаалырҟьаны игеит зегьы рхәыцрақәа ԥхазырсыз шьҭыбжьык.
Ашыр-сырҳәа аҭӡамцахь инаԥшызар: апап иҭеисԥыҳә еиԥш амаиатник ҟәыбас ду ыргьало аҭӡамц иадкнаҳалан шәыџьара еихарҳәыз мҿтәы сааҭ дук. Уи ахагәҭаҿы иааимҟьоз ахышә хәыҷы ахы аакыларххны рықәҿнаҭуан.
— Ари саб, иаб Фиодыр ԥсаҭашкәакәа, Пугачов ихаҭа ииҭаз сааҭуп. Сыҳәсақәа аӡәаӡәала иазымҵамсыцыз уаҩ дыҟамызт, аха ишыжәбо аџьынџьаҿы иаанханы иҟоуп, — ныхаҵас, ибла ҭырхаха исааҭ дахәаԥшуа деиҭаацәажәахт аԥшәма.
«Изалшарым!» — аттаҳәа ашыкәсқәа неихиԥхьаӡалеит Ваисили.
Галиа лыбла даахгылеит аҭоурых шәҟәы аҟны ианны илбахьаз Пугачов — ижакьа еиқәаҵәа сымсалӡа, ихы ԥҳәысҵас иҵырффаны...
Рҩыџьегьы рыблақәа асааҭ иааҟәырган аҭаҳмада инаизыԥшит: уи илаԥш адырхаланы асааҭ дшахәаԥшыц дахәаԥшуан — амра аԥсымҭазы ахра иаҿанаԥсаз ашәахәа ԥсыдақәа ирҩызаха, уажәыраанӡа ихиҿы хызтуаз аԥышәырчча ашьшьыҳәа иахыҵны ацара иаҿын. Уи иашьҭаланы, ашьха уарбажә агага еиԥш ихы-иҿы иазааиуан: аԥагьара, агәадура, амшәара.
— Иаамҭоуп! — иҳәеит уи, иблақәа асааҭ мчыла иаадкәкәааны. — Уажәы рыҭра ԥжәаны иҟоуп, ашоура еимнарпыз амаҭқәа реиԥш иахьуҿаҳауа уздырӡом. Ҽынла, ианамуӡах, сара сеиԥш
иҟоу ҭаҳмада ҟәарџк, ма ԥҳәыск роуп акәымзар, уара уеиԥш иҟоу арԥыс ныҟәашьа имаӡам. — «Бара ахыршәац боума агәылшьапқәа рыӡиа ихысырц згәы иҭоу?» — иҳәашашәа Галиа лаԥшыла даашәа-заны, Васили днеиҿаԥшит аԥшәма. — Шаанӡа амҩаду аҿы ҳкылсроуп, нас амҩа алԥха зауша! — дагьыҩагылеит.
Абзиабареи, ахәыҭхәыҭбжьи, аԥышә цаҳә-цаҳәқәеи ирыҵхын уи аҵх: арашәыгақәа рыԥхьарца шадырҳәац иадырҳәон, икарахаз амшын ацәқәырԥақәа реиԥш рҽеикәаԥсаны ицәан аҵиаақәа, амза ашәахәа-ҩежь рыкәыршан амҩахәасҭақәа.
Зԥацәа шәарыцара иҭызгаз алым еиԥш, аҵх далшьқьраа-алашьқьраауа раԥхьа дгыланы днеиуан, уажәраанӡа Васили игәы зыцәцаны дызхәаԥшуаз рԥыза. Уи зны-зынла дааҭгыланы, зхатәы бызшәала ихәыҭхәыҭуаз аԥсабара дналаӡырҩуан, ишьҭаланы иааиуаз рышҟа даахьаԥшуан, нас адырҩегьых ашацаҳәа иҿынеихауан.
Лашыбжь-заҵәык зҭынхаха, иҭахәхәа ицәоу қыҭак инавалацыԥхьаӡа, Галиа лаб даалгәалашәаны, аԥыр-ԥырҳәа лгәы амца ныҵалон: «деиба-кәеибаха имацара, сан лымаҭәақәа дрыхәаԥшуа!..» Илымихыз лыхцәы анаалгәалашәа, лгәы аақыџь-қыџьын, лылаӷырӡ аҿаанахеит, аха лыԥсы иалакны ушьҭахьтәи инылбаалдеит.
— Васиа! — иныҵакны лыбжьы аалыргеит уи, ԥыҭк лҽанааиқәылк.
— Ыы? — иҵаашьала деиҭаҵаахт иаргьы иаармаҷны.
— Абрантә ҳқыҭаҿынӡа акрыбжьахару?
— Ибжьазаалак иҳамҩагәышьам ишԥаҟаҳҵари.
— Васиа!
— Ыы?
— Саб уажәы дыцәоуп угәахәуоу?
— Уажәы аӡәгьы дыцәаӡам, анкьа иҟаҳҵалацыз ҳәа, ишьҭалоит акәымзар, — наҭеикит Васили, — «ибыздыргәышьом, рыцҳа, баб наӡаӡаз дшыцәахьоу!» — Василигьы игәы аабыл-былын, зыҽиварӷәӷәа инеиуаз Галиа лнапы ааникылеит.
Подгорие ақыҭа ианнадгылоз, амза гәыргәыл ду азбжарак адгьыл инавҵалахьан, егьи азбжарак, аҽеимаа еиԥш иҭыфааӡа, ақыҭа аҩадахьала аҽадхала иахчынгылаз ахәқәа ирҿаԥхон.
— Ожәшьҭа, Минскҟа игоу амҩду зынӡагьы иааигәоуп, — иҳәеит аҭаҳмада, амза аҵыхәтәантәи ашәахәақәа зхыԥхалоз иблақәа кәеи-цеиуа. — Абри амҩхәасҭа ианыршәланы, ақыҭа
аладахьтәи акалҭ шәҽадкыло шәца. Нас, абзиараз! — рнапқәа рӷәӷәаны иааникылан, уаҳа рықәҿымҭӡакәа днарԥырҟьеит рԥыза.
Рыхәда адақәа еибархха, акәукәу ҳәа еиқәҿыҭуа, Подгорие ақыҭа ҳарҿыхауеит ҳәа иаҿын арбаӷьқәа, ақыҭа ашамҭазтәи ацәахаа иҭаршәны иаман, агәыҳәԥы зыҿшәаз сабик икьаасбыжькгьы уаҳауамызт.
Амзагьы адгьыли ажәҩани рцәа-ржьы инавҵалан иаакьаҭахит, алашара зыбла ашьцылахьаз аԥшыхәцәа, ус «џьиу» ҟарҵауашәа, уажәы-уажәы имҩахнаганы абна инылало, иаалҵуа акыраамҭа ицон. Ԥыҭрак ашьҭахь ргәырҽанӡамкәа ахыгә-сыгәҳәа Минскҟа игаз амҩаду ҭбаа инангылеит.
— Абзиаразы Васиа! — лҳәеит Галиа инапгьы имымхӡакәа.
— Абзиараз Галиа!
Ԥыҭрак ус, ирыбжьажьыз алашьцара еимырттааны еибаԥшаауа, ҿымҭӡакәа игылан. Галиа лгәы иамузт инапы аанылкылеит. Иара иааирӷәӷәеит.
— Васиа!
— Ыы?
— Акгьы! — лнапы ааимылхын, ашаца-шацаҳәа амҩаду иавгаз ажра ахықә дықәланы лҿыналхеит.
«Дааԥсоуп, абар ожәшьҭа ҩаха ҵуеит лацәааихьшь ҟалымҵацижьҭеи... Амаҭҭра дазцоит...» — иԥсы-иԥсынҵры зышьхәа иқәԥало изышьҭаз Галиа, алашьцара дналапҟа данцагьы, акыр длызхәыцуа дгылан Васили.
Галиа дцәырҳаны ашырҳәа дҩаҵҟьан, лыблақәа ԥаҟь-ԥаҟьуа ианаахылт, амрагыларахь ала ажәҩан аҵлашаара иалагахьан. Дзымҵатәаз аҵла цәҳәы хаххала ажәҩан иаҵәа инадылбалеит, ацәа акәа зыҽҭаршә ишьҭоу ацгәы ахәдабжьы еиԥш ахәыр-хәырҳәа шьҭыбжьыкгьы ллымҳа иааҭасит. Даақәҵәиааит. Ауаӷаимшхара: иҭылашьцааӡа аџьаҳаным кәара дынҭаԥшит. Уаха лыршарц данааиуаз иналыԥгыланы даанызкылаз аҵла ду адырҩегь лыҽнадылҵеит, адгьыл иазышьҭымхкәа изҵабгаз акәара аџьаҳаным бжьы ҭахәаҽӡа ишгацыз игон, аԥшаҟәыкгьы хьшәашәаӡа иҭыҵны иҩеиуан.
Зыбжараҵәҟьа ҿыбганы, здацқәа хаххала аҳауа иалакнаҳаз лыҵла ԥсеиқәырхага лгәы иаарыцҳанашьан, лнапы аахьылшьит, деиҭаҩаҵаԥшит: иара азы ижу амаша иҭаԥшуа ишхықәгылазгьы, ахы шьҭкәыцәаа ажәҩан иаҵаргәаны, аԥшәма – чеиџьыкауаҩ иеиԥш анапқәа рџаџаӡа игылан уи.
Галиа амҩадуахь данкылс, амра мгылацызт, аха ишшарыз ишахьан. Ана-ара иаацәырҵны, рарҭмаҟқәа рызқәа иқәҵа, ркалаҷкәырқәа рыхьнырҳала, аԥаҟьаҳәа аулица ианыршәла рҿылархауан ашьаҟауаа, рҟәартәрақәа еихаҟәар-ҟәаруа, уажәазы ҳара хазқәиҭу абри ауп рҳәошәа, амҩа аҵкар рҽавакуа иаалыхьӡалон ҽыуардынқәакгьы.
Илывсит анемеццәа реидарашьҭыхга машьынақәа ҩба. Лаԥхьа игыланы илеиуаз аҳәсақәа, егьа ҟарҵандазгьы, урҭ амашьынақәа рзаанымкылеит.
«Арҭ зхы иақәгәыӷуа џьоукы ракәымкәа иҟам», — аалгәахәын Галиа, иаарццакны днарыхьӡеит.
Аџьармыкьа ҳәсақәа реидарақәа ирыҵан, еидшылангьы еицәажәон. Галиа данырзааигәаха, дырԥырхагамхарац ӡбаны лҽаанылкылеит.
— Ихашәҵом акәымзар, сыԥҳа илҭахымызт, илҭахыҵәҟьамызт, — иҭацәыз лызнапык аԥыр-ԥырҳәа иҟьо, илыцыз акы агәра дхалырҵон, Галиа илымариаша инеиуаз аԥҳәыс ау-шәпажәпа. — Раԥхьа ҳаҩны шоколадла ирҭәит, иуфара, иушәуҵара иуҭаххарызеи... Аха, ианамуӡа ауп итапанча анҭихыз... Валиа ҳрыцҳалшьеит, ҳара ҳзы лхы лҭиит... Уажәы ауаа цәыҵагыланы иаҳхыччоит, афашистцәа рҭаца, афашистцәа ранхәа...
— Нас? — дыҽхырҵааит аҩбатәи аԥҳәыс.
— Насх, напымыӡәӡәа зиарҭа шьҭазымҵоз, напымыӡәӡәа ишьҭызымхуаз сыԥҳа уахыкала дааԥсхаишьит. Амҵ ҳавԥраан ицар, иара командирс дызмаз аполк зегьы ашьҭеиҵон. Адырҩауха заа дааит, адырхаухагьы ус. Аха дышнеиуаз зны ашамҭаз дгәарло, даҽа зныхгьы зынӡа дмааӡо далагеит.
— Уажәы? — дҵааит ахԥатәи аԥҳәысгьы.
— Уажәы џьаҳанымтәи аполкқәа руакы командирс дарҭазар акәхап, ихабар ҳәа акгьы ҳаздыруам.
Адырҩегьых машьынак абжьы рышьҭахьҟа игеит. Ахацәа ишнықәыԥшыз, аԥыр-ԥырҳәа анапҟьара иалагеит аҳәсақәа. Иаргьы иахаршәыз абырзент аԥша, аҵарч ишааиуаз, ианаарывала, иаанымгылаӡои шырҳәоз, абарбалқәа зегьы агьежьра иааҟәыҵын, иҿыжны, аулица арезина былфҩы ықәыршәшәа, иџыџӡа иаагылеит.
— Минск, Минск! — аҳәсақәа уахь инеибарсит, Галиагьы днарышьҭалеит.
Амра ҵлакашәара иахыҳәҳәахьан, анемец еидарашьҭыхга машьына Минск илалагыланы ианаагылоз. Ашофер, ԥахьа ишыҟаиҵаз еиԥш атормоз аиркын, иақәтәаз зегьы хыла-гәыла еилаҵаны даагылеит. Нас ашәи-ԥшьира иаҿыз зегьы дрылагьежьны аԥара аарымхны, ақалақь длалапҟа дцеит.
Абар, уажәраанӡа амашьына акузов аҟнытә амшьамба илнамырбоз Минск ақалақь. Иҿыжәжәар-мыжәжәарӡа иеилагылаз аҩнқәа зегьы раԥхьа лыбла иаахгылеит аҳаша зҿыкәкәо зган лыҭаны иааԥшуаз аиҳабыра рыҩны, уи анаҩс, ажәҩан иеихсны агәы кылжәа иагарц аҭахушәа ашпиль ҵәрыԥсаӡа игылоуп, амала баша шьшьаракгьы зным акостиол. Галиа зны лгәы нҭыхьшәашәеит, нас лхаҟынтә-лшьапаҿынӡа дҩеилблаа-ҩеилблааит, лдақәа кәадахан, лгәы-аҵӷа ааҳадҳадеит...
«Изакәи сызҿу! — ахәыҷ ианиқәцәҟьо еиԥш лхы дақәцәҟьеит Галиа. — Аԥшыхәҩ сыхьӡуп, арахь, иахьатәи аҽыуардынқәа реиԥш сҟәартәрақәа еихамгыло еиҿышәшәаны ицоит!..» — Галиа лхы лнапаҿы иаалган, лсолдаҭ арҭмаҟ ҩаза аашьҭыхны, акыр инаскьахьаз аҳәсақәа днарышьҭалеит.
Ақалақь лшьапы ахьналалыргылаҵәҟьаз, ҩыџьа анемец ҟарулцәа дааныркылеит.
— Аусваис! — дҩалықәҟааит, ашш икылахаз ацәада-ҟаб еиԥш зхы еидҟьаҟьалаӡа иҟаз анемец солдаҭ.
— Иарбан аусваису иуҭаххаз, сара апаспорт еиқәхаԥса сџьыба иҭоуп! — аӷьеҩ ҩеихлырган Галиагьы, лчыҭ ҵкы аԥхьатәи аџьыба иааҭылгаз лпаспорт, асолдаҭ ишҟа иналырххеит.
Иаабап шаҟа бфырԥҳәысу ҳәа аанарго, иԥсы-бла хьшәашәақәа рыла дааимидан, лпаспорт аалымижәааит.
— Быжәла?
— Иванова.
— Быхьӡ?
— Валентина.
— Баб ихьӡ?
— Пиотр-иԥҳа, — Галиа даҿамхаӡакәа, зҵатәқәа бзиаӡаны изҵаз аҵаҩы иеиԥш, аттаҳәа аҭакқәа ҟалҵон.
Асолдаҭ, илаԥш апаспорт иааҟәиган, адырҩегьх дкылҵәаны дго деиҭаналыхәаԥшит, аха Галиа изаҟаразаалак лыгәра злаузымгашаз акы далаҟамызт.
— Бабанхои?
— Фиурерштрассе 37.
Дауишьҭыр шиҭахымыз удырратәы деиқәшәы, лпаспорт ыргьежьны иаалиркит.
Галиа агәараҳәа лыԥсы леиқәаҳаит, аха уигьы ҩныҵҟалоуп акәымзар дәахьыла зегьы лзеиԥшын, ахәхәаҳәа дааҿарҳасыргьы цәгьа илымбо дгылан. Забџьар мцы амҳәаз аӡә иеиԥш, дгәырӷьаҵәа лпаспорт ааимылхын, лџьыба инҭалҵеит, нас, иҳәсуа ларҭмаҟ иҭаз егьи асолдаҭ иааимылжәан лҿыналхеит.
Авулкан зҵаԥжәаз ашьхақәа реиԥш зхы асаба ықәтата, еихьыҩры-еиԥыҩры игылаз ақалақь иамӷан, илеихыршь-ҩеихыршь еилаԥаны, амаӷ зԥыц кылҳәҳәо иҟаз аҭел. Азныказ Галиа ақалақь зынӡагьы иршьызшәа лбеит: иҭацәын аулицақәа, иҿаҳа-дагәаӡа иеилагылан аҩны хыбжа-ҿыбжақәа, иуаҳауамызт шьҭыбжьык. Гыгшәыг шьҭамзар шьҭа зҭагалам ҳаԥык дныҵалазшәа дааҟалан, лгәы нҭыԥсаа-нҭыԥсааны, лшьапқәагьы аахьынҭыџьхеит. Иаалгәалашәеит абраҟа илхылгахьаз лхәыҷра, лаб иаҳәшьа-гәыраз, ашкол илыцҭаз лҩызцәа, ргәылацәа. «Абарҭ зегьы ршьну, хәыҷгьы-дугьы, уаҳа аӡәгьы даанмыжьӡакәа?! — лхы дазҵаауан Галиа. — Нас ҳара ҳаззықәԥода, адгьыли аԥсцәеи рзоума?!.» Дызныз аулица ҭшәа ахы аанҵәан, ашҭа даақәгылеит, адунеи иаҳа иаалашахазшәагьы лбеит.
Архьынақәа реиԥш иӷраҷкәын-ӷраҷкәынӡа ашҭа инықәлааит агагақәа рацәаны. Ааи агагақәа! Галиа дырзааигәахо даналага, илдырт урҭ атҟәацәа шракәыз. Џьоукы рбаҳақәа кны инцәыҵакьакьо, иаха ҳара ҳбомбақәа иржыз ажрақәа еимарԥсон, даҽа џьоукыхгьы, ԥшьынаԥха иҳәазо, ахаҳәқәа рыҟәшәара иаҿын. Равтоматқәа ырмазеины, ршьапқәа неимыҭхаа-ааимыҭхаа игыланы урҭ агагақәа рыхьчон СС-аа.
Галиа лгәы аҽаареиџьын, аԥыр-ԥырхәа амцагьы ҩалыхҟьеит, абни ахаҳә аашьҭхны, зыхәда аԥхӡы алҭҭа лывараҿы игылаз а-СС ихы иҭалыртәаргьы цәгьа иаалымбеит, аха лҽааиқәылкын, — «убас, убас ирықәнагаҵәҟьаны ирзыжәуеит» ҳәа аанарго, уи диалацәҟәысны днаивсит, иаргьы уажәраанӡа еицаԥаны иҟаз ихиҿы аақәлашан, иқьышә жәпақәагьы аақәац-қәацеит.
Галиа абраҟоуп лыԥшыхәратә баҩхатәра агәра лго дахьалагаз: лыдгьыл иқәгылаз лшьыргәыҵақәа ааԥхахеит, лыблақәа иаҳа ирбо иалагеит, акалақь данаадагыла, амаца еиԥш зҽынеилазыԥсаз лыдҵақәагьы аҷҷа-ҷҷаҳәа аҽеилыргара иналагеит.
Ашҭа ааиҩылҵәан, уи иацрыганы игаз апроспект дықәланы лҿыналхеит. Асааҭ шаҟа ыҟоу еилылкаар лҭахын, аха дзызҵаашаз ҳәа аӡәгьы дылбомызт — уигь маҷк лгәы аалымнаҟьон.
Шәкәтык знапаҵаҟа иҟоу арбаӷь ԥагьақәа реиԥш, рҽырчны илывсит ҩыџьа анемец афицерцәа. Урҭ рҩыџьегьы чынла еиҟаран. Руаӡәы дӷьазкны иҩыза акы изеиҭеиҳәон. Галиа излеилылкааз ала, Сталинград аӡбахә акәын ирымаз. Лара мҵык рывԥрааны ицазшәа дрыԥхьаӡеит.
Аҵх ҭынч иалыҩуазшәа, зны-зынла, апроспект нырцәтәи атротуар ахьтә шьҭыбжьқәак аагалон — урҭ аҭыԥантәи ауаа ракәхап, рыхқәа рыкәа иҭацаланы, иццакы-ццакуа, еихьышәшәа-еиԥышәшәа инеиуан, «Ас акәхап сара сҩызцәа араҟа аныҟәара шрыхәҭоу», — аалгәахәын Галиа, лхы лалықәыжьны ашацаҳәа лҿыналхеит.
— Асааҭ шаҟа ыҟоу саумҳәари? — длак-ҩакуа дцааит Галиа, аԥырра злымшо иажәыз ауарбажә еиԥш ижәҩақәа хьыдышьшь, ибла ацәақәа реиԥш иԥынҵагьы канӡаӡа ахаҳә иқәтәаз аҭаҳмада.
Аҭаҳмада иџьымшьқәа ааҭрыс-ҭрысын, ԥшьшьала ихы ашьҭыҵра иҩалагеит.
«Сидызцалазеи, аҩсҭаацәа сырфоит акәымзар, ари ихы ашьҭхра шаҟа дадхалаз, исааҭ ацәыргара егьа дадхалап», — иаалнаҭеит Галиа лгәы. Аха лызҵаара лҭихьан, ус аҭак ааныжьны цашьа лымамшәа даақәхеит.
Аҭаҳмада ихы ахьҩеишаз иҩеин, ахыз аԥштәы змаз ибла ҭҟьышаақәа Галиа иҩалыҵаирԥшит, насоуп инапы қыџь-қыџьуа иџьыба данҭалаз.
— Жәаҩа рыбжа ыҟоуп, сыԥҳа, — иҳәеит аҭаҳмада, инапқәа реиԥш ибжьгьы қыџьқыџьуа, исааҭ ҵәахны дкәаԥӡа данаатәа.
Иҭабуп шылҳәарыз ԥыҭк данынаскьа ауп ианылгәалашәаз. Иаарццакны ддәықәлеит, аха илбахьаз амҩақәа абаҟаз: ана-ара иҭыжаан, аҵлақәа ыҵыҩрны иаԥыражьын. — Дырхыкәшон, ахаҳәи ақьырмыти дрыхҟьашон, уажәы-уажәы лыхшыҩ ааимшәаны, илдыруаз, дзышьцылаз аҭыԥқәа аалҿагылон.
Ус, аџьармыкь агәашә дазааигәахарц акгьы шлыгмыз, аԥша лынданы аидарашьҭыхга машьынақәа еишьҭаххы-еишьҭаххы, иакымкәа-иҩбамкәа илалывҟьеит. Амашьынақәа шнеиуаз, авагонқәа реиԥш, рыхқәа леидырӷәӷәаланы иаагылан, ирықәтәаз рықәпыпы, џьоукы рҽеиҵыртла акәшара иалагеит, егьырҭ агәашә илҭеибаҳәеит.
«Ауаа ркуеит!» — иаразнак лгәы иаалнаҭеит Галиа, лхаан дшақәымшәацызгьы. Днеиҭаԥан, аҵәахаҳа еиԥш зыгәҭаҵәҟьа еиҩшаны игылаз аҩны ашьаҟа лҽаавалкит.
Иаразнак аџьармыкьа аҩнуҵҟа акәу-сыкәуҳәа иааилалеит, апыҟҟа-пыҟҟаҳәагьы ахысбыжьқәа геит. Галиа илалывҟьеит
ҩыџьа аҳәсақәа, урҭ ацыцаҵхцәа реиԥш еибак-еибашьҭуа ишлеиуаз, руаӡәы лааҵәахы аалымпыҵҟьан, картошхап, иҩеин ажра иҩҭаԥсеит.
— Шәыԥсцәа!.. — дыцәҳаит уи аԥҳәыс, аџьармыкь ашҟа лҿы ларха, ишлылшоз дхәааны, нас днеин, лхы кны лааҵәа длақәтәеит.
Галиа, ашәарыцаҩ иԥба зкыз ашьабсҭа еиԥш днаԥшҟьа-ааԥшҟьан, лывараҿы ибжьагалаз аулица ҭшәа длыбжьашәкәеит.
Ари аҽны Галиа Верховскаиа дзықәшәараны дыҟази лареи уаҳа еиниашьа рмоуит. Дынхозар ԥхьара дымҩахыҵырц Зыхәба илиҭаз адресқәа аттаҳәа иааиқәылԥхьаӡеит, зегьы заманалаҵәҟьа илгәалашәон. Анкьа, ашколахьтә, аҩныҟа, лаб иаҳәшьа лышҟа дызлаалоз амҩа лԥшаан, аганаҿы ижны еиқәыжьыз анышә акьацәра дықәгыланы акыраамҭа данԥшылон: абан, лымҩахыҵ аҭаҳараҿы, еишьылӡа иавсны ицо аӡы ахықә иқәианы иахьыцәоу лышкол, амарч ахысны ишьҭоуп лҩызцәахәыҷқәеи лареи ршәырақәа ааигәыдҵо иахьыхәмаруаз ашҭагьы...
«Баб иаҳәшьа лҿы акәзааит, егьырахь бахьадырша даҽа ҭыԥк акәзааит, амалахазгьы амԥахь бықәымлан!..» лгәы иқәҩуа иалагеит данаауаз Даҭикәа илеиҳәаз ажәақәа.
Аӡы аԥшаҳәа даваланы иаразнак ақалақь агәҭахьы дхалеит.
«Иҟасҵарызеи? — лхы дазҵаауан Галиа, — усда-ҳәысда сыхраа-ӡраауа ақалақь салахар, зылаԥш сыҵамшәашагьы рылаԥш сыҵашәап, арахь, сымҩахыҵраны сахьыҟоу усура дыҟоуп, асааҭ ааба рҿынӡа аҩны дҟалаӡом»... апроспект ааихылҵәан, амардуан дналбааны апарк дныҵалеит. Апаркгьы аҳәызба аҿыршьызшәа иҿаҿа-ҿаҿаӡа имӷьацыз ашәахсҭақәа анын. Акыр агәҭахьы данынаскьа, зшьапқәа ҵкьыҿӡа, аԥслыш қәықәма-шәықәма иамҵагылаз аҟәардә даақәтәеит. Лцәа-лжьы зегьы хьынҭыџьӡа, адасгала уасыр шьа-кәармак алымшәо дааԥсан. Аԥсы ӡаны ихшьшьыла лаԥхьа илеиуаз аӡи уи ихиаланы ицәаз аԥслыш амахә ҟатақәеи дышрыхәаԥшуаз илызгәамҭаӡакәа дҭыкка ацәа даманы аҿынанахеит, ԥхыӡ ҽыҭ-мыҭқәакгьы лаԥхьа иааилауаҭырит. Аха иаразнак дӡыӡаны дааԥшын, ашырҳәагьы дҩаҵҟьеит, днаԥшы-ааԥшит, нахьхьи апарк анаӡара ҩыџьа ахәыҷқәа «аҟәҟәаҳәа иеихсуа» «аибашьра» ихәмаруан. Деиҭанатәеит. «Слава + Валиа. 1940 шықәса, VIII», абас днаԥхьеит Галиа лывараҿыҵәҟьа иҭырҿҿа аҟәардә ианыз аҩыра.
«Иабаҟоушь уажәы Славеи Валиеи? — днарызхәыцит уи. — Афронт, аконцлагер, абна, Германиа, ма анышә хьшәашәа?.. Абзиабара иахьа урҭ роуп ҭыԥс иамоу!..» — лцәа дыҩҭӡыӡа-ҩҭӡыӡаан, уажәраанӡа илывагьежьуаз ацәагьы налԥырҟьеит.
Асааҭ ааба рзы Верховскаиа, Роза Лиуксембург лулицаҟны дыҟан. Иара ус лхы аԥшнымҵаӡакәа, дцәыҵыԥшшәа аномерқәа дрыхәаԥшуа дышнеиуаз, анышәынҭра жәытә еиԥш агәҭа ҭабгаӡа, егьирахьгьы еиҟәышьшьа-еиҟәышьшьа игылаз ҩнеихагылак аҿаԥхьа даагылеит.
Аҩбатәи аетаж аҟны ашә дасит. Илзыԥшу лзымдырӡауа, лнацәа ырхәаны икны дышгылаз, еиқәба-еиқәыԥсы иҟаз ауада аҩнуҵҟа шьҭыбжьы хәаҽқәак геит, иақәырццакны шәцыԥхак ӷьар-ӷьарын, ашә аатит.
— Сымҩашьозар ари Карузскиаа рквартира ауп? — дҵааит Галиа лаԥхьаҟа лҽаархәашәа.
— Иаҳҳәап! — наҭалкит иаазыртыз аԥҳәыс.
— Ибзаазгеит Кавказтәи асалам ԥха! — уи асалам ԥха ларҭмаҟ иҭазшәа лыжәҩахыр ала дагьҩаҵасит Галиа.
— Блеи, блеи! — лыжәҩа данкны длыҩналырԥалан, лышьҭахьала ашә аакыдырӷәӷәаланы, адырҩегьх ацаԥхақәа аҿҿаҳәа иҩалыркит аԥҳәыс.
Иҵаулаӡаны даақәыԥсычҳаит Галиа, даақәыԥсычҳаит аԥшәмагьы.
Барановичтәи апартизанцәеи Минсктәи маӡалатәи аорганизациақәеи еимаздоз ируаӡәкыз Брониа Карузскаиа, аҳақьым Сантоцки иаҳәшьаԥҳа лакәын. Уи илоуп ларгьы апартизанцәа дызларымадахаз. Минсктәи амедицинатә еиҳәшьцәа ртехникум даналга, арра дцеит. Аҳәаахьшьцәа рырхәҭақәа руак аҿы аус шылуаз, аибашьра лыхьӡеит. Нас ахьаҵра, ашьа, агәаҟра... Аҵыхәтәаны, ишыҟалаз ҳәа ларгьы илыздыруам — аӷа ишьҭахьҟа дшыҟаз лбеит.
Брониа Карузскаиа, амшын ихнаҵаз абакәа еиԥш аибашьра ацәқәырԥақәа деигәыдҵо дышрымаз, ҩымз ааҵуаны, зыԥсы ахәага аарла илеи-ҩеиуаз лықалақь Минск дааланагалеит.
Уажәы дзыҩноу аҩны аԥшьбатәи аетаж, аквартирақәа руак аҟны инхон лҭаацәа: лан, лаб, лашьа, лаҳәшьа. Агәылацәа изларҳәо ала, Минск иазкны Гитлер иааишьҭыз раԥхьаӡатәи абомбақәа руакы абри аҩны иақәшәеит — иақәшәеит лҭаацәа зыҩназ аквартира агәҭаҵәҟьа. Данааи, агәылацәа ирбаз еидҟәшәаланы иржхьан. Ларгьы артытра данаҟәымҵӡа, иаахәаны лаҳәшьа хәыҷы Алина илзаалҭиз аимаа ҟаԥшьқәа рызхацалакыки лаб имышьхәылҵ алахыстәи инапи ааҵылхит.
Уинахыс агәылацәа Брониа уаҳа уахь днармышьҭит. Аҩбатәи аетаж аҟны, зыԥсы ҭаны иаанхаз ҭаацәак рҽааиларцалан, руадақәа акы лара илырҭеит.
Аибашьра ианалага ашьҭахь хәымз анҵоуп, аҳақьым Сантоцки иаҳәшьазаҵә иллахьынҵахаз анидыр. Абри аҽны иаҳәшьаԥҳа Брониеи иареи аицәажәара ӷәӷәа рыман. Уи иара аус ахьиуаз ахәшәтәырҭахь дигарц иҽазишәеит, аха Брониа «сжьы зфаз ржьы сзыхәшәтәуам», — лҳәан аԥсразгьы илымуит, лзанааҭ нкажьны, ачаӡырҭа зауад аҟны аусура далагеит...
Рыбжьара ибжьагылаз астол еицаҟьа лыҩмышьхәылҵкгьы ықәыргыланы, лнапсыргәыҵақәа лхы рынҵа, лыблақәа ааихмырсыӷьӡакәа длыхәаԥшуа дӡырҩуан Брониа.
Галиа акы даалгар даҽакы дналаго, Налибоктәи аҵарақәа ирҿылҵаазшәа дааҟәымҵӡакәа дҷыр-ҷыруа абнатә жәабжьқәа реиҭаҳәара даҿын.
Уажәы-уажәы ацәа ҩахыԥон, асолдаҭ исалам шәҟәы еицарса еиԥш, аибашьра амҳәырқәа ҿаҿа-ҿаҿаӡа изнылахьаз Брониа лхылҿы ԥшӡа.
— Дзакәытә уаҩуи абри шәара шәначальник, игәы маҿак ижәпамкәа дыҟам? — дҵааит Карузскаиа, Галиа лцәажәараҿы Зыхәба иӡбахә анаалалҵа.
— Избан?! — иџьашьаны дҵааит Галиа.
— Избахын, «шәахьыҟоу шәыҟаз, уаагь ауаа ҳҭахуп, шәахьыҟоу шәыҟаз», — иаҷыдахаз уаҳа акгьы издыруам, — дҩагылеит Брониа.
Усҟан ауп Галиа дызҭаз аԥҳәыс цқьа данылбаз: аукы, лӡара амацәаз илкылуршәауа ипаны, алар еиԥш илыҵагылаз лшьапқәа шшәыр-шшәырӡа.
«Ссирк лакәымкәа дыҟамызт», — аалгәахәт Галиа, уажәы, ихьыԥсааӡа лыжәҩахырқәа ирхьынҳалаз аҵкы ҭаҳәҭагар дахәаԥшуа.
Ҩышықәса раахыс уахеиԥшҵәҟьа меигӡарахда ача лымфацызт Галиа. Какал анырк ашьҭахь, аҩны абомба злақәшәаз аганахьала иҿаз ашә мчыла иаартны дцан, акыраамҭагьы дыҟаӡамызт Брониа. Галиа ари иахылҳәаара лзымдыруа, ауада аҭӡамц цәыжәжәарақәа дныркыдԥшыла-ааркыдыԥшыло дыштәаз, Брониа дхынҳәит. Уи еилаҳәарак чаҟәаӡа илгәыдкылан.
— Сара ажәала ибасҳәо аҵкысгьы абарҭ ибарҳәоит, — лҳәан Брониа, аҟәыкфҩы зхышәшәо иҟаз аклионка ааиҵлыртлан, газеҭқәак ааганы лаԥхьа иаақәылҵеит.
Агазеҭқәагьы агәаҟ-ҵәаҟра ду шырхыргахьоу мҩашьо аҩаза рҿысны, ихԥсны акәын ишыҟаз.
«Звиазда» — днаԥхьеит Галиа агазеҭ ахьӡ. КП(б) Минсктәи маӡалатәи Акомитет аорган, — иаҵаҩын ҵаҟа.
Хыхь, арӷьарахьтәи акәакь аҟны нбан дула иалагон абас: «Аҩызцәа! Иахьатәи амш инаркны, Белоруссиатәи КП(б) Минсктәи ақалақьтә Комитет аорган газеҭ «Звиазда» аиҭаҭыжьра иалагоит».
Галиа агазеҭ анаӡаратәи аҵкар днахәаԥшит: «Маи. 1942 шықәса» аҳәон арыцхә.
Деиҭаналагеит: «Ҳгазеҭ ахь ижәыҩла апартизантә отриадқәа рыԥсҭазаара, урҭ ирҿагыланы ақәԥараҿы ахаҵара аазырԥшыз апартизанцәа рыӡбахә уҳәа, зҳәо астатиақәа. Аредколлегиа».
Уи анаҩс ицон агазеҭ актәи аномер аԥхьажәа: «Апартизан!—иаалагон иара уигьы. — Уара уаԥхьа ииасны инеиуеит асолдаҭцәеи, аџьаԥҳани, атехникеи зманы афронт ашҟа ицо анемеццәа решелонқәа. Умԥшӡакәа иԥжәа аихамҩақәа, ацҳақәа; хланҵы илашьҭы авагонқәа — уиала уара Ар Ҟаԥшь ԥхьаҟа рцара уацхраауеит. Иубеит ателефонтә кабель — ицҟьаны иқәҵа — уиала аӷа ииҳәараны иҟоу еиҵоуҟьоит, хыла-гәылагьы деилоуҵоит!
Уара иуаҳауеит утәыла иқәланы иныҟәо Гитлер исолдаҭцәеи иафицерцәеи ршьапышьҭыбжьқәа! Урысны инырҵәа урҭ лаапкык еиԥш иԥхьаӡаны! Оккупант заҵәык данықәым ауп уара уԥсадгьыл оҳ, гәышьа, ҳәа аԥсы анашьо.
Уара иуаҳауеит, ухәыҷқәа, уԥҳәыс, уан рҵәуабжьы. Урҭ зыргәаҟуа, зыԥсы зҭииз аҵымҳәҳәарақәеи, урҭ рыԥшәмацәа афашистцәеи роуп. Инырҵәа урысны урҭ: аполицаицәа, аволосттә старшынцәа, ауправатә чынуаа — иҟарҵахьоу ргыгшәыграқәа рыхә рхаҭақәа ршьала иршәааит.
Ианакәызаалак уфырхаҵаз ақәԥараҿы! Ҳшьоура амш ааигәахоит! Ҳажәлар ирхыргаз азы ҳшьа кәапеила иаҳтап!
Иулырша, уара уахьгылоу аҭыԥ аҿы анемец иҟаиҵо априказқәа зегьы рхырбгалара.
Ԥсроуп ирықәу анемец оккупантцәа!
«Нагӡара ақәзааит аиааира!» — Галиа даҿыгәҳәааны, акы даалгар даҽакы дналаго даҿын.
Агазеҭ аҟны аинформациа анын — Аџьынџьтәылатә еибашьра аорден шыҟарҵаз ала, иара убас арамкақәа ирҭакны, уаҩы илаԥш иҵашәартә икьыԥхьын: Совинформбиуро иҟанаҵаз
адырраҭарақәа, афронт аҿы иҟаз аҭагылазаашьақәа, Белоруссиатәи апартизанцәа рфырхаҵарақәа уҳәа, ирацәаны.
Галиа лыблақәа аахәашьын, анбанқәа аџьуа еиԥш иҟьаш-ҟьашо ақьаад иаанылеит агазеҭ аҩбатәи адаҟьа анаахлырты. Уи адаҟьа иалагон бзиа илбоз лпоет ду Иакуб Колас иҟаиҵаз ааԥхьарала: «Сылашара асовет дгьыл Белоруссиа! — иҳәон жәлар рпоет. — Уара адырҩегьых иуқәыҩуа иалагеит адыд-мацәыс ашьҭыбжь бааԥсы. Уара убнақәеи, укаршәрақәеи, удәқәеи еиҭа дырхынҳәуа иалагеит абзарбзанқәеи, атанкқәеи, аҳаирпланқәеи... Амраҭашәарахь еиханы идәықәлеит ҳара ҳ-Ар Ҟаԥшь — урҭ еихатәы ҩмсагла еизырҳәҳәараны иҟоуп иаапкыз афашистцәа гыгшәыгқәа!»
Галиа дрыԥхьеит «Звиазда» актәи, аҩбатәи, ахԥатәи, аԥшьбатәи аномерқәа.
— Уаҳа ԥсынҵра арымҭеит арҭ ашьажәцәа, — лҳәеит Брониа, Галиа ахәбатәи аномер дшашьҭаз анылба. — Иҭзыжьуаз ндырҵәеит...
Агазеҭ «Звиазда» иаҷыданы, Брониа иаалгаз аилаҳәараҿы иҟан агазеҭқәа: «Чырвонаиа змена», иара убасгьы Адгьыл ду ахьтә иаашьҭыз «Правда», «Известиа», «Комсомольскаиа правда», «Краснаиа звезда», «Советскаиа Белорусь», «Раздавим фашистскуиу гадзину» уҳәа, иара убасгьы абӷьыцқәеи аплакатқәеи рацәаны.
Галиа бӷьыц кәамҟьак џьара иаанмыжькәа, анбанқәа, нас ацәаҳәақәа лыԥсы иалакны илбаадо рыԥхьара даҿын. Брониа лхы астол иқәҵаны лыблақәа нҭаауан, иаахылтуан, аҵх ҭынчӡа иқәҳа ацара иаҿын.
Зегьы данрыԥхьа, лхы ҩнапыкла икны, дыцәаны даагылазшәа деихыкка даатәеит Галиа.
«Абарҭ зегьы ршьну, хәыҷгьы-дугьы, уаҳа аӡәгьы даанмыжьӡакәа?!» — иаалгәалашәеит уи иахьа ақалақь данаалагыла илоуз агәаанагара.
«Мап ишьӡам, шьышьагьы рымамзар акәхап! Аа ргәеисыбжь ахьго!» — иҭыҵны ицоз лгәы лнапы надлырӷәӷәалеит Галиа. Нас ашырҳәа дҩаҵҟьан, ақьаад ҩазақәа еихыршьны издырҷаблаз аԥенџьыр днадххылеит. Лыбла аҵәы хыслозар, илымбо илашьцан. Адгьыл аҵахьтә иааҩуазшәа, ихараӡаны, аха ашьха ӡыхь еиԥш еилгаӡа, илаҳауа далагеит: ақалақь иашьаз ашьамҭлаҳәқәа рхьеҩ-бжьы, афырхацәа рыхәыҭ-хәыҭбыжь, ажәлар рқәыԥсычҳашьҭыбжьы... Абарҭқәа зегьы ирылсны, ԥхыӡ бжьушәа илаҳауа далагеит ҳаирпланқәак рышьҭыбжь.
«Ицахуеит, адгьыл ада разҟы змауша!» — аалгәахәт Галиа.
Абыжьқәа есааира иааигәахон. Ақалақь агәы ирццакны аисра иалагеит, игеит адаҷқәа рԥыҵәҵәабжьы, ахәыҭхәыҭбжьқәа — ҳәҳәабыжьхеит, ақәыԥсычҳабыжьқәа — фырҭынхеит.
Ус, адыдхқәа ззлеиз абна еиԥш, ақалақь акырџьара амца ҩалҷҷа-ҩалҷҷан, хыла-гәылагьы иааилалеит.
Ижжа-жжаӡа еишьҭаланы зҿыҩазхаз аӷа ибзарбзанхқәа инарыдылбалеит, аҳаирплан амҵәыжәҩаҿы иԥхоз хәкәакьк змаз аеҵәа ҟаԥшьгьы.
— Ҳара ҳтәқәаа, ҳара ҳтәқәаа! — лганаҿыҵәҟьа Брониа лыҵәаабжьы геит, аҟәақҳәа дзысыз аԥенџьыргьы ааимҟьан, ашьҭыбжь хлымӡаахқәеи уажәраанӡа асаркьа иадтәалаз аԥша хьшәашәа гәыҟаҵагеи рыла ауада ааҭәит.
— Убас, сашьцәа, убас, убас, сашьцәа, убас! — Брониа акәукәу-акәукәу ҳәа дыҳәҳәон, лгәы хаххаӡа аԥенџьыр дылагыланы, лыҩнапыкгьы лҟьон.
Нанҳә-хәымпалқәа реиԥш еилагьежьуан ҳара ҳҳаирпланқәеи аӷа ибзарбзанхқәеи. Аҳаирпланқәа ҵәаа-ҵәааны хыла илҭалон, абомбақәа карппы, нас иӷызы-ӷызуа хыгәҵәы ажәҩан-кыӡӷыра иҩкыдлон. Ус, ицеит шуҳәо, адырҩегьх, угәы иахьҭаӡам ақалақь ахәҭақәа руак аҿы еиҭаацәырҟьон — илеиуан амаркыџь-ҵыхәа змоу абомба мгәалыҿ-еиқәаҵәақәа, ана-ара итҟәацуан, адырҩегьых ибганы еилаҳауан, аҿҿа-ҿҿаҳәа ибылуан ибгацыз, иблыцыз аҩнқәа...
— Убас, сашьцәа, убас, акыр шәыхьраны иҟазар арахь сара исзылашәышьҭ, шәара шәықәԥала! — илҳәоз аӡәыр иаҳауазшәа аҳәҳәара дшаҿыц даҿын Брониа.
Дгәырӷьон, ауада дакуамызт, аԥенџьыр дылаӡомызт Галиагьы.
Абас, сааҭк иазынаԥшуа, Минск иахаланы аҽҭарцәра иаҿын ҳара ҳҳаирпланқәа, урҭ анцагьы ишәаны ахысра иаҟәыҵуамызт аӷа ибзарбзанқәа. Иааҭынчрахеит. Ақалақь алҩа еиқәаҵәа еилаҳантаны иахылҩруа абылра иаҿын.
— Галиа, сылашара, ибаҳауазу аиааира абжьы?! Убасоуп сашьцәа, слашырбагақәа, шәара сгәыӷырҭақәа! — Брониа дааины Галиа лыхәда лҽаахалыжьит. — Ҳа, ҳа, ҳа, — иахьынӡалылшоз лыбжьы ҭганы дыччеит, — ижәбома! — нас дӡыҩӡа даагылеит. Лыхәда адақәа ԥыҵәҵәап угәахәратәы еибархханы иҟан, лыблагәқәа рыҽдырҭбаауан, зегьы ҷыцха икәеи-цеиуан. — Ааҳа-ҳа-ҳа! — дыҩныӷзы-ӷызны дҵәыуо, днеин аиарҭа лыҽнықәлыжьит.
Галиа азныказ илҳәара-илура лзымдыруа дбалы-баҭо даақәхеит, лара днылхаххит, нас даалҟьан, аӡы зҭаны астол иқәгылаз аҵәца аақәылԥааит:
— Брониа, сылашара, Брониа, ҿамҩақәак налбаада, бҽырҭынч, зегьы бзиахоит, аиааира ҳара иаагоит, — длывагьежьуан Галиа.
Брониа дзықәиаз акаруаҭ шьҭырԥо, деиҵасны аҵәыуара даҿын, аӡәы ииҳәо лаҳауа дыҟамызт.
Галиагьы, аӡәы ллымҳа акы нҭеиҳәазшәа дџыџӡа даагылан, алашьцара дналаӡырҩит: Ҳзеигәырӷьо закәи, мшәан, «Аҩсҭаа иҭәа рхны амца ацреиҵон», — ҳәа. Ҳара ҳақалақьқәа, ҳара ҳаҩнқәа, ҳара ҳзауадқәа, ҳаихамҩақәа, ҳашколқәа??! Нас ҳара ҳҳаирпланқәа, ҳара ҳбомбақәа... Игәырӷьогьы ҳара... Исзеилкаауам, сызқәа хы-цаҳәцаҳәак алагылаанӡа схагахар ҳәа сшәоит, — лышьи-лышьи еиқәҵо днеин, икылӡахаа-кылқәыршәаа иҟаз асахҭан диваныжә днықәтәеит Галиа.
Брониа деиҵақьуа аҵәыуара даҿын.
Дҵәыуалааит, алаӷырӡ агәырҩа ҿнаӡәӡәаауеит, акы илыхәагәышьозар лбап, — Галиа лхы ԥшьшьала адиван инадылҵеит.
Ашьыжь Галиа дцәырҳазшәа дааԥшит. Брониа лҽеилаҳәаны дылхагылан, адиван аҟны дышьҭан, ауадаҟны иҟаз ахчбаба заҵәы лыхчнын, ԥхын-хызакгьы лықәыршәын.
— Сара усура сымцар ауам, — аԥсԥштәы змаз лԥышәқәа аарла иҩеиқәлырԥхьан даацәажәеит Брониа.
— Уажәыҵәҟьа! — дҩаҵҟьеит Галиагьы.
Галиа аԥхьа ддәылҵит. Усура дцауазшәа лҽыҟаҵаны, дыццакы-ццакуа ақалақь далаланы днеиуан. Зегьы зцәа иҭаӡоз ақалақь иацы ишылбаз акәын ишыҟаз: асакара уасақәа реиԥш иргыдны игылан аҩнқәа, маҿа-маҿа еилшәытаан, ҽыҭ-ҽыҭ ржьы ҭжәан аулицақәа, апроспектқәа, ашәы рхьыкәкәа иршәын апаркқәа...
Амала, Галиа иахьа илԥылоз ауаа зынӡагьы идаҽакны акәын ишылбоз: иацы еиԥш иццакуан Минскаа, аха иацы еиԥш рыхқәа рыкәа иҭамызт, рыԥштәқәа цәгьан, аха ԥышәырчча цәыҵагызмалк зегьы рхы-рҿқәа ирықәубаауан.
Ус иҟамызт иахатәи абомбақәа зызкыз «асасцәа».
— Шнел, шнел! — уаҟьан-чаҟьанбжьык ллымҳа иааҭасит Галиа, иахьа Аиааира ахьыӡ зху ашҭа давҵаланы дшааиуаз. Лармарахь данаахьаԥш, архьына аԥштәы змаз иацтәи агагақәа, ашьырҭахь ирго арахә реиԥш, еизцаны иаарцон. Галиа лгәы нкыдҳан, рыбла сзаԥырҵуазар лгәахәын, маӡала дагьынаԥшыааԥшит. Аха иаапкны, шәақьшьхәеи ҟамчи акы иамеигӡаӡакәа имҩанҵо атҟәацәа аазцоз СС-аа зынӡагьы илзааигәахахьан. Лхы аԥшнымҵаӡакәа, аха лшьамхқәа лыҵаҟәало, раԥхьаҟа диасны лҿыналхеит.
— Фрау, фраауу! — ллымҳа иааҭасит, ашҭа днаҩсны, апроспект днықәлоны.
Уи лара ишлызкыз лдырт, аха илмаҳаӡазшәа лҽыҟалҵеит. Ашырҳәа лхы лалырҟәын, дара рышҟа лҿы аарханы, ажра иҭаԥсаз аконсерв банкақәа ааидылкылан, лкалҭ илаԥсаны уа ааигәа игылаз атачка ашҟа лҿыналхеит.
— Убас, убас сыԥҳа, бара брыламцәажәан, ирасҳәаша сара издыруеит, — длыхәамԥшӡакәа даацәажәеит атачка зтәыз аҭаҳмада. — Бызгылоузеи бҿаббаӡа, бласы, бласы, шнел!— нас даалҟьан дҩалықәхәааит уи аҭаҳмада.
Галиа дықәгьежьааны, илбоз агәам-сам шьҭыҳәҳәа атачка иақәлыжьуан.
— Иих шәарҭ апартизанцәа, аӡәаӡәала ҳаҟәыҵны шәҩы-шәҩыла шәеицкнаҳара ҳалагоит, — дхәааит СС афицер, атротуар ахықә аҿыҵәҟьа агәам-сам еизызгоз аҭаҳмада данааивала, ашиҵә-ашиҵәҳәа маҟаҵас иааиқәҵәашеит аҟамчгьы. Зныкоуп даныӷзыз аҭаҳмада, Галиа амца ҩалыхҟьан, дзықәгылаз адгьылгьы аалыҵагьежьит.
— Иҭабуп, саб! — лҳәеит Галиа данцоз.
— Бхы гәаҭала, сыԥҳа, — наҭеикит аҭаҳмада деиҵаӷәӷәа.
Асааҭ жәаҩа рзы Галиа аџьырмыкь агәашә аҟны дыҟан.
«Аҵла иалыҩрыз амаҭгьы ицҳаит», — шырҳәо еиԥш, иахьхьаз азмырхакәа, Галиа иацы дызвагыланы лҽылҵәахыз аҩныбжа иахагьы абомба еиҭақәшәазаап, ахаҳә иадҟьацылаз акәтаӷь шаҟәа еиԥш ацыԥхьқәа акәша-мыкәша икатата ишьҭан.
Иацы абраҟа аҳәҳәара-аҟаара иҟаз рхаршҭны, аџьырмыкь агәашә ауаа ҭалон, иҭыҵуан, ҩыџьа-хҩыкҟагьы — ибжьахәҳахәҭцәахап, ацицарқәа реиԥш, рыхқәа, иаарывалоз инрыдкыланы инырҿахәыҭхәыҭуа, агәашә аԥхьа илеи-ҩеиуан.
Хаҵа ԥаҵа кьакьак Галиа дшибаҵәҟьаз ашырҳәа лара лышҟа иҿааихеит. Галиагьы уи дгәалҭон: «Иара иоуп, хымԥада иара иоуп», — аалгәахәын, лыгәгьы маҷк инҭыԥсааит.
— Аилақь ссирқәа сымоуп, иҟәыԥс-ҟәыԥсуа, бара бзыҵәҟьа иӡахуп, — иблақәа ркьаҳәны лыгәгьы дынкыдыԥшылеит ахаҵа-ԥаҵа кьакьа.
— Мап! — лҳәеит Галиа диқәымчны.
— Анемец карсетқәа, аиапон трусикқәа, афранцыз шьапхаҵа резинақәа, — дылԥырҵуамызт уи.
Даҽа хаҵа аукгьы ҩынтәҟа даарҿагьежьын, нас ишьҭахь реиарханы иҿынеихеит. Галиа афақьаҳәа уи днаишьҭалеит.
— Аҳәажьы иалху аҭубар умазар? — дҵааит Галиа данааивала.
— Аҳәажьы иалху сымам, аха аҽжьы иалху сымоуп, — наҭеикит ахаҵа даақәгьежьны. Азныказгьы уи дӡыҩӡа даанхеит, Галиагьы ари лхы иалырхәан, лҽырҟасаӡаны, аԥышәа ду змоу ԥшыхәҩык иаҳасабала, ирмаӡаны ихаҟынтә-ишьапаҿынӡа лаԥшыла дааимылдеит.
— Ԥыҭрак ашьҭахь сдәықәлоит, хара-хара бсышьҭал, — иҳәан уи, наҟ дналԥырҵит.
— Сара снапала ибшәысҵоит, аҵәаҟьа аиԥш бцәа иадшәало иҟамлозар, абарҭ сԥаҵақәагьы амыркатыл нарыҵшьны иаахысҵәоит, — ажьымҵ еиԥш дгәыԥҵәагаха дылҿагьежьуан егьи ахаҵа.
Данаахьаҳә, дзышьҭалараны дыҟаз, ишьаҿа дуқәа еихҳәа-еихҳәо дықәланы днеиуан, ларгьы ашацаҳәа днаишьҭалеит.
Збагьырқәа хьынҳалаӡа ихыз ацҳа иқәсит, аибашьра ианалагоз зыҟаҵара иаҿыз апарк ду иҭысит, аулицақәеи амҩа бжьахалақәеи акыр еихырҵәҵәеит...
Ус, апроспект ахь ихаларц рацәак шрыгмыз, аԥхьа инеиуаз иааирҳәын, уаҳагьы дхьамԥшкәа, иацухатәи лыҵла еиԥш, аихатәы дацқәа хаххала, ишынҵкьыҿра игылаз аҩны цәыггар дныҩналеит. Галиагьы лакҩакрак ҟамҵаӡакәа днаишьҭалеит.
Абри адгьылҵысра бааԥсы ҟалаанӡа, аҵыс-хшы ада акгьы згымз ҭаацәак ишыртәыз ҩашьомызт абри аквартира. Аха уажәы, аарҩара иқәнакыз адәаӡа еиԥш ҽиҟәышьшьа-еиҟәышьшьа иҟан аҭӡамцқәа, аҭуангьы ана-ара икыдыҩрны илеихьан, аҟауар ршьшьа ҷаԥшьшьӡа иааԥшуан.
— Сара Кастелианц сыжәлоуп, Сергеи сыхьӡуп. Абра сиит, абра сааӡеит, даҽаџьара сыԥсыргьы сҭахым, — иҳәеит уи ахаҵа, ашә азарза ҩыларшәны данаахынҳә.
— Сара Галиа сыхьӡуп, Галиа Верховскаиа, ақыҭаҿы сиит, абнаҿы сынхоит, сашьцәа ҵҩа рымам, саҳәшьцәа узыԥхьаӡом, — дԥышәырччо аҭак ныҟалҵеит Галиагьы.
— Иацгьы бысзыԥшызар акәхарын? — дҵааит Сергеи, еиҿаԥшуа, наҟ-ааҟ, азхаз иқәгылаз астол ианаадтәала.
— Мап, аԥшыха сахьымӡеит, снаӡаанӡа ахынҭа-ҩынҭа ҟалеит...
— Облава! — дналԥыҩлеит уи. — Бшымнеиз еиӷьуп. Саргьы аарла сшьапқәа сыргеит. Иҟоуи абнахь? — дҵааит, ихиҿы, иблақәа дшынеибаку дыгәкы-ҵәыкуа.
Галиа, иҳәатәуп ззылгәахәуаз акы аабжьамыжьӡакәа, изеиҭаҳәара далагеит. Кастелианц аҵх лашьца иаҵаианы ицәоу амшын еаиԥш иҭынчӡа иҟаз иблақәа лыхмырԥаӡакәа длыхәаԥшуа, илҳәоз лажәақәа акы неивмыжьӡакәа иԥсы иалакны илбаадо дылзыӡырҩуан.
— Иҟоузеи шәара шәышҟа? — дҵааит Галиагьы лажәабжьқәа рҵыхәа анааидылкыла.
Сергеи, дӡаакәкәала, зыҵаҿы длаӡахьаз ихәыцрақәа дыҩрылҵәраан, ашырҳәагьы дҩагылеит. Еиҿартәашьала, иаха Галиа дызҭаз аԥҳәыс длашьоушәа акәын дшыҟаз. Амала, иарма напы аиҳа иарӷьа напы иаҳа ишкьаҿыз удырратәы, иблуз ԥхьақәҵа амаӷра ҭбаа ду аарла икылҳәҳәон, иагьхьараџьын.
«Сара ԥшыхәыҩрас исылҵуа егьыҟам, — аалгәахәт Галиа. — Ҳанеиқәшәаҵәҟьа инапы шхьараџьыз сызгәамҭазаргьы, ара ҳанааи, ианимсхуазгьы исызгәамҭеитеи».
— Минск анырга аҽны аиҳа иахьа аҭагылазаашьа еицәоуп, — дааины деиҭаалҿатәеит Сергеи. — Иацы дыҟан, аус ҳациуан — иахьа дыҟаӡам — акула аҿы раҳаны, иааԥыхьашәаз зегьы аҿаҟәшәо аокеан ишҭоу еиԥш ауп ақалақь ишалоу. Афронт аҿы рхы ианаслак иааҳәны рышьтахьҟа аҟаҿыҳәа ицҳауеит. Уиала ҳара ҳарзыршәо, ма ҳрызнырҵәо џьыршьоит. Уажәы иаазқәылаз аҭабиа жәытәқәа ррыцқьара иалагеит, аҩнқәа рыҭӡамц кылжәжәаны рабџьарқәа ркылакырҭа ҟарҵоит, ишыббо ҳақалақь аихатәы маҟа амӷоуп... Ожәшьҭа даргьы агәра ганы иҟазар акәхап — изхысыз ашьаарҵәыра-мҩа еиҭақәымлар шамуа. Рыгәгьы иҭоуп ашьажә ашьаҿа нақәымҭәакәа имцарц. Акыр рбозар зегьы еизыҳәҳәа рышьҭахьҟа идәықәырҵоит. Еимдыршәшәоит ҳзауадқәа, ҳфабрикақәа, идырҳәуеит абелорусс жәлар рдоуҳатә культура, — арҭқәа зегьы реиҭаҳәара шицәыхьанҭаз удырратәы, деиҵаӷәӷәа деиҭаҩагылт Кастелианц. — Амала, иахатәи амузыка базыӡырҩуан ҳәа сыҟоуп?—даалҟьаны дҵаан, ихы-иҿы лаша-лашо дааины даалхагылеит уи.
— Аиҳабыра рложаҿы стәаны! — наҭалкит Галиагьы, уи иажәа ахы ахьцоз анеилылкаа.
— Ҳара ҳҳаирпланқәа абомба ларышьҭуа ианалага — иахатәи ахҭысқәа реиҭаҳәара дналагеит Сергеи зынӡагьы даҿыгәҳәааны, — усгьы дара хыла-гәыла иауеиламлахыз, акинотеатр  аҟны афильм цон, азалгьы пахәӡа асолдаҭцәеи афицерцәеи рыла иҭәын. Агәақьҳәа еижәыланы адәылҵра иалагоны, ашьҭахьтәи атәарҭақәа рҟны «цәигкқәак» амина наганы иҵарҵахьазаарын — иԥжәеит.
— Ԥаса Ар Ҟаԥшь Рыҩны ахьыҟаз? — днеиԥыҩланы дҵааит Галиа.
— Ааи! Иҟаҳҵарызеи, зны-зынла, сыҩны акаҵақәа иркит ҳәа амца ацраҵаны изблыз ҳаиҩызоуп, — даақәыԥсычҳаит Сергеи.
— Издыруеит, шаҟа иԥшӡаны иҟаҵази, шаҟантәгьы ҳааны ҳақәгылахьааз, лыгә-лылахь ааиқәылҵеит Галиагьы. — Егьаурым, иаҳцәақәӡуазаала дара нҵәалааит, рышьҭамҭа ҳаԥсадгьыл ианыӡӡаар, еиӷьугьы ҳаргылоит.
— Уаҟа инҵәашаз нҵәеит, иаадәылппуазгьы ҳбомбақәа иршьаҟьон. Ааигәаҵәҟьа усеиԥш ҩ-хҭыск еиқәшәаны еицыҟамлацт, — иажәа неигӡон Кастелианц...
Уи еиԥш ахҭысқәа рацәаны илзеиҭеиҳәеит Сергеи. Галиагьы, ажәак ллымҳа инавмыршәакәа, амхалдыз аихаҷа-маҷа шеизнаҟәшәо еиԥш лыхшыҩ аҿы реизыҟәшәара даҿын, даннеилак Зыхәба ишизеиҭалҳәашазгьы дназхәыцлауан.
Абарҭқәа рышьҭахь ауп урҭ, иззеиқәшәаз аус хадахьы ианиасыз.
Кастелианц аҳәара изымгәаӷьуазшәа акыраамҭа длеи-ҩеиуан, Галиа лҽеиқәырԥшьыхаа дтәаны дизыԥшуан.
— Сыбдыруама сара, Галиа? — даалҟьаны дҵааит уи анахьгьы-арахьгьы иҟамкәа, ашырҳәагьы дааин, дааигәаӡаны даалҿатәеит.
— Сергеи Кастелианц, Минск ииз, иааӡаз, абраҟада даҽаџьара иԥсыр зҭахым, — еиҭалҳәеит Галиа ианааи илеиҳәаз ажәақәа.
— Иацсҵоит иҵегь: аибашьра ҟалаанӡа сара атрактортә зауад аҿы еиқәыршәаҩыс аус зуан. Аӷа данааи, имчра «санышәеит». Уажәы ауриацәа рлагер гетто аҟны рхы садырхәоит — уца ахьырҳәо сцоит, иаага ззырҳәо аазгоит. Уажәшьҭа ԥасақәа раасҭа иаҳа сыгәрагьы ргоит, — маҷк иҽааникылан, иажәақәа шаҟа лгәаҿынӡа инеиуа еиликаарц иҭахушәа Галиа дылҿаԥшуан уи.— Аха уи акәым аус злоу, — деиҭаацәажәеит, — абарҭқәа зегьы ахы иархәатәуп. Ауриацәа рлагер ауаа ҭанҵәоит. Уажәраанӡа жәаҩы-жәаҩыла еицыржуазҭгьы, уажәы аихамҩа ашпалқәа реиԥш шәҩы-шәҩыла еиқәҵаны ус хыхь анышә аарықәрҳәҳәоит ауп... Ԥшьынҩажәа нызқьҩык — ҳәынҭқарра хәыҷык. Урҭ зегьы рыԥсы аиқәырхара хәшәы змам усуп. Аха шәаргьы ҳаргьы ҳаицхырааны иҳалшо ҟаҳҵароуп. Уажәы иаазқәылаз, рцәа ҳахәом, ржьы ҳахәом, инҵәаанӡа ҳхы иаҳархәап ҳәа рыӡбазар акәхап — зшьапы инанагараны иҟоу усура иҭыргоит. Убас, рацәак хара имгакәа, шаҟаҩы сырҭо сыздыруам, аха Ивенецтәи араион ашҟа картошҵхра ҳдәықәырҵараны иҟоуп. Иалзԥшаауа, рсиа ҟазҵо сара соуп. Шәара шәуаҩи сареи ҳанеицәажәоз излеиҳәаз ала, еиуеиԥшым азанааҭқәа змоу ауаа шәҭахуп — излалшо ала иалсԥшаауеит, иагьазыҟасҵоит. Мчыбжьыкгьы ҵуам уи араион ашҟа сыҟаны сааижьҭеи — акартошҵхырҭа аҭыԥқәа гәасҭон, — Сергеи имаӷра икылҳәхәоз инап-кьаҿ ала иџьыба дынҭалан карандашь еиқәаҵәала иҭыхыз ахсаала ааиҵыртланы раԥхьа астол иаақәиҵеит. — Абарҭ адыргақәа ахьгылоу ауп аус ааураны ҳахьыҟоу, — аџьарқәа ахьаныз инапы нақәикит уи.
«Дубки, Сивица, Погорелка...» — днаԥхьеит Галиа — илдыруаз ақыҭақәа.
— Башьцәа ҳԥылароуп, ҳзыхьчарц иҳацырҵогьы маҷҩхашам, аха уажәшьҭаҵәҟьа уаҳа чҳашьа амам, — уажәыраанӡа иҭынчӡа иҟаз иблақәа ҭыблаауан, инапқәа уазыруан, дҭынчны дызтәауамызт Кастелианц.
— Зегьы ҟаҵахоит! — лхәеит Галиа, Барановичтәи апартизанцәа ркоманда хадаҟаҵаҩ лара лакәушәа.
Абасеиԥш иҟаз аицәажәара ашьҭахь, Кастелианц, Галиа лпаспорт аалымихын инарҳәы-аарҳәуа акыраамҭа дахәаԥшуан. Уи идырт зныкымкәа ишибахьаз, аӡәырҩы рыԥсы ҿызххьаз Вера Зубкова лнапҩымҭа. Зубкова, абар уажәшьҭа шықәсык инеиҳаны иҵуеит Минсктәи ақалақьтә комиссариат иатәу апропускқәа рбиуро аҿы аус луеижьҭеи. Уи лҟнытә, маӡала аус зуа апатриотцәа ироуеит: ихарҭәаау, ихарҭәаам аусваисқәа, апаспортқәа, амҳәырқәеи аштампқәеи рыхсаала, афашист начальникцәа рнапы зқәу ақьаадқәа уҳәа документс иаауҭаххалакь.
Кастелианц жәацы уи дибон: ача еиԥш зцәа иҭыԥхааны ицоз аӡӷаб дыӡҭын, лцәеи-лыбаҩи еизынханы, лыбла жәҩангәыԥштәалақәа ашәыта рҿыкәыршаны акәын дшыҟаз.
«Налибоктәи абнаҿынӡагьы инаӡама бнапкымҭа, ах афырԥҳәыс, ах афырԥҳәыс!» — Сергеи иԥсы изаҟәыгомызт Галиа лпаспорт. Нас уи ааимҵеиҵан, ишаныҵәҟьаз иақәыршәаны аусваис
абланк цқьа хаирҭәааит, афашист начальник, ихаҭа ибаргьы изымдыруа инапы ҷыгәӡа иҩақәиҵеит.
— Аҩыза Иванова! — ихы аалықәикит Кастелианц. — Бара ишыбдыруа, Минск ақалақь аҟны бынхоит, иахьа аџьыка афатә иаҭныбыԥсахларц Ивенецтәи араион ашҟа бцоит.
— Аџьыка?! — атомтә бомба акартош иаҭныбыԥсахлоит ҳәа леиҳәазшәа, иџьашьаны дҵааит Галиа.
— Ааи, аџьыка, аџьыка цқьаҵәҟьа, бхьымацәаз азы анемец афицер ибиҭаз аџьыка, — Кастелианц дҩагылан, Галиа ларҭмаҟ иманы, ауада агәҭаҿы иҿаз аџьтә ашә хьанҭа ду ааиртын дцеит.
Кастелианц, ауриацәа рлагер иҭигоз атҟәацәа рыԥсеиқәырхара инапы ианҵан Леонид Хариташвили. Уи ипланқәа иеиҳабыра ианырзеиҭеиҳәа — ажәакгьы ахы инықәымскәа иаақәшаҳаҭхеит, ҳашәԥылараны ҳшыҟоу абас ауп ҳәа Кастелианц ишҟагьы адырра ҟарҵеит.
Амш хьыркәа-сыркәон: зны иааихәдхашәаны, ажәҩан зегьы аӡаӡ ала икылҵәҵәа иқәырҵазшәа, ахаҽаҳәа ақәа аҿыланахон, ожәшьҭа уаҳа еилгашьагьы амам ҳәа аазхәыцха уамраӡакәа акалҭ ҩҵыккон, зыҽзырдаз аԥҭақәа зны иааиҟәышьшьа-ааиҟәышьшьон, нас хылҩа-ԥсылҩаҵас ажәҩан инаҵабаны, амра ашәахәақәа аҳәиҵәҳәа рҿаархон.
Аԥсабара ахаш-хәашра адгьыл ацәа ишҭаӡоз аиҳа апартизанцәа рцәа иҭаӡон: ажәҩан еихашьшьит ҳәа дара ргәы хәашьуамызт, ибааӡар — адгьыл аԥхьа ибон, ихьҭакыр — адгьыл аԥхьа иԥхон, адыд еиҳа икылкааны ихысуан, амацәыс еиҳа иласуан, гәалашәараҵас акәын иумбаӡакәагьы ишузааиуаз.
Иахаахыс Хариташвили ипартизанцәа ргәыԥ иакәшаны «ирыхьчоит» Ивенец араион аҿтәи нхаҩы ҭаҳмадак икартошҭра. Уи уахьҭаԥшуа рацәак ыҟам — четвертк аҵкысгьы еиҵазар ҟалап. Аха рыхәцә аҿынӡа анышә рыдыҳәҳәаланы, алар ықәырҵазшәа ишшәыр-шшәырӡа инашьҭу ариадқәа убар — зыԥхӡы ҭаҭәоу анхаҩы дрыцҳашьаны, уныҳәа-ныԥхьа наҟ уаԥырҵны уцап.
Иара аҭаҳмадагьы, изԥшу ицәа иалашәазшәа, уажәы-уажәы дҟәара-ҟәанҽо дааҭаххны, зҽыззышьҭымхкәа, наҟгьы-ааҟгьы ихырӷьырны ахбалара иаҿу акартош хәыҵәқәа еидкыланы иҩышьҭихуеит, маҷк иаабӷьаҭны ршьапы днаҵаԥшуеит, инеимаԥсаны днаԥырҵуеит.
Леонид дахьтәоу аҭыԥ аҟнытә арҭқәа зегьы инапсыргәыҵа иангылоушәа ауп ишибарҭоу. Иахьа ашыжь дшыччоз дызраргамашаз сценак далаԥшит уи: макьаназ иҿышәшәарц ргәы иҭамкәа, ашьхараџь ҟала еиԥш еилԥхаа-еилыԥхаауа иаԥхьа икнаҳаз аӡаӡа-цәыкәбарқәа иԥсы рылаханы дышрыхәаԥшуаз, дыргәаӷьны дааргәылшәазшәа днарыдибалеит, катилокк кәлаауа икны иааиуаз аԥҳәыс қәыԥш. Уи дшааи-шааиуаз даангылан, зҩыза аҵәық-бжьы заҳаз аԥслаҳә еиԥш даанаԥшҟьа-ааԥшҟьан, уаҩы данылымба, аҩны аган лҽаавакны днеиҳәҭҟәыҟәлан днатәеит. Леонид ибла аԥыџьқәа ирнырдаз аԥша иҿнаршәшәоу, иара ус ираамҭаны икаԥсоу издыруам, аха анҭ ашьхараџь цәыкәбарқәагьы ҿышәшәан, иԥынҵа ахҵәра, илахь иҩарыдҟьыцыла ицеит.
Ибла иазымчҳашаз акы нхыҷҷалазшәа ашырҳәа иаалҟәиган, иҩызцәа ахьиртәаз аҭыԥқәа рышҟа днаԥшит, аха ԥсы зхоу аӡәгьы дубо иҟамызт. «Ргәы ԥҵәаны ицама, мышрак иақәшәаша?» — ааигәахән, адырҩегьых игәы иамукәа аԥҳәыс дахьибаз ашҟа деиҭанаԥшит. Уи уажәы, картош шьапык дадтәаланы еимырттаауа иҵхны акателок аҭаԥсара даҿын, уажәы-уажәы ашҭа ашҟагьы дҩаԥшуан.
«Ҳамаӡақәа аалырԥшра дыҟоуп, инҵәаша», — ааигәахәт Хариташвили.
Ус, аныха-мҩас еиԥш амца ицырдды, лабахәа дук кны аҩны аҵкар даавшәеит, зкартош шьапқәа рышьышьра згәы ԥнамҵәаӡоз аҭаҳмада.
— Ааит, бара акаҳԥы! — лара лакәым, дара икартошқәаҵәҟьа шәаны иҵегь алада иҵаларатәа дхәааит аҭаҳмада. — Лаҵан шәыцәоуп, рашәан абна шәылоуп, ҭагалан ауп шәанаауа...
Аԥҳәыс дшәаны ашырҳәа дҩаҵҟьеит, Леонид, уи, аҭаҳмада дзылхимшьаахуаз — лыгәчама аҭапаларақәа дахьрыхәаԥшуаз ихы еилагьежьуан.
Аҭаҳмада илаба рыхха длалзыҭрысит. Аԥҳәыс днеиҭамԥар, лхахәы еиқәаҵәа аҩшараҵәҟьа алаба ақәшәон. Ишлеиуаз, лывараҿы игылаз акателок иаахеит: иара ибжьеиԥшҵәҟьа имырмашәаганы игеит акателок абыжьгьы, иҭҟьҟьаз акартош ҩежь-ҿақәа, алаҳарҭ еиԥш рцәақәа рыхҵәраа иҩеины ариадқәа иҩарыбжьаԥсеит.
Аԥҳәыс дышҵәыуоз убартә, лхы ныҵырҟьа излаҵакыз лкасы амҳацә аалҿшьуа далҵны лҿыҩалхеит. Аҭаҳмада агәаԥҳәа иҽынкаижьын акартошқәа реизгара далагеит.
«Аца иҭоу зымфаша алаӷәра иқәу дахыбаауан», — Леонид иааигәалашәеит, иҩыза Наҳар Хагәышь лассы-дассы ииҳәалоз
аԥсуа жәаԥҟа. «Дабаҟоушь Наҳар уажәы?», — игәы хьу-хьууа дагьынаизхәыцит.
Ԥшьшьала, имццакӡакәа агылара иаҿыз амра, Леонид дахьтәаз аҭыԥ аҿынӡагьы иааӡан, зегь рцәаԥштәахәы ааԥсахит. Хәаша-хәаша ашьац илаԥсаз ашьхараџь ԥҽыхақәа, иҟәаҭ-чаҭны сапын шәахҵас ихбалон, алҩаҵә-хьанҭа зхылзза абара иаҿыз адгьылгьы аӡафҩы ахҟьа ицон.
Аҭаҳмада длаӡар ҳәа дахьшәоз аҭыԥ ашҟа дымнеикәа, дуар-чаруа икартошқәа иманы данца, Леонид илаԥш акартошҭра иаахиган, иаха ахәылԥаз иҭыԥ анылихуаз, инапы азқәа иқәдоу ада иаҵәа еиԥш ибарҭаз амҩахь длаԥшит. Еисины, бажә-ӡылачҵас ихьынҭыџьӡа иҵаз ишьапы аиҵыххагьы иамраӡакәа, лахьхьи, акаршәра иаҵәа илакьы-лакьуа иқәганы иаагоу амҩаҿы машьынак ахацәа днықәԥшит. Ибла ахәамԥшуазар абжьы имаҳаргьы ҟаларын, аха ашьыжьтәи аҳауа цқьа иалахәхәа амоторқәа рыбжьгьы илымҳа иааҭасит.
— Акы, ҩба, хԥа, ԥшьба!.. — иԥсы игәы икылаханы иԥхьаӡон уи, инхаҵәи-аахаҵәиуа, инеишьҭымшәо еишьҭаланы иааиуаз аидарашьҭыхга машьына шьацԥштәалақәа.
— Шәыҽшәырмазеи! — ибжьы лыҵакны, иааигәара итәаз игәы иҽааниҵеит Хариташвили. Уажәраанӡа адгьыл иқәбаны иибоз аҭыԥқәагьы ааҳәыцы-мыцит, акомандир иажәа аанда иаваланы инеиуан.
Кастелианц, аԥхьа игыланы, егьырҭ асаба рҿарчы иҩеиуаз амашьына дақәтәан. Ихырсысуа, акгьы ргәы иҭаӡамшәа, наҟ-ааҟ еиҿатәаз атҟәацәеи иареи лаԥшыла иааицәажәан, изблак аҵкар ала, акабина ахы иадгылаз асолдаҭцәа рышҟагьы дынцәыҵыԥшит. Урҭ усҟанҵәҟьа иара дырбо иҟамызт — зыхьӡ рыбаҩқәа еиҿнаршәшәоз апартизанцәа ирыцәшәозу, ма ус ашьыжьтәи аԥсабара рыԥсы алаханы иахәаԥшуазу здырхуада, рхырҿқәа гаӡа-гаӡаӡа, равтомат кьаҿӷәыӷәқәа рцацха иақәҵаны, ихарахаԥшуа игылан.
«Ара инымкылакәа ҳавигароуп ассир», — ааигәахәт Сергеи Кастелианц, аҭаҳмада икартошҭра ианаавала.
Аха аԥхьа инеиуаз амашьына уаҳа хара имцакәа, аулица ахы иқәгылаз ахьаҵлақәа аҽрыҵакны иаагылеит, аки-аки еидҳәалоушәа, иашьҭагыланы иааиуазгьы амҩахыҵра иаҿын.
— Шнел, шнеел! — ашәыра иҭартәаны аџьырмыкь ашҟа идәықәыргалаз аҟыз аиԥш ихәда ҵәызӡа акабина иаакылҳәҳәеит
акартошҵхырҭақәа аназгәарҭоз Кастелианц ицыз анемец интендант афицер.
Минуҭқәакгьы цқьа имцацкәа, аҭаҳмада нхаҩы иаанда мгәацәха еизырҟәҿы ашьац иныларианы, икартошырҭа зегьы рҽахьыгӡа иаарымпыҵаркит ауриа ҭҟәацәа, ирхыкәшаны иаагылеит, змахәарқәа ԥхьарҵәа, забџьар ахы еиԥш злакыҵа ҭылашьцаа иҟаз асолдаҭцәа.
«Аӡәы, ҩыџьа, хҩы, ԥшьҩы...» — инапыла пулемиот адиск гьежьы иӡамҩа ақәҵаны рыԥхьаӡара даҿын Хариташвили, ашьыжьтәи амырхәага ҩежь зҵыршаз ажәҩан иадибалоз асолдаҭцәа. «Ҩажәаҩык асолдаҭцәа, афицерцәа ҩыџьа, зегьы — ҩажәи-ҩыџьаҩык. Ҳара ҩынҩажәаҩык! Амцхәгьы ҳаҟоуп»...
— Шнел, шнел, шәара алақәа! — ишрылшоз, ахәы иқәгыланы иҟаауан афицерцәа рҩыџьегьы.
— Шәласы, шәласы, шәарҭ ажидцәа! — урҭ ирҳәоз рыцирӷызуан Кастелианцгьы, агәҭантәи ариад дыбжьаланы дахьнеиуаз.
Хариташвили уи иахьада дшимбацызгьы дидырт. «Давсра дыҟоуп, ҿыц ицәыҵрппы иахьыҟоугьы имбаӡои», — игәы иааинаҭауаны, Кастелианц ашырҳәа длаҟәын, картошшьапык ааибӷьаҭын, цырақәакгьы иааҵәа инҭеиԥсеит, акгьы икәа инҭеиҵет. Ихьаԥш-кәаԥшуа рыкәахь рнапы дәықәырҵон агәҭантәи ариадқәа ирыбжьаз егьырҭ аҭҟәацәагьы.
Ахбалара иаҿыз акартоши, амреи аӡи рыла ижәыз анышәи, ауриа тҟәацәеи ԥштәык акәын ирымаз азы зегьы еилашьыхаа иубон.
Афашистцәа, аӡыршы рыҵалазшәа, иахьгылаз ихәаауан, атҟәацәа, аҭаҳмада дзыхӡыӡаауаз икартошшьапқәа, акартош рхьынҳәҳәы иҵҳәаны, ирыцқьа, иршәшәа-рқаца еиқәрыжьуан.
Ус, аӷьал-пал бжьы геит — ршәыкьшьа имамкәа иааиԥырагылоз зегьы дырзыҵҟьо, иахьатәи илабахәа ихарззала, аҩнқәа рыбжьара даабыжьшәеит аҭаҳмада аԥшәма.
— Шәара афашистцәа, исыхшазгьы шәфахьеит, ишәзымхакәа, аҵыхәтәантәи сџьабаагьы алақәа реиԥш шәахалама?! — ибжьы ҭцаны дҟаауан уи.
Ани аҟыз-хәда змаз афицер иара ишҟа иҿынеихан, аха иҩыза афицер дмышьҭыкәа дааникылеит.
«Дыршьуеит, зкәакәылах нҵәаша, икартош иԥсы ақәиҵоит убоу!» — игәы иааҭеикит Хариташвили.
Аҭаҳмада ишьҭахьгьы аареиахеит — уи атҟәацәа икартошырҭа иалицарц днеиуан. Зҩыза днызкылаз анемец афицер итапанча
ԥшьшьала иааҭигеит, ԥшьшьалагьы аҭаҳмада изқәа инақәкны дааҵхеит. Зызқәа ахқәа налаӷӷаз аҭаҳмада ҩынтәҟа даахагьежьын, аҵла иалшәаз ардәына еиԥш дынҭалеит.
Абри иазыԥшызшәа еицҭҟьеит ҩынҩажәа бџьар. Хариташвили ипулемиот ақәԥшыга иадибалоз анемец афицерцәа руаӡәы, изнапык ала игәы днамҵасны иааникылан, егьи инапы ҩышьҭихит, нас иаадихын, иџьашьаны дшахәаԥшуаз, дыхбыкьны, аҭаҳмада ишьапаҿы дынкаҳаит.
«Угәы усырхьзар ҟалап, иԥсыша сара!» — ааигәахәт Леонидгьы.
Егьи афицер, анхацәа рҿаҵахәы рҿыхра иазкыз иакәын. Хариташвили ихымҭа дазышьҭамккәа данынеиҭаԥоз, Кастелианц акартош ацымхәрас анышә иҵихыз атете инацәа ааҵаирӷәӷәеит. Мцы амҳәеит апартизанцәа ртапанча: афицер ҟызхәда зны дҩышьҭыԥеит, нас ихы ааирҳәын, уара анапыхьараџь уаума зыԥсы сазҭаз иҳәозшәа длаиҿаԥшит, Кастелианц аҟәҟәаҳәа дхысуа ариадқәа дрыбжьаланы днеиуан.
Апартизанцәа рыхқәагьы аҳәиҵәҳәа амарда икыдланы иҩеиуан. Раԥхьа иҭҟьаз иамгакәа зыҽзызкажьыз анемеццәагьы ихагаханы ахысра иаҿын. Иара уиадагьы акартошырҭа иацәаԥшҭәахәыз аҭҟәацәа адгьыл рҽаналарса зынӡагьы иеиԥшхан, ауаҩи акартош шьапи узеилмырго иҟалеит. Амала, ана-ара акартошырҭа иҩалҟьалон амца — ихысуан, апартизанцәа анышә иҵарҵаз абџьар зԥыхьашәаз аҭҟәацәагьы.
Ҩ-сааҭк еихсыӷьуамызт абџьар-мца. Аԥсы аӡеит уи ақыҭа, иҿыхеит, еигәныҩит акәша-мыкәша ишьҭаз егьырҭ ақыҭақәагьы. Амала, иҟалаз абриами ҳәа аӡәы акгьы издыруамызт.
Зыԥсы згаз фашистцәақәак, амашьынақәа рыҽрықәрыжьын, икәлааны ишнеиуаз, амҩа кны итәаз апартизанцәа иаарылаҳан, ршәаџьҳәа зҳәашаз аӡәзаҵәыкгьы Минскҟа дцо изыҟамлеит, рмашьынақәагьы рыблит.
Ахысрақәа ааихсыӷьит. Леонид Хариташвили илымҳа ҵуу арго, ицаҳә-цаҳәуа ишыз ипулемиот ашьхәа иӡамҩа адҵаны ԥыҭрак дыԥшын.
Нас акоманда ҟаиҵан, иаразнак рҽеиҵыртла ашҭа зегьы иаакәшеит. Аха, зыԥсы мцацыз аӡәык-ҩыџьак роуп акәымзар, егьырҭ афашистцәа зегьы нарцәыҟа амҩа иқәлахьан.
Иҭахеит ацәҟьара еиԥш амардаҿы икыдыз аҭҟәацәа аӡәырҩы, хәҩык апартизанцәа, иацәынхарым уҳәартә ихәын Кузма Лихардови Лиошкеи.
Абри аҽны апартизанцәа, рхы иақәиҭыртәит шәиҩажәаҩык аҭҟәацәа, иргеит аҳәаҭҳа маҷӡамкәа. Иҭахаз рҩызцәеи, аҭҟәацәеи, зџьабаа иақәӡыз аҭаҳмадеи абна инылагаланы иржит, ашьҭахь инхаз ахәмашьынак иҩарықәтәан, иахьынӡауаз ирылацеит, нас абензин рықәҭәаны амца ҩарцрарҵан, шьапыла амҩа иқәлеит.
Зыхәба жәацы Ӡержинскиаа рахьтәи ашәҟәы иоуит: «Ҳашь-цәа апартизанцәа! — адырҩегьх ргәырҽаннаҵахуан уи ашәҟәы. — Амраҭашәара иҭыҵыз аԥҭа еиқәаҵәақәа есааира рҽыдраҵәоит, есааира илаҟәуеит. Ӡержинсктәи, Ивенецтәи, Воложинтәи араионқәа рҿы аҽеизгара иаҿуп шәара ишәыкәшаны шәҭазкырц згәы иҭоу афашистцәа хыхҵәацәа. Уи аекспедициа «Герман» ахьӡуп, напхгарагьы аиҭоит СС-и аполициеи рыр агенерал-маиор Фон Готтберг. Шәгәышәҽаныз! Шәҵыхәтәа анызхрацы зҽазыҟазҵо ирыхәҭоу ала шәырԥыл!.. Излалшо ала адырҩегьых ҳхабар шәҳарҳауеит»,
Уи аҵкыс игәыҭҟьагаз ашәҟәы иауит Даҭикәа иахьа ашьыжь Адам Свентаржецки иҟнытәгьы. Уигьы иҩуеит: «Ивенецтәи аихамҩа астанциаҿы иааины игылоуп ҩажәанызқьҩык ирзынаԥшуа СС-ааи СД-ааи рырхәҭақәа. Иҟоуп атанкқәа, артиллериа, акәалӡтә машьынақәа, аҽаланархәуеит авиациа. Идәықәлараны ианыҟоу амш сзеилымкаацт, аха абри амчыбжь иахгахом. Ирҭахын абри аус ҳара аполиакцәеи ачехцәеи уҳәа ҳархәҭақәа аладырхәрацы, — ҳшьа ҳаибадыржәрац, аха ҳгәалаҟазаашьақәа анырба акәхап наҟ иаҳҟәаҵит... Ҳашьцәа! Абржәашәоуп, шәгәы кашәмыжьын! Афронтахь зынӡагьы ирыҵабго ианалага арахь ӷәӷәала ицҳарц рыӡбеит Аха агәра ганы сыҟоуп урҭ рҭыԥ Налибоктәи аӡбаарақәа рҿы ишырыԥшаауала...»
Хариташвили игәыԥи анемеццәеи анеибарԥсуаз аамҭазы, агенерал Чернышев иуадаҿы аизара иашыкьымҭаны ицон. Еизаз апартизанцәа рнапхгара алацәажәон, афашистцәа Налибоктәи абна иахадыршәрацы ргәы иззҭаз аҟәараӷ хацәгашьас иамоу атәы. Агенерал ирылеиҳәеит Белоруссиатәи КП(б) апартиа аобласттә Комитети Воложинтәи араикоми дара рҭагылазаашьа иазкны ирыдыркылаз ақәҵарақәа ртәы.
Апартизан командирцәа аӡәаӡәала иқәгылон, ажәа-лагалақәа ҟарҵон, еимаркуан-еиҿаркуан, ирхыргақәахьоу акы иеиԥшым ахымшҭҟәыл-мшы шырзааигәахоз шырбозгьы, гәкаҳарак аӡәы ибла ихны дубомызт, иажәагьы иалаиршәуамызт.
Иршеит абригадақәа, аотриадқәа, агәыԥқәа, аӡәаӡәала. Ирыӡбеит аӷа иаҳа дааип ахьыргәахәуаз аҭыԥқәа рҿы аминақәа шьҭарҵарц, ажрақәа жны ихҩаны ирҵәахрацы, аҟарулцәа еизшаны иқәдыргыларц, ааигәа-сигәатәи аҭыԥқәа рышҟа аԥшыхә-цәа дәықәырҵарц ухәа иҟарҵашаз рацәаӡаны.
Даҭикәа данындәылҵ, ашьханаҟәа еиԥш иҩамгылаӡо дызлатәаз аҭаҭын лҩа акәу, иаха аахыс чаӷьажәла ахьиҿамшәацыз акәу, ма зҭыԥ иқәҵатәны ихәда илхаҳаз аус ҿыцқәа ракәу издыруам, аха, ишьапы дзықәымгыло аҩы ыжәны ашьаԥа дааҵыҵызшәа, ихы гьежьуан. Зыкәша-мыкәша зегьы ҿыблааны илашьҭуа аҭашәара иаҿыз амра дазԥшуа, аҵла ихы адҵаны акыраамҭа дгылан уи.
Рыԥшандагақәа лашьҭны ахәылԥазтәи аԥша хьшәашәа афыр-фырҳәа инырдон аҵла рымахәқәа, «шәымшәан, ишыдыдуа еиԥш ақәа ауам!» — аҳәозшәа иаҳауан, зҟыԥцә ҩежь ҳаҭ-ҳаҭо ихаҿы иқәтәаз аҵыс ҵыхәа-ҩежь.
Амра ибла ишабоз аҭашәара иаҿын. Адырҩегьх ҩынтәҟа илиаҟьа-ҩиаҟьаны иаԥхьа иаагылеит иҳабла Гарԥ: хаҳә шкәакәала ичаԥаны, ашьац иаҵәа ркыдышьшьыла иҩашьҭу амардақәа, урҭ ирылҟьа, абырлаш цыԥхьқәа кардды илеиуа арҩашқәа, аҷҷа-ҷҷаҳәа рда ссақәа рылаԥыҵәҵәо ихьырхәаны игылоу аԥсуа ҵәахаҳақәа, амра ашәахәала ишәны, аԥырра злымшо зҽыҟазҵаз ашьхыц зықәтәоу ажьымжәа кнаҳа дуқәа. Арҭқәа зегьы дырхыԥшны дынхыԥшылеит амшын агәы казказра — уи ауарҳал аиԥш ҽыҭ-ҽыҭ еилаԥсоуп, иӡаашьшьыла илеиуа амра иаршызшәа ахәараҳәа еилашуеит.
Даҭикәа азныказ Налибоктәи абна дшылагылаз зынӡагьы ихашҭит. Абарҭқәа зегьы иԥсы рыларҵәаны дышрыхәаԥшуаз, рахьатә кәасқьа абарҵа дықәиоушәа дааҟалан, илацәақәагьы нхиҩеит. Аха, аҽуапҵаршә зҵам аҽы азқәа акәадыр шалакьакьо еиԥш, ижәҩахырқәа ирылакьакьоз аидара хьанҭеи игәы иҭыхоз аус нагӡатәқәеи иаразнак даадырлахҿыхит.
Макьаназ ихы агьежьра еиқәымтәацызт, ус, ишьапи-ишьапи еиҿашәо иҿынеихеит акрыфарҭа шыҟаз.
— Аҩыза акомандир, аи, аҩыза акомандир, асҵәҟьа ауаҩы ддырԥшуа убахьоума! — иҳәеит ахәыҟаҵарҭа ахышә зхы аакылзҳәаз ахәыҟаҵаҩ бырг, Даҭикәа акрыфарҭа ашә дшынхыҵҵәҟьаз.
— Аа, Иван Митрофан-иԥа? Салам, салам! — ихиҿы ааԥса маҷк иаалашан салам ииҭеит Зыхәбагьы.
— Уара узы хазҷыдала ахәы сырхиан, шьыжьхьа, шьыбжьхьа, уаххьа зегьы еиқәҵаны иҵәахны исымоуп, — ахәыҟаҵаҩ избжаракҵәҟьа ахышә иаакылиҳәан, Даҭикәа илымҳа дынҭахәыҭ-хәыҭит.
— Бысҭак еиларҵәиуа исзуузар акәхап, — дааихыхәмарит иаргьы.
— Унеины утәеи, унеины утәеи, иуоулак убап, — ахәыҟаҵаҩ бырг, ашамыхьажь даҩаӡозшәа, дшьапҵыркьакьо ишьҭахьҟа днагьежьит.
Акрыфарҭа игьажьуа иҩназ афатәқәа рыфҩы, зынӡагьы ихы аргьежьит Даҭикәа, икьатеиқәа аилысра ишаҿызгьы, усҟан ауп иангәеиҭаз.
— Аа, сара скомандир: хышықәса раахыс згьама умбац, уцәар уԥхыӡ иалоу, уааԥшуазар зыӡбахә умоу уаԥсуа-чыс — ахәыҟаҵаҩ инапы иқәгылаз ачанах иахаршәыз асаан гәаҩа ҩахиршәан, алҩаҵә ахылззуа иаԥхьа иааганы иаақәиргылеит абысҭа.
Даҭикәа зны абысҭа днахәаԥшит, нас Иван Митрофан-иԥа дҩаиҵаԥшит.
Ахәыҟаҵаҩ усҟанҵәҟьа — раԥхьа, згәы иҭамкәа, зхы иҭамкәа Америка аазыртыз Америго Веспучи диеиԥшын, Зыхәба — уи атәыла ҳамҭас изиҭаз Европаа.
Абысҭаҿахра х-каҭкны еиқәын, ахәыҟаҵаҩы ишиҳәаз еиԥш: шьыжьхьа, шьыбжьхьа, уаххьа зегьы уа иҟан, кәац-ҽыҭ жыцә бзиакгьы иӡны аган иаван.
— Ахәыӡ шыла ауп излысхыз, аха саҭамзааит, — нациҵан ахәыҟаҵаҩ, Даҭикәа дыршанхакы, иҭабуп ҳәа аҳәахагьы иамраӡакәа, даақәгьежьны дцеит.
Ахҷаҭ еиԥш аӷәаӷәа ҵаӷа зхалара иаҿыз абысҭа даламкьыскәа дҩагылан, инапы иӡәӡәарц аҿаԥара ашҟа иҿынеихеит Зыхәба.
— Аҩыза акомандир! — илымҳа бжьык ааҭасит. Данаахьаҳә, Леонид Хариташвили дааиуан.
— Леонид?! — ашырҳәа иара ишҟа иҿынеихеит. — Шәеибгоу, шәышԥеилгеи? — инапы имхуа дҵааит.
— Ҳацәгьамкәа ҳаилгагәышьон, аха... — ихы лаирҟәит Леонид.
— Нас?
Хәҩык ҳацәҭахеит, Лихардови Лиошкеи ӷәӷәала ихәуп... Ҳаззцазгьы рыԥсы ҿаҳхит.
— Ахәцәа абаҟоу?
— Агоспиталь аҿы иааган ишьҭоуп. Зыхәба акрыфарҭа дыҩдәылҟьеит.
Агоспиталь аҿы данааи, Лихардов иблақәа аарла иаакылҳәҳәо дҿарҳәахьан, ихы идыруагьы дыҟамызт.
— Нас, иԥсы нхару, Константин Абрам-иԥа? — Даҭикәа игәы иԥсы икылаханы аҳақьым Сантоцки диазҵааит.
— Дыӷәӷәоуп, аа, — астол иқәгылаз асаан шкәакәа ашҟа инапы наирххеит аҳақьым.
Ашьа рыҵажжы, бџьарк агәыцә иҭымҟьаӡацшәа иҩежь-ҩежьӡа асаан ианԥсалан ф-хык.
— Зегьы илаҳхит, ари игәы-игәаҵәа еибгоуп, ииҭаху ахәшәқәа иоур акгьы имыхьыр ҟалоит, аха... — ашьаӡа игәыдшыла аԥҟарҭа уадахь иҿынеихеит Сантоцки.
Даҭикәагьы Леонидгьы ишьҭаланы илҩнаххит.
Лиошка иӡара аҩахыс деилыхны, иблақәа еиқәыԥсаны астол дықәын. Иарӷьарахь ала, абахҭа асахьа ҭыхны иахьаныз игәыԥҳәы илаҵакны, хыџьараны, ашьа-шәах хаччала-хаччала иҩеиуан. Иааиз ангәарҭа, ихагылаз аҳақьымцәеи амедицинатә еиҳәшьцәеи рҽынарысҭха-аарысҭхақәеит.
— Иаԥхьала иқәшәаз аххыкгьы ишиашаз илҟьҟьаны ицеит, ишьҭахьала иқәшәаз аҩ-хык роуп иҩнуҵҟа иӷратәоу, — ибжьы аармаҷны даацәажәеит Сантоцки.
— Дыԥҟатәыми? — дҵааит Зыхәба.
— Хымԥада дыԥҟатәуп, аха иҵегьгьы аԥышәа змоу ҳақьымк, сара схирургымызт умбои, — ашьа злашәны иҟаз инапқәа изеиқәкуамызт Сантоцки.
— Аҩыза акомандир! — ихы аарылеикит Хариташвили, — иаагаз аҭҟәацәа жәохәҩык аҳақьымцәа рылоуп рҳәоит, ҳрыԥхьар ишԥаҟалари?
— Узԥши, нас, ирлас, ирлас! — даагәашгәаҭеит Зыхәба. Даагәыҩҿыҩхеит Сантоцкигьы.
Иааҩнашылеит, уажәы астол иқәу Лиошка ианиааз еиԥш згәамч ҭоу аӡәы днарыҭәҳәар, аҵысхәқәа реиԥш еилагьыжьуа иааилалап ззугәахәшаз хҩык. Ҩыџьа кьаҿқәан, аха раԥхьа игыланы иааиуаз уааицәшәартә дауын, ишәыз илагер маҭәа ӷрақәеи, ихьаԥсса иҟаз ишьаргәацәқәеи, иара итәӡамшәа игьало ихьынҳалаз инапқәеи, дахьынеибыҭаз, аҭәарҭа иҩалԥрааз амџьа-хьа акәын дзеиԥшраз.
— Абар ҳааит! — иҳәеит уи, ибласаркьақәа ирыҵаҭынчӡа иааԥшуаз ибла-ӡыԥштәалақәа реиԥш ибжьгьы цқьаӡа.
«Сишьҭ, уаагылшьҭ, уаагылшьҭ, иабасаҳахьоу, дабазбахьоу??!» — инеилууаа ицаз ихы дазҵаауан, игәы дҭахәыцуан аҳақьым Сантоцки, илаԥш ааихмырԥаӡакәагьы дихәаԥшуан.
— Ҳахьышәҭаху ҳахиоуп, иҿызхыз шәзы иҭоуп ҳаԥсы, — дцәажәон уи ауаҩоу.
«...Апрофессор Гофман! Самуел Исаак-иԥа! О, Анцәа ҳрыцҳашьа, о, Анцәа уаҳзеиӷьха, сыбла иабо закәызеи! – аҳаҷаҳәа илектор дааигәалашәеит Сантоцки. Еицырдыруаз ахирург, апрофессор Гофман».
— Аа, Костиагьы ара уҟоума? Аферым, аферым. Џьоук аҵақәа акрырҿаҳҵон, џьоукы апатриотцәа шәхәышәтәуеит, — апрофессор Гофман днеин, аслан аԥышә еиԥш изнапык Сантоцки иааикәиршеит. — Ахә дсырбеи, — диманы, Лиошка астол дахьықәыз ашҟа иҿынеихеит.
Мчыбжьык ахы-аҵыхәала, Сергеи Наум-иԥа Кастелианц — Панченко Захар Николаи-иԥа иакәны даақәгылеит, аусгьы иуеит Минсктәи аторф аусадуларҭатә зауад аҟны...
— Сара изуасҳәарызеи, уара ибзиаҵәҟьаны иудыруеит Минсктәи аихамҩа аузел ҳара ҳзы изакәу, — длеи-ҩеиуа ацәажәара даҿын Зыхәба. — Абраҟа мчыбжьык ус баша имцацт, ешелонк аҳауа иаламлакәа, адәыӷбақәа рграфик еилаганы, аҭыӷьқәа реиԥш дара-дара хыла имеисыцкәа, аӷа изқәа ахы цахә-цаҳә аламҟацацқәа. Аха «Диадиа Ваниараа», шаҟа аӷа ицҳауа аҟара, даргьы ржьы рцоит. Ҳара иахьынӡазҳалшо урҭ реидара ҳарласлароуп, — Даҭикәа, Кастелианцгьы дтәарц наиирбан, иаргьы днеины астол даадтәалеит. — Иахьа шәахьоуп, еилкааны излаҳамоу ала ахаша аҽны ашьыжь, асааҭ жәаба рзы Минсктәи аихамҩа авокзал аҿы иқәҵуеит аӷа иешелонк. Уи аашәҩык инареиҳаны афицерцәа мацара ҭоуп, иаауеит ҳара ҳашҟа, ҳҭакра зҽазыҟазҵо архәҭақәа напхгара рырҭаразы. Иахьа аҭагылазаашьа злаҟоу ала, аихамҩа аусзуҩцәа ҳрывсроуп — индырҵәаз рхаҭыԥан уажәоуп аҩызцәа анаақәгылаз, ҳаԥжәацәагьы ҳашьҭуа иҟам — шәыблак зхәамԥшуа рельс хҵәахак џьара ишьҭам. Ус анакәха, иаҳзаауа «ҳасасцәа» ишрыхәҭоу рԥылара ҳара иҳалҳаршароуп — бџьарк ҟыԥ амырҳәакәа, уи азы даҽаӡә ихы хәыцк алмыршәакәа, — Даҭикәа иҽааникылан, деиҭаҩагылеит.
«Ишԥа, уи ҟаҵашьас иамоуи?» ҳәа, аанарго, Зыхәба диҵаԥшуан Кастелианц.
— Уазыӡыҩр ҳара ишааӡбаз, — Зыхәба иҟәардә даахан дааигәаны дааидтәалеит, — урҭ ашьыжь уа ианықәҵуа акаҳуа ржәуеит — абарҭ акаҳуа ҿамҩақәа дара рзы иҵыхәтәаны иҟалароуп. Иуоуеит изгаша ахәшә. Егьирахь зегьы унапы иануп, уазхәыц, хәылԥазынӡа аҿҳәара умоуп...
Иаха шаанӡа икыдҵәҵәа илеиуаз ақәалааҿы ӡәӡәаны, ацәа иалҵуан ақалақь чмазаҩы, Кастелианц данналалоз. Аҩнқәа, аулицақәа, ашәаԥыџьаԥ, иԥылоз ауаа кьоу-шәоуқәа зегьы, ақәаԥсата иарқәақәаз ахәа аԥштәы акәын ирымаз. Урҭ џьара-џьара иццакуан, гәҭыхак-гәҭыхак рыман, дара-дара шеихәамԥшуаз еиԥш иара Кастелианц ихаҭагьы аӡәы дааҳәны дихәаԥшуамызт.
Ус акәмызт уи игәы ишаанагоз. Сергеи игәы иаанагон Минск ақалақь аҟны дара рыӡбахә ада ӡбахә ыҟамшәа, абарҭ-абарҭ рыԥсы шҭоу икны иқәаџуа ҳаԥхьа иаазыргылаз, абриаҟара-абриаҟара мааҭ шәаҿа иануп ҳәа ирыҵаҩны, рпатреҭқәа ҭыхны икыдушәа, иреиӷьӡоу аӷа иагентцәа, рхылԥақәа рылахь иҭаршьшьны, ртапанчақәа ырмазеины рџьыбақәа иҭакны ирышьҭоушәа. Кастелианц ари ада акгьы еиҿимкаацкәа дауҟахыз, насгьы иара ихаан уи аҵкьыс иеиҳау ахҭысқәа шаҟа ҟалахьази, аха изыхҟьа иаргьы издыруам абас игәы иаанагон.
Уажәы, иԥсы ҭац аӡәгьы ишигәаламшәоз аниба, иҵаулаӡаны дқәыԥсычҳан, ашьыжьтәи аҳауа хьшәашәа налбааидеит, аӡаӡа зҽылшь зҽыкәабаны иааиуаз амра ашәахәақәагьы ибла еиҵыхны дҩарыҵаԥшит. Мчыбжьык аахыс ишьапы зхьымсыц иулица даныланы днеиуан. Шьыжьбзиақәа ҳәа аӡәык-ҩыџьак аԥсшәа нареиҳәаргьы цәгьа имбо дааҟалеит уи азныказ.
«Мап, афашистцәа рнырҵәара, ҳара абнахь ҳцара, ари зегьы џьоукы еилнамырхкәа иҟам, ҳара ҳарԥыхьашәаргьы, афырхацәа, иҟашәҵаз бзиоуп ҳәа ҳарымҳәозаргьы акәхап, — дназхәыцит Сергеи. — Кашыррам, иаҭахуп агәҽанызаара, ҳаԥхьаҟа иҵегьгьы ақәԥарақәа ҳазԥшуп...»
— Оо, господин Костелаанц! — изқәаҿыҵәҟьа шьҭыбжьык геит, еихатәы ҳәасаг дук леины ижәҩахыр иқәсызшәа иагьылхьҩааит.
Сергеи азныказ аҽыԥҳәа амца ҩеихҟьеит, иџьыба иҭакыз итапанчагьы аҷақ ҳәа абжьы геит, дамкамшьҭӡакәа даақәҵәиааит.
— Сымҩашьеит ҳәа сыҟоуп, господин Костилаанц? — иҿырҟьара илымҳа аҿынӡа инашьҭны, дԥышәырччо дгылоуп анемец патруль.
— Мап, умҩашьеит! — Сергеи инапы ахала иџьыба аҭыҵра иаҿын. «Фридрих Клауз, ауриацәа рлагер гетто аҟны ҟарулс иҟаз, ашьақар ӡаны иахьиҭиуаз азы иқәганы иргаз», — атта-ттаҳәа дигәалашәон уи.
— Ишԥаҟоу ужидцәа, ахьтәы каҳуеи ашоколади еидкыланы иҳашәҭ ҳәа иқәгыланы имҳәҳәаӡои уажәыгьы? — диҟәаҵуамызт Клауз.
— Аҟит зыхьыз акәҷарақәа реиԥш анҵәара иаҿуп, анцәа иџьшьаны, — уигьы ԥысшәап игәахәт Сергеи.
— Ҳара ҳафиурер ду адунеи ирыцқьоит...
— Ҳаи Фиурер! — дҟыжын, ампыл еиԥш дҩышьҭԥеит, Клауз ицыз иҩыза асолдаҭ.
— Ҳаи Фиурер! — дышьҭыԥаӡеит, зажәа анагӡаха змаӡаз Фридрихгьы.
— Ҳаи! — дахьынӡахалаз игәалашәом, аха дреицәамкәа дҟаан, инапыхьараџьгьы ҩышьҭикәыцәааит Сергеи.
— Уабаҟоу, уаҩы уибаӡом, акы неиҭаҳарс-ааиҭаҳарслауан? — деиҭаҵаахт Клауз, рхагарақәа анааиқәтәа.
— Ара сыҟами, ажидцәа сырԥырганы сабаугагәышьо, — аҭак ныҟаиҵеит Кастелианц. — «Ари ақәыхәла акгьы имаҳацзаргьы иудыруеи», — маҷӡак иҽааиқәикын, итапанчагьы ԥшьшьала илоуишьҭит уи.
— Дызусҭада ари ацәыбзахша? — дҵааит егьи асолдаҭ, Кастелианц идҵны рҿанынарха.
— Аа, ари иԥырхагоу уаҩым, бжьахәҳахәҭҩуп, иумазар иуҭар ахә ыҵхны иузааигоит.
— Мап, сара уи дысгәамԥхеит, иареи уареи шәеихааӡалоушәа шәцәажәон акәымзар, анҭ ихаԥыц уаарақәа иуадышххыраха иҿы иузҭасыԥсон.
— Ушиҟәаҵра, ҳара ҳагага ҳацәшәаны ҳцәа ҳашәхыҩрны икаҳауеит акәымзар, урҭ зегьы ача ацымхәрас агранатқәа аулбаардахуа.
— Мап, сара, иаха ииз аԥшқа инаиркны уаха иԥсуа аҭаҳмада иҿынӡа урҭ аӡәгьы игәра сызгом — зегьы рхырҿқәа апартизан, апартизан ҳәа иҿаҿа-ҿаҿаӡа иҩны ирнуп.
— Урҭ, дара аурысқәа ишырҳәо аиԥш, «Адыӷаҷиақәа аӡынра ахьырхыргоз шәдырбеит» ҳәа сыҟоуп?
— Исгәалоумыршәан, аршра рылалааит рыбнақәагьы даргьы, наҟ ҳаԥсы ҳзықәгондаз, уаҳа акы сшамыҳәарыз.
Сергеи урҭ дшаарыдҵызҵәҟьа, ҵыԥх иԥсыз аҽы ахаԥыцқәа реиԥш змардуан ҟәашӡа иааԥшуаз ахан еилабга аҵаҟа дныҵашәкәан, даҽа дунеик аҿы днанагазшәа, ашьҭахьала даацәырҵит, абызкаҭаҳара иҿатата. Араҟа иаҳа амра ашәахәақәа рацәан, ҳәыҳәқәакгьы, аԥшқа инапсыргәыҵақәа реиԥш, рымҵәыжәҩақәа еинҟьо, иԥыр-ԥыруа ажәҩан иаҵаланы иааиуан.
«Аԥҭека» днаԥхьеит Сергеи немец нбанла, аҩны-лаҟә алахь аҿы ианыз аҩыра. Дымԥшӡакәа, иҿыжуа, анахьгьы, арахьгьы иаатуаз ашә длагәҭасын, длыҩнашылеит.
Асаркьатә хышә хәыҷқәа рҟнытә, иҟәаш-ҟәашӡа иааԥшуаз аӡӷабцәа рхылԥақәеи иара Сергеи ашә злааиртыз инапи инадыркны зегьы ахәшә афҩы рыхшәшәа ицон.
Днаԥшы-ааԥшын, аха амаҵ зуаз рҟнытә ԥҳәысымзар уаҳа аӡәгьы данимба, дааиасын, ихәаԥалаӡа акәакь игҿатәаз аҭакәажә даалыдтәалеит.
«Аригь, ахәшә иазылуазеи ожәшьҭа, аԥсы мыжда ҭәра ақәӡам акәымзар», — ааигәахән уи, дагьыналзыԥшит.
Аҭакәажә лылацәақәа еиқәыԥсан, лҿы убриаҟара наҟ иҭашәашәан — лыцламҳәеи лԥынҵеи еидысларц акагьы рыгмызт.
— Таиса Никифор-иԥҳа! — Кастелианц хаҵа бжьык иаҳаит. Аҭакәажә илаԥш аалхиган данынаԥш — ҭаҳмада хырмыгәк, ишәыз амаҭәақәагьы ихиҿгьы иеиԥшны, аҵаҟатәи ашә аартны дааиуан, хәшәқәакгьы ларҳәы-ҩарҳәуа дрыхәаԥшуан.
«Хымԥада абри иауп Зыхәба зыӡбахә сеиҳәаз», — игәы иааҭеикын Сергеи дагьыҩагылеит.
— Ибааӡоу амса ахәшә шәымазар? Сшьапы цәгьашәа саргәамҵуеит, — дҵааит Сергеи, ахышә ихы надкыланы, аҭаҳмада иикыз ахәшәқәа Таиса Никифор-иԥҳа илыҭаны данааивала.
Аԥҭека аиҳабы ԥшьшьала даагылеит, нас даақәгьежьит:
— Ибааӡоу ҳамам, аха ахьшьтәы ҳамоуп, — иҳәеит уи, ибласаркьақәа хыхьла дырхыԥшны Кастелианц диҵаԥшуа.
— Сшәыҳәоит!
— Уааԥшы, — аԥҭека аиҳабы, адырҩегьх аҵаҟатәи ашә ааиртын, дцеит.
Ахашаҽны ашьыжь, асааҭ ааба рзы, Кастелианц Минсктәи аихамҩа авокзал аҟны дыҟан. Уа днеиаанӡа жәаџьара ажьаӷьырҩага дкылырхит: «Аусваис!» — иҳәҳәон џьара, «упаспорт!» — ихәаауан даҽаџьара, «усс иумоузеи уахь!» — иааиҿагылон даҽа џьоукыхгьы. Аха, Панченко Захар Николаи-иԥа идокументқәа
убас еиқәшәан, ишырҳәо еиԥш «Акәыбрыҵәҟьагьы аԥынҵа рызрывҵамыркьакьо».
Сергеи иџьыба инапы ҭакны, абраҟа, аҭынчра амшқәа рзы иԥҳа Иза данылзыԥшлауаз ишыҟаиҵалацыз аиԥш, длеи-ҩеиуан, лҭакәажә лхаԥыц еиԥш, изынханы имаз иԥҳа заҵәы, усҟан, Киевтәи аконсерваториаҟны аҵара лҵон. «Папа, аҵыхәтәантәи аԥышәара уаҵәы исҭиуеит, уиалагьы, ишудыруа, ахԥатәи акурс асыркуеит. Иаарласны усзыԥшыз. Угәыдыскылоит, узыгәӡуеит! Иза».
Абас аҳәон, уаҳа зда имоушаз ателеграмма. Уи ауха Сергеи Наум-иԥа ателеграмма игәы ишықәыз дыцәеит. Ашьыжь адиктор иҭыџьбжьы даанарԥшит — иалагахьан аибашьра.
Нас, уаха шаанӡа аҩнқәа рхыб дықәгыланы, ажәҩан ҵаула дуӡӡа дахылаԥшуан, аҳарҭ еиԥш еишьҭалан зҿылазхоз афашистцәа рбомбақәа, аԥжәаха рымҭакәа аԥслымӡ илагәаны ирцәон, ма адәахьы иршәуан..
Ашьыжь, дышныҟәо дмыцәарц, ӡыхьшәашәак иҿы инақәҭәа-аақәҭәаны, адырҩегьых авокзал ашҟа иҿынеихон.
Иааиуан адәыӷбақәа, ирҭыҵуан ауаа, аҵәыуара, алаӷырӡ, зны-зынлагьы, ауаа ирхашҭхьаз — агәырӷьара, аччабжь... Иза дыҟамызт. Адәыӷба Киев — Минск аара иаҟәыҵит, уи аҭыԥаҿы иааины иаагылеит: Берлин — Минск...
Иахьа аҟара абри авокзал аҿы ауаа рацәаны имбацт Сергеи. Ахылҩа-ԥсылҩа аперрон иқәырчны, қәыџьмаҵас иҳаш-ҳашуа, амраҭашәарахьтә иааины иаагыло адәыӷбақәа иаарҭыппуеит, «уааи агәы змоу» зҳәо аблақәа зхоу, абыбыц зқәыршәым афицерцәеи асолдаҭцәеи. Урҭ ҷаӷь-ҷаӷьуеит, иргәамԥхаз — рмагә цырцырқәа рышьхәа дрыҵадырҟьацуеит.
Даҽа дәыӷбақәакгьы — амрагылара шыҟоу ԥшьшьала иаацәырҵуеит. Урҭ ақәыџьмақәа иреиԥшым, зыбзиабара амшын ихыӡлаз аҭыԥҳа леиԥш, ахәхәа-хәхәаҳәа иқәыԥсычҳауа, хындыгә-чындыгә ҳәа иааины иаагылоит. Урҭ адәыӷбақәа рышҟа рҿынархауеит: злабақәа зыҽрынҵаны, атрым-срымҳәа иԥо, змаӷрақәа еидҟьаԥсла наҟ-ааҟ змаҟа иавоу, ма аҟараш-шәыргәында еиԥш зыблақәа сахҭан еиқәаҵәала иҭаӡу аӷа иафицерцәеи исолдаҭцәеи.
Сергеи иаразнак дидырт фрау Луиза: лыгәчама хаччалақәа амедуза аиԥш иҭыр-ҭыруа, лгәыԥҳәы шкьа-шкьақәа лыхәда кьаҿ аарыбжьыҳәҳәо. Ауарашӡмах ԥштәалеи асосиски хәаԥалақәеи ирыҭнылхыз ракәхап — дааҟәымҵӡакәа, днаскьазгоз лсолдаҭ
цәыбзацәа илдыркуаз ачемоданқәа ԥхьаӡаны атта-ттаҳәа авагон иҭалҵон, ҟәрышькак ауараш ҳәа хьтәы хаԥыцк анлоулак, лыблақәа шыҟалалоз еиԥш амцагьы рхын.
Кастелианц зынӡагьы дааигәаӡаны дналывсит, аха уи дылбо дыҟазма фрау Луиза.
«Шәцала, шәцала, уахьгьы ҳнеираны ҳаҟоуп!» — абасгьы дхәыцуа, ауаа дышрылаԥшуаз, дзызԥшыз иҩыза Васили Иаковлев илаԥш дааҵашәеит. Уи аҟарулцәа иҽрымпыҵжәааны, дызԥылараны иҟаз адәыӷба цахьаны дааизшәа иҽыҟаҵаны, дхарахаԥшуа дааиуан:
— Сагхама?
— Мап, ианаамҭаҵәҟьаз уааит.
Еивагыланы рҿынархеит.
Аихамҩа авокзал иаваланы ԥыҭк ианыласкьа, Кастелианц иблақәа Иаковлев инаиирбан дааникылеит, иаргьы ашацаҳәа акрыфарҭа шыҟаз иҿылеихеит.
— Нагӡара иқәзааит сара сҩыза гәакьа Отто! — ибжьы аархааӡаны, аха рацәак ишьҭымхкәа инаиргеит Кастелианц, асетка зҭасаз ашә ихы аавҵырҳәҳәаны.
Отто, чамсҟәыл цырцыр дук ахәҵәы ҩызӡа икны, ибак дахагыланы, акаҳуа аилырхра даҿын. Ицәа ҩеихыԥан, ихәда хчаа ду аарла иааирҳәит:
— Аа, абрагьҩы уоума икылсыз? — Отто иҿыҵәҵәоз аԥхӡы ихалаҭ акалҭ ала ирыцқьо, иара ишҟа иҿааихеит.
«Иҟалаз идыруама, џьаҳаным хыла иасша!» — иаразнак иара ишҟа дшыԥарыз иҽааирмазеит Кастелианц. — Дакрушь?» — игәахәын, ахәараҳәа еилашуаз абак ашҟагьы днаԥшит, аха иара абакгьы шә-ведрак аҩы зҵыҵуа ачана иаҟаран.
— Сыԥшуп, сыԥшуп, иахьа уҟам, уаҵәы уҟам, арахь зегьы еиқәылеит, — иара акаҳуа аԥштәы змаз инапы хәаԥқәа рҿааирхеит Отто.
Кастелианц идақәа аакәадахан, адырҩегьых ихы-иҿы ааихеирччеит:
— Аамҭа, аамҭа, сҩыза гәакьа, Отто.
— Ҩ-ааҵәак ашьақар сызгҿагылоуп, акаҳуа анакәха — уажәы зынӡак ассир сзаарышьҭит — ахьы лаганы, ахьы!.. Ишыҟаҳҵалац — иааҭныҵуа хџьара ишаны хәҭак уара уџьыбахь, егьи, сара сџьыбахь.
— Сылашара, Отто! — игәы-илахь ааиқәиҵеит Сергеи, — амал зҭахым — зхы зҭахым иауп, аха сара исышьклаԥшуа иалагеит,
маҷк схы нахызымгар ҳҩыџьегьы аконцлагер ҳҭашәоит... Уажәазы урҭ узеиҭазырсыша ауаҩы дузаазгеит, уиацәажәа, — Иаковлев дахьгылаз ашҟагьы дҩаԥшит Сергеи.
Уажәраанӡа амза-ҭәы еиԥш игьамгьамуа Кастелианц ихәаԥшуаз акаҳуаршҩы ихы-иҿы аахәашьит.
— Уи игәра угартә дыҟоу? — зынӡагьы ибжьы имҵӡаны дҵааит Отто.
— Схы агәра шысымгара, зегьы сара сыхәда иқәзааит. Шәеицәажәа, шәеицәажәа! — Кастелианц дзықәгылаз адгьыл амца акын, аха инмырԥшӡакәа, Отто ижәҩа ааникылан, Васили дахьгылаз ашҟа диманы иҿыҩеихеит.
Иаковлев иҽхықәымҵа, акәандырбаҭ абыжьгаразы изыҳәо абжьахәҳахәҭҩы ҟаза иеиԥшҵәҟьа иҽыҟаҵаны анемец каҳуаршҩы дилахәҳахәҭуан. Сергеи акаҳуаршырҭа уада давсны, ачанахқәа ахәхәа-ӷьӷьаҳәа иахьеилаз акрыфарҭа аҿынӡагьы длаӡеит. Данаақәгьежь — акаҳуаршҩы изқәа ҟьаҟьаӡа дынкыдыԥшылеит, рҩыџьегьы еидшылаӡаны акы еимаркуан.
«Абыржәашәоуп!» — дамк-амшьҭӡакәа, атрымҳәа акаҳуаршырҭа длыҩнаԥалеит.
Иаковлев, Кастелианц даныҩналоз ибеит — усҟан, аа абар-абар акаҳуаршҩы инапаҿы дааишашәа иҽыҟаиҵеит, иара анемецгьы игәы нҭгәырӷьааит. Аха...
— Мап, апатын Отто, — дааиҭашәеит Васили, Сергеи ддәылҵны дшааиуаз ангәеиҭа, — исзаԥсам, уи аҵкыс аџьыка еиҭасырслар иаҳа исзыфеидоуп.
— Иҟашәҵеи? — дҵааит Кастелианц, ибжьы изаҟаразаалак акы анмырԥшӡакәа, аха ахәаԥштәы иԥштәны.
— Исзаԥсам, абзиараз! — иҿынеихеит Иаковлев.
— Сара схабар убахуеит, бзиала! — днаишьҭалеит Кастелианцгьы.
Ақаҳуаршҩы, имгәацәа иҩнапыкгьы ақәҵаны, дыззаӡа дгыланы дырзыԥшуан.
Аԥхын ацәцәымҭаҵәҟьа иҭагылан. Амра анҩаҵшәа инаркны, акәапаҳәа илҭашәаанӡа, ашәахәа мцаԥшьқәа рыла аԥсабара еилархха иакын: иканӡаны, алабз еиԥш иҳадҳадо иҟанаҵон абӷьқәа, еиҩышьшьа-еиҩышьшьа, рцәақәа рықәыҷҷа иааԥшуан иҭабаз аӡмахқәеи аӡҟәаҿқәеи рыҵақәа, ишыҷыжь-ҷыжьуа
иӷьазкуан арҵуқәеи арашәыгақәеи. Ирыцҳашьаны уҵәыуарын анхаҩ инапы гәхьаазгоз Белоруссиатәи акаршәрақәа: ухәхәаӡа унықәианы, ачашә аазқәхны иргаз ахәышҭаара еиԥш иԥхаҵәы-ԥхаҵәуа иҟоу адгьыл уаназыӡырҩлак, иуаҳауан, уи агәынқьбжьы, аӷзыбжьы, ақьыпшәып-бжьы; уаҳа ҳалшом, ҳашԥшыз ҳкарахеит рҳәошәа, ԥша-шәшәык аасыргьы ҽыҵгас иҟаҵаны, ираа инышьҭалон ачалаа иазхьуаз аҳаскьын иаҵәа.
Адгьыл еиԥшҵәҟьа аӷа ргәы изынханы иҟан ахәаҷақәагьы. Рхәы аарыхны ирызҭалоз анхаҩ инапы анҿаҳәаха — џьоук адгьыл инасын, аӡахыга машьына ахысызшәа, икылҵәҵәа-кылҵәҵәа инықәырҵеит, егьырҭ ашәаԥыџьаԥ инырхьынҵәаҵәалан, ирзыфоз рфеит, иаанхазгьы злархьчашаз акаҭақәа рҳаит, ацхаԥштәала змаз аҷабқәа ҟарҵеит...
Зегьы акака ирҿын, СС агруппенфиурер, афашист хыхҵәаҩы фон Готтберггьы, хынҩажәижәаба нызқьҩык ахьырхәцәа иманы, Налибоктәи абна дакәшаны дтәеижьҭеи абар ожәшьҭа жәохәымш ҵуан. Зтәыҩақәа ашьа рыбжьашы, уаҳа нарылымшахуа икараханы, аха адырҩегьых ақәԥаразы зымчқәа еиззыркәкәо абӷаџьмақәа реиԥш, наҟ-ааҟ еиҿаԥшуа еидтәалан апартизанцәеи анемеццәеи. Урҭ изныкымкәа ӷәӷәалаӡа еидыслахьан. Иабаҭаху абарҭ аҳаирпланқәа, атанк хьанҭақәа, абзарбзан ԥынҵа ҵәызқәа — абас дхәыцуан, змахәарқәа ԥхьарҵәа, зыцламҳәа гәамжьаҵә ҭырԥаны, Налибоктәи абна зхы ақәк инеиуаз аӷа исолдаҭ шьаҟауаҩ; ҳара ҳада зегьы араҟа имцхәуп, ҽнакала ҳгәаҵа иааҵаҳарҟәыҷуеит, акәаци, амҿи, анышәаӡеи реилырхра иахьа иаабама — илбааԥшны излаԥшуаз ршьаҟауааи, ртанкқәеи, ркәалӡтә машьынақәеи мцхәшьо, изызцоз апартизанцәа ҟәыншьо, ихышьшьыло инеиуан аӷа иԥырҩцәагьы.
Аиашаз, Налибоктәи абна амаӡа ззымдыруаз, уи илаҵәахыз амчқәа аӷа ицәа-ижьы ианырҵахьаз ахәрақәа зымбацыз, еихызымԥхьаӡалацыз ус иҳәартә иҟан: ашьхақәа зыхчынҵа, анаҟәа зыҵаршәны, аԥҭақәа зықәҵа аҵх лашьца иалаиа ицәоу амшын акәын изеиԥшраз уи харантә. Уанахәаԥшуа — агәы кыдгылаӡаны ишыҟазгьы иҳәҳәомызт, иҟаауамызт, ахьаацәгьа шамазгьы, иқьуамызт, иӷзуамызт, хатәҩныс измаз апартизанцәа кәалӡны иршәын, имлашьуазар — какал днаркуан, ирхәыр — рыхәра хәырбӷьыцны иаҿалон, меилҳамны аҽахьнашьуан, иҭахозгьы — алаӷырӡ пҟышқәа аҿыкәкәа, анапы ргәы иаақәшьуа ирхагылан.
Фон Готтберг арахь даанӡагьы идыруан Налибоктәи абна дшацәымӷыз, ибла ихгылан уи иаҵаианы ицәоу аӡмах-хәаршқәа,
азараҟьа еиԥш уаазыхәлазыршәуа акадифа-ӡиақәа, здалақь-ԥаҵа уԥнарссало ацәлаа еижьага, аиҳаракгьы — аԥшәмацәа ԥаҵа дуқәа, абла ԥырӷқәа, абџьар-хы ҭылашьцаақәа... Арҭ зегьы данрызхәыцлак — заа издырмазеиз акәыба дҭаианы дыцәоушәа акәын иԥхыӡқәа шыҟалоз: дцәырҳаны даақәтәон, инапы хәымсыс ҭыԥсаа ихчы инаҵаиршьшьуан, Фиурер ҳамҭас ииҭаз атапанча хьшәашәа данынакьыслак, дышҿыхара дааҿыхон, нас, иаԥхьа иаҟьҟьаны рҿынархон: ахьтәы џьарқәа, ахьтәы чынқәа, ахьтәы хан-ҵәцара, ахьтәы ҳәсақәа... Ахьы, ахьы, ахьы! Дҩагыланы алашара аҷақҳәа инаиркуан, асаркьа днадгыланы, зышьҭақәа шәыта-шәытаӡа, икат-като иҵагылоу ихьтәы хаԥыцқәа акыраамҭа дрыхәаԥшуан: «Абарҭ хьы-цқьақәамзар, аҟаб еиԥш ихы ихыссоит!» — урҭ изыҵазыргылаз Берлинтәи ахаԥыцчаԥаҩы дышизхәыцуа ацәа даашьҭхны дагон фон Готтберг.
Уажәы?! Иаха дахьнышьҭалаз, ҳәынаԥ дуӡӡак аҵыхәа ҩызӡа иаацәырҵын, ихьтәы чынқәа акы аақәԥааны, акылаара иама инкылакәры ицазшәа, нас уахьынтә, ахаԥыц ҵырхәҵәақәа хырџьаџьаны ихыччозшәа ԥхыӡла ибеит. Усҟан ауп, уажәраанӡа иаарԥшра ззымгәаӷьуа ихагылаз иафицерцәа абри ажәабжь хлымӡаах анизеиҭарҳәаз: Налибоктәи абна, аладеи амраҭашәареи иахьрыбжьанакуаз аҭыԥ аҟны иртәаны имаз, зегь реиҳа сзықәгәыӷуаз ирхәҭеи апартизанцәеи ӷәӷәала еидыслазаап. Аҵәы зҭаркшаз «аԥсынкәаҭра» аҟәҟәаҳәа иҭахысуа апартизанцәа ахьаҵра ианалага, абна аҭӡамц шәадҳарҟьыцылап, шәара аԥаҵа-қамсақәа рҳәан, идыркәрит рпулемиотқәа, иргәҭасит рыбзарбзанқәа, даргьы рыбла амца хыланы, урҭ иҩеи иҩарышьҭалазаап. Апартизанцәа хьаҵуан, егьырҭ, 1941 шықәсазы, ақыҭақәеи, аҳаблақәеи, ақалақьқәеи ргәыҵҳәаны ԥхьаҟа ишцоз аиԥш, иара уажәыгь, абна ргәыҵҳәаны идәықәлаӡазаап. Ус, шаҟа ицаз здырхуада, амала, сааҭк ахала-аҵыхәала, абна аҵуубжьы ада уаҳа шьҭыбжьы ыҟамкәа, иагьааҭынчрахазаап...
Уажәы?! Уажәы, апартизанцәа абна аҭӡамц иадзырҟьыцыларц ицоз афашистцәа ҩ-нызқьҩык ирзынаԥшуа, рабџьар, дара, ртанкқәа, рыбзарбзанқәа еиқәныхла, фон Готтберг абрахь даанӡагьы дызмырҭынчуаз акадифа-ӡиақәа руакы аҵаҟа ицәоуп, рыԥсы ршьоит, урҭ зхьырԥшны изгаз апартизанцәа рԥаҵа иалаччо нырцә ахықә иқәтәоуп.
Фон Готтберг ихыхҵәацәа, акамбашь-аашкқәа реиԥш аӡмах иҭалт ҳәа Даҭикәа Зыхәба ианиаҳа, иҩнапыкгьы еихыршь имгәа
иҭаԥсаны, иҽырлакь акыраамҭа дыччон. Ашьҭахь, игәырӷьа лаӷырӡқәа инапы азқәала иааирыцқьан:
— Усоуп ишыҟоу, «Аԥшәма иҩны аҭӡамцқәагьы дрыхьчоит» ҳәа, рҳәонгьы рмаҳаӡаци! — иҳәеит уи.
Иахьатәи рҭагылазаашьеи, иара, ахәыҷы ӡыӡымк иеиԥш иччашьеи анааидихәыцла, — иаразнак ихиҿы иқәыжжуаз ахаара нықәбан, амра ашәахәақәа зцәыӡыз ахра еиԥш еиқәшәы иааҟалеит.
«...Уеизгьы-уеизгьы хабар ҟаҵашьак шԥармоуи, — ԥахьатәи ахәыцрақәа рышҟа даагьежьын, адырҩегьых дрылахәхәа иҿынеихеит. — Свентаржецки наҳәы-ааҳәышьа имамкәа акалапот дҭаханы дыҟазар акәхап, аха ирыхьи: Чупецки, Софонов, Ӡержинскиаа... Ҩнызқьҩык аԥшыхәцәа?! Ҩнызқьҩык! — тәыла хәыҷык знапаҿы иаазгаша ар! Ҳара ҳҵарақәа уахь инарышьҭуам, дара рҵарақәа ҳара ҳашҟа иаарышьҭуам — усоуп рҽыҟаҵаны ишыҟоу иҳакәшаны итәоу. Аха ус ега иҟазаргьы — Налибоктәи абна дуӡӡа, бџьарк ахы зкылмыҳәҳәо кылаарак џьара инханы ишԥаҟам?! Афырхацәа Кастелианци Иаковлеви! — ихәыцра уахь еиҭааицәымҩахыҵит Даҭикәа. — Аашәҩык! Афицерцәа мацара аашәҩык! Ааба, жәаба нызқьҩык ар хадара рзызушаз!.. Аҳәныԥшьыга зларԥсаз акәҷарақәа реиԥш, Минсктәи авокзал аҟны иқәҵны, Коиданово илаӡаанӡа илеиқәчкатар ицеит. Аа, агәымшәареи, ахшыҩеилгеи, аԥсадгьыл абзиабареи аԥсабара ҳамҭас изнаҭаз ҩыџьа ахацәа рымацара шаҟа рылшаз!.. Иахьа хәлаанӡа уахьтә аӡәы ихабар аныҟамла, уаха, сҳәынаԥхаргьы џьара скылкәраауеит. Схала сцоит. Уи азы Васили Ефим-иԥа сиҳәоит, мап шԥасцәикри... Чернышев данааигәалашәа, Зыхәба исааҭ ааҭиган днахәаԥшит — агенерал иуадаҿы иҟалараны иҟаз аизара аҿынӡа даҽа сааҭк иазынаԥшуа инханы иҟан. Даҭикәа иԥсы ааиҭеикрацы иӡбан, днеины дыхәхәаӡа ицәарҭаӷәы днықәиеит.
Иҭахын, арадиодкылага абла ҭиаҵәаа хәыҷы аҷақҳәа ирцәаны, иууаӡа ишааныркыло еиԥш, ихшыҩгьы аусура иаҟәыхны, ицәа-ижьы зегьы иацны ираҳаҭӡа аԥсы аиршьар, еилыргашьа-жәла рымаӡамкәа, еилахәа-еилапашь ихы иҭапапаз ахәыцрақәа наҟ иҭицар, дҭынчӡа дыцәар, драҳаҭӡа дааԥшыр... Аха иабаҟоу — игәы аисра иаҟәыхны аԥсы изаршьозар ихшыҩгьы иаиршьоит — иххәыцуам. Уԥсы рымпыҵысхит, уҽааиқәк, уарамыжда, уҽааиқәк шиҳәо — нанҳәа-хәымпалқәа реиԥш иааикәыршаны еилагьежьуа ахәыцра ҷыӷрақәа атта-ттаҳәа иаднаҟәшәалоит,
нас иаманы игьежьуеит, ихынҳәуеит: акы акапануеит, акы азоит, акы ашәоит...
Ахшыҩ рыцҳа — зегьы зхьаау, зегьы ирыҵоу, зегьы зҭәаҭәо, излаго!.. Нас: ушԥажә, ушԥаҭыԥшшеи, аҟәыджәыга, уара, аҟәыджәыга! Ҳаузаӷьуеит — ҳара уаҳҭахызар, ҳаухыччоит — даҽаӡәы уитәызар — иулҵыз ҳамазааит, иухугахьоу иашьҭада!..
«Хьымӡӷ ҳамгакәа знызаҵәык абри аибашьра ҳзалҵыр, — ихы аԥсы аиршьаӡазшәа, адырҩегьых аусура иналаиргахт Даҭикәа, — сыԥсы ҭанаҵы саҵаломызт абри абџьар, — зхы алада ирханы, зыцламҳәа гәымжьаҵәӡа аҭӡамц иадкнаҳалаз анемец автомат ашҟа днаԥшын, иган иалакьакьоз итапанчагьы ааирманшәалеит. — Абарҭ наганы, саб икьарахәи иаҳәачаԥеи ахь-кнаҳаз ирывакнасҳауан. Исшәысхуан, ԥхӡыла ижәу, ҵаала ир-ԥшшоу абарҭ сымаҭәажәқәагьы.
Сзанааҭ! Еҳ, шаҟа бзиа ибаны исҵази уи, нҵыра амоуит умҳәозар. Уи абзиабара Гагра ақалақь аҟны исызцәырҵын, аха Белосток иалаҳауаз абомбақәа ирхәаҽит. Аибашьра ҳшаалгаз, адырҩегьых уи ашҟа схынҳәуеит... Исҭахуп, абри, сшьеи, сыԥхӡи, сылабжышқәеи зықәҭәоу Белоруссиатәи адгьыл аҿы саагыланы, уи аҷапырхәа нахаршәны аҭиразы, аҭоурых ахаангьы иамбацыз ацәгьара ҟазҵаз ауаа рус аӡбара салагар, аҭыҩра иҭало ҭысцар, асабрада зҿазҵо ирҿызжәар, ҳажәлар ршьа адырҩегьых кәапеила истар. — Еидҟьаԥсла иҟаз имгәа иаҳагьы инҭашәашәан, игәышԥы ҩышьҭыҵ-ҩышьҭыҵны дқәыԥсычҳаит Даҭикәа. — Зыҽны абна ҳалҵуа аҽныҵәҟьа, Софиа лышҟа адырра ҟасҵоит. Владикгьы ларгьы Минсктәи аихамҩа авокзал аҿы сырзԥшуеит...
Ах, шаҟа исҭахузеи сашьцәеи саҳәшьцәеи рыбла анҭаԥшра! Нас Аԥсны, Гарԥ, уахьтә амшын агәы казказ ахԥшылара!
Шәабаҟоу, уара сашьцәа: Дыгә, Чынчор, Виктор?! Шәаргьы абас шәхәыцуазар акәхап, шәыхшыҩқәа рыԥсы дшәыршьар рымуазар акәхап? Ма?!. — ицәа дынҭыхьҭшьаан, игәгьы аҽаареиџьит Даҭикәа. — Знызаҵәык, ҳаикәша, ҳаныхәыҷқәаз ҳаб иаҳзыҟаиҵаз аишәа-хьча гьежьы ҳаадтәало ҳзыҟаларушь?!. — ибла аԥхьаҵәҟьа авыр-вырҳәа ихагьежьуаз даҽа нанҳәа-хәымпалк алшәаны, акәапаҳәа ахәыцрақәа рӡыблара иналашәахт: — Бабаҟоу, Маргарита?! Быхьӡ еиԥш сахьцалакгьы исыцуп быгәнаҳа. Иҟаларын бареи сареи ҳаиқәымшәар абри аҵаамҩа ҵәыр-ҵәыруа банымларгьы?! Мап, бара бфырԥҳәысын, уеизгьы-уеизгьы буалԥшьа бышьҭахь аиабырхомызт», — Маргарита дышлызхәыцуа, Даҭикәа,
абра данааилак, игәырҩа иҩбаны аҽаашон, игәы иадыӷәӷәалоз ахаҳәгьы ааласхон.
Исааҭ деиҭанахәаԥшын, ашырхәа дҩаҵҟьеит.
Амра ласкьаӡаны, абна ажьы иалԥхон. Иахьа ашьыжь аахыс адгьыл иахылҵуаз ахылҩа-ԥсылҩа хьанҭа аҩада рацәак аҽазышьҭымхызт — иԥсырмаҷгаха, игәырмаҷгаха, иҳанто, адгьыли аҵлақәа рыҩаӡареи ирыбжьатәан. Даҭикәа икәа аԥхӡы нҭашын, ахылҩа-ԥсылҩа назыдчылаз асаркьа хьшәашәа еиԥш илахьгьы иаақәнаҳәалеит.
«Аԥшаҵәҟьагьы зымааиуа иршәаҳама шәиԥхьыӡ згымхаша! — дааҟәынд-ҟәындит уи. — Ҳархәаҽырц ргәы иҭоуп, аӡәи-аӡәи ҳжьы еибафо аҿынӡа ҳнаргарц... Мап, уи рлымҳақәа саркьада ирбара аиҳа ирбашам! Ианаму аҽны, иҟалазеи рҳәо иҟаҳҵароуп: уаҩытәыҩсажәла ҳаизеилмырго, ҳара ҳхәамцқәеи дара рыхқәеи еиваны, ашьацқьеи ашьаҟьашьи рыла алаҟәрақәа ҭырҭәааны!.. Уажәазы амчра шәара ишәтәуп, аха абна ҳара иаҳтәуп...» — Зыхәба иблуз амаӷра илахь «аахьишьын, аԥхӡы нықәирбеит.
Илахь инапы анааԥырих — аџьармыкьахь амҩа иқәу ациганцәа реиԥш абна ҵырцәажәаауа иҵаланы иааиуан гәыԥҩык аҳәсақәа. Даҭикәа урҭ дахьырҿаҳаз ааицәымыӷхеит. Изыхҟьаз иара ихаҭагьы издыруам — жәаҩык аҳәса урацәажәа ҳәа иоуҳәар аҵкыс, абахҭа ахышәқәеи аҳәызба ԥынҵа харшалақәеи ҭыхны згәышԥы аҟьаҟьара иану зқьҩык ахацәа урацәажәа, унапаҿгьы иааг ҳәа иауҳәар иаҳа деигәырӷьаны даақәшаҳаҭхон, алҵшәагьы аиуан.
— Аа, абар дахьыҟоу, зшьауардын мҵәыжәҩақәа ҳрыҵазкырц ҳаазгаз руаӡәк! — лыԥсы лызҭымкаауа ҿаалҭит, зиԥка еицрыжәжәа-ҭбаа ду илҭаԥало раԥхьа игыланы иааиуаз аԥҳәыс. — Аа, дусҭеит, уара думаз, уаҿа дануп, дышьны дыф, иуҭаху изу... — лнапы қыџь-кыџьқәа дрықәҵаны иара ишҟа даалырххеит хышықәсаҟа ихыҵхьазар ҟалап ззуҳәашаз хәыҷык.
Ахәыҷы ашьха дырфазшәа, ибла ахьҭоу умбо, ихиҿы там-тамуа ичын, ихәда кәапеи-хәҵәык иаҟаран, ицәа-канӡа уалԥшны ивакьыцқәа уԥхьаӡон.
Даҭикәа адырҩегьых икәа аҽырҳәа аԥхӡы лҭашит, ус, гәыԥжәароу, ма рыцҳашьароу изреиџьыз изымдыруа, игәгьы аҽаареиџьит.
— Аа дга, аа дга, сыбла даумырбан, дсымхны дга... Аӡәгьы абна акәыкәымдырқәа ршьапаҿы дышьҭоуп! — лыбла ацәа канӡа
хьынҳалақәа қач-қачауа дышихәаԥшуаз, — ааҳа-ҳа-ҳа! — дҩеиҵақьы-ҩеиҵақьын, лхәыҷы дшылкыз ҿыцха лҽынкалыжьын, аҵәыуара далагеит.
Ԥша-шәшәык нарыҵасыр, аҵысхәқәа реиԥш ибба-ббаӡа аҳауа иналалашашәа илхагылаз аҳәсақәагьы аалхапапеит. Даҭикәа длаҟәын, аԥҳәыс лыжәҩа данкны дҩалыхоны:
— Аҩыза акомандир! — наскьа ҿыҭбжьык илымҳа иааҭасит.
Ихы анҩышьҭих, Хариташвили дааиуан: уи ақьаад аҟара дцәышын, асынаҟә аҟара дыхшәаан.
— Иакәымз ҟалеит!
Иҟалахзеи хәа аанарго Даҭикәа уи дааиҿаԥшит.
— Аҽшьра!
— Уи акәын иҳагыз! — аԥҳәыс лыхәҷи лареи егьырҭ аҳәсақәа рнапы инанҵаны, ашацаҳәа Леонид днаишьҭалеит.
— Саҭамзааит, нас саҭамзааит, џьабаала исааӡан, ирыцҳасшьоит... Егьаурым, уахь зегьы иҳамҩоуп, иаарласны ҳаихьӡоит... — уажәраанӡа игәы дызлакыдсылоз аҳаҟьа аҵкьыс ихьанҭаны, уажәы иааины, адыжә-адыжәҳәа изқәа икыдсылон аԥҳәыс лажәақәа.
«Изахьӡузеи абзиа, нас ацәгьа? — мацәыс еимҟьарак еиԥш иааизцәырҵын, дназхәыцит Даҭикәа. — Абзиа лаҳҵан — ацәгьа ааҳрыхит...»
— Шәеимпы, наҟ шәеимпы ҳәа шәасымҳәеи, изакәызеи ауасақәа реиԥш шәеилаӷәӷәаа шәзеилагылоу, ишәымбацзар акәхап аԥсцәа! — аӡәы иҟаабжьы дырҭрысны ихәыцрақәа даарылнахит Даҭикәа.
Ауаҩы иагьа гәаҟра дҭагылазаргьы игәыҩ-ҿыҩра аҵыхәтәа аунҵәахуа — зурыс шәақь ырҟырҿмырҿуа икны ирылаҟаауаз ауаҩы цәыггара иҿаԥхьа, ашьақар мыцхәы зырҭацәаз ашьаҳариа еиԥш илеилҵәраа-ҩеилҵәраауа еилагылан ауаа, анышәтә ҩын хәыҷы ашә илҵны ацара рҭахымызт.
— Еи, уабацо ухәыҵҩрны, ари уара уаҵанамкӡеи?! — ишәақь надаада Зыхәба иааиԥыреикит ани ауаҩы цәыггара.
— Доужь наҟ, аилымга! — дааицрашәаны, аха ибжьы ныҵакны дааиқәымчит Хариташвили, аԥхьаҟа дааиасын.
— Ҟоҳ, саҭамзааит, аҩыза акомандир, арҭ ауасақәа зынӡагьы схы еиларгеит, — ишьапқәа неидикшалазшәа ҟаиҵан, ибӷа ҩеиҵихит уи.
Ауадаҿы ахәшәбылфҩи ашьафҩи анеилала, иахьа уажәраанӡа уаҩытәыҩса иԥынҵа иҭамсыцыз фыҩ-ҿыц бааԥсӡак
рылҵын — ухәаҽынгьы уамхәаҽуа, аха угәы аҵӷа ҿҵәаны иаго, иҟәызгаӡа иҩнатәан.
Ихьча уапа ицәкьаҿхазшәа деиџьыԥӡа, изнапык ала шьыҵәрак ихахәы кны, егьи инапы ашьа злыҵны иааиуаз иаргәҵысҭа иадкыланы, азхаз аҿыҵәҟьа дышьҭан, ашәишәи кәтаӷь еиԥш, акан цәхаԥшьқәа зҿықәыҳәҳә иҟаз ҷкәына қәыԥшк. Иҽызлеишьыз акәхап — шәақькгьы ҩызӡа иважьын.
Уи инаҩс, аҭӡамц иадчаԥалаз ацәарҭаӷәы дахьыгӡаны, дҟатаӡа дықәын ԥҳәызбакгьы. Уи лхы-лҿи ауада иҩнатәаз афыҩ ҿыци еиԥшын: иҟалап бзиа илбоз напқәак дшыршьышьуаз, ажәа лыԥшаахқәа агәадыҳәа дышдырҵысуаз, лыблақәа еиқәыԥсаны, лԥышәқәа шыԥшыз иҟалазар абри арыцҳара: лармарахь ала лгәыԥҳәы иҩахыкны, аҵла иалаӷьаз аҵәымӷ-жьакца еиԥш, ҳәызба хәышк ашьа аҿашәы иалҳәхәон.
— Еибагеижьҭеи рацәак ҵуамызт, урыҵашьыцратәгьы бзиа еибабон, — қәыԥсычҳара бжьы-ԥсадак ааҩныҩит ауада.
— Рхы зыхдырҟьазеи? — дҵааит Зыхәба.
— Ваниа игәыӷрақәа заа иҭабеит, — гәыӷрадагьы аԥсҭазаара ҟалашьа амамзаап, — адырҩегьых иаагеит уи ақәыԥсычҳара-бжьы. — Иага иаҳҳәандазгьы, ихеимҵеит, иага даҳхьчандазгьы, имуит — дцон, дахьцоз бзиа иибозгьы дигеит.
Даҭикәа аԥсцәа илаԥш аарҟәиган, иацәажәоз днаиҿаԥшит: амцабз заҩаӡоз абыӷь-ҿа еиԥш деикәаԥсаны дгылан ҷкәына ҳаракык, инапқәа асаара ишьҭасуама уҳәартә иауны, ижьа-лымҳа ҵаӷақәа цәыш-цәышӡа.
— Аӡәгьы арахь длашәмышьҭын, аԥсцәа ганы маӡала анышә иамажәда. Аҽшьра — шәаргәындароуп, чарҳәароуп, абас агәаҟра ҳанҭагылоу аамҭазы ҳәаа змаӡам ламысдароуп... — ихы дацәажәо, маҷк ауада дыҩнагьежьуан Зыхәба. — Аӡәы имаҳароуп, аллаҳ, аллаҳ! — дааикәагьежьын ашәахь иҿынеихеит уи.
«Ахьшьыцба», «Ахьшьыцба!» «Ашьауардын» соуп изҳәо, «Ахьшьыцба!» — арадист Слава ибжьы адгьыл иҵҩны аарла иаҳауа далагеит Даҭикәа аштаб даназааигәаха.
«Ҳы, аҩсҭаа уихәхааит, усзыԥшны ара уабацәыҵатәаз!» — ирҟьаҟьаны илахь дызласыз инапы анааҵиртла, кәыбрык ашьа иаларҟьыцны, аԥышә ҵәызи ашьапы бызкаҭаҳарақәеи рсахьа инапсыргәыҵа ианын Даҭикәа. «Кәыбрык азхара ашьа сылазаргьы сыцәгьам», — ааигәахән, ибызбызуа ихьуаз илахь аарыцқьаны, аштаб амардуан длаҿалеит.
«Ахьшьыцба», «Ахьшьыцба», «Ахьшьыцба!» — ишыӷьаҵәыӷьаҵәыц иӷьаҵәыӷьаҵәуан Слава ибжьы.
Зыхәба раԥхьа арадист қәыԥш изқәа дынкыдыԥшылеит: уи аҭӡамц ахь иҿы рханы, зтәыҩа заҵәы кат-като изхагылаз арациа дадгәаҟлон, ижәҩахыр ҭыԥсаақәа ирхьынҳалаз аҷықәа блузагьы ҟьантаԥсӡа ибааӡан.
— Иауам, Даҭикәа Кәыгә-иԥа! — арадист дааихыҵын, ашьамҭлаҳә ишьоушәа, ихьанҭыџь-хьанҭыџьӡа ҩбаҟа шьаҿа ааҟеиҵеит Чернышев. — Егьырҭ зегьы рыбжьы ҳақәдыргоит, аха изуҭахи, «Ахьшьыцба» аҿаҳа ахәлашәеит.
Даҭикәа иауимдырхуаз Чернышев «Ахьшьыцба» ҳәа, дызҿыз — уи ҩынҩажәа километр аштаб инацәыхараны иҟаз апартизанцәа рыбригада акәын.
— Ма ҳаиҭанеиааиуа ҳаҟандаз — аӡымшын хышхыҵәа зыбжьаҳаз ҳарҩызахеит — аӷа иҽҳабжьаижьит, — даақәыԥсычҳаит агенерал.
Абыржәаҟара уи игәы каҳаны дцәажәо имаҳацызт Зыхәба. Иаргьы, ахы дацәыхьчо иԥырагылаз абаагәара хыџхыџны, акыдхәашара иналагазшәа дааҭрысын, деиҵаӷәӷәа игенерал днаизыԥшит.
— Москваа ҳҿаԥхьа иқәдыргылеит высшьа змам адҵа. Аа, уаԥхьа! — Чернышев, Зыхәба ишҟа иааирххеит қьаад кәамҟьак.
«Иаадыруеит шәҭагылазаашьа зеиԥшроу, — аҳәон ақьаад кәамҟьа, — аха шәахьыҟоу аҭыԥ аҟнытә еиҭаҵшьа шәымаӡам. Ишәылашәҵа агәымшәара, агәкамҳара, иҟашәҵа ахшыҩ ду... Ҳалаԥш шышәхыц ишәхуп... Аӷа цәыгьхәыцгьы иҭыԥ дықәҵахоит...»
— Уаҳа ҳәашьагьы рымам, — иҳәеит, аҭӡамц зхы адҵаны акәакь игҿатәаз Армианинов.
— Изларымоузеи, арҭ алыцәҳар аҳауагьы еиладырҩынтын — аӡыхәашь аԥсыӡ алагәаны ианыркуа еиԥш, ҳажәақәагьы аҳауа иалагәаны иркуеит, — наҭеикит Чернышев. — Урзыӡырҩи иҟоу уаҳап, — Даҭикәа ихы наиқәикит уи.
Аӡырҩыга хьаԥшьа хәыҷқәа илымҳа ишнадлаҵәҟьаз еиԥш, даҽа дунеик изааимҟьеит Зыхәба:
«Аурысцәа, аукраинцәа, абелоруссцәа, абарҭ реиԥш ижьоу егьырҭ амилаҭқәа! — аҳауа цқьа афҩы ҷыда ахызҵоз абжьы жьакцақәеи, абжьы ҷаӷь-ҷаӷьқәеи, абжьы дагәақәеи ирылҩны, лашбыжьҵас аақ-аақҳәа игон, славиан ажәас иҟоу зегьы неилажь-ааилажьны ирылху бжьы еилырххаак. — Акоммунистцәа ирҳәо
амалахазгьы ихашәымҵан. Урҭ шәыҩнқәа шәырдәылкәкәааны абрахь абнахь шәзааргаз аӡмахқәеи, агыгшәыгқәеи, алаҳәақәеи ҿаҵахәыс шәрырҭаразы ауп. Иаашәырҳәы шәабџьар — ахаан аахысгьы ӷацәас ишәымоу аҟаԥшьқәа иргәыдышәҵа. Шәиас ҳара ҳашҟа, еиқәҳархоит шәыԥсы, ишәаҳҭоит адгьыл, аусурҭа бзиа, ахақәиҭра, аџьанаҭ ԥсҭазаара...»
«Аурысцәа, аполиакцәа!..» — уи ааиқәымтәацт шухәо иналагон полиак бызшәала...
«Аурысцәа, ачехцәа, асловакцәа!..» — иаабжьаԥалон даҽа бжьык.
Шәбызшәак, шәбжьык, ахҿақәа реиԥш, еилаҩынтуаз аҳауа иагәыдырҵон. Иара аҳауагьы — ақьаадыжәпа цәаакы еиԥш икылжәжәа-кылжәжәаны, адгьыл аҵаҟа иҟоу апартизанцәа рыштаб иазааиуан урҭ ахҿа хаԥагәақәа.
— Ақәыџьмақәа анууа амш бзиа иатәуп ҳәа рҳәоит ҳара ҳҿы, — иҳәеит Зыхәба, илымҳа иадшәаҟьаланы иадыз ахьаԥшьақәа аадхуа.
— Знымзар зны амш бзиахоит, ақәыџьмақәагьы рҭыҩрахьы еихашт, усҟан ашәарыцацәагьы рхы рзаанкылашам!.. Абнақәа ҭацәып, ақалақьқәеи ақыҭақәеи ҭәып... Ахәрақәа зегьы ӷьоит, иахьатәи амш ԥырԥыруа инеины, аҭоурых абӷьыцқәа инарыншәалашт... Аҭоурых! — аԥсҭазаареи аԥсреи еинзыршәо, ашьа зыдшәылоу абӷьыци ашәақәа рнота зну абӷьыци еиқәызҵо аҭоурых!.. Амала, аусура иаҟәыҵыз агәы адырҩегьых аусура иузаларгом!.. — ауадаҿы иара ида уаҩ дыҟамкәа ихы дацәажәозшәа, аҭӡамц иҽадҵаны, илацәақәа еиқәыԥса, иԥышә ааԥсақәа аарла иҩеихырԥхьа-ҩеихырԥхьо дцәажәон Армианинов. Аџь-гәаԥшь аԥштәы змаз ихиҿы-ау, акыр зхы иқәсхьоу ашыц-сал акәын изеиԥшыз.
«Ахьшьыцба!», «Ахьшьыцба!», «Ахьшьыцба!» сымҳәеи!» — иҩналоз рышьҭыбжьқәеи инеимырда-ааимырдоз раԥсшәеибыҳәара хыбжа-ҿыбжақәеи иҩарылҵ-ҩарылҵуан Слава ибжьы.
Зыхәба, инышәтә ҩны хәыҷи аштаби дрыбжьысаанӡа ибла иабаз асахьақәа иԥырҵуамызт, иҿаԥыр-ԥыруан, иҿагьежьуан, зны-зынлагьы иҳәарцаз иқьышәқәа иаарықәыхх-аарықәыххлауан, аха иҟаз азеиԥш ҭагылазаашьа хлымӡаах иадкыланы данахәаԥшлак акы — афырҭын зҵалаз аокеан иаҟараны, егьи — аҩарқәа идырхәашьыз кәараҷҷак иаҩызаны ибо далагон. Иҽагьааникылон.
Аҵыхәтәаны, Аџьынџьтәылатә еибашьра дуӡӡа амузеи длеиҩеиуа дыҩнаны, аекспонатқәа дрыхәаԥшуашәа, иҩнапыкгьы
ааихыршь игәыҵаԥсаны днатәан, иҩналоз рхырҿқәа рыԥхьара далагеит:
Агәи ахшыҩи цҳаражәҳәаҩыс ирыбжьоу зегьы иреиӷьзар акәхап ахаҿы! Иҩналон — унарысыр шьа-кәармак злымшәоз, аха изӡбашаз зӡбахьаз ахаҿы хшәаақәа, агәыҩҿыҩқәа, азҵааратә дырга аԥшра змаз, аҵх лашьца агәы кылзҵәо, акәыџьмабла зызҭоу уҳәа зоурахкы уҭаххалак. Насгьы иҩналалак иҷыдаз фыҩ ҿыцк ицны иҩналон: аԥхӡыфҩы, аӡмахфҩы, асабафҩы, ауаткеи абна-шәырқәеи рыфҩы...
Даҭикәа ивараҿы дааины, абӷа чымазара даргәамҵуазшәа, заа инапқәа лоушьҭны, нас дрықәыӷәӷәо днатәеит Иван Казаков. Уи, иԥаҵа цәхаԥшьқәа иҿыпны зҽаарылазыԥсаз акагьы иаламҩашьаӡо иԥышәырчча хьҟәырҷахақәа роуп акәымзар, даҽакала дудыруа ҳәа дыҟамызт. Иԥынҵа зынӡагьы аҽарҵәаҳәын, акәты ашԥы еиԥш аарла иԥаҵа иалубаауеит, ихьшьблақәа наскьеит, иаарҿыкәыршаны икыҷит. Иҩнапыкгьы неиган, ижьы ҷаԥшьӡа иахьааԥшуаз ишьамхҭақәа инарықәиҵеит.
— Ақьафазы ушԥаҟоу, Даҭикәа? — дҵааит Казаков ибжьы ихы-иҿы ласаха иузадымкыло ицқьаӡа.
— Абрыскьыл ирашь саҩызоуп, агеи ашьхеи срыбжьыԥоит, џырла счоит, — наиаҭеикит Даҭикәагьы, иқәԥсычҳара иалаҵаны.
— Зашәа Гитлергьы иқьаф ҭалаша! — иҳәеит Иван, Даҭикәа дызҿыз алегенда аӡбахә шизымдыруазгьы.
Иаабац еизарак шыхдыртлац еиԥш акәымкәа, иара ус иаалырҟьаны, аха ԥшьшьала иналагеит:
Агенерал Чернышев азхаз даақәгылан, зны иааикәыршаны итәаз днарылаԥш-аарылаԥшит, нас, аҿаҟәарсҭа шәытақәа анҵа-анҵаны жәантә еиҭеигахьаз имаҟа инапы лавҵеиҵан, Москвантә ироуз ателеграмма дырзаԥхьеит. Убасҟан ауп, шәуалафахәы лаҳарҟәуеит ҳәа, зарҳәаз адокерцәа реизара ианеиԥшхаз, апартизанцәа рыштаб аилазаара реилатәара:
— Мап, мап, шәынтәгьы мап! — дҩаҵҟьеит аӡәы.
— Ҳанҵәозар ақәԥараҿы ҳанҵәааит, ҳжәылоит! — уи дааиԥырагылеит даҽаӡәы:
— Иԥсыда, инхада рҳәароуп!
— Атәара ҳгәы ԥнаҵәеит!
— Ҳшьаҽит!..
Ахрақәа ирыбжьаланы, ажәҩан ҵамҵам иаҵаԥшуа ицәоу аӡиаҟара дҭынчны, абас сԥычкаҵас ачԥхь-ачԥхьҳәа, еибакуаз акомандирцәа дрыхәаԥшуан Чернышев.
«Изламысдақәада, уара абарҭ?! — Зыхәба иԥсы ҩаԥаны ихәлымшәа ааннакылан, ашырҳәагьы дҩаҵҟьеит. — Рхада хы рҭахӡамкәа, рԥынҵа иахԥшны акагьы рымбаӡо!..» — абас илырҿаирххрацы иҽыназикын, аха, агенерал аҭак аҟаҵара иҽшазирхиауаз ангәеиҭа, иҽааникылеит.
— Аҩызцәа! — иҳәеит уи, ибыжьгьы иара иеиԥш иҭынчӡа. — Шәара заманалаҵәҟьа ижәдыруеит, ҩажәижәаба нызқьҩык ахымхәацәа абра ҳабнаҿы ишыҟоу. Нас ишсашәҳәара, шәара акомандирцәа ццышәқәа, шәыцыԥхьаӡа аӡәаӡәа ахәыҷқәа шәыхәда иқәыртәаны, ахәцәагьы аӡәаӡәа шәызқәа икыдҵаны, ҭакәажәык, ма лагажәык рнапы ианкны, знацәкьарақәа зегьы абџьарны иҭыҟьҟьо, иааҳакәыршаны итәоу аӷа дшьаганы шәихыс шәызцару?!. Шәызцозар — азамана, ҳдәықәышәҵа, иара саргьы, аҵыс мҩас иацыршәаз ҵәасса гәаӷьны ара скаршәу џьышәшьозар, агха шәымоуп. Исҭахуп, ҳажәлар зегьы ашьоура иахьаҿу саргьы кәапеик аҟара ҭыстар, акаршәрахь скылсыр, иӡлачыз сцәа-сжьы амра инаҵакны исырԥшшар. Абзиа ауаҩ иакәым ахәаҷамаҷагьы ирҭахуп. Аха, ижәдыруаз — ԥсҭазаарак х-ԥсҭазаарак ахҭынҵаны ишаҳзаамхәо, уи ахә цәгьацәоуп! Абри рбоит азы ауп ателеграмма ҳзаазышьҭызгьы ирҳәо зхырҳәаауа...
— Иашоуп!
— Ҳахьԥсуа ҳаицыԥсыроуп!
— Жәылашьа ҳамаӡам!
— Уи амала аҽшьра ауп иаанаго!..
Иаҳа зычҳара ыҟаз, иаҳа хара ихәыцуаз, иахьтәақәаз ҿырҭуан.
«Амалаҽшьра» анырҳәа, Даҭикәа иахьа ибла злаԥшыз асахьақәа атта-ттаҳәа адырҩегьых иаԥхьа иниаҟьеит.
«Аԥсахҩы, иаҳа имариаз амҩа иԥшааит, адунеи иадыруаз аегоистцәа зегьгьы ираԥигеит — бзиа иибоз дҭаимырхаргьы имуит», — ихы адақәа еилԥсааратәа ихаԥыцқәагьы аҿҿа аадыргеит.
Чернышев иқәгылареи уи иацзырӷызыз акомандирцәа ражәақәеи аус руит: ҳжәымлар ҟалом, ҳаԥсы абна иҵаҟәкит, ҳәа иҳәҳәоз аӡәырҩы рҽааиқәыркын, рыхқәа ҩнапыкла икны инатәеит.
— Иаҳҳәаргьы — игәыҭҟьагоуп, иаҳҵәахргьы — азҩа зӡаз ҳаиҩызахоит, — дналагеит Игнат Парфенчук, ибӷа еиҵыхны даныҩагыла. Аҭаҭынлҩа иашәызшәа ихҩабжьаа-хҩабжьааӡа иҟаз иџьымшьқәа ирыдҷаблама уҳәартә ибла шкәакәақәа уажәы-уажәы иаашанхон. — Ҳафатә ега еиҟәҳарҷҷаргьы, даҽа мчыбжьык еиҳаны иҳазнагом, — иҽааникылан, ҵаҟатәи ихаԥыцқәа иԥышә
иаларӷәӷәа, иџьыба иааҭигаз аблокнот акыраамҭа еилирттаауан. — Ачашыла, акартош, ақьар, аԥ уҳәа зегьы ааидкыланы иҳамоу ҩажәижәаба тонна иреиҳам...
— Ӡык ыршланы, ԥсымшьҭыгак аҳасаб ашҟа ҳаиасроуп, — адҵа ӷәӷәа нықәиргылеит агенерал.
— Ҳабнаҿы иҳамоу ашьамаҟарахә ԥхьаӡаны ҳалгеит, иахьа иаанхаз хәышә хы иреиҳам,
— Акәац зынӡагьы мап ацәаҳкуеит — ахықә ҳнықәыххаанӡа акы хәыцк алшәаны иҟамлароуп!
— Иаанханы иҟаз ацәамаҭәеи ашьаҵеи иацы изыхьӡоз ишаны ирахҭеит. Еилыҵны иҟоу иаҳа еиҳауп, акы зышәхаҳәҳәашәа иҟоу реиҳа.
— Уажәы ԥхынроуп, хьҭала аӡәгьы ҳаԥсуам, абра абнаҿы итәоу ҳҽааилыхны, абџьар кны, ҳазхьчо инаганы ираҳҭоит иаҳшәаҳхуа! — абарҭ адҵақәа рышьҭахь, агенерал, ихы лаирҟәын, имагәқәа днарыхәаԥшит: аарҩара иҭанарбаз аӡмах аҵа еиԥш еиҟәышьшьа иҟан, зныкымкәа амҩасҩы иҿаҷҷаны дхьазырԥшхьаз ашьагрын магәқәа.
Еилатәаз акомандирцәа зегьы, иахьа ашьыжь дара рнапала ирышьарымҵаӡазшәа, ашыр-сырҳәа ршьаҵақәа иларыхәаԥшит. Инарыхәаԥшит, аха аӡәгьы ихы зхибаашаз маҭәа ишәымызт.
Апартизанцәа рнапхгара зегь реиҳа еиҵазырӷәӷәаз, агоспиталь аначальник Сантоцки иқәгылара ауп:
— ...Ахәцәа ҳхы иқәаҳкрын, — даҿын уи ихы наҭа-ааҭо, — аха ԥсыхәажәла змам иара ус ичмазаҩхо ауаа роуп. Аиҳаракгьы амгәахьаа — жәаҩы-жәаҩыла ҳгоспиталь иҩнаргалоит... Ишыжәбо ихәынгамшьакәа, уацәымшәакәа уҿы ианукылаша аӡы ҳара ҳзы ихәшәхеит, афатә злаҟаҳҵо, иаажәуа аӡҭабаақәа хәац хкыс ирылам иҟоузеи... Иаҳҳәахьеит, еиҭаҳҳәахуеит — аӡы иамеигӡакәа ианыршымха — аӷа ихы ҳацәынхаргьы, амикробқәа ҳаргоит. Ахәшәқәа ртәы усгьы иҳәатәӡам, иҳамам ахәцәа злаҿаҳҳәаша, иазхом аҳақьымцәа, амедицина еҳәшьцәа... Нас ишыжәбо ҳгоспиталь «амаҭқәагьы» ҳцәыҩнало иалагеит...
Даҭикәа, хылаҵәҟьа иара изкыз ажәа илымҳа ианааҭас, аӡаӡ неилақшазшәа дааҭрысит. Иблагьы даахгылеит, уажәы ааигәа, рнаҩс, аҵыҭәа иаҵәа зхышьшьыла ишьҭоу аӡмах ԥсымҭә аҵашҟа идәықәиҵаз аҳақьым шпион Свенухов: иӡыцәа шьапқәа дырхакьакьа, ихы калакәыт ыркәаталеиуа. Уи даныркҵәҟьа, ихы-игәы ишҭаӡамыз адыд хы заԥхьа иҵасыз аӡәы иеиԥш иҽыҟаиҵеит: ибла хьшәашәақәа ааҭиршашан, изнапык ала иӡара нҭарс икны, инацәа ркәеҩ иаргәҵысҭа иаларкьакьаны, аԥшыхәреи аҭакԥшыхәреи рначальник Даҭикәа Зыхәба иирбеит.
Аԥышәа ду змаз аԥшыхәҩ, асеиԥш иҟаз аҽырҩашьа-ҽыргызмалра иахьа иауибахыз...
Нас, аҳақьым шпион Свенухов, ихиҿы имаха-шьахеи аусура иааҟәихын, ибз ашҟа диасит:
— Агенерал... Апартизанцәа рҵысра агенералтә штаб... Москва... — ишилшоз, абарҭ ажәақәа ҳәаны дхәаауан уи — уахь сузашшуеит ҳәа иҳәарц иҭахызар акәхарын.
Аҵыхәтәаны, уаҳа злоу иԥсра убеит ҳәа иҟоу аҳамал ҭаҳмада иеиԥш, ихы калакәыт лаганы итәӷәыбжьара илбжьеиҵан, игәылшьап лаӷырӡқәа ҭҩр-ҭҩры, ибгахәыҷы жәҩахырқәа ҭрыс-ҭрысуа аҵәыуара далагеит.
Абри еиԥш, зышҳам зҟырҟ-ҷыда иҭаҵәах, иҳәазо абнахь иааиуаз: ашпионцәеи, агентцәеи, аԥсахцәеи аумаҷхыз. Урҭ еихьыс-еиԥысуа иаԥхьа ииаҟьаны, аӡмах рхы ақәк ишцоз, адырҩегьых игәаҩаӡа иаагаз агенерал ибжьы даарцырнагеит Зыхәба.
Абраҟа иқәгылеит: аӷа иҿагыланы абнахь даазмышьҭуаз апартизанцәа ркомандирцәа, кылаарак ахьырбаз инкылкәрааны, аӷа итыл ашҟа ацара иашьҭаз аԥшыхәцәа, акомандирцәа, аеродром аиҳабыра уҳәа ирацәаҩны.
Иагьазырӡбеит: агоспитали, ашьҭаҵарҭақәеи, аҟазарҭақәеи, иара убас зхы иамыхәо ауааи зегьы ахганы, наҟ иҵегь абна агәҭахьы, иаҳа уаҩы илаԥш иахьыҵамшәаша иргарц. Абџьар зызкуаны иҟоу дарбанзаалакгьы, иахьыҟоу аҭыԥқәа рҿы рҽаанкыланы, абнахь иааргаз ауааи дареи рхы рыхьчарц.
Фон Готтберг ҩажәижәаба шықәса ихыҵаанӡа аԥхыӡ хеиҵаӡомызт: «Аҳ, шәшаҟәыҵра, урҭ зегьы адәы ҳанықәу иҳауа алаԥшҵашәарақәеи ацәалашәарақәеи роуп изылҵшәоу», — иҳәауан уи. Аха, ихы аҟара зыгәра игоз иҩыза гәакьа, азоологиатә наукақәа рдоктор, апрофессор фон Шпигель, уи агәаанагара ааимхны, еицәажәо изхықәтәалаз Одер аӡиас иаиҭеижьҭеи, аԥхыӡ бааԥсы амаҭ аҟара дацәшәон, абзиа — ахәмарга ҿыц ззаархәаз ахәыҷ иаҟара деигәырӷьон. «Иҟәышу, зцәанырра ҵару ауаҩы, мчыбжьык иаԥхьаҟа дзықәшәараны иҟоу уаха ԥхыӡла ибар илшоит, аԥхыӡ гызмалуп», — иҳәогьы далагеит уи, ԥаса ииҳәоз ахаҭыԥан.
Фон Готтберг ахьы деиԥхыӡыр — хымԥада дзеигәырӷьашаз, игәы шьҭызхшаз акы изыҟалон, алақәа дырфозшәа, ма икәшаны аақ-аақҳәа иаишуашәа ибар — уаҵәы аиҳабыра ӷәӷәала дықәрықшон, ма иацәҳауан; акәтаӷь, акакан ԥхыӡла ибеит — агрипп хлымӡаах ихьны, аҵықь-аҵықьҳәа деимсо дааԥшуан.
Урҭ зегьы ԥишәахьан абни, аҩар еизнаҳәҳәаз агәам-сам еиԥш, ихпаш ашьҭахь инханы иҟаз ахәыцқәа шаҟа ыҟаз шидыруаз еиԥш, абарҭгьы идыруан. Аха ачын мҵазырсуаз аҳәынаԥ ахаангьы ԥхыӡла имбацызт. Уи даргәаҭеиуан, иаанагоз издыруамызт, аблокада аҵыхәтәантәи амш аҿынӡа:
Мап, СС агруппенфиурер ихаҭа ишьапқәа дыргеит, аҭӡамц иадԥаз ампыл еиԥшгьы, Минск иҽизнымкылаӡакәа давнаган, Берлинынӡагьы днаӡеит. Иара уаҟоуп, Налибоктәи апартизанцәа рнырҵәара напы аналаик ауха иибаз аԥхыӡ шанагьы ахьҵабыргхаз — фиурер инапала изқәиҵаз ачынқәа, инапала иаақәихын, акәукәуҳәа дагьиҵаҳәҳәеит.
Фон Готтберг ачын ицәыӡзаргьы иԥсҭазаара изынхеит. Зчынгьы, зыԥсҭазаарагьы Налибоктәи абнаҿы изцәыӡыз, агруппенфиурер ир рхыԥхьаӡара ҩажәижәаба нызқьҩык иреиҳауп.
Ахи, амлеи, ачымазареи еилыршьааит апартизанцәагь. Азныказ иҟарымҵар ада ԥсыхәа ҟамлеит, ар реиҿкаара асистемаҟны зеиԥш ҟамлацыз — апартизанцәа-ԥсыжцәа рвзвод. Абнагьы иамбацыз абеит: анышәынҭра ҿыцқәа, аԥсыжырҭа ҿыцқәа, агәкаҳара, аиҿагылара, аԥсахра — аибашьра хәаршы иарҳараны иҟаз зегьы-зегьы...
Аха, Налибоктәи абна иакәыршаны аӷа еиқәиҵаз амца ааҿыцәааит, агәҭаҿы ахәараҳәа аилашра иаҿыз ақәабгьы хыҵны аганқәа ирхьымӡсакәа аҽааиқәнакит...
Уаха ныҳәоуп — даҽа ҩ-сааҭк рышьҭахь, ахаҿы сы-шәырҭаҭала иҭаҳәҳәаны, ахәшәбли ашьеи рыфҩы ахшәшәо, ихахаӡа иҩагылоит 1944-тәи ашықәс ҿыц.
Иаԥылада, изаԥымлада?!
Уи азҵаара дшаазхәыцлак, Даҭикәа, игәыҳәԥы илаҵакны, аҟырҵә-аҟырҵәҳәа, аӡаӡ еиԥш иаланаҵо иалагоит, аҳауагьы изхом — дааҵҟьаны даалеиҩеиуеит, днықәианы илацәақәа неиқәиԥсоит... Аха иԥырҵуам ашықәс ҿыц зыԥсы ахьымӡаз иҩызцәа: џьоукы рыгә-рылахь еиқәуп, рԥышәқәа ҵысҵысуелт, акы рҳәарц шырҭаху ҩашьом, аха уаҳа умԥсит...
Ашықәс ҿыц иаԥылом Казимири Лиуциеи Ӡержинскиаагьы.
Зыхәба сентиабр мзазы Ивенец ақалақь акны дыҟан. Ақалақь налҵ, абна зкәыршоу адәҳәыԥш аҿы, ашьац иаҵәа агәы иҭаршәны ишьҭоуп, рацәакгьы зхымҵуа нышәынҭра заҵәык — уи Казимири Лиуциеи рнышәынҭра ауп. Иканӡахьаз, ихҩаахьаз ашәҭшьыҵәрақәа инаган инарылаиҵеит, злабжыш пҟышқәа зҿыкәкәа иҵәыуоз иара ишәҭ шьыҵәрагьы. Анышәынҭра агәы знапы нықәызшьуаз аԥша ҟәанда иарҵысуан ашәҭыцқәа, иара убарҭ реиԥшҵәҟьа иқыџь-қыџьуан Даҭикәа игәгьы. Илабжышқәа иԥаҵа иалкәкәа, иҩнапыкгьы ааихыршь игәыҵаԥса дҵәыуон, Даҭикәа уахь дназгаз абелорусс ҭаҳмада.
Ашьҭахь уи аҭаҳмада, Ӡержинскиаа рҭахашьа ҳзеиҭаҳә ҳәа аӡәгьы ишидимҵазгьы, ахәхәа-хәхәаҳәа дқәыԥсычҳауа, алымҩанык аиҭаҳәара даҿын:
— Изыхдырҟьаз ҳәа ирҳәауа зқьы-хкы рыла иалацәажәоит. Џьоукы — аӷа дырҭахымызт, имаҵ руазшәа рҽыҟаҵаны ицәгьа еиҭаганы апартизанцәа ирарҳәон рҳәоит, даҽа џьоукых — абџьар рыдырбалеит ҳәа иалацәажәоит, егьырҭ — Феликс Едмунд-иԥа иашьа гәакьеи иҭацеи шракәыз анеилыркаа, ирылгеит рымшуп... Шаҟа хкы уҭаху. Изыхдырҟьазаалак иҟам Казимири Лиуциеи. Иацтәи амш еиԥш рхәыҷра сгәалашәоит, схышә аԥхьа еиҭаҳау аԥслыш еиԥш рызҳара здыруеит, нас рчара, реицынхашьа, рылабжьага ажәақәа, рыцхыраара... ишәцәызӡом — аӷа данааи, рхы намариашаны аус ицура иахьалагаз зегьы ҳгәы иалсит, ҳашьит. Аха ашьҭахь иауаҳамдырхуаз...
Сыбла ихгылоуп, наҟ нарцәыҟа иҭазгалозаргьы акәхап: иахьа ирылгоит ҳәа инхәыҵҩ-аахәыҵҩны ианҳаҳа, ашьыжь — уи август мза жәохә рыҽны акәын, ачарҭахьы инармышьҭуа ажьақәа реиԥш ана-ара ҳԥышәқәа аакылҳарҳәҳәеит. Казимир зны аԥхьа дгыланы днеиуан, аха Лиуциа лҽихьыгӡаны дааивагылеит. Ишыжәдыруа, Казимир ажәҩан хыла иҵызԥссаауаз уаҩын, лара Лиуциагьы уи рацәак иааиглыжьуаз егьыҟамызг. Рҩыџьегьы рыхқәа шьҭкәыцәаа иԥшуан. Заа ирыздырмазеихьаз ажра ахықә ианнықәдыргыла:
— Ԥсроуп ишәықәу анемец фашистцәа! — дыҳәҳәеит Лиуциа дара рыбызшәала.
Еиҭагаҩыс длыцырҵазшәа, аттаҳәа аурысшәахь иааиҭаганы дацыҳәҳәеит Казимиргьы.
Уи акәхеит, игеит ахысыбжьқәа — Лиуциагьы Казимиргьы адгьыл иааҿанаҟәшәеит...
Абри ашьҭахь уи аҭаҳмада адырҩегьых ԥыҭрак дқьыпшәыпуа дҵәыуон.
Ӡержинскиаа рҭахашьа, изызҭахаз, ианҭахаз аҭоурых, аҭаҳмада иеиҳа жәаба Даҭикәа идыруан азы ихшыҩ иҭаҵәҟьангьы дзизымӡырҩит, зҵаарагьы иимҭеит.
Уи аахыс, абар ожәшьҭа, хәымз ирықәуп. Ахәрагьы аӷьарахьы ахы архар алшон. Аха, мап: ҳара ҳар аиааирахь шьаҿак ҟарҵацыԥхьаӡа, зегьы зызԥшу амш есааира иааигәахацыԥхьаӡа, Даҭикәа иԥшыхәцәа-иҩызцәа игәы ианырҵаз ахәра есааира иԥтлауан, дыччацәар ихы ахибаауан, гәырӷьарак иаургьы — сҩызцәа шәабаҟоу иҳәашашәа днаԥшааԥшуа даанхон.
Аа, уахагьы, ашықәс ҿыц идырныҳәаларц рҭахушәа, аӡәаӡәала еишьҭагыланы инышәтә ҩны хәыҷы «иҩналоит» инапала иеиқәикыз Мишка Дубанец, ачарҳәаҩ иԥс иеиҭаз абду Филати Маргарита Масиуковаи, ҳаҭгәын ҭшәак еицҭаӡаз Казимири Лиуциеи Ӡержинскиаа, анышә хьшәашәа ззуаарахаз Васиа Иаковлеви Гигла Оқруашвилии, абна нылҵ аӡиа ахықәаҿ ицәоу адауаԥшь Лиошкеи, аӷа импыҵашәаз, иахьагьы злахьынҵа изымдыруа Адам Свентаржецкии уҳәа, блас ихаз, лымҳас имаз, арӷьажәҩаҵас изгылаз аԥшыхәцәа. Дрылҵны дцар иҭахым. Исааҭ днахәаԥшит — 1944-тәи ашықәс ҿыц азшьапык ишә ихнагахьеит. Дыҩдәылҵит.
Рышьҭыбжь мыргаӡакәа, нбарақьаҭ-барақьаҭӡа, аҵлақәа реимҟьара аҳәылыҳәа ибжьысны иааиуан асы цыра хәымбыбылқәа. Џьоукгьы ихьшәашәа-гәыҟаҵагаха, икарффа исаз ихиҿы рҽаадырԥсалан, амца еикәаԥхара иналаӡ ицеит. Аԥҭақәа лаҟәӡаны, аҵлақәа рыхәда рыҽхшьы ишыркызгьы, асы шкәакәа иҵнарлашаауан абна.
Аграпара-мҩахәасҭа даныланы иҿынеихеит Даҭикәа. Ихәы-ижьы еиланаргыло иҿыжуан ишьапы иаҵаҟәыцуаз асы бахҵәа хџьаџьа ԥштәала. Зеидара есааира изцәыхьанҭахоз аҵлақәа рқьыбжьы дагәаӡа иуаҳауан, рымахәқәа лаҟәуан, аҷҷа-ҷҷаҳәа рда-ссақәа рылаԥҵәҵәон. Уажәы-уажәы, абри аҭынчра дагәа ԥшатлакәҵас иаалагьежьны иааилнархлоит, анышә иҵҩны зҿаазхо аччара хыш-хыҵәа, иааимҟьо ашәқәа иркылҷҷаны, аԥшәмаԥҳәыс лхьыруа чуан иҭыршаны икалҭәаз хьыӡҩошәа иҿыпны асы рыҽныларыԥсоит алашара шәахәа ԥсадақәа.
Даҭикәа дызныз амҩахәасҭа-грапара, анапсыргәыҵа иалдоу адақәа реиԥш аҽахьашоз даннеи, дааҭгылан, ԥыҭрак даалак-ҩакит, нас гәхьаагара-рыцҳашьарашәа акы хьоухьоууа игәы
инҭалан, армарахь игаз амҩахәасҭа-грапара даныланы иҿынеихеит.
Аблокада амшқәа рзы, ҩажәа километр рлагер иаҟәыганы, абна агәҭахьы иганы ирҵәахыз агоспиталь, уажәы зынӡагьы аҽырҭбааны, ажәытә иахьгылаз аҭыԥ аҿы игылоуп. Иқәацәӡа асы иалибаауаз аҟарули иареи бызшәала ианеибак ашьҭахь, агоспиталь ашә аартны длыҩналеит Зыхәба. Аԥштәы шкәакәақәа, ахәшәқәа рыфҩы, зны-зынлагьы абарҭқәа аҽрыларҩашьаны, Даҭикәа иԥынҵа инҭашәшәалон аҭәеи ашьыҟ-ӡыҟи рыфҩгьы.
Акыр зкыдҷҷа иҟаз ақды еихаҟәақәа рыҭӡамцахь лҿы рханы, лԥышә ахчы иагәылаҵа дышьҭан Галиа Верховскаиа.
— Галиа! — илыцшьҭаз ахәцәа рҭынчра даԥырхагахар ҳәа дшәо ҿааиҭит уи данаалхагыла.
Галиа, дҭакка дызманы зҿыназхаз ацәа хаа дампыҵыҵызшәа дааҭрысит, аха дахьыҟаз лҽаанылкылеит.
— Аҩыза Верховскаиа! — еиҭаналықәҿиҭит Зыхәба, уажәы иаҳа ибжьы аарымчшәа иҽыҟаҵаны.
Галиа ашырҳәа дҩықәтәан, Даҭикәа дҩаиҵаԥшит: лыбла аԥыџьқәа ирымшәшәаны, лӡамҩа цәышқәа ирыдкәараҵало илеиуан алабжышқәа, ақәаԥсата шлеиуа амырхәага хааӡа ианаацәыҵԥхо еиԥш ԥышәырччакгьы хааӡа лхылҿы иаақәлеит.
— Ашықәс ҿыц быдсныҳәалоит, Галиа!
— Иара шәаргьы убасҵәҟьа!
— Бышԥаҟоу? — дҵааит Даҭикәа ашьҭахь.
— Шәара, Даҭикәа Кәыгә-иԥа, шәара? — аҭак ацымхәрас ларгьы дҵааит.
— Аӷьараҳәа: ԥаса сызҵысуаз, уажәы сахыԥоит, инхаз амшқәа рхыԥхьаӡара ожәшьҭа снацәкьарақәа рымацарагьы рызхоит. Бара? — деиҭаҵаахт.
— Саргьы убасҵәҟьа! Амала, инхаз амшқәа рыԥхьаӡараҿы снацәкьарақәа ахьазымхо сгәы иалоуп — лызнапык ахыза иааҵылган, иԥагәаӡа хыхь инықәылҵеит — аҟәартәра аҿыҵәҟьа инҿакны ихҵәан.
Даҭикәа анапы аӡбахә ахьиҳәаз цәгьалаҵәҟьа ицәымӷхан, дагьааиҵанарӷәӷәеит.
— Васиа ихабар ҳәа џьара акы ҟаиҵом, — ицәыҵԥхаз аԥышәырчча хаа лхылҿы инықәбан, лыхгьы лалырҟәит Галиа.
— Бымшәан, Галиа, ихабаргьы ҟалоит, иаарласынгьы шәеиқәшәоит, — ишиҭахӡамыз урҭ ажәақәа ҩаилирҩааит Даҭикәа. — Дыӷәӷәаны дхәымзи, насгьы дгьыл харак ашҟа ддәықәырҵазар акәхап... Ишыббо, аблокада, агәаҟра-ҵәаҟра. Дара аҳаирпланқәагьы еснагь иԥыруа иауҳхаху, мызкала акык-ҩбак кылшәашәа иаҳзаалоит акәымзар, — абраҟагьы амц иамхаҳәагәышьеит уи. — Арҭ зегьы; анеицыла — ахабарҟамлара захьӡугьы уи акәхеит, — дихәаԥшыр ихы-иҿы акы анылхыр ҳәа дшәаны, наҟ зымҩа дыԥшуа, ҭынч-ҭынч дцәажәон уи.
Зыхәба идыруан, Галиеи Васиеи анеицырхә, Васиа иаҳа дыӷәӷәоуп ҳәа дыԥхьаӡаны, Адгьыл ду ашҟа дызладәықәырҵаз Гигла Оқроуашвили иҳаирплан, афронт ианхыҵуаз иҟәыбаса ишыларышьҭыз. Аха уи Галиа илцәырӡон — иҭахаз — ҭахеит, ргьежьышьа имам, аха зыԥсы ҭоу агәыӷрақәа имхтәым ҳәа ирыԥхьаӡон...
Даҭикәа, Галиа лҿы акыраамҭа дыҟан, дандәылҵгьы асы еибакны ишлеицыз илеиуан. Ицдәылҵыз аҳақьым Сантоцкии апрофессор Гофмани иареи иеиманы, апартизанцәа рыштаб аҿы ианааи, ашықәс ҿыц сааҭбжак агын, агенерал Чернышев Москва иҽамаданы, адырраҭарақәа рыҟаҵара далагахьан:
...— Ҳазну ашықәс аҩныҵҟала, Налибоктәи абна аҩадахьтәи аган иамоу апартизанцәа ротриадқәа ааба рымацара 668 ешелон ҟәыбаса иҭарҵеит, 14 нызқь рельс ықәрыцҟьааит, 653 цҳа аӡы иӡаадыртәалеит, 700 ирзынаԥшуа автомашьынақәеи, акәалӡмашьынақәеи, атанкқәеи ԥырххааит, х-ҳаирпланк хланҵы иларышьҭит. Абри аамҭазы ишьуп 46.120-ҩык гитлераа... — Шәара шәызусҭада — адунеи знапсыргәыҵа иангылоу сара соуп ҳәа аҽырԥагьа иааԥшуа Ерцахә ашьха деиԥшнушьалон убасҟан, абарҭ адырраҭарақәа ҟазҵоз агенерал Чернышев.
Рхырҿқәа ԥагьан, агәадура рылжжуан, рыгәқәа ҭгәырӷьаауан иааикәыршаны итәаз афицерцәагьы.
1943-тәи ашықәс аҵыхәтәантәи аминуҭ. Чернышев идырраҭара дшаалгаз аҷақҳәа арадиодкылага надыркит: иаахәар-чарт, абла ҭиаҵәа неиқәнаԥсеит, иаахнатит... Итәаз рҟәардәқәа инарықәхьшәашәеит, игылаз шьхныԥсылеит. Зегьы аԥсыԥ лагаҩагара иаҟәыҵит. Ус акеҩ-сеҩҳәа иааиларԥсеит Кремльтәи акәырантқәа рыбжьы...
«Ҽаанбзиала, аҩызцәа! — арадиодкылагақәа шьҭзырԥоз Левитан ибжьы ԥхыӡ быжьҵас ауп ишраҳаз Белоруссиатәи апартизанцәа рнапхгара... — Аџьынџьтәылатә еибашьра иамоу ахьанҭара аиҳараӡак наҟ ҳашьҭахьҟа иныжьуп — ҳанылеит ашықәс ҿыц — аӷа шьаҭанкыла ҳаԥсадгьыл данықәцахо ашықәс! Фронтс иҟоу зегьы рҿы ҳар ажәылара иаҿуп, аӷа иҵыхәа игәыҵарҽыла, деиханы иҭыҩрахь дцоит. Шәис афашист — ҳажәлар ашьаарҵәыра илазыргылаз, ҳхәыҷқәа рхәыҷра рымызхыз, аҳәсақәа еибацәаны изыртәаз, ҳанацәеи ҳабацәеи алаӷырӡ иазыргаз!.. Ажәлар шьоуцәа-апартизанцәа! Шәшықәԥац шәықәԥала! Иаарласны ҳари шәареи шәеиԥылоит, шәҽазыҟашәҵала уи амш лаша!..» Адиктор абра данааи Даҭикәа Зыхәба зынӡагьы илымҳақәа еихашәит, ҵысхәк аҟара дласхеит, дгылац изымдырӡо дагьыҩагылеит, иҩызцәа днарылаԥш-аарылаԥшит — урҭгьы агылара иаҿын.
Лукман иазҵааит:
– Узырҟәышзеи уара абриаҟара?
– Алашәцәа, – аҭак ҟаиҵеит уи. – Урҭ, ршьапы ахьдыргылаша аҭыԥ гәарҭаанӡа, ршьаҿа еихыргаӡом.
Ицәан амшын. Даҽа ԥыҭрак абас ицәар, уаӷаимшхара, ихәаршны, аԥҟызра ахашьшьы, иара ашҟа илбаагоу амҩақәа еималаны, ахьӡи ажәлеи еидкыланы уаҩы имҳәо иаашьҭахон. Дхәахәа-чахәаны дыҟан арԥысгьы, алапҟьа згәыдҵо мацара иларышьҭыз аҵәахаҳа даҩызан, игәгьы аԥхьарца еҭым абжьы еиԥш иԥшаа-ԥшаауан.
– Ицәоуп! – еихьымӡа-еиԥымӡо даақәыԥсычҳаит уи, ивараҿы ишьҭаз хаҳәыкгьы иҽааиқәикит. – Валиа ҩахьхьи дыԥшуп!.. – «Амшын, амшын!..» – Ари ада адунеи акагьы лзаламкәа дҟалеит... «Ижәдыруазеи, – иҳәеит аҳақьым, – амза атыҩ иакыр, шәиакынтә еихсуеит, шәкы рнаҩстәи ахы уанӡа инеиуеит ҳәа иԥхьаӡаны...» Ҳара ҳзышьҭоугьы убри ахы акәхап... Аха иалоухи, аҵыхәтәантәи апатронагьы еибамгарц агәы иҭоуп, умбои! – арԥыс хаҳәқәак ааидикылан, ажьы аирцар ҳәа дшәозшәа, иара ашҟа акакала рҿынаирхеит. Валиа илҳәо иаҳахьан: «Амшын урҿыхарц уҭахызар, иазалԥшаа зегь реиҳа ицқьоу, зегь реиҳа ишкәакәоу ахаҳәқәа!..»
Иҟалап, убасҟан аччиа ихылԥа иҭаԥсо аԥара еиқәаҵәақәа реиԥш иҿыпны, акакала амшын иҭаԥсоз агәырҩақәа, урҭ ахаҳә цқьақәа, ахаҳә шкәакәақәа раԥхьа аҵаҿы илаӡазар – иалпыҟҟа иҟаз адаш шәпа еҵәақәа ааилашьқьрааит, абираҟ жәҩанԥштәалақәа иреиԥшха, калмаҳ ԥагьаҵасгьы рҽырҭынчны. Уи имагнитофонгьы дназыҭрысит, изгәамҭаӡакәа ихалаз илаӷырӡқәа ҿышәшәаны аԥслымӡ иҩылаԥсан, амимоза агәаӷьқәа реиԥш икәымпыл-кәымпылӡа рҽааикәарԥсеит...
Аҿыхара иаҿын амшын: иақәыршәыз ахыза иаҵәа ԥхьанаршәҭуан, аиаҵә жьышә еиларҵәиқәа аҿҿа-ҿҿа рылгон, ацәаԥхара иахылҵуаз ахылҩа-ԥсылҩагьы аҳауа ацәқәырԥақәа еиннаҟьҟьон...
– Иҵегьгьы, сдауаԥшь, иҵегьгьы, сыбла иаҵәа?.. Валиа убжьы дазԥшуп, уаха лгәы ианықәымс дзыцәаӡом!..
– Ее, арԥыс!
– «Ее, арԥыс!» – аԥслымӡ згәыҵаҳәҳәа ихьаҵуаз ацәқәырԥа абжьы иалакны, абри абжьгьы ааикәанарҳәит, ԥшьшьала зҿыназхахьаз амагнитофон.
Арԥысгьы ихы ҩышьҭиԥааит.
– Шьыжьбзиа!
– Бзиара збаша!.. Аха шәара шәсыздыруамеи?!
– Иузымдыруа зегьы уаӷацәоума?
– Мап! – ихагылаз аҭаҳмада изҵаара шџьеишьаз удырратәы, иблақәа рҽаадырҭбааит уи.
– Нас, дад, аныҳәаԥхьыӡ аӡәгьы ихумбаалан, аԥсшәаҳәарагьы ныҳәаԥхьыӡк иаҩызоуп!
Арԥыс иааигәаԥхеит: аҭаҳмада ицәажәашьа, ишьацәкьара ауқәа зкылҳәҳәоз иеимаа ҭырҟҟақәа, иҷықәа еиқәа хԥарҭхьал, иблуз иақәыз араӡын маҟа пан, нас, аҿыхара иаҿыз амшын аҟара иԥагьаз, аха ашьыжьтәи ашәахәақәа реиҳа игәкыз ихы-иҿы, аиҳаракгьы – ашықәсқәа рнапы ӷәӷәала излыршьхьаз ихахәы еилышлаа.
– Иахьа саԥхьа уҳәынҷеит, сара сакәын ари есышьыжь изырҿыхалоз, – ацәқәырԥа хышқәа зцәа иалнаҳәахьаз амшын агәы ршьышьуан аҭаҳмада ибла ҭынчқәа.
– Адәыӷба сшааҭыҵыз арахь сҿаасхеит, ҩаха-ҩымш амҩа сықәын... Валиа цәгьала дыҟоуп!.. «Амшын, амшын!» – дахьԥсуагьы абри ажәоуп илҿаку...
Аҭаҳмада иблақәа амшын иааҟәиган, ԥшьаала уи инизирхеит: «Нас иҟоуҵарц угәы иҭоуи?» – иҵааит урҭ.
– Дурҵысуа дыҟам...
– Амшын ӡы хәшәуп рҳәама?
– Мап, абжьы!.. Илзаагеит аокеан абжьы, зда ыҟам аӡхыҽҽарақәа рыбжьы, аха зегьы башоуп: – «Сара сымшын, сара сымшын!..»
– Диашоуп, дад, уара у-Валиа – ари абжьы здыруа, даҽа бжьык иалаирҩашьаӡом, аҟазшьагьы даҽакы иаҟазшьам!..
– Валиа абраҟа диит... Лареи сареи ҳаиразҟхаанӡа, уи ашьҭахьгьы, есԥхынра, абри шәара шәымшын ашҟа даалон...
«Шәара шәымшын» акәхап аҭаҳмада знапы ԥшқақәа ихьызшьыз:
– Ахәра унылар – хәырбӷьыцс ҳаузыҟалоит, ублыр – мелҳамс!.. Ҳараҵәҟьа иаҳҩызоуп ҳамшынгьы.
– Сшәоит уаҳа аҽснамҭар ҳәа – абжьы ҭнагом, шәымбои!
– Ҳы, – иара иеиҳа зхыҵуаз ԥышәырчча ҟәышӡак ихы-иҿы ааимнадеит аҭаҳмада, – амшын аҟара зҳәахьада, аҟара зҳәарангьы иҟада!..
– Уахаҵәҟьа амҩа иқәсҵароуп, абжьы лмаҳакәа цәашьа лымаӡам.
– Ара утәазар акәхеит, сыҷкәын!
– Избан? Ҩымш, иаҳа ихагахар – хымш... Нас, абри аамҭазы знык ишԥамҿыхари...
– Ҳы! – иеиҭааџьеишьахт аҭаҳмада. – Амшын аагылазар, иахьа иаҳәаз уаҵәы еиҭанаҳәо иҟамлаӡацт, иахыҵхьоу аҟара даҽа шәкы ахыҵыргьы – иабахьоу нагӡаны иазеиҭаҳәом.
– Сара исҭахым ажәабжь, сара абжьоуп исҭаху, абжьы! – имагнитофон шьҭԥаа, иреиҳашәа зҿаазхаз ацәқәырԥақәа руакы днаԥыххылеит арԥыс.
– Ҳы, бзиак иақәшәаша, макьана дцәалоуп умбои! – аҷкәын изқәа аҟьаҟьара дкыдԥшыло, ихы дацәажәон аҭаҳмада. – Аԥсабара иахылҵуа џьишьоит акагьы зымҳәо бжьык!.. Макьана дцәалагәышьоуп... Еи, арԥыс!
Иеиқәа анапқәа хабаа, иҿаҭәаз амшын ацԥхьқәа иблахәыцқәа ирхьынҵәҵәала, аҭаҳмада ишҟа иҿааихеит Саша.
– Уара уеиԥш уԥшәма хәыҷгьы абжьы мацара лызхозар, ирласны аҩныҟа ухынҳәуеит.
– Ааи, абжьы, абжьы!..
– Ус анакәха, иуабжьызго умбои, – иблуз амаӷра ҭбаа ду иҭыҳәҳәоз инапы кахәхәа, амшын иаваҵаны иҩаирххеит аҭаҳмада. – Ара амшын аҽунаҭом – ижәылоит – иамгац агарц иаҿуп... Аха уԥши ҩахьхьи – абаажә хыҽҽарақәа ахьҭажьу, убра уҩеины, иаҳа иҳараку акы уаақәтәа... Уаҟа ари иҟанаҵашаз ҟанаҵахьеит, насгьы даҽакала ицәажәоит!..
– Абжьы! Иаҳа абжьы ӷәӷәаны иахьго, сшәыҳәоит!..
– Узсыҳәагәышьои, дад, амшын абжьы ахазҵаз сара аусакәху.
– Валиа цәгьала дыҟоуп, деилаԥсеит ҳәа ауп ирҳәо!..
– Ҳаиҭ дылзылыԥхааит! Хәшәы змам егьыҟам! Уца, дад, уца, уа иаҳа еиӷьуп, – иблуз иҭыҳәҳәоз инапы, аԥшаҳәа иаваҵаны, ишикыц икын уи.
Иарӷьарахь ала амагнитофон иҩыҵрак, иармарахь ала – иеимаақәа, ишьыргәацә шкәакәақәа хьаԥссаа, аԥшаҳәа даваланы дцон уи.
– Ибаргузеи бжьыда акагьы змаҳауа!.. Ее, арԥыс!
Арԥыс даахьаҳәит.
– Иухьӡузеи, уара?
– Саша! – еиларҟәыҷны инаимҵаиршәызшәа ауп ишиеиҳәаз Саша ихьӡ.
– Ахаҳә хьшәашәа уқәымтәан, дад, Саша!
– Иҭабуп!
– Узхаҭабуазеи, суапа еиҵыхны иаууҵасыршәых, – аҭаҳмада инапы, ашлагбаум аиԥш, ԥшьшьала аҿылаирхан, аха атахҳәа даҽакы ааигәалашәан, иҩышьҭиԥааит: – Ее, Саша!
Саша дааҭгылеит ааҭгыларазы, аха ҿимҭит, инагӡангьы аҭаҳмада ишҟа дмааҳәит.
– Ашьыбжьышьҭахь нахыс амшын гәаараны иҟоуп – анаскьашьа уҽақәыршәа, дад, Саша.
– Иҭабуп! – еиҭеимҳәар игәы иамуит Саша.
– Узхаҭабуазеи, Ҳаиҭ дыззылԥхахьоу рашәа дышәзылԥхааит!.. Амарџьа, дад, Саша, имгәаакәа иаанхом – ацәажәашьа усшәа исаҳауеит...
Аҵыхәтәантәи ажәақәа аарла-аарлоуп Саша иҿынӡа ишааӡаз.
«Ацәажәара, ацәажәара! Шьҭыбжьыс иҟоу зегьы цәажәараны иаҳауеит ари аҭаҳмада, – дхәыҭхәыҭуан уи, ацԥхь иаҵәақәа ишьклаҳәҳәы дахьцоз, – сара ашьҭыбжь сашьҭоуп – ашьҭахьтә шьапқәа ирықәгыла, ацәқәырԥа аҟәара ианасуа, иахылҵуа ашьҭыбжь! Валиа уи даназыӡырҩуа – Лхы лнапы аҵаҵа, лылацәақәа еиқәԥса дахьиз аԥшаҳәаҿы аԥслымӡ ашыра дылаиоушәа лгәы иабалап... Уаҳа исымчуи?! Дурҵысыр ҟалом, арахь илзаага амшын иҳәеит аҳақьым... «Амшын, амшын!..» иадырбалаз сыздыруам абарҭ абри амшын... Аҭаҳмада уи иҿакуп, адгьыл анаӡара, аԥҭақәа иргәылаԥхьо аҩны ақәацәаҿ ишьҭоу – ада ҳәатә лымам!.. Сара усазҵаауазар – ари сара сзы иӡуп, ицәаакыроуп... Аӡы зумҳәарагьы иҟоузеи – ари џьыкаӡырӡуп...»
Амшын есааира иҿыхон. Уажәраанӡа алаапк абз аиԥш иҳаҭ-ҳаҭо, ацаҟьа џьаџьақәа нкыдырбзаауа ирыбжьаз ацәқәырԥа
ԥсадақәа, уажәы ахагара рзаан, аки-аки еигәыдыззало, аки-аки хьибажәжәаауа, Саша днармышьҭырц иаҿын.
– Амарч уҭиааны узбааит! – иҳәеит Саша, аџьыкаӡырӡ цәыкәбарқәа кәыркәыруа ицәа иадланы рҿаныларха. – Валиа лакәымзар уараҵәҟьагьы усылахәмаруа сҽыҟасҵомызт... Лара лакәзар – сара сзы аӡыршы дӡаагылоит, – ацәқәырԥақәа ажәжәаҳәа ишицрыхоз, деиханы дҩарымпыҵыҵын, аҭаҳмада иирбаз абаажә хыҽҽара иҽнадижьлеит...
Ацәқәырԥақәеи ашықәсқәеи иршьалашьынхьаз абаажә ԥҽыха ҽыҭ-ҽыҭ, кәамҟьа-кәамҟьа еиласан: ҩашьара зқәым ахаҳә шкәакәа, ацаҟьа шәыта, ашьаршәы ԥштәы змоу ақьырмыт сақәа, аҵыхәтәаны, арҭ зегьы шәышықәсала еилацаланы изку акьыр ршьышьы.
– Џьоукгьы адынҵәалахьан! – аӡы зыцрыкәкәоз инапала абаажә-ԥҽыха аӡамҩа ааишьшьит Саша.
– «Џьоукгьы сҭанҵәахьан! – аҳәеит абаажә, аха Саша иауиаҳахуаз.
– Уажәы ацәқәырԥақәа идырбзоит?!.
«Иҟасҵарызеи, амшынӡ аиҳа ашьа ҵаахеит!..»
– Анышәаԥшь акәымкәа – ашьаршәы иалхушәа ауп ишыҟоу! – абаажә иаласаз қьырмытк инапхыц ала иааиӷьӷьеит Саша.
«Умҩашьеит!...»
Абаажәи Сашеи реицәажәара иҵегьгьы иаухозар акәхарын, нахьхьи, амшын агәы наӡарантә, ацәқәырԥа ссақәа зҿаҟәшәо иааиуаз ацәқәырԥа-рҽыра ду илаԥш иааҵамшәар:
– Иҵегьгьы, сдауаԥшь, иҵегьгьы, сыбла иаҵәа! – Саша ацәқәырԥа ибжьы аақәирган, абаажә ахы иҽаақәижьит, имагнитофон акнопкагьы инацәа лақәикшеит...
Уи аӡӷаб иахьагьы аԥшаҳәахьы данааиуаз, амреи, амшыни, ааԥыни рыда аӡәгьы дгәеимҭаӡеит, ашацәа дшаны, нас хьтәы мардуанла ахьхьа-хьхьаҳәа адгьыл дазыларышьҭызшәа, аҟәара даақәԥалеит, днаԥшы-ааԥшит, аха илаҭәаз аӡәгьы длымбеит, акагьы лылаԥш иҵамшәеит... Иҿыхеит, иааԥсасит ахаҳәқәа, ҟәараӷҵас еилышьқьрааны рҿаархеит ашәахәақәа, агара изгарамгылоз аԥшқа иеиԥшын ацәқәырԥақәагьы – иҵыззон – икаҳауан, иҵыззон, – икаҳауан... Зегь раԥхьа аԥша налыдххылан, атта-ттаҳәа иааԥнартлеит лҳәынҵәрақәа, анапгьы нылхьнашьит, аха...
– Иубама?! – иҵааит амра, аџықә-џьықәҳәа иччо, хыхьтә илбааԥшны. – Сара снапқәа роуп раԥхьа илхьысыз, сара снапқәа
роуп уажәыгьы дызшьышьуа... Еиқәԥсоуп лыблацәақәа, илалга-ҩалгом лыԥсыԥ... Улыхәаԥш, улыхәаԥш, ушьыцра уԥсы иалакны илбаадала!..
Ахра ақәцә иаақәԥалаз ашьабсҭа аиԥш дкалаӡа, аха лыблацәа гәыкқәа лашьҭны, лԥышә ԥшӡақәа еикәаԥса дгылоуп аҭыԥҳа. Иуазыруеит, иԥсылмыткуеит ашәахәақәа: џьоукы иршьышьуеит лшьыргәацә шшәырқәа, егьырҭ маҟаҵас лӡара рҽакәдыршоит, насыԥ рымоуп лыхәда ҵҟәашаа заҭәоу, зегьы рыҵашьыцуеит лхы-лҿы ԥсырмаҷга заӡаз...
– Улыхәаԥш, улыхәаԥш, ушьыцра уԥсы иалакны илбаадала!
Еилашәеит амшын, аԥсыӡкҩы икаҭа аиԥш иаршәит ацәқәырԥа – убасҟан аҭҳарцәҳәа иаахылтит аҭыԥҳа лыблақәа, лшьапқәа ирбжьахәмаруаз ашәах иаҵәагьы дназыԥшит. Уиакәхеит – ашәахәақәа дрымҟәыҵҵәраан, дыхиааланы ацәқәырԥақәа дрызцеит.
– Уааԥшла, уааԥшла! – мшын бжьыла иччеит амшын. Усҟан аҭыԥҳа аԥсыӡқәа днаскьаргон, ацәқәырԥақәа рнапы дықәҵаны дыркын...
Амра халацыԥхьаӡа амшын иаҳа ацәа иҭыҵуан, ицәыртаӷаны иеиларыжьыз адәаӡеиԥш аҽыҟаҵаны, иҭазазон, иҭабылгьон аҭра, ишьҭыхны еиннаҟьон ацәқәырԥақәа, нас иршәны, аԥшаҳәа иагәыднаҵон, иԥыххаасагьы иагәыҵаҳәҳәа иаанагон.
– Иҵегьгьы, сдауаԥшь, иҵегьгьы, сыбла иаҵәа! – идиԥхьалон Саша ацәқәырԥақәа. Амца зықәҵәиашо абылра иаҿу абажә икақәхаз ашышкамс даҩызан уи усҟан: зны абаажә ашьапахьы деихон, аха ацәқәырԥақәа данԥхадырслак, аӡԥсы ицрыкәкәа, ахықәаҿы дцон. – «Амшын, амшын!..» Уахаҵәҟьа амҩа улзықәысҵоит. Убжьы дазыӡырҩуа, дыцәап дҭахәхәа. Иудыруеи, ԥрашәа лымаӡамкәа, деилкка дааԥшыр, раԥхьа данызбаз аиԥш ҳаиниар!.. Усҟан днартәаны, бзиа дшызбо ласҳәоит... Бзиа дшызбо? – убасҟан Саша игәы омашәаҵәҟьа иԥшаа-ԥшаауа иааҟалеит, амшын иаманакуа иҩныҵҟа илаӷырӡгьы ааилашит. – Урҭ рџьабаа сара ашәиҭышәи снанашьҭуам!.. Аҵыс гәма аиԥш, атәым хышәқәа санрыдгьежьылоз – снаганы, рыкәа сҭаҵа сдырԥхеит... Аӡәгьы дансымамыз, исымазгьы санырҭахымыз...
Исгәалашәоит сԥаршеи цәажәарақәа руакы:
«Саша, бзиа ҳумбаӡои?» – исазҵааит Валиа лыблақәа ԥхашьа-ԥхаҵо.
«Нас ишԥа, нас ишԥа?» – ҳәа аанарго, схы сырҵысуан саргьы.
Валиа лылаԥш сыхьшьшьы ишлеиуаз, уажәраанӡа шьапԥықәла анышә иҵаскәаҳауаз адәыкрын хәахәажьахәақәа инарылашәеит:
«Нас ишԥа, нас ишԥа!» – схы аҟьара сшаҿыц саҿын.
«Саша!»
«Исмаҳауеи, Валиа!» – шаҟа исҭахыз, иара уаҵәҟьа адырган ршы ианшәалаз хәша цәаҟьаҵас, сналымҟәыҵаӡыҭ сцар...
«Уара, абарҭ ашәҭқәа ргәаӷс иумои?»
«Ашәҭқәа?!»
«Ааи, ашәҭқәа!»
Валиа лхы анышьҭылымхӡа, саргьы схы аҟьара саҟәыҵын, лылаԥш ҟәымшәышә ахькаршәыз ашьац иаҵәа снылаԥшит:
«Бара бымсааит, ус исызгәамҭаӡакәа!..»
«Ирықәнагоуп, ирыцҳашьатәӡам!..»
«Бара бымсааит!..»
«Иахьырҭыԥмыз изгылеи!»
«Адәыкрын адәы иқәмиаакәа уаҳа иабацарыз... Амала, сыбнықәуеит..»
«Адәыкрынгьы шышәҭу ахамшҭуазароуп!.. Ашәҭ ҳаракны иҿазароуми иахәҭоу...»
«Ибымдыруеи, Валиа, сара санцәажәо сшьапы мыждақәа шысзеиқәымкуа?» – иара уажәгьы шәҭыц ахьгылам ҭыԥк сшьапқәа ирзысыԥшаарц саҿын.
«Ма ашҳам зхьыкәкәо ажц рылҳәҳәозароуп».
«Ажц?!»
«Ааи, ажц!»
«Ашҳам?»
«Ааи, ашҳамгьы!»
«Валиа! – даасгәыҵасҳәҳәон усҟан сара. – Нас ашәҭ шәҭрас иалоузеи?!»
Лнапы насыдыргылашәа, хара слыцәцарҳәагьы дшәаԥырҳаԥуа, днасыхон Валиа.
«Ажц?!» – сыџьымшьқәа хьыраԥыра иҿаҵаны, сеиҭаҽхырҵаахуан сара.
«Ашҳам амацара азхом!..»
Дыччон Валиа, слыцыччон саргьы, лара сара дсыхәаԥшуан, дсыхәаԥшуан, сара зны – лара, нас ихәахәа-чахәаны ҳшьапаҿы икаԥсаз ашәҭқәа, аҵыхәтәаны – зсапын шәахқәа аҳауа иалаҵаны ирзыԥшуа ахәыҷы иеиԥш, сыччабжь аҳауа иалаланы иахьцоз сазԥшуан.
«Саша, уаныччо сара узсыхәамԥшуеи?» – дҵааит Валиа усҟан, иаалырҟьаны.
«Схаԥыц мыжда!..» – сҳәеит сара, раԥхьа иаасхҭашәаз снақәбахны.
«Иауеи, Саша, ухаԥыц?»
«Ибыжькаҵәами Валиа, саныччо иубар ҳәа сшәоит...»
Уажәы ишьыргәацә шкәакәақәа хьаԥссаа, иеиқәа анапқәа харбаа, абаажә ԥҽыха ахы дахьықәтәаз игәалашәон Саша абарҭқәа зегьы. Инапы ҵаахәҵәа аамҩаниҵан, усҟан «иԥхеишьоз» ихаԥыц быжькаҵәара аагәеиҭеит. Аха иабаҟаз абыжькаҵәара – иԥхеи-ԥхеиуа иҵагылан Валиа лмацәаз иалырхыз ахьтәы хаԥыц.
«Лангьы ларгьы рыгәнаҳа ашәи-ҭышәи снанашьҭуам!..»
– Саша, дад!
– Дымцаӡаци ари уажәыгьы?! – аӡыча аиԥш ихәамц мырҵысӡакәа, ихы анааирҵәи, нахьхьи, имаӷра ҭбаа ду кахәхәа, инапы ажәҩан иаҵакны, дышгылац дгылан аҭаҳмада.
– Амшын гәаараны иҟоуп, дад, Саша!
– Уца, уца!
– Хәылԥазынӡагьы иазнагом.
– Усцәымшәан, уца.
– Арахь иааилак зегь зҩаҿкык-зҩаҿкык ныжьны ицон... хәыҷгьы-дугьы: акаҳуа, акаҳуа ҳамшуп!.. Нас, амжәеиқәаҵәа ада акагьы злахьынҵамхаз абгахәыҷы аиԥш, ҳԥышәқәа хшәшәаа, ақалақь ҳалоуп, – асаси амшыни ас иеизныжьны дахьцоз иҭахӡамкәа, ихы дацәажәон аҭаҳмада.
– Аҭаҳмада диашазаргьы ҟалап – ауаҩы бызшәа акуашәа избоит амшын: убас, убас, сдауаԥшь, убас, сыбла иаҵәа! – ацәқәырԥақәа абаажә икыдыззалоит иахыҩрны ицаны, абақ-чақҳәа амшын иалаҳауеит, афырфыр, афырфыр, акәараҷҷа иҭагылоу аӡлагара хәыҷы аиԥш, ацәқәырԥақәа рышьҭыбжь иарлагоит амагнитофон. Амра ҩаскьа-цыԥхьаӡа, уи ашәахәақәа ирхьынҳаланы, ишьҭыҵуеит амшын.
– Аа! – илбааԥшны, аблақәа ацԥхь рхаддыла иччоит амра. – Снапқәа урхьнымҳалакәа гылашьа умаӡам?!.
– Сара уара уҿы саунеих, сара сҿы иааиз уара уоуп!
Зегьы дара ртәы рҳәоит: амра, амшын, аҭаҳмада, асас ҷкәын Саша...
Ааԥынгьы иара атәы ҟанаҵоит.
Амра ашәахәақәа рхәы-ржьы еиларгыланы, амшын ацәқәырԥақәа рыԥсы рҿаҵаны ирыцәцаз аҭыԥҳа, уажәы ааԥыни лареи еиҿахәыҭхәыҭуа, ацәқәырԥақәа рнапы ахьзынамӡашаз, ашәахәақәагьы ршәахәара ахьырцәыӡшаз, шьха ҳаракӡак ашәшьыра дыҵатәан.
– Шаҟантәы, сышәҭқәа бырфҩхьеи, аҭыԥҳа? – лцәа иахьысны, ацара зҭахымыз ацәыкәбарқәа лымыршәшәаны икаԥсо, иҵааит ааԥын.
– Жәаа, иауеи?! – лгәы ахы амца ҩалҟьа-ҩалҟьеит аҭыԥҳа.
– Ееҳ! – хрыжь-хрыжь, ааԥнык ишақәнагахашала иқәыԥсычҳаит ааԥын. – Жәаа ансхыҵ ауп саргьы ааԥын ҳәа сзырҳәо саныҟалаз. Ҽнак – шәышықәса ирыԥсоуп, шықәсыкгьы – амиллион!
– Суҳәоит маҷк унаскьа! – ааԥын ақәыԥсычҳа-фҩы ҟәандаӡа иааныналхьыс, лцәа ҩылхыбзаа-ҩылхыбзааит аҭыԥҳа.
– Сара снаскьап, аха жәаа?!
– Сыздыруам, сыздыр, – сыԥсы рацәахазшәа збоит!
– Быгәгьы ҭыҵны ицошәа иҟами? – лыџьымшьқәа ааиқәнарԥшӡеит ааԥын.
– Сыгәгьы!
– Уажәы-уажәы бцәа бхымбзаауеи?
– Сцәагьы!
– Бхы бҩахи, бхы бҩахи, – ацгәы гәыбзыӷ аҵыхәа аиԥш, лыхәда аҽыҵнашьуан ааԥын, – абанҭ ашьхақәеи бареи ишәеиҳада?
– Зны-зынла – сара!
– Амреи бареи шәеиҳа иҳаракыда? – уажәшьҭа лыжәҩахыр хыгьежьаақәа ирхьышьшьы, лӡара-кала шыҟаз иҭаланы илеиуан ааԥын.
– Суҳәоит, суҳәоит!..
– Ишсабҳәара, сышәҭыц, нас амреи, амшыни, сареи ҳаиҳа ихаада?
– Уара!
– Еиҭашыбҳәара, нас амреи, амшыни, сареи иҳаиӷьабшьода?
Ари ақәҿылымҭит аҭыԥҳа, избан акәзар, лылаԥш дааҵашәеит – аӡԥсы ицрыкәкәа, ишьыргәацәқәа хьаԥссаа, абаажә ахы иқәтәаз ауаҩы.
Ирҳәоит, абарҭқәа раан ауаҩи ауаҩи рыгәқәа рыбжьара амацәыс арахәыцқәа рҽынбжьарԥсоит ҳәа. Сашагьы, ихәамц мырҵысӡакәа, ихы анааирҳә – амреи, амшыни, ааԥыни еимаркуаз аҭыԥҳа дналыхәаԥшит. Уи дгылан, лывараҿы ишьҭаз лыгагаҵәҟьа игәаӷьны узаӷрамԥаларатәы.
«Ҳы! – ихиаҵәаахахьаз иԥышәқәа инеиқәиршьқьраан, ицәқәырԥақәа рахь деиҭаахьаҳәт Саша, – аригьы, амшын санцәахәуп, ма иара Ҳаиҭ иԥҳаҵәҟьа соуп лҳәозар акәхап... Дааит, умбои, амшын агәы иалоу еилылкаарц, лабжьага ажәақәакгьы
нахәлалԥхьаӡарц... Усоуп, арҭ зегьы рхы шырԥхьаӡо... «Амшын аагылазар иахьа иаҳәаз уаҵәы ирҿыцны еиҭанаҳәо иҟамлацт», – иҳәеит уи аҭаҳмадагьы... Арҭ ишырҳәо иҟазар – ауаҩ рыцҳа ушьҭа деилагахьазаарын, аха аԥсабара гаӡам – зегьгьы ажәа рнаҭом... Валиагьы игәхьаалгом узҳәом, аха асеиԥш иҟоу ажәа усгьы илҿшәо исмаҳацт...
Иахьеиԥш исгәалашәоит раԥхьатәи амш...
Мшаԥы-кәтаӷь аиԥш, иҟаԥшьы-уаркалеиуа ишәын счемодан. Уи иҭан ашкол сызлалгаз ала шаҳаҭра зуаз саттестат, (ақьаадқәа ртәы ҳаналагах) аибашьрахьтә изымхынҳәыз сашьа исалам шәҟәы еицарсақәа ҿаҳәарак, актәи акласс саналга, сан рыцҳагьы дақәыршәаны исырҭаз «Адырраз арҽхәаԥхьыӡ», »Абна аҩыза гәакьа» агәыԥ сызлачленыз ала шаҳаҭра зуаз ақьаад кәамҟьа. Абарҭ зегьы, «Шәас афашизм« ҳәа хьӡыс измаз агазеҭ рыҵаршәны, ачемодан аҵаҿы иҭан. Хыхь исзахан сцәа иадлахьоу маҭәак иаласымҵоз сышеиқәа. Уи саб иаҳәшьа Аглаиа, дықәны агәра зласхалырҵоз ала иуҳәозар, егьа дгызмал-цәыҵыԥшыҩзаргьы, ӡӷабклылаԥш иҵамшәаратәы иқәыршәын, нас амахәыд цырақәа иреиԥшыз акәаԥ сса кәымпылқәа зықәԥсаз сҷықәа блуз, арбаӷь ԥагьақәа наҟ-ааҟ зхы ианыз қәны мпахьшьык, ачабрақәа ҩба (урҭгьы саб иаҳәшьа ԥсаҭа бзиа илымҭагәышьан, лыдагьы исымадаз). Уаҳа? Уаҳа акагьы!..
Арахьгьы сгәы аҭра иҭагыломызт, уигьы азмырхакәа, схы адақәагьы ҩалаԥҵәҵәа иагеит, аиха цәырҵәа зҽаларԥсны, иҟыж-ҟыжуа иаагылаз атрамваи.
«Ашәҭқәа рбаҳча!» – аарлаӡоуп ишсаҳаз атрамваи ныҟәцаҩ ибжьы.
Сышьҭахь иааиуаз санымҩанырҵа, саԥхьа инеиуаз рызқәа сынкыдиаалан, сманшәалаӡа атротуар снықәдырԥалеит. Аха иабаҟоу, ачемодан ҟадыџь аҿы ҩеихԥан, «Шәас афашизм» ҳәа сеиҭанаԥхьеит сгәы ԥызҵәахьаз агазеҭ ахьӡ...
«Шәас афашизм!» Ҳа-ҳа-ҳа!..»
«Иасшазгьы аӡә дрыԥшааит, ҳа-ҳа-ҳа!..»
Агәылшьапқәа реиԥш рыҿқәа еихҳәаны исхыччон ҩыџьа ахацәа.
Атрамваи аанҿасырҭа иахьӡызи, иара ахаҭа зеиԥшрази, сара сышҭыргази, сымаҭәақәа хара-бӷьара ишкаԥсази, исхыччоз ахацәеи анааидыскыла, саргьы сыбжьы ныхҵа—аахҵаны аччара салагеит, сыччон, сылагырӡқәагьы сҿыдды илеиуан.
Схы иҭоу зегьы лаӷырӡушәа акәын уажәы-уажәы ирыцҳахә-рыцҳахәӡа иҟаз сыблақа хыхәхәа-хыхәхәо ишҭәуаз. Абас иҭәны ианхыҵуаз зны, ашьхараџь гәаӷь аиԥш днаргәылзбааит жәҩан ԥштәыла ҵкы еизадак зшәыз ӡӷабк. Уи лхы ларҟәны, ҿымҭ-ԥсымшьа, сымаҭәа хәыҷқәа асаба рымыршәшәаны, счемодан рҭаҵара даҿын.
– Баала, ахагацәа ракәын зымаҵ бымуцыз, баала арахь, баала!..
Уи зҩыза илыхоз аӡӷаби сареи ҳалаԥшқәа шааиқәшәаз, аҳаҷа сыхәлашәазшәа, сыччара сааҟәыҵит, сылаӷырӡқәагьы нҭаба ицеит.
Иҭабуп егьи ҳәа акы ласҳәарцаз сҽыназыскын, аха сыбжьы ашәишәи абжьы ианеиԥшха, уигьы уаҟа иааҿахҵәаны, нацәала дасны асаба зықәлыршәшәоз сышеиқәа аалымсхит, ажәҩан ԥштәала аҵкы еизада зшәыз аӡӷаб.
– Амарџьа, наҟ иҭ! – деиҭааҳабжьаԥалеит лҩыза.
– Софа-а!..
– Софа акәым, аха Софина... Баала, баала!..
Сара, амзаша аиԥш амца скны, аҿҿа-ҿҿаҳәа абылра саҿын.
– Ацаԥхаркырҭа қьаадк авҵаҵаны иҟоуҵар иаҳа еиӷьхап, – лҳәеит, сымаҭәақәа еидыҟәшәаланы, счемодан исызҭазҵаз аӡӷаб данцоз.
Уи Валиа лакәын...
Алыцәҳа реиԥш еиҿашуа, рымҵәыжәҩа аашьа ҿыԥсақәа еергьҳәа инымҩанҵо, аԥсыӡ мҩас рышьҭа ихыланы иааиуан аҷнышқәа.
«Абарҭгьы амшын зтәу ҳара ҳауп рҳәозар акәхап!» – ихәыцра аҷнышқәа рышҟа иааиеигеит Саша. – Шәаргьы ишәтәыз, рыцҳа, изеимаҳкрызеи, ҳазегь иҳазхоит... Шәара – иҭоу аԥсыӡқәа, сара – ашьҭыбжь, ани аӡӷаб – агәамч, аҭаҳмада иакәзар – ихьӡ ахызар, уаҳа акагьы иҭахӡам... Амала, иара ахаҭа шаҟа идуу аҟара иразызҭгьы, уажәы шәбақьа-бақьаӡа, ацәқәырԥақәа шәыргараианы шәыцәазаарын, ҷан-ҷаны шәеибакны шәыблақәагьы ҭибахларымызт. Шәара шәакәым, сара сышуаҩугьы, ари ишысҭаху исыххәыцуам. Абжьы! Аӡәгьы ииҭахӡам баша аҳауа иналаӡ ицо абжьы! Аха иааг, схагәҭа инаркны сшьапаҿынӡа скәытрабаахеит, арахь цәқәырԥаҵас иҟоу цәқәырԥак абжьы сзацәымгеит. Аҽхыцәгьа аиԥш иԥаны, ашьҭахьтә шьапқәа ирықәгыла, нахьхьи, ажәҩани иареи рышьхәа
ахьеивҵоу аҿынтә аҿаанахоит, анцәа иҳәар, абри Валиа илызшахоит шысҳәо, ацәқәырԥа сса-мыссақәа ҩагыланы, хыла агәы илкыдсыло, ихәахәажьахәаны, абжьы ахәларбаны, акасыжә баа аиԥш иканҭҳаиуа, сара сҿы иаакылсуеит. Аа, уашьҭа ианҵа, агәыр-гәырҳәа еилашуа, ауада аҭӡамцқәа архыџхыџуа, Валиа ишылҭахыз ала!
«Игәаараны иҟоуп», – иҳәеит уи аҭаҳмадагьы. Агәаара мацара акәым – имыхьтәха, иҿаҳәатәха, ацԥхьқәа цаны амра иаҿатәогьы иҟаландаз!.. Ахаҳә хьшәашәа сықәԥсит...»
Иаҳазар акәхап амшын Саша иашшыԥхьыӡ, нахьхьи, ажәҩани иареи рышьхәа ахьеивҵоу, еиҭаҩаҵҟьоит даҽа цәқәырԥак. Уажәы уи азы иҟамлеит абӷа зкыдԥҵәалашаз ладара-ҩадара, иазышьҭалеит амҩа ҟатаӡа, ацәқәырԥа ссақәагьы ҩагыланы, хыла агәы икыдымсылеит – иалаҭәеит, рҽаларыӡҩеит, идырбеиеит, агәы шьҭырхит!.. Саша дгәырӷьеит, ибылгьо иааиуеит иаргьы... Ус акы, ус ҩба, хԥа!..
«Аҭаҳмада диашазаргьы ҟалап! – игәгьы маҷк инеиҭаԥеит Саша. – Игәааҵәҟьарц агәы иҭоуп убауоу!.. Игәаангьы – иҿаҳәатәымхондаз, иҿаҳәатәхангьы – имыхьтәымхондаз!.. Игәааҵәҟьарц агәы иҭоуп убауоу!..»
– Ее, Саша, дад!
– Ее-е! – иҽирхаҵазшәа иуит Саша, аха алашәарыцақәа икақәырцалаз ацыӷ акәын дзеиԥшраз.
– Агәаара иалагеит, дад, Саша, ахьаҵшьа уҽақәыршәа.
Ацәқәырԥа ссақәа рыжәҩахыр иқәыргыланы иааргоз цәқәырԥа дук, ишамчыз, абаажә агәышҵа шыҟаз икшан, иҟәыбаса, ацԥхь ҵаақәа ҩеиҿаҭәеит Саша.
– Дад, ахьаҵшьа уҽақәыршәа!..
– Уҽақәыршәа, уҽақәыршәа, скаианы срыҳәарыма нас? – дрыцҳаӡа, зны аҭаҳмада днаизыԥшит, ашьҭахь – алыцәҳа реиԥш иҵагьежьуаз ацәқәырԥақәа рышҟа.
– Дара анхьаҵуа, дад, Саша, дара анхьаҵуа, аа, абыржәы, аа, абыржәы!.
Амшыни аҭаҳмадеи рыбжьы иалыҩны, акыр-кыр, акыр-акыр, еиқәтәашьа амаӡамкәа игон амреи, амшыни, ааԥыни иеимаркуаз аӡӷаб лыччабжьгьы, аха уи лаха змадаз.
Саша итәарҭа шыҟаз цәқәырԥа хьанҭак ӷәӷәалашәа иасын, иԥышә аԥслымӡ ататара инылашьшь ицарц аԥсык ауп иааигхаз, аха аҷықәа блуз амаӷра ҭбаа ду иҭыҳәҳәоз аҭаҳмада инапы дҩахьынԥашалан, аҟәара даақәԥалеит.
– Убааӡахьан убауоу!
– Шәысхыччоит?
– Ари учықьмаџьагьы рҩаны амра ицәуҵар, уажәыҵәҟьа ауанҭарада ус амамкәа иаашьҭухуеит! – аҷкәын амшын дахьацәцаз игәы иахәаны, алаф илхуа, дцәажәон аҭаҳмада, ицәа иадҳәаҵала, ишәыҵыр зҭахымыз имаҭәақәеи иареи еибарххо, аҽеилыхра даҿын Сашагьы.
Акыр-кыр, акыр-кырҳәа дыччон аӡӷаб.
«Еихашәны избааит!» – амала, ишәиԥхьыӡ аԥхьа илаԥш налгәыдхахалан, иаҭахӡамшәа аҽыҟаҵаны, даагәыднакылеит аӡӷаб.
– Ари, аҭуџьар Ҳафиз имоҭа иԥа иԥҳа лыԥҳа лоуп, – иҳәеит аҭаҳмада, аҳауа иаларҩаны, аҟамчы аԥҵаҵа аиԥш аҟьеҩ-аҟьеҩҳәа ҩынтәҟагьы иҟьаны, Саша иеиқәа амра ианынцәиҵа.
– Аҭуџьар Ҳафиз иакәым, Алеқсандр Македонскигьы диԥҳазааит.
– Алықьсандр ҳәа узҿу, ани амза зсахьа ану иакәхап?
– Амза исахьа занымлазаргьы, абни ацәаҳа лабду Ҳафиз иаҵкыс деиӷьхарын уеизгьы, – асгьы иҳәеит Саша, аха дцәыҵԥшны деиҭалыхәамԥшыр игәы иамуит.
– Ее, ус умцәажәан, дад, Саша, аҭуџьар Ҳафиз ианиааз, геи-шьхеи рыбжьара дыззымдыруаз сабикгьы џьара агара дгарамызт, аӷба изхын, аџьыбаҭаҵа сааҭгьы ныҟәигон ҳәа иалацәажәоит... Уара, Алықьсандр ҳәа узҿу иӡбахә жәынгьы-ҿангьы аӡәы иҿшәо смаҳацт.
Аҭаҳмада ииҳәаз ақәҿимҭит Саша. Цәаԥшь маҭәала деилазҳәаз амра ашәахәақәа дрылахәмаруа, лшьаргәыҵа ацәқәырԥа гәыбзыӷқәа ирымҵак ааԥын иаҿахәыҭхәыҭуаз аӡӷаб илаԥш аалҟәиган, ахәыц хыш ӷарԥшарқәа зқәыԥсаз ицәа шкәакәа днахәаԥшит уи.
«Аҽыбылра багьанбахьӡеи, бара аҩсҭаак, макьана ашәахәақәаҵәҟьагьы рыц еихагыломеи!..»
Саша ихы анҩышьҭих, аҭаҳмада маҷк дҩаскьахьан.
– Ироуҳәо раҳауам, абри анцәахә дуӡӡа рҽаныршәоит!.. – абзырбзан агәыцә аиԥш, амаӷра ҭбаа ду иҭыҳәҳәоз аҭаҳмада инапы дықәԥшны ибон Саша, ҩахьхьи џьара, џьоукы еилауаҭыруа аҽеилыхра ишаҿыз.
– Иадыруазеи, иаҳагәышьозеи, иабозеи – абасоуп ишеилыркаауа, раԥхьа рҽанҭарыжьуа!.. Нас!.. Урхылаԥш, ргаӡара иаҭоумҵан!.. Сара сцеит, дад, Саша... Амарџьа, уаҳа ааигәара снеиуеит ҳәа уаламган, игәаарц агәы иҭоуп умбои!..
– Ибзиоуп, ибзиа! – еиқәкыҷы ишәыра иҭигаз егьи иеиқәа анапы изақәмыршәо, изшьапык ала ашьҭыԥара даҿын Саша. – Дсыдызцалазеи?!
– Ироуҳәо раҳауам!.. Сцеит, дад, сцеит...
«Уи сҳәеит ҳәа, ажәҩан салҩрызшәа аҟәара сықәгылоуп»... – Саҭамзааит, аха ишәыхьӡу сашәҳәар ҟамлари?
– Сароу? – инапы аҳауа – сара Ҳаиҭ ҳәа исыԥхьоит саагылазар.
– Шәаб ихьӡ? – ишьап ҟәаш хшәаақәа иеиқәа еиқәкаҷы икылыҳәҳәо, иҽааиҵихит Саша.
– Саб дабоуҭахгәышьоу?
– Ԥхашьарами, ҳаиқәлацәоушәа шәыхьӡ амацара шԥасҳәари.
– Саб иоума, нас иаҳа узықәлоу?! – аҷкәын игәы нирхар ҳәа дацәшәа-цәырҳауа, хыркы-хыркы, пату ақәҵаны дыччеит Ҳаиҭ.
– Исзеилкаауам?!
– Зегьы еилызкаахьоу ҳәа аӡәгьы дҟамлацт, дад... Сара сцеит, – иуҭра иҭалаз аҳәарақәа ҭицарц дцозшәа, дыҭҟьаны иҿыҩеихеит аҭаҳмада Ҳаиҭ.
Омашәа еиларҟәыҷны иҟаз Саша иҽыԥсахга маҭәақәа аҵысхә аҟара иԥхан, игәыҟаҵаган, ахаафҩгьы рхышәшәо ицон.
– Ишсашәҳәара, шәыххь, дыжәбахьоума зныкыр абас дааигәаны аԥшӡацәа рынцәахәы Венера?! – ибжьгьы мӡаӡакәа, тәамбашақә иԥышәқәа ҩҭырқәацәааны, ҿааиҭит Саша, уи аӡӷаб данлывсуаз.
Аԥша ҿыхьшәашәа иашьышьуаз аӡӷаб лцәа-лжьаҿы џьара дакгьы аамқәацеит: ацәаҟәа аԥштәы змаз лыџьымшь еинышәшәылақәа кыдырххала, агызмалра зқәыхәмаруаз лԥышәқәа еиқәаԥса, асаара ишьҭасуама уҳәартә иауз лнацәақәа ҵаҟа илашьҭны дгылан уи.
– Ишсашәҳәара, шәыххь?!. – анхьаҳәҵәҟьарагьы ихы иаҭәамшьо, ижәҩахыр дықәԥшны длыхәаԥшуа дааҭгылеит Саша. – Ишсашәҳәара, шәыххь! – еиҭеиҳәеит аԥҳәыс лылаԥш хаазы ианакәзаалак ирыцҳаны зхы зымбацыз аҷкәын... Аԥшатлакә зласыз абӷьыжәқәа реиԥш, игәахаҿы гәаӷкгьы ааилашит, – Венера, Клеопатра, Нефертити, ма Суламиф?! Руа дарбанушь лара?!.
Лыгәчама ахқәа нҭапала-нҭапалеит аӡӷаб, лшьапы анынеихылга.
– Ишсашәҳәара, шәыххь!.. – Саша иажәақәа уи илыхьӡоу, илхьымӡоу издыруам, аха лара зҽынлыхьшьны иааиуаз аԥша иаҳа лымкаала ишҟәандаз, дацәымҩашьо агәра игеит. – Ибмуӡахт!..
Аӡӷаб лнапқәа анҩышьҭылх, амра инаԥыракны иаалырхәашьызшәа игәы иабеит аҷкәын, ԥшьшьала данҩышьҭыҵ – дныҵапҟа дцар ҳәа ишәаз игәгьы нҭыԥсааит... Аха мап, уи дызҿыз даҽакын, зны дкахәхәа аҳауа дналалеит, нас аӡиас ашҟа илбааз ацәаҟәа аиԥш лҽаалырхуан, цәыкәбаркгьы нҭымҟьаӡакәа, инибарҵәоз ацәқәырԥақәа днарылаӡ дцеит.
– Ишсоуҳәара, дыԥсыӡны – дыԥсыӡым, дуаҩны дуаҩым?! – имаҭәа бааӡақәа зҭаз ишәыра нышьҭеиҵан, ԥшьшьаалашәа дааватәеит иаргьы. – Лымҳала быԥсыԥ лабымга-ҩабымгозар, иахьазны бцәырымҵыр бабацари!..
Амшын агәы ҭыҵны ицон, ацәқәырԥақәа еинҟьацыԥхьаӡа ацԥхьқәа цаны амра иаҿаҭәон, аха аӡӷаб дыҟамызт.
– Ҳы, Ҳафизгьы уаҳа иуӡомызт. Ани, аӷба амшын ихыхәхәала изызхыз, аџьыбаҭаҵа сааҭ ныҟәызгоз, геи-шьхеи рыбжьара илкашәалак ахәыҷқәа зыхьӡ иахьҵәуаз аҭуџьар Ҳафиз!.. Бцәырымҵыр бабацари! – азныказы иҽааирбабеит Саша, аха иара уаҵәҟьа ижәҩақәа лхьыдышьшьит. – Ибзиоуп, аха иласҳәои, абыржә саԥхьа даацәырҵыр?! Ара дангылаз: «Ишсашәҳәара, ишсашәҳәара!..» апластинкажә аиԥш ахагьежьра саҿын!.. Аҳ, уи лҩызцәа агагақәа егьаҩ адунеи иқәуп!.. Валиа дыԥшуп! – имагнитофон ахҩа ҩахиршәан, акнопка инацәа нақәирӷәӷәеит Саша; уажәы-уашьҭан инеҩҵәашашәа иаҳад-ҳадоз аплионка па цәхаԥшь аҟны, хәыҷы-хәыҷы, ԥшьшьала-ԥшьшьала аҿыхара иалагеит, Саша ашьыжь ацәа иалихыз амшын. Уи ашьҭыбжь иалан: аҭаҳмада иажәақәа, Саша ииҭоз аҭакқәа, абаажәи иара Сашеи реицәажәара... Ажәакала, еибакны инибарҵәоз аҷнышқәеи аӡы аҵаҟа еиҿахәыҭхәыҭуаз аԥсыӡқәеи инадыркны, акы аанмыжькәа еиднаҟәшәалеит Саша имагнитофон.
Амырҵеҩ инапҩыра иаркараз аредақтор иеиԥш, ибла ааԥсақәа ҭыгга, ихы-иҿы рыцҳаӡа, ицламҳәа инапы аҵаргәаны даатәеит Саша – аусутә рацәаны иаԥхьа ишьҭан...
Дгьыл ҩаӡарак џьара – уахынла аеҵәақәа зхышәаҿы иарку, ҽынла аԥҭақәа ԥшьшьала изҿысны ицо аҩнаҿы ишьҭоу Валиеи, уи дыззыԥшу абри анҵамҭа еилаҟәаҟәеи, уажәы абанҭ ацәқәырԥа цхлымқәа инарылаӡ ицаз абни аӡӷаб «гагеи», руа дзызхәыцрыз изымдыруа, рыгәҭа дҭагьежьуа, днарымцклас-аарымцкласуа дтәан Саша. Аиашауми, раԥхьа Валиа лахь игәы наирхон уи,
аха иалоухи, зызхара ҟалацәаз аҵырбел аиԥш ихьыдышьшьы, макьаназ амра цаҳәцаҳә иазрыцҳаз аԥслымӡра инылаҳауан. Еиҭаҩыҵыззон Саша игәы, имах-ԥсахуа аҿынанахон ивараҿы игылоу Валиа «лыхәшә» ашҟа, аха уигьы амаша аиԥш иҭацәӡа ианынхықәгылалак – ихьагәгәа иаагьежьуан. Нас – амшын ахь, ари аӡӷаб «гага» ацәқәырԥақәа дахьылбаардаз амшын ахь.
– Анцәа иныс, абри дышуаҩым! Аҭуџьар Ҳафиз егьи ҳәа аҭаҳмада дызҿу башоуп, аӡәы дылцәхҩашьалеит... Ӡызлан! Аха уи уҳәаргьы лшьапқәа лышьҭахьҟа ихамызт, лыхцәгьы алаҳәахӡеиԥш еиқәаҵәоуп!.. Мап, дӡызланымзаргьы, даҩысҭаауп, ма аԥсыӡқәа реиԥш, ллымҳала лыԥсыԥ лалга-ҩалгоит... Егьоурым, аԥсыӡгьы ҽнак зны иадамхаргьы, аӡы иҩалԥаны, ҳауак ааҿнамырсыр агәы иауам, дцәырымҵыр дабацари! – адырҩегьых аԥырра зҽаззырхиауа ашьауардын аиԥш имҵәыжәҩақәа ҩышьҭихыхт Саша. – Дцәырымҵыр дабацари!.. Сара сзы уи ала аганаҿы аџьыба азҿоуҵар акыр иаҭахызар – дысҭахуп, аха сара сзакәу налырдырны, лара дзакәугьы налаҳәаны сымцар, уаха сгәы ԥжәаны сыԥсуеит... Бцәырымҵыр бабацари! – ацәқәырԥақәа рҽеикәаԥсарҭа дыбжьаԥшуан, аԥшаҳәа хәыц-хәыц еимидон, аха аӡӷаб дыҟаӡамызт. – Дцәырҵуеит шысҳәо! – ламхра ахьиқәшәоз акәу, иара ус дрыцҳаишьаҵәҟьоу здыруада – игәы нҭыхьшәашәа-нҭыхьшәашәаан, дагьҩаҵҟьеит Саша. Убасҟан ауп илаԥш данааҵашәаз. Аҵаа-ҵла хьышьаш заҵәы аиԥш, амшын агәы дынхибалеит аӡӷаб, уи дхыцәӡа зшьапыкла дықәгылан уажәраанӡа иара итәарҭа ацәқәырԥақәа асны дахьылбаарцаз абаа-ԥҽыха хыжәжәараҿ. – Ари хымԥада акы дақәтәоуп! – зны ԥшьшьала ҵаҟа днатәеит Саша, нас ижәҩақәа еиҭалхьыдышьшьын, ивараҿы ишьҭаз имагнитофон аашьҭыхны, дыцраԥ-цраԥуа аҟәара днықәлеит.
Дара рхаҭақәа, абымба аиԥш иԥха-ҟәымшәышәӡа иҟазшәа ргәы иабозҭгьы акәхарын асцырақәа, избан акәзар, адгьыл хьшәашәаҿы илаӡаны ашьҭалара рҭахымкәа, аԥенџьыр асаркьа иадхәмарлауан урҭ. Аԥенџьыр дадтәалан ангьы – Валиа лан – Екатерина Фиодор-иԥҳа, лара зегьы реиҳа бзиа илбо лҭаца хьӡала иуҳәозар – Шьашьна. Амала, уажәазы дабаҟагәышьоу Шьашьна – аҭаца Шьашьна?!. Асаркьа иадхәмарло асцыра ласкәантрақәа реиҳа ишкәакәоуп, акасыш аҟарагьы иҵаӷоуп лыхцәы, лылахь аҿы – нада-аада, лӡамҩаҿы лада-ҩада рҽеикәаԥсаны ицәоуп, илыциз ашьана аиԥшгьы иҭынчуп акҷыра ҵаулақәа.
Иҟамзар ҟалап ауаҩы ицәа-ижьаҿы даҽакы, абла аҟара агәы аҿахәы нҭкааны изҳәо, уажәгьы агәырҩа зҭыкәкәаны икаҭәо ллакҭа аҵахьынтә, рыԥштәы рхыгга, нақәацарак ҳәа рымаӡамкәа иааԥшуеит лыблақәа. Арахь зынӡа ишыҟаӡамгьы, лгәы иацны, дгьыл харак ашҟа ицаны, гәалашәара гәлымҵәахқәак ишрылоугьы, анаҟәа еимыггара иалылбаауеит лыҵаҟа инашьҭу ахыбқәа, ашьыршьаф шкәакәа рхаршәушәа инеибеиԥшны, ргәаҵахьтә иҩеиуа алҩаҵәқәа кахәхәа-кахәхәа.
«Ихы ҩнапыкла икны астол дадтәалан, санааҩнашыла», – лхәыцра далан Шьашьна.
– Иҟалаз уаҳау?!.
Ихы ҩышьҭихын, ихааӡа даасыхәлаччеит, ԥхарак ҟәандаӡа илахьшит сцәа-сжьы, сгәы ахы еиларӷәӷәа изкыз ахьаагьы налԥшшан, азныказ, адунеи кашырраны, абзиабареи ашәҭқәеи рыда даҽакы ыҟамкәа снықәԥшит... Исхашҭит сызиазҵааз – аибашьра ишалагаз!... Иара ихы-иҿы уи аԥышәырчча ықәҵуамызт, аҽарҭбаангьы аҽарҭбаауамызт, иара ус, ааԥынтәи ашәахәа зхыршәлоу аӡиа аиԥш, иҭынчӡа иааԥшуан.
– Иҟалаз уаҳау?! – сеиҭаҵаахт ԥыҭрак ашьҭахь, сҿахы иамҳәартә. Уиакәхеит, наӡаӡа исцәыӡит сара уи амырхәага цәыҵаԥхара...
Адырҩаҽны шьыжьымҭан ҳаиԥырҵит. Аԥшатлакә аиԥш аҽеикәарҳә иқәланы иаауан аибашьра... Ҳара усҟан, Амшын еиқәа аԥшаҳәаҿы ҳанхон... Ҳгәылацәа зегьы пасма еиқәаҵәала иҷабыз асалам шәҟәы еицарсақәа рауан, ҳара – акагьы!.. Хәымз ааҵуаны: «Быԥшәма Н. ақалақь аҿтәи агоспиталь аҟны дышьҭоуп», – ҳәа исоуит раԥхьаӡатәи ашәҟәы, ашьҭахь уи иагьҵахәтәхеит. Ишәарҭан – ухала унеины агыгшәыг аҿы уҭалозар аҟара ишәарҭан, аха акагьы ҳаннамкылеит Валиеи сареи – ҳааит абрахь, иара дахьышьҭаз ашҟа.
«Валиуша дааӡа сара сааигәара», – иҳәеит Миша, илацәақәа анеиқәиԥсоз. Иԥсадгьыл ахь дганы, инышәнап дамоудартә иҟамызт аамҭа, уи иаргьы идыруан... Миша ииҳәаз назыгӡеит – Валиа дсааӡеит абраҟа...»
– Мама!
– ара сыҟами, сыԥҳа! – лгәы иҭажьыз агәырҩахәыцрақәа наҟ икамыжькәа, ԥшьшьала рҭыԥаҿы инкыланы, Валиа даалхагылеит Шьашьна.
– Амшын ахь ҳамцаӡои!
– Ҳамцои, соуԥшәыл!
Валиа лылацәақәа еиқәыԥсан, маҷӡак иаартыз лԥышә хәылԥшшақәа ирбжьыҷҷаауан лхаԥыц ҟәашқәа.
– Нас?
– Саша ҳаизыԥшыми, абилеҭқәа ааигаразы дымцеи.
– Саша! – аарлаӡа еиҭаақәацеит Валиа лԥышәқәа, иааҭрыс-ҭрысит лылахь иалдаз ада иаҵәа. – Амшын! Ҳазхара ҳҭалап!.. Амала, ианыцәоу сҭахӡам!.. Мама!..
– Исмаҳауеи, сыхаара! – Шьашьна лгәы ацигарбӷьыц аҟара иҵаӷан.
– Папа ашәҭқәа изааҳамгаӡои?
– Изааҳамгои, сыԥҳа!
– Ирацәаӡаны, ҳаанӡа изхартә!
Лыԥҳа лыџьымшьқәа еиқәзырԥшӡоз, лнапы ҭыԥсаа-хиаҵәаақәа аақыџьқыџьит Шьашьна.
«Адырҩегьых! – уи днеины аԥенџьыр днадгылеит. Аҭаҳмадцәа реиԥш еилашьшьы еилагыланы, алҩаҵә шыҩарышьҭыц иҩарышьҭуан аҩнқәа. – Ҽнак шәынтә – ашәҭқәа, ашәҭқәа!.. Иабаҟоу ашәҭқәа?!.»
– Мама!
Шьашьна ҿылымҭит, ашәҭ шәыҵәрақәа рцымхәрас дызхәаԥшуаз алҩа еиқәара кахәхәақәа лылаԥш аарҟәылган, лыԥҳа даалхагылеит. Азныказ игәоуҭартә дааҭрысит уи, амра агыламҭаз иузгәамҭо – аҭашәамҭаз игәоуҭозаап: «Лаб ихаҭа!.. Сышрыцҳау убоит!.. Аб иеиԥшхаз ахшара аразҟы имоуп, рҳәон!..»
Аиашазы, Валиа лаб ихы аахҵәа илхагылан, аиҳаракгьы – уажәы, илыгхо далагеижьҭеи: лылахь аҟьаҟьашьа, зҽааимаданы, нас аԥсаатә амҵәыжәҩақәа реиԥш хаз-хазы ицоз лыџьымшьқәа, лԥынҵа шшәыры, зыгәҭа маҷк инҭашәашәаз лыцламҳәа...
– Мама!
– Ара сыҟами, сыԥҳа! – лнапы қыџьқыџь шнеиуаз, раԥхьа, иҭашәашәаӡа иҟалахьаз лыхәда ааҵнашьшьааит, нас лыцламҳәа, лԥышә хԥшшаақәа, еикәаԥсаз лылацәақәа, есааира иԥшӡахоз лыџьымшьқәа, лылахь, ахпапын ҿа аԥштәы змаз лхахәы...
– Мама!..
Шьашьна дырзԥшын лгәы быжьрабыжьҵәа иганы изжуаз ажәақәа, аха иаартны иаанхаз Валиа лԥышәқәа уаҳа иқәацомызт.
– Исмаҳауеи, соуԥшәыл! – днышьҭшәаан, лшьамхқәагьы налыҵаҟәарҟәарит Шьашьна. – Нас, сылашара, нас, сыԥсы, исмаҳауеи, исмаҳауеи! – длыцхраарц лҭахын, ишәаны аҵысра иалагаз лыхгьы есааира илаҟәуан.
– Уажәы уахынлоу, ҽынлоу? – лан дрыцҳашьаны, лгәы иҭаӡамыз дазҵааит Валиа.
– Ишԥаҽынлам, сыԥҳа, уажәааигәами ианшаз... Адунеи шаҟа иԥшӡоу ббазшәа быҟандаз.
– Адунеи?
– Асцырақәа адгьыл ахь ацара рҭахым, абра бԥенџьыр иадгьежьылоит.
– Асы?!.
– Ааи, бзиа иббалоз асы!.. Быбла аахти, срыцҳами, сымацара аҩны сахьыҩнахаз бымбаӡои?!.
– Шаҟа исҭахузеи!..
– Маҷӡак исырцәаакыр?..
– Атсоуп излыху! – лԥышәқәа неидҷаблан, иҟәашӡа иааԥшуаз лхаԥыцқәагьы нықәбеит лхы-лҿы.
Асасааирҭа «Кавказ» абарҵа дықәтәаны, иахьатәи иусумҭа еилаҟәаҟәа арҽеира даҿын Саша. Икыдҵыз хыцәхәыцушәа, еиқәырчаҟәа иаԥхьа ишьҭан аҭаҳмада Ҳаиҭи иареи ражәақәа, аҷнышқәа рнибарҵәара уҳәа аплионка ԥшқарах иаҟәшәаз, ацәқәырԥақәа рышьҭыбжь иацәтәымыз зегьы.
Амра иаҭахымызт амшын аӡаалара, анап ҩежь дуқәа рыла ажәҩан икыдхон, иахылҩруаз ахылҩа-ԥсылҩа мцаԥшь шәырҭаҭала зхы-зҿы ҭаҳәҳәаз ашьхақәа ирҿаччон, аԥҭа црышқәагьы ҿыблааны, еихьымӡа-еиԥымӡо иланашьҭуан.
«Абри адуӡагьы мчыдоуп! – иахьада амра амшын иӡаало изымбацыз Саша, илаԥш адырхаланы дахәаԥшуан. – Мчыла авагон иҭарцало аслан ауп изеиԥшроу, ахы иагәҭасны амшын иӡаадыршьшьылоит аиҳа зымчу аԥсабара азакәанқәа!.. Нас, ҳара ҳазусҭада, мшәан?!. Валиа илҳәалон, аха асҵәҟьа ишаноуп ҳәа сыҟамызт: аира аиҳа иԥшӡоу аԥсрагьы ыҟазаап!.. Аԥсра?! – ихәы-ижьы ҩеиланаргылеит Саша. – Мап, аԥсра иахьугалак иԥсроуп. Адгьыл аҵаҿы иҵәаху ахьтәы кәыба аиҳа аччиа ихылԥа иҭаршәу аҟәрышь иаҳа ихәарҭоуп... Ари уаҳа имгылар ауп ассир анҳазнауз – зыбла хымтыц ацгәыԥшқақәа реиԥш, ҳпатматуа, алашьцара ҳаалахоит... Уаҳа имгылар?!. Иазхәыцхьада абри? «Иҭашәазар игылап, иабацари», – иҳәашт зегьы ирышьцылахьоу ауаҩы – ари ԥсны, аҭыԥаҿы даҽак иизар ҳәа ахаангьы дазымхәыцӡацт... Уаӷоу иибара – амра дуӡӡагьы аԥсра алахьынҵазар?!. – Ибла ишабоз маҷ-маҷ инҿыцәааит, ари амшын иҩалҳәҳәоз амра ахәынга акәын. Саша адырҩегьх ицәа
дынҭыхьҭшьааит, уажәраанӡа маҷ-маҷ зхы ааигәалазыршәалоз амлагьы неихҟьан, ашырҳәа дҩаҵҟьеит. – Валиа дыԥшуп!..»
Саша, деигәыдҵо атроллеибус данылбаарга ашьҭахьгьы, акыраамҭа, дмадаӷь-мадашәо, амашьынақәа реилыхара далан, аҳәаса ҵәыҵәы еиԥшыз быжь ҷахьакгьы, раӡнышла ишәыз арепродуктор иҭыбӷьыжәааны, иара имацара изкызшәаҵәҟьа, илеины ихы иқәыԥсон. Аӡӷаб лажәақәа ирылаԥсан қалақьқәак рыхьӡ, аха макьаназ уаҟа иҟамызт иара иқалақь ахьӡ... – Аперрон аҟны иаҳа иҭынчран, ицқьан, аӡӷаб лыбжьгьы даҽакала иуаҳауан. Наскьа, аҽыҩқәа реиԥш иазыҟаҵаны, рыбӷақәа еиҵҳәа иеилагылан амҩа ду ззыԥшыз адәыӷбақәа. Урҭ адәыӷбақәа руакы амгәацәаҿы нбан шкәакәала ианын Саша иқалақь ахьӡгьы. Игәы ааԥшаа-ааԥшааит Саша, уи даннаԥхьа. Иблагьы иаахгылеит уажәы ацәылашәшәыра иалагылоу урҭ аханқәа руакы аҩаӡараҿы, зылацәақәа еиқәыԥсаны, ишьапышьҭыбжь анбагари ҳәа аҭынчра иалаӡырҩуа ишьҭоу Валиа, агәынамӡарақәа зегьы зыԥсы иалакны илбааздахьаз – ианхәа Шьашьна...
«Мап сцәыркыр ауп акаршәраҿы иансықәхәлаз! – апружина рыҵоушәа, ишьапқәа дрықәыӷәӷәа-рықәыӷәӷәо, адәыӷба дазааигәахон Саша. – Валиа дыԥшуп!.. Амшын ашьҭыбжь дазԥшуп!.. «Ацәажәабжь!..» Рыцҳа, ианаамҭаз дазкызҭгьы, дпоетхон уи аҭаҳмада!.. Сиҳәап ахаҵа, ахаҵа дахьугалак дхаҵоуп!» – игәы аиԥшҵәҟьа ихаҭагьы иҽрыԥшқаны, адәыӷба амардуан иаҿагылаз ауаҩ дааиҵагылеит Саша:
– Иҟалозар аказы суҳәоит!..
Ихы аарла иааирҳәын, атыԥшқа аашьа аиԥш иблақәа цәышӡа, иҵагылаз длаихәаԥшит амҩангаҩ:
– Ну!
«Аӡы уҵалааит, шаҟа ушамзи!» – ааигәахәт Саша.
– Ну!
«Напынҵак усҭар сҭахуп, шаҟа иласу умбои!» – иҳәаршәа, иикыз иеилаҳәара хәыҷы инапсыргәыҵа иқәҵаны иааикапанит Саша.
Абла аашьақәа зны Саша ишьапаҿы, асаараҵәҟьа инышьҭаԥшит, нас, аҟанҷхәац аиԥш ихьшәашәаӡа, ицәа иақәланы ишҩеиуаз, ихаҿы ианыҩаӡа:
– Ну? – деиҭаҟыжхт амҩангаҩ.
– Сыԥшәма цәгьала дыҟоуп... Абри аарласны ианлықәымшәа, дысцәыԥсуеит!.. Лхьаа анааилак, аҭӡамц дкыдлоит, абжьааԥны дтаӷсаны дықәуп... Амшын!..
– Урҭқәа уцаны уанду илаҳәала, арԥыс! – Саша иажәақәа неиҿаирбеит амҩангаҩ. – Ухаҭа уцозар, даҽакы иамусуп...
Ишьапы хьынҭыџьқәа аарла иааихго днеин, наскьашәа изԥшны игылаз аҭыџь ҟәардә иаҵәа даақәҟәыҟәит Саша. Раԥхьаӡа ихыгагааӡа иибоз иқалақь ахьӡ деиҭанаԥхьеит, иааингьы, ирыцҳа-рыцҳаӡа иаԥхьа иаагылеит иԥшәма Валиеи ианхәа Шьашьнеи.
«Умшәан, Саша, сыбзиахоит!» – иахьатәиала хҳәа зымбацыз ихахәы лнапы налылшьит Валиа.
«Шәхаҭыԥан сара сыҟоуп, шәара шәеигымхааит, срыцҳауп!» – изқәа аалшьышьит ианхәагьы.
Ибжьы ҭганы, дқьызқьызуа дҵәуар, акагьы шимчым, акагьы инапы ишаным, ихы ижьарц дшаҿу ауаа иреиҳәар иҭахны дааҟалеит Саша. Амахә анаӡараҿ иҿахаз ҽаҩраҭагалантәи абӷьыц аиԥш иқыџьқыџьуан игәы, мчыла илбааидон илаӷырӡқәа, изеиқәкуамызт адәыӷба «иацәыхьанҭахаз» аилаҳәара хәыҷы зкыз инапқәа.
«Аҩызцәа апассаџьырцәа!» – иеиҵыхәхәа, адырҩегьх аперрон иқәланы аҿаанахеит уи аӡӷаб лыбжьы. Дҩышьҭшәааит Саша, иқалақь ахьӡ шаалҿыҵшәаз. Дҩаҵҟьеит:
«Иҟалалак ҟалааит!.. Иамур, иамур!..» – иамургьы иҟаиҵашаз ахәыцха дахьӡаанӡа, даалыдԥалеит аҵыхәтәантәи авагон амардуан иаҿагылаз аԥҳәыс. – Сылашара, сыхаара! – даалҿагьежьит уи.
– Билеҭда ацара акәзар, ҳаибарԥхашьарым?!.
– Мап, сыхаара, мап, сылашара!..
– Ну?
«Адырҩегьых – «Ну!» – азныказ дааиҵаӷәӷәеит Саша.
– Иҟалазеи, сҵаауеит? – аԥҳәыс лыблақәа ирхыдды алашьцара иалаԥсон ақьиара ацԥхьқәа.
– Сыԥшәма Валиа цәгьала дыҟоуп!.. Абри... – инапы иқәҵаны, адырҩегьх «иааикапанит» иеилаҳәара хәыҷы.
– Валиа дычмазаҩуп, абри лызгатәуп?..
– Ааи, ааи, сылашара, ԥошьҭала идәықәсҵар, мчыбжьыкгьы илықәшәом!
– Абри лыниар дыбзиахоит?
– Имгәыӷкәа иԥсхьада!
– Ихәшәуп?
– Ус акәхоит, – даалак-ҩакит Саша.
– Нас ари аҟара аҳәара заҭахузеи, – икаҭәо акы акәу џьышьа, лыҩнапыкгьы наҵаҵаны, ԥшьшьала иааимылхит аилаҳәара. – Аҵыхәтәанынӡа?
– Ааи, уа ишәԥылоит, уажәыҵәҟьа ателеграмма ҟасҵоит.
– Адәыӷба 150, авагон 13. Уаҵәашьҭахь ашьыжь уа ҳҟалоит.
«Уаҵәашьҭахь ашьыжь, – дхәыцуан Саша, дласкәантраӡа, иеилыхоз ауаа дрылҟьа-рылҟьа дахьнеиуаз. – Уаҳа исымчуи?! Сыԥсы сара сақәиҭуп – акыр илзыхәшәхозар... Анцәа ибоит – ахаан аахысгьы ус сылзыҟоуп Валиа, анхәа ҳәа акәымкәа, аныс дсыԥхьаӡоит лангьы. Дара? Алаҳәа аҟара нысҵыргьы, исызшәом рҩыџьегьы рҳақ!.. Валиа бзиа сылбаҵәҟьоит... Бзиа дызбоит саргьы... Ыы, бзиабараӡами, мшәан, ари? Лара лзы сыԥсы згәаӷьуазар, сналԥыршәар дыгәхьаазгозар, дрыцҳашьаны сылаӷырӡ сызнымкылозар?!. Мап, мап, Валиа бзиа дызбоит, сыгәнаҳа даҵалоит уи дубом зҳәаз!.. Уаҩы дсымаӡамызт!.. Ианаахьшәашәарахалак – алҩа ԥхаӡа изхылҵуаз атәым трубақәа сыбла ҭраа срыхәаԥшуан, аҵәҵәа шааҟалалак, сҩызцәа еивасны акрыфарҭахь идәықәлон, сара сааҵәины – ихьҭамзар, сыцраԥ-цраԥуа абаҳча сныҵалон, ихьҭазар – иҭацәу аудитораик сныҩналон, арадиатор саадҟәыҟәлон...»
Амашьынақәа ирхылҵуаз алашара нап ҩежьқәа еилыхон, еихәыдхашәон, нас аҟәараӷ аиԥш еилышьқьраауан, иҭырбӷыҷаазшәа иҩныҵәаауан акы, уца, уца узаагылазеи, ақәҿнаҭуан егьи. Азныказы, дхьаԥш-кәаԥшуа ашҭа агәҭаҵәҟьа даақәхеит Саша. «Ача», «Ашәҟәы», «Аба» амашьынақәа рымгәацәа ианыз аҩырақәа илаԥш иҵшәшәаны ицон.
«Ауаҩы мыжда, – ихы дназхәыцит Саша, ҭәыцк ҳаҟароуп, арахь ҳаԥсы ажәҩан аиҳа иҵаулоуп – иаажәгала, иаажәгала!.. Ҳамаҵ заҳмыруа иҟоузеи?!. Амшын абжьы инаркны!.. Амшын абжьы?! – адырҩегьх игәы нҭыблааит. – Иудыруеи, Валиа илзыхәшәхаргьы! – ари агәыӷра амҵәыжәҩақәа инаҭазшәа, адыхҳәа атротуар днықәԥалеит уи. Уаҟагьы еилысуан ауаа, урҭгьы, анҭ амашьынақәа реиԥш, ирхылҵуан, ублала иумбоз, аха арентген ашәахәақәа реиԥш угәаҵа иҭаԥсоз алашара нап ҩежьқәа. – Иабаанагеи абриаҟара ауаа?! Аҭаҳмада Ҳаиҭ ида абри ақалақь аҿы аӡәгьы дахым шысҳәоз! Аа, исхашҭыз – аҭуџьар Ҳаниф имоҭа иԥа иԥҳа, лыԥҳагьы дыҟами, мшәан, – лафшәа, днахыччаргьы цәгьа имбо ауп ишигәалаиршәаз Саша, иахьатәи аӡӷаб лыӡбахә. Ларгьы иаразнак ихшыҩ ааимшәандаз ҳәа дыԥшызшәа, адрымҳәа иаԥхьа дылкаԥеит:
«Ара сыҟами ацәқәырԥақәа рысас!»
«Ҳы, аҩсҭаа!» – иԥынҵа хылжәар ҳәа дшәаны ихы ааиҟьеит Саша.
«Уаҵәгьы уа ҳаиқәшәозар акәхап?»
«Ҳаиқәымшәакәа, рацәа хьаас бсымоуп!»
«Ухьӡҵәҟьагьы соумҳәеит!» – дааиасны иармарахь ала дааивагылт аӡӷаб.
«Сыхьӡ засҳәашаз иласҳәахьеит!»
«Схынҳәаанӡа уааԥшыр, амшын сагозаргьы узымдыртеи!»
«Амшын егаҩы агахьеит».
«Нас сыблақәа акагьы уарымҳәаӡеи?»
«Урҭ рыда ус сымамызт».
«Уаҵәгьы, уаҵәгьы – амра ахыза ԥхьанаршәҭаанӡа амшын алацәақәа шеиқәԥсоу, ааԥынгьы аԥшаҳәахьы инеиаанӡа», – аԥошьҭа алахь аҿы ихәмаруаз анбан иаҵәақәа днарылаӡ дцеит аӡӷаб.
Аԥсабара, абас цасҳәа ауаҩы изныҟәо, Саша иахьада иауимбацхыз. Егьараан, заӷәра зрымҭо аҽ хыцәгьа аиԥш, ихы икәа иҭанацалахьан, илаӷырӡқәа ҵаа ҟәырҷаханы, ахьхьа-хьхьаҳәа иланашьҭхьан, дԥеиԥеиуа, дҭәыцушәа, ӡы-мшынкгьы даухнамҵахьаз, аха иахьа!..
– Шьыжьыбзиа, дад, Саша! – аԥсшәа иҳәеит аҭаҳмада Ҳаиҭ, дагьыҩеихаҵгылеит.
«Ҳы, иахьагьы саԥхьа дааит, анцәа-ауаа абри акы дшақәтәоу!» – игәы иааинаҭеит Саша, аха...
– Сабду Ҳаиҭ, – иажәа даҽакахьы инаирхеит уи, – исзеилымкаауа акыҟоуп...
«Акада зегьы еилукаауазар, хар умаӡам», – иԥышәқәа иаарықәххит Ҳаиҭгьы, аха имҳәакәа иааичҳаит.
– Иаанагозеи абри ажәа «дад», «дад» умшуп?
– «Дад» – ламыс ажәоуп, ажәа хьарԥшгоуп...
– «Ламыс ажәоуп?!» – еиҭеиҳәеит Саша, инапсыргәыҵа иқәушәа, еиҵыхны иикыз инапгьы днанԥшылеит, – «ажәа хьарԥшгоуп?!» Нас, ауаҩы дышьны инеиуагьы «дад» ҳәа изҿыҭноума дышхьашәырԥшуа?
«Ҳы, ақәыџьма-гызмал! – гәаныла даахыш-ҿышит Ҳаиҭ, – ихны иҿоуп убауоу!»
– Аиаша, аиаша?!.
– Ҳаи, узымцеит! – ашәақь аиԥш иҭҟьеит аҭаҳмада ибжьы, ампыл аиԥш дҩышьҭԥеит Сашагьы.
– Абри даҽакуп! – ахьшь ҵәҵәа абжьы ихаҵаны дыччон Саша, аџықә-џықәҳәа иацирӷызуан Ҳаиҭгьы. – Абри даҽакуп, изеиҵоуҵарызеи иара абџьаргьы!..
Аҟаԥшьхара иаҿын ашьхақәа рықәцә, аӡамҩақәа уаркалеиуа иҟалахьан ажәҩан акалҭгьы, аха сҿыхап ҳәа агәы иҭамызт амшын. Улымҳа кыдҵаӡаны уазыӡырҩыр, иудыруан аԥсы шҭаз – ахәырхәыр-ахәырхәырҳәа аԥсыӡқәа рышьҭаларҭахьтә иааҩуан ахәда абжьы, еилԥхаа-еилԥхаауан иацы хәлаанӡа еихьнашьуаз ахаҳәқәа, ииаҵәан ашьаб аиҳа, шьха-ӡыхьшәагьы ицқьан.
– Иахьа аԥсшьара умоуп, дад, Саша! – ишьамхы хәахәацәқәа адырҩегьх ихы нарбжьеиҵан, ишьаргәацә ахәыцқәа рырбааӡараҵәҟьа злымшоз амшын дӡааԥшыло даатәеит аҭаҳмада Ҳаиҭ.
– Избан?
– Иахьа амшын иаԥсшьара мшуп!
– Исызҭада сара аԥсшьаха?!– игәы ҩаиҵасит Саша. – Валиа дыԥшуп... Аа, санхәа иаалышьҭыз ателеграмма.
Ажәа «санхәа» игәы иналакьакьеит Ҳаиҭ.
– Аа, сабду Ҳаиҭ!– Саша иџьыба иааҭигеит, ԥшь-џьараны ирҽыз, қьаад жәпа цәыхәак.
– Ҳаиҭ ҳәа саҳәала, дад, иабаҭаху «сабду».
– Санхәа ҩба зҳәо ԥҳәысӡам: – Сашенка сыҷкәын! – уи абасоуп зыҽны ҳаибадырыз аҽны аахыс ишсалҳәо, саргьы анык леиԥш дсыԥхьаӡоит, – ителеграмма ааиҵиртлеит:
«Иааушьҭыз аплионка ҳақәшәеит. Ҿык-бзык ала ҳәашьа амам амшын абжьы Валиа дшыҟанаҵаз... Иацы хынтә акрылфеит, иаха дҭаҳаны дыцәан, лӡамҩақәа ашьа аарықәлазшәа збоит. Амала, иахьа иаахҵәаны мап ацәылкит иацы лыԥсы зыҭаны дыззыӡырҩуаз. Аҿыц, Сашенка, аҿыц! Иахьатәи амш шааҳхааго ҳәа сыздырӡом.
Екатерина Фиодор-иԥҳа».
«Ианхәа лыхьӡаҿгьы даанымгылеит убауоу, ақәыџьмагызмал!» – адырҩегьх ԥшьшьала ихы ишьымхқәа иаарбжьихын, Саша дҩаиҵаԥшит аҭаҳмада Ҳаиҭ.
– Иаанагои арҭ ирҳәо, сабду Ҳаиҭ?
– Иаанамгакәа, дад, адунеи азна аанамгои, – аҽырҭбаара иалагахьаз аԥышәырчча цәыҵагызмал нықәбан, иаразнакгьы аҽаарԥагьеит Ҳаиҭ ихы-иҿы.
– Уеизгьы?
– Ари иабахьоу збахьада, аҟарагьы ҳәатәы змада, дад, Саша.
«Адырҩегьх далагеит».
– Ааи, дад, ааи, идагәоу изы иҿаҳауп умҳәозар... Уԥшәма хәыҷы илацәажәеит ацәқәырԥақәа... Ирҳәо лмаҳакәа дыҟам ларгьы... илзыхәшәхааит, абз аҟара ихәшәу иҟоузеи!.. Амала, умбои, дад, Саша, ажәа анҿыцу иласуп, аха инықәсыр – ихьанҭахоит. Уиакәхап, уанхәагьы «аҿыц, аҿыц» зылҳәаз, – «анхәа» ибжьы нақәырӷәӷәаны иҳәеит Ҳаиҭ, аха Саша уигьы изгәамҭеит...
Дааиуан уи аҭыԥҳа – лыгәчамақәа нҭапала-ааҭапало, ахаҳә ӡамҩа-хьшәашәақәа рхықәцә дықәгыланы... Ишыцәац ицәан амшын....
«Ибмуӡахт, Суламиф!.. Аҭуџьар Ҳафизгьы уаҳа!..» – иааҵкапт Саша игәы.
– Уи лтәгьы иамуит иахьа, – Ҳаиҭгьы дгәеиҭеит иааиуаз аӡӷаб, – амшын алацәа неихьнашьыр, иҿыхарц иҟаӡам – днеихашәа дцоит...
– Уигьы лацәажәозар акәхап?! – Саша аҵәы шалеикшаз изгәамҭакәа даанымхеит аҭаҳмада Ҳаиҭ, аха инимырԥшит.
– Бзиа илбоит игәааны ианыҟоу, ацәқәырԥақәа рыхәцә ыҵеибакаа еиҿагыланы ианеиқәԥо.
– Лара деимаркуа џьылшьозар акәхап?!.
– Усҟан мыдаӷьцәак аҩыҵраҿыҵәҟьагьы маӡак цәыҵахашам – зегьы аартны еибырҳәоит ацәқәырԥақәа!.. Агәаара закәу умдыруеи, дад, Саша?
– Абри лзыҵәҟьа сҩыза игәы сызнырхом...
Убасҟан ацәқәырԥақәа идырҩызхьаз хаҳәык днықәҵәраан, ахьшь аиԥш даабалыбаҭеит аӡӷаб, игәы нкыдыԥсааит Сашагьы.
– Даԥсамзар илылаҳхузеи, дрымазааит ацәқәырԥақәа? – излак аҵкар ала Саша дихәаԥшуан аҭаҳмада Ҳаиҭ.
– Дрымазааит! – дақәшаҳаҭхеит Саша, аха игәиҽанӡамкәа ауп уигьы шыҟалаз – иҵаулаӡаны даақәыԥсычҳаит. – «Игәеиҭамашь?!» – Ҳаиҭ ишҟагьы даахьаԥшит. – Илыхьӡуи зышәҳәаз, мшәан, исхамышҭи?
– Лыхьӡ атәы макьана ҳаламцәажәацт... Насгьы, иабаздыруеи сабик лыхьӡ... Уажәы хьыӡқәак гәароуп, сара сакәым, иара аллаҳ ихаҭа игәалашәом!.. Иуасымҳәахьеи лабдуӡа ихьӡ?..
– Суламиф лыхьӡуп! – деиҭаақәыԥсычҳаит Саша. – Акәымзаргьы – иахьанахыс илыхьӡзааит Суламиф!
– Исаҳақәахьеит! – даақәыԥсычҳаит иара аҭаҳмада ихаҭагьы. – Ҳаниф, Хьфаф!.. Оо, рӡарақәа амацәаз илкылуршәаратәы, рыҵкқәа асаара ишьҭасуа!.. Руаӡәк лыхцәы ԥыртланы, инибарҵәо ар инарылалыжьыр уаа-зқьҩык ашьаҳауан. Исгәалашәоит, дад,
Саша, исгәалашәоит! Уигьы аамҭан. Аҷкәынра – ааԥынроуп, уи ааԥынразы ахаҳәгьы шәҭуеит, – зназы инықәлашеит аҭаҳмада ихы-иҿы, иџьоушьаратәы иагьааԥагьахеит, ахәарахьы иаҳа зхы кыдыз ибӷа шшәырӡа иҩеиҵихын, ираӡны маҟапагьы ааирҽеит. – Исгәалашәоит, дад, исгәалашәа – Ҳанифраа, Хьфафраа!..
Суламиф дааҭгылан, лхы ҩышьҭылхит –ларгьы игәалҭазар акәхап аҷкәыни аҭаҳмадеи. Амрагьы абла ҭхаха аԥсабара инықәԥшит, ашәахәақәа шааиуаз, раԥхьа, иҭахәхәа ицәаз амшын агәы рҽнықәрыԥсеит, нас игәкы-ҵәыкуа дааршьышьит Суламиф, иагьырдырит иахьатәи ала ацәқәырԥақәа рнапы шылхьымсыцыз.
«Ҳара ҳаҟара ихаау аԥсабараҿы даҽакы ыҟоу, аҭыԥҳа?!» – иҵааит урҭ.
Усҟан Сашеи лареи рылаԥшқәа ааилаҵәеит.
«Суламиф боуми бара?» – раԥхьа игәаӷьит Саша.
«Усгьы акәзааит, аха уара узусҭада?»
«Сара Саша соуп, Саша, сҩадатәуп!»
«Еиқәшәамзар ҟалап, Саша, ухы?»
«Изхыбҳәааи, Суламиф?»
Еилашәаны иҟаз рылаԥшқәа неилышьқьраан, сынтәатәи ааԥынразы инагӡаны зҽеибызҭаз лыгәчамақәа нықәҵа-аақәҵо, лҿыналхеит Суламиф.
«Сулами-иф!»
Аӡӷаб уаҳа дхьамԥшит...
– Иахьа аԥсшьара умоуп, дад, Саша...
Мчылаӡоуп Саша илаԥш аӡӷаб ишаалҟәикәкәааз.
«Иауеи схы зеиқәшәам?... Аҭак злысымҭеи Суламиф?.. Дабацеи уажәы?.. Дызусҭада лара?» – зны ихаҿы иааилагьежьит зҵаара шәкы, нас, еишьҭаххы-еишьҭаххы, лара илышьҭаланы рҿыҩархеит.
– Иахьа аԥсшьара умоуп, дад, Саша, – арҭқәа акагьы гәеимҭаӡошәа иҽыҟаҵаны, еиҭеиҳәеит аҭаҳмада Ҳаиҭ.
– Нас, ари ателеграмма иаԥсыхәои? – ибжьы каҳаӡаны дҵааит Саша.
– Иахьа амшын иаԥсшьарамшуп, дад!..
– Ачымазаҩ, сабду Ҳаиҭ, ачымазаҩ?!.
– Шәеицәимырӡааит амшын анцәахәы, иаашәычҳа. Ахы нықәнаҵеит.
– Ианбанӡа, сабду Ҳаиҭ, ианбанӡа?!.
– Уаҵәы ашацкыразы, ашарԥиаҵәагьы аҭашәаха амҭакәа... Игәаараны иҟоуп!..
– Игәаараны, игәаараны!.. – иҭаҷкәымқәа шьҭыхны дназыҵҟьеит Саша, – иҭабар зегьы ҳҭынчын!..
Дҩышьҭшәааит аҭаҳмада, игәы ахаҿы иааилашит гәаӷк, уи ҩеины ихәлымшәагьы иҩаҵаҵәа-ҩаҵаҵәеит, аха мчылаӡа иҽааникылеит.
– Абригьы ахахә ылнахит, ҳҭынчын иҭабар!.. Шәаргьы, ҳаргьы, зегьы-зегьы! – Саша ихы иҩнапыкгьы рыла еимлагәа икны, имагнитофон авараҿы аԥслымӡра даалатәеит.
Ишьи-ишьи еиқәҵо, аԥшаҳәа даваланы иҿыҩеихеит аҭаҳмада Ҳаиҭгьы.
Амшын азы зегьы еиԥшын – аԥсыӡқәа рышьҭаларҭахьтә иааҩуан ахәда абжьы...
– Саша, дад!..
Ашырҳәа ихы дҩахеит Саша. Имаӷра гәаҩа иҭыҳәҳәоз инапы ау амшын агәы ихкыланы икын Ҳаиҭ:
– Игәаараны иҟоуп... Уаҵәы ашацкыраз!..
– Игәааны, зегь ҳеибаго убеит! – дмақарит Саша, ибжьы лыҵакны.
– Ухы гәаҭа, дад, ари мшынуп!..
Машәыршәагьы даахьамԥшит Суламиф «зхы еиқәшәамыз» аҷкәын ишҟа, лнацәа анаӡарагьы лмырцәаакит, иҟәызгаӡа ицәаз амшын аӡала аԥшаҳәа иаваршәны дцеит, дцаӡеит уи, иара убас Саша уаҳа димабжьеит аҭаҳмада Ҳаиҭ ихаҭагьы, уигьы иман иахьа аԥсшьара – амшын шәарҭамызт ауаа рзы!...
Ихаан абыржә аҟара дзаҵәны ихы имбацызт Саша. Иҭахын днатәаны, уаҩ дшымҵәуац дҵәуар, иҿыкьаса илеиуа илаӷырӡқәа рышьҭақәа ҭҳәаа аԥслымӡраҿы ианҵаны, ицаны амшын иалалар, игәынқьра ишьҭнарԥо ахаҳәқәа рышьҭыбжь Суламиф дхьанарԥшыр, аха иааг.. Ус дшабажәӡа дтәан акыраамҭа – мшынгьы, ԥшаҳәагьы, шьхагьы еилашьыхаа избоз иблақәа рыцҳаӡа, нас дҩагылан, идысхьаз ишьапқәа шьҭарҳәазо, аҟәара дықәланы иҿыҩеихеит.
Аиашоуми иаҳҳәаша, аҭаҳмада Ҳаиҭ иқәра, иқьиара, иҿынцәажәарала уҳәа, ихы аҟара ҳаҭыр рықәиҵон Саша, аха егьа иундазгьы, абри амшын азҵаара аус аҿы дызиқәшаҳаҭмызт уи: «Иҟалап бзиа иахьибацәо инарҳәозар, ма иажәра акәзаргьы ауеит. Ауаҩы данажәлак, ичалаа шьҭыхны, амзахь ҭәархра
ддәықәлоит рҳәогьы саҳахьеит. Мап анакәха, изакәызи аԥсы рхеиҵарц дызҿу?!. Амшынгьы – ӡуп, адгьылгьы – нышәуп».
Абриазоуп Саша иахьагьы амшын даԥырҵны џьаргьы шьаҿак зыҟаимҵаз. Амала, абра дааижьҭеи, шаҟантә иҭаххахьоузеи, амахҽ иаҵәақәа реиԥш еикәашьшьы, ажәҩан агәаҿы еикәагылоу абанҭ ашьхақәа рышҟа дхалар, аԥҭақәа инапы аарылишьыр, аҟәкы фҩы енагь изхышәшәо, аӡыцәыкәбарқәа зҭоу дара ракәу ракәму еиликаар, амахҽ иаҵәақәа рцәа иалҵны илеиуа аӡиасқәа акаршәра ҽыҭ-ҽыҭ ишыршаз гәеиҭар... Аха уахь дшыҟоу амшын ҿыхар?! Аҭаҳмада Ҳаиҭ иҳәашьа «игәаар?!» «Арахь Валиа дыԥшуп!..» «...Иаха дҭаҳаны дыцәан, лӡамҩақәа ашьа аарықәлазшәагьы збоит?.. Аҿыц, Сашенка, аҿыц!..»
Мап, Саша амшын даԥырҵны цашьажәла имамызт, арахь иара, ихааҷкәакәараӡа, ахәдабжьы шгацыз игон – ицәан. Амра ашәахәақәагьы ирызмырҿыхеит уи, урҭ шьыбжьаанӡа уа ихиааланы, апҟышԥсыӡқәа реиԥш инаҳәы-ааҳәуа рыҽдрыхьуан, рыԥсы ршьон, нас, амра ажәҩан агәаҿы ианҩеи, еибарсны, хланҵы аҵа иазцеит. Уи хыҵны иҭалаанӡагьы, аԥшалас злахәмаруа аԥсаҵла ҩежьқәа реиԥш, рӡарақәа нхытыр-аахытыруа, амшын иалагылан, ашьҭахь, бзиа нагӡа ыҟам рҳәозшәа, изхылҵыз иашьҭаланы имцар рымуит умҳәозар.
Мап, Саша амшын даԥырҵуамызт. Иҭашәеит амра шҭашәац, аеҵәақәа аӡы аҵаҿы иааилауаҭырын, ашьхақәа рықәцә иаақәгылаз амза ду ауапа ҩежьгьы нхнаршәлеит.
Дыхнымҳәит аҭаҳмада Ҳаиҭ, аҽнытәиала дцеит, дцаӡеит Суламифгьы, урҭ аҩыџьа ракәын Саша араҟа иидыруаз, егьырҭ зегьы иара изы итәымын.
«Адунеи азна дрыцҳасшьоит Валиа!.. Дыԥшуп, дыԥшуп!.. Лгәы анбзиаз дыԥшын, данчмазаҩха дыԥшуп!.. «Амала, иахьа иаахҵәаны мап ацәылкит, иацы лыԥсы зҭаны дыззыӡырҩуаз!..» Исзеилкаауам!Валиагьы ари аҭаҳмада дикәалха даақәгылеит: амшын цәажәоит, ахаҳәқәа рцәартәым, адгьыл шныҟәоз ашьапқәа ҵхааит – ичаԥатәуп рҳәозар акәхап ишнеиуа!.. Исзеилкаауам арҭ ауаа зҿу!..» – абаҳча дҭаланы днеиуеит Саша, иуадахь дцоит, уахатәиала уашьҭа уаҳа амшын шымҿыхо идыруеит. Ихәыҭхәыҭуеит ишьыргәыҵа иаҵакәашо ахаҳә шкәакәақәа, иџьаршьаша акы рбазшәа, рнапсыргәыҵа иаҵәақәа еихьыршьуеит ихаҿы аԥша иарзазо абӷьыцқәа...
Дааҭгыланы дҩаҵаԥшит асасааирҭа, ахьшь бла ҩежьқәа ҭԥхаа-ҭԥхаауа иааиҿаԥшит иаргьы. Аха урҭ ирхылҵуаз ашәахәақәа игәы аҵаҿынӡа изымнаӡеит, ҩызара рзымуит, даагьежьын, абаҳча иҽынагәылахалашәа, иҭацәыз ҟәардәык даақәтәеит.
Акыраамҭа ана-ара игон ахәыҭхәыҭ быжьқәа.
«Ацәа аҟара шәхаауп, аԥхыӡ аиԥш шьеижьагагәышьоуп акәымзар!» – иааҭеикит Саша игәы, нас, иахьантәарак амшын иахылаԥшуаз ибла карақәа, ԥшьшьала инеиқәиԥсан, инапқәагьы еиҵыхны аҟәардә ахы инықәиҵеит.
«Ацәқәырԥақәа рысас уоума?!»
«Суламиф?!» – игәы нҭаҳаит Саша.
«Ааи, Суламиф соуп!.. Шаҟа ибзиоузеи ари ахьӡ!.. Ҳа-ҳа-ҳа, шаҟа иссирузеи ари ахьӡ!..»
«Бабасцәыӡыз, Суламиф?»
«Сцеит ашьхаҟа: арҩашқәа ацаҟьа рҽанҟьаны рҽахьыршьуа, абқәа тәыҩала ахрақәа рҿы рҽахькнарҳауа – ашьхаҟа!»
«Амшын, Суламиф, амшын аныжьра злабгәаӷьызеи?!»
«Ҳы, иабаҟаз иахьа амшын – иԥсыз акаршәрақәа егьаџьара ишьҭоуп!»
– «Иԥсыз?!» – ицәа дҩҭӡыӡааит Саша.
«Ааи, абни адуӡӡагьы ианаҭаху ҽырԥсы ҟанаҵоит!»
«Исзеилкаауам?!. Баргьы?!»
«Исҭахуп, ах шаҟа исҭахузеи! – Суламиф, апҟа аиԥш дыхиаала-хиаало дааины, Саша дааидтәалеит, – урҭ ацәқәырԥақәа ажәҩанаҿы ианкнаҳау!.. Усҟан рыкәа унаганы уҭадыршәуеит, уеигәыдырҵоит, ухаууала урыбжьоуп!.. Зны-зынлагьы улаганы ахаҳәқәа урыларҳәоит, аԥслымӡ укәырша, унгараҵа удырҵысуеит!.. Рымаха-шьаха аҿҿа-ҿҿа рылгоит, ирхылҵуа ацԥхьқәа цаны амра иаҿаԥсоит!.. Еҳ, убасҟан амшын шаҟа сыԥсы алоузеи? – Суламиф Саша зынӡагьы дизааигәахаӡеит. – Уара?! – инапы азқәа аалшьышьит. – Шаҟа иԥсадоузеи, мап, ахаҳә рзылагом арҭ! – есааира дааскьоит, ихәда иныҵашәшәеит лыԥсыԥ ҟәандаӡа. – Ужәҩахырқәа ракәзар – икнаҳауп, ԥшашәшәык аасыр – инхшәоит ухәдагьы!.. Мап, мап, арҭ аԥҳәыс дырзышьҭыхуам!..»
– Ишԥаа? – ибжьы имҵит, дыҭрысынгьы иблақәа аахитит Саша. Суламиф дабаҟагәышьаз, аиқәтәара иаҿын ахәыҭхәыҭ быжьқәагьы. Урҭ рхаҭыԥаҿ ахьарԥ-ахьарԥ, ахьарԥ-ахьарԥҳәа, аҵх ҭынч агәы кыдыӷьӷьаауа игоит аҩмсаг ашьҭыбжь.
– Исҭоубоуп, аҩсҭаа идгьыл сшықәнагалаз! – ибжьгьы имӡаӡеит Саша. – Иҭахым слеиҩеиуа сахьықәу... Мап анакәха, ас убахьоума?! Зегьы лаԥшҵашәараны, зегьы лаԥшхырԥараны!... Сара сыда, изыхәҭоугьы изыхәҭамгьы, зегьы рыԥсы ҭаны ишԥаҟалеи?! «Суламиф!» – игәы акукуҳәа иҳәҳәеит Саша, аха дабаҟахыз Суламиф...
– Ахьарԥ-ахьарԥ... – аҩмсаг абжьы есааира изааигәахоит. Уи ац хахақәа ирхарԥаны иаршәуеит, ихәыҭхәыҭуаз ауаа ирҭахымкәа абри абаҳчаҿы инрыжьыз зегьы.
«Суламифгьы дцеит!.. Амзаатә сзаазшәа сыҵымҟьар, дымцаргьы ҟаларын! – игәы ԥшаа-ԥшаауа, дааины деиҭаатәеит аҷкәын. – Ишылҳәаҵәҟьаз иҟоума, мшәан? – инапы, ижәҩахырқәа, ихәда – иаагәеиҭеит. – Ишылҳәаҵәҟьаз иҟамзаргьы, илҳәаз аҟара рылшом! – дақәшаҳаҭхеит Саша. – Мамзаргьы уи зылшахьада?!» – илацәақәа ԥшьшьала еиҭанеиқәиԥсеит. Аҭынчра агәы иалакьакьо, ааскьара иаҿуп аҩмсаг абжьы. Иааскьаӡеит.
– Аҩныҟа, нан, аҩныҟа! – иан лыбжьы ахаҭаҵәҟьа бжьык изқәа аашьышьит уи.
Аҟаԥыҳәа деиҭаақәтәеит: усҟан, ихатәалаз асаба дналибааит, зыцнапык ала зӡара еиларӷәӷәа икны егьи знапала аҩмсаг хәыҵә ҩыз ду зҽанҵа игылаз аԥҳәыс бырг:
– Аҩныҟа, нан, аҩныҟа!..
– Сцоит, сан, сца!
– Ани аб рыҩны иацызго иҟоузеи!
Игәы ааԥшаа-ааԥшааит Саша.
– Ауаа ирҭахым ауп араҟа инрыжьуа!.. – Ахьарԥ-ахьарԥ, – адырҩегьх абӷанҷ агәы аџьаџьара еиҭанкыдхылахт аҩмсаг, – зегьы цоит – дареи сареи ҳааизынхоит!..
– Бгәы ԥымҵәаӡеи, сан?
– Ишԥауасҳәари, сыҷкәын?.. Ауаа ирыздырӡом рҟәыхк ахьынрыжьыз рыԥсҭазаара аҟәырҷахакгьы адкыланы ишынрыжьуа...
– Нас, сан?
– Насх, сыҷкәын, абарҭ аҟәырҷахақәа сара срацәажәоит, сырзыӡырҩуеит, иччар – сыччоит, иҵәуаргьы – сҵәуоит... Абар уажәшьҭа жәохә шықәса ҵуеит ауааи сареи ҳаиқәымшәацижьҭеи, аха рымаӡа, рыргама салахәуп... Мап, сыҷкәын, ауаҩы иҟәырҷаха ахьыҟоу, иԥсҭазаарагьы ыҟоуп!.
Ахьарԥ-ахьарԥ, ачхьарԥ-ачхьарԥ!..
– Са-ан! – ибжьы иара ихаҭагьы даршәаратәы ҿиҭит Саша, ԥыҭк аабжьысхьаны.
– Ачхьарԥ-ачхьарԥ! – абаҳча агәҭахьтә иааҩуан аҩмсаг хәыҵә ҩыз ду ашьҭыбжь.
«Суламиф дахьынхо лдыруазаргьы иудыруаз, ма лымаӡак?.. – игәы иҭажьӡази ҷкәына мыжда уҳәартә дқәыԥсычҳаит уи. –
Уаҵәы имҿыхар, сҿаҳәатәхозар акәхап!.. Уахь дықәлараны дыҟаӡам Суламиф!.. Иԥхалшьоит, ихәынгалшьоит, иҟәнылшьоит амышәкәан илаҳәоу ацәқәырԥақәа!.. Урҭ аныцәоу – иҭацәуп аҟәарагьы. Суламиф уахь дықәлараны дыҟаӡам!.. Уашьҭа уаҳа иззысҭахыда «игәааны» зыцәқәырԥақәа еигәыдызҵо амшын?!. Уашьҭа уаҳа иззысҭахыда?!.
Арахь ари асасааирҭагьы сара сзы ибахҭахеит: санааи ихырхәаны исԥылаз ауаа, уажәы рԥышә сықәҵаны сдыршәуа иалагеит – ирыԥхьозар акәхап ателеграммақәа... Ашхырцәаӷь ирҩызоуп аҳәсагьы – дара ирзеиԥшу акы ушалакьысуа уақәыркыр – ишуцҳауа мацара, узхылҵыз урбар урзымдыруа уҟарҵоит... Аа, уажәгьы, ахаан еибамбац, еибабарангьы иҟам аҳәса, адгьыл ахи аҵыхәеи рҟны игыланы еиқәҿырҭуеит: «Днеит, абаақәа днеит!» «Дааит, ара дыҟоуп, аха дымҩахҟьарц даҿуп!..» «Нас, ари мҩахҟьароума?» – адырҩегьх илацәақәа неиқәиԥсеит Саша, аха Суламиф иара ишҟа дыхнымҳәит. Илашьцан, иҭынчын аԥсабара.
Иахьа ашьыжь акы, ҩба ҳәа иаанҵәеит Саша имызк. Ҽаҩраҭагалантәи абӷьы мчыдақәа реиԥш иҿышәшәаны илеиуаз акалендар абӷьыцқәа раԥхьа ихиаала-хиаало ицаны, Валиа дахьышьҭаз аиарҭа рҽыларԥсон, ашьҭахь – лшьапы дықәгыло даналага, урҭ лхала иҿыҟәшәаны, рхәы-ржьы хаххала иҟалаанӡа илшьышьуан: «Шәқьаадынгьы, ақьаад шәеиԥшым, шәымшынгьы, амш шәаҟарам!..»
– Дарбан, нан, бзацәажәо!– абасоуп дшыҟоу Шьашьна – Валиа лхәыцрақәеи лареи ааизынхар зуп ҳәа лгәы иҭаӡам, зны ушылзыԥшӡам, лыхцәы ҟәашшӡа, зыԥсы ӡаны иааиҿшәаз ашәқәа иаарбжьыҳәҳәоит. Даҽа зныхгьы – агәырҩа иланашьҭыз лыжәҩахырқәа хьԥсааӡа, уаԥхьа дышгылоу убоит.
Иара уажәгьы!..
– Ачаи алимон надкыланы?.. Ашьыжь игәырԥсаҳәагами!..
– Мап, сан, исҭахызар саргьы исмыршуеи!
Лшьацәкьарақәа лыҽрынҵаны, лаԥхьаҟа лҽаархәашәа дгылоуп Шьашьна.
– Акаҳуа, акаҳуа иаҳа бгәы иагар?.. Ахҷаҭ ҟәымшәышә маҿак ихҵаны!.. Инақәсырххит, иҟалеит ауп!
– Иабахәа, сан, хьаас иҟабымҵаша зыҟабҵозеи!..
Шаҟа хкы рыла илызцәырҵуазеи Валиа лан лрыцҳашьара... зны иԥхӡы хьшәашәаны лцәа-лжьы зегьы илахьшуеит, даҽазныхгьы – лгәы ахыҵәҟьа нҿырбаҟа иакуеит, нас, иахьа хәлаанӡа, ахәхәа-хәхәаҳәа дшықәыԥсычҳауа, лангьы, аҳәаҩ леиԥш, деиџьыԥӡа лыбла дышхгылоу иаалхылгоит...
Арҭқәаҵәҟьа гәалымҭо дҟаларым Шьашьна, аха...
– Абгыӡра иалху аварение? – лшьацәкьарақәа дышрықәгылац дрықәгылоуп Шьашьна. – Хымԥада, уи Ааԥсы аԥшаҳәаҿы ирҟәшәеит, мыжда ақәлааит, ҩашьашьа шԥақәым – амсахәыр аиԥш иԥхоит, ацәа иҭаҟаца, иага уԥсы бжьазаргьы уҿыҵа аӡы налмыржжыр ауам!..
Изакәтәы блақәоузеи Валиа усҟан лан иаалыҵалырԥшыз: ани – ахшареи, ахшареи – ани, уаҳа ҩыџьа ирыбжьаларцны ишам уи аҩыза алаԥш!
– Зегьы-зегьы, сан, акагьы аансыжьуам! – Валиа дыччоит: лыблақәа, лԥышәқәа, лыџьымшьқәа ирхыҽҽаны аҩны иҩнаҭәоит аразҟы ацԥхьқәа, аԥсҭазаара ашәахәақәа, – зегьы, зегьы!... Агәил шәҭы аиԥш, дшылбо агәылҵра даҿуп ангьы. Ааи. Зегьы!..
– Акәты ҟаԥшьшьӡа иӡны?! – илықәҿиауазшәа ианылба, ашырҳәа, иаҳа зыԥсы злаз ашҟа дааиасит Шьашьна.
– Акәытгьы! Амала, акаҵахәыр аҟара иҟаԥшьызароуп!.. Ҳа-ҳа!..
– Ҳа-ҳа!– лыԥҳа длыцхрааны дыччоит Шьашьнагьы. – Бан бара бзы дыҟоуп!.. Уажәыҵәҟьа, инақәсырххит – иҟалеит ауп! – Шаҟа игәаҩахази Шьашьна лхалаҭ, зхәыжә ада акагьы зызнымхаз аҟәарҭ деиԥшхеит...
Акы еиларӷәӷәа еиҭааннакылеит Валиа лгәахы, аҩадагьы иҩанашьҭуам, аладагьы иланашьҭуам ашьа, иҳәыԥыӡыԥуеит... Иабахәа, шаҟа ирыцҳаузеи агәы: арыцҳашьара, агәырҩа, ахьаа, аџьабаа, гәхьаагара, агәыкра – зегьы рнапқәа рхаха иара иашьҭоуп, ауаҩытәыҩса уаҳа даҽакы далабзамшәа!..
– Саша дҳахьӡаргьы ибдыруеи! – ауадеи ахәыҟаҵарҭеи рыбжьара ашә амыркӡакәа иаанлыжьзаап Шьашьна. – Адырҩегьх ателеграмма исҭеит: «Ҳаԥшуп, ҳаԥшуп, ҳаԥшуп, ҳаԥшуп!»
– Ажәак аԥшьынтәхәы зыбшәагәышьои, – срыцҳалшьазаап ателеграмма здызкылоз аԥҳәыс.
– Акы мнаӡаргьы, даҽакы шԥамнаӡари, – налаҭаскит сара.
– Ишԥаа?! – шаҟа деицрашәаз ббазшәа быҟандаз уи. – Ҳара ҳажәақәа ракәну имнаӡо?!.
– Исзеилкаауам, ауаҩы ихы инапы ақәкны ианбанӡеикызаауа, мшәан, абас?!. Валиа-а! – лажәақәа рҭак анылмаҳаӡа, ҿылҭит Шьашьна.
– Ара сыҟами, сан!
– Ҳакәты иҟанаҵо ббазшәа быҟандаз!
Аиашазы, зҩыҵрақәа еиҿыҟьҟьахьаз акәты кәымпыл иацрыҵыз ахәша ҩежь адырганаҿы иааныжьны, иара ахаҭа аныҵны ицарц иаҿын.
– Ахы ааигәара иҟабымҵааит, сан!
– Избан, сыԥҳа! – Валиа лгәы иамгашаз акы ҟалҵаз џьышьа лцәа дыҩҭыԥсааит Шьашьна.
– Ибцәыбналар алшоит!
– Ҳы, агызмал, ҳы, аҩсҭаа! – иаразнак аҭуан дҩаҵакьысит Шьашьна, иҩҭҭәааит лхалаҭ гәаҩагьы. – Алаф?!. Ее, срыцҳауп, сзаҵәуп! – ахәыҭхәыҭрахьгьы дниасит уи.. Абраҟа иааилаҭәеит, ашьха ӡыхьи аҩарӡи реиԥшгьы иааибархәашьит адгьыл аҿы ахаан аахыс еигәылацәоу, аха ацгәи аҳәынаԥи реиԥш еишьҭоу: агәыӷьреи, ашәаӡыӡареи, агәырҩеи.
Еилкаауп агәырҩа ахьынтәаанагаз, уи аԥшәымоуижьҭеи акрааҵуеит Шьашьна лгәаҿы. Абас, зны-зынла мацәысҵас гәырӷьарак анаалызцәырҟьалак, иара аҭыԥ ԥха иааҭыҵны, ацқәа хырџьаџьа иааԥырагылоит... Аиашоуми, лара Шьашьнагьы агәырӷьара мацара дахаанхар ҳәа дшәоит, илҭахыҵәҟьам уи, ахаҳә хьшәашәа згәы иқәҵаны, абри атәым қалақь амҵаҿы ишьҭоу Валиа лаб илымкаа...
Нас иабаацәырҟьеи уажәы ашәаӡыӡара – Шьашьна лгәахы нҿырбаҟа изкыз ашәаӡыӡара!!. Арахь зегьы маншәалаӡа иаауеит. Валиа лшьапы дықәгылеит, аа, уажәы-уашьҭан Сашагьы ашә даахыҵраны дыҟоуп?!
– Ашәҭқәа, ашәҭқәа, ашәҭқәа!
Уажәы еилыкка адырҩегьх лгәы еиҭанықәҩит, ашьыжь аахыс ҭыԥ лызымҭо аҭакәажә лыбжьы, ахаҳә зҭаҳаз аӡмыжь аиԥш, лцәа нылхыбзаа-нылхыбзааит Шьашьна, даамах-ԥсахит, даагәашгәаҭеит, аха уаҳа умԥсит!..
– Ашәҭқәа, ашәҭқәа рнагара зхашҭыз уарбану? Ашәҭқәа!
Усҟан азныказы лгәы нҭгәырӷьаа-нҭгәырӷьааит Шьашьна.
«Шәабаанагеи, рыцҳа, аӡын-жәҩанха?! Уахьтәқәахап, ма, аҵааи ашәҭқәеи ирзеилагәышьоузеи... Валиа ега дсыргәырӷьап!»
– Ашәҭқәа, шәымҩа иаԥшу шәхашәмыршҭлан... Ашәҭқәа!
– Ашәҭқәа?! – амармалташь шьаҟа хьшәашәақәа ирбжьаҟәыҟәыз аҭакәажә даалхагылеит Шьашьна.
– Ааи, сыԥҳа, ашәҭқәа ракәгәышьоуп! – илымгар ҳәа дшәозар акәхарын, ашәҭқәа зҭаз акаҵкәыр аиԥшҵәҟьа, лада-ҩадагьы, надаадагьы акҷыра ҵаулақәа рыла еилышьыз лхы-лҿы рыцҳаӡа, Шьашьна длыҵаԥшуан аҭакәажә.
– Шьыҵәрак! – длакҩакуа лнапы налырххеит Шьашьна.
– Аа, сыԥҳа, шьыҵәрак? – аҟәартәрақәа еиҿшәшәап уҳәартә иқыџьқыџьуан аҭакәажә лнапқәа. – Аҩны акәгәышьазар – ашьапахьы иқәҵа, наҟ – зегьы ҳамҩа ахьхоу ашҟа ибгагәышьозар – рхы ларханы иҟаҵа – иқьаад лыхми, ақәа рҭалар, иаразнак ибжьысуеит...
Ашәҭқәа еиқәаҵәан, иҭацәын, аԥҳә нымҩа ӷыӷк аиԥшгьы рыхәархәаржьы гон... Усҟан ауп ианылдырыз Шьашьна лыԥҳа илзызгоз ашәҭқәа зызкыз:
«Избан, избан! – иҳәҳәеит икыдгылаӡаны иҟаз лгәы. Ашьыжь ацгәы еиқәаҵәа зысԥыларыз»?! – дагьыналыдҟьеит.
– Банҿас, сыԥҳа, баанҿас, сыԥҳа!..
«Уахь изгахьоу маҷума?!. Исзымхаӡои уашьҭа?!. Уахь изгахьоу маҷума?!.»
– Амалаҳәа ибысҭауеит, акагьы сҭахӡам, амалаҳәа ибысҭауеит!.. – илхьынҳалоит, илхьыҩрны икаҳауеит, еиҭалхьынҳалоит адамра аҵахьынтә иааҩуа аҭакәажә лыбжьы.
Ауаа дрынҟьоит, жәырҭроушәа дрылхоит, дгәазҭаз наскьоит, дгәазымҭаз аӷьуеит, дара урҭгьы гәааны лышьҭаҿырҭуеит.
«Баанҿас, аԥҳәыс, баанҿас, ахҭҟьа, амалаҳәа ибаҳҭоит, акагьы ҳҭахӡам!..»
Ателеграмма ҟалҵараны дахьыҟаз аҭыԥ давсны, акырӡа дҩаскьеит Шьашьна. Дрыцҳаршьазар акәхап – ашәҭ еиқәаҵәақәа кны илышьҭаз ауаа лыцрыҵит, аха лыбла ихыҵуам уи акаҵкәыр еилыршь, неилшәара рымам ихырӷьырны иақәжьу ашәҭ еиқәаҵәақәа...
– Амалаҳәа ибысҭауеит, акагьы сҭахӡам, амалаҳәа ибысҭауеит! – еиқәтәашьа амам аҭакәажә лыбжьгьы...
Абарҭқәа рышьҭахь ауп Шьашьна ажәак аԥшьынтәхәы анылшәаз: «Ҳаԥшуп, ҳаԥшуп, ҳаԥшуп, ҳаԥшуп!»
Ателеграмма здызкылоз аԥҳәыс баша амала «лхы лнапы ақәлымкуазаарын» – ажәакгьы рцыршәаны, ахы зыхьӡаз апҟа-мҩас аиԥш, икәлаауа адгьыл ахь аҿыланамхеит. Иԥси-иԥси еихьымӡо даныҟаз, ишьапы адашьма иқәгылоу, аԥҭа быбышқәа ирылагылоу анизымдыруаз, аԥшьажәакгьы ааины иаԥхьа еиҭаагылеит Саша.
– Ателеграмма узаахт, арԥыс, ателеграмма! – ауаҩы игәы акәым, амармалташь еиқәаҵәа иахьысыр иԥнарссаратәы ауп ишгаз уи абжьы.
– Уи уашьҭан, уи уашьҭан!– раԥхьа ашәарыцаҩ инаидххылаз ажьа аиԥш, даакәараҵеит Саша, нас иаԥхьа игылаз аԥҳәыс диршәарц иҭаххазар акәхап – иџьымшьқәа лаишьҭын, ихәы-ижьгьы ҩеилаиргылеит, аҵыхәтәаны – ирччеит, ирхааит, ирҟәымшәышәит ихы-иҿы, аха иара усгьы, ҳәаԥарак иҟамыз акоридор бжьырҭәаа ибжьагылаз аԥссаҩ ԥҳәыс данызлывымс, иаалымиԥаан, лҩыҵра иҽкылӷәаа, аԥхӡы ҵәыҵәфҩы ихҟьо дынбжьалеит.
– Аламысда! – ганлашәа, ԥшьшьала-ԥшьшьала дааҳәит аԥҳәыс, лыбжьы зхәаҽуаз афымца ԥссагагьы аӷәыр-ӷәырра иаҟәылхит, – нахьхьи џьоукы аӷызыӷызра иаҿуп, иара ара, ихы ыршәны илгәыдҵо, ӡызлан длышьҭоуп!..
– Аламысда! – иршәны, лапҟьаҵас иҩаишьклалҵеит зҽырмазеины астол иахатәаз иахьатәи аҷаԥшьаҩгьы.
– Иаҭәашьангьы, ибла ԥхамшьақәа лхимгеит!
– Иаха уҭаацәа леикәанҵәа ицеит ҳәа ианызаргьы издыруам!
– Аҭаацәа бҭахым!..
– Рызегьы анык ишԥалыхшеи, мшәан?!.
– Уу, хаҵажәла дыҟамкәа ианыхтәуп! – лҭаҷкәым ӡыфақәа ҩеиқәылкшеит. Уи илықәшаҳаҭхазшәа ҟарҵеит егьырҭ аҳәсақәа, аха инкыдԥсаа-нкыдԥсааит рыгәқәа...
Абасоуп ишыҟоу апровинциа қалақьқәа рҿтәи асасааирҭақәа. Ашә ушьапы шынхугалак, аҭӡамцқәа аилацәҟәра иалагоит, рлымҳақәа аакьацәхоит, иузаатыз ауада иҩнагылоу зегьы, рхы неиҿаркуеит афымца ԥссагақәа, нас алабораториахь амҩа иқәлоит какал анукуаз иаашьҭухыз уфырџьан, усалам шәҟәқәа ԥсуеит, утелеграммақәа цәышхоит... Аҵыхәтәаны, уанааи, уԥхашьа-ԥхаҵо, маҷкгьы ушәаԥырҳаԥуа, ахышә икылганы инадуркыз упаспорт ласкәантра, ашә ала идәылгатәха, ихаччала иааумпыҵахоит.
Ус ихьит Сашагьы.
Иахьа ашьыжь, асасцәа гылақәаанӡа, аԥшәмацәа бзиақәа ишрыхәҭоу ала иааинырсланы, аха ахәараҳәаҵәҟьа еилашуа, еилацәажәарак мҩаԥган абраҟа. Аилацәажәара мҩаԥысит аԥссага-рыцқьагатә мыругақәа ахьырҵәахло аконсперативтә уадаҿы. Зҵаарасгьы иқәгылан: «Мызкы аахыс абраҟа инхо, аламысда Саша ихымҩаԥгашьа алацәажәара».
Араҟа ирҳәаз зегьы аҩра иахәарҭада, иара шәҟәи-бӷьыци иаурынӡалахуа. Амала, аҵыхәтәаны иӡбаны иазышьҭырхызаап: «ауаҩытәыҩса илахьынҵа ахьчацәа Ргәыԥ» ахаҭарнакцәа ҩыџьа асасааирҭа адиреқтор ишҟа амҩа иқәырҵарц. Ус иагьыҟарҵеит.
– Мадлен Франкьыл-иԥа, – иаахлыртлеит аԥссацәа реиҳабы, иааҳаҭҳаҭеит лгәыҳәԥқәа.
Асасааирҭа адиректор Мадлен (Мада) Франкьыл-иԥа ихгьы дымҩахеит, уиакәым, шьҭыбжьык аҳауа иалахар зымуа, иԥынҵа иқәгылаз антенна-канҵаҵырагьы џьара иаамқәацеит. Уи каамеҭла деилахан – иаҳасабтәқәа араԥ ихцәхәыц аиԥш ицәеилахәан, рхи-рҵыхәеи изеилыргомызт.
Иҟалазгьы уи ауп: ҵыԥхтәи ашықәс азы, асасааирҭа иаднакылаз ауаа реиҳа, ицаз рхыԥхьаӡара хҩык рыла еиҵахеит!.. Ахԥҽыга, ашьаус, ажәымҭацәгьара!.. Аа, абри ауми, апенсиаҿынӡа уԥсы мнеиааит ззырҳәогьы!.. Арахь, «ауаҩытәыҩса илахьынҵа ахьчацәа Ргәыԥ» ахаҭарнакцәа ааины ихы иқәгылоуп...
– Аа, Мадлен Франкьыл-иԥа! – илырхааӡеит аԥссацәа реиҳабы, илгәалалыршәеит ҵыԥх зны ажәа ҟәымшәышәқәак шлеиҳәахьазгьы.
Усҟан ауп ианҵысыз антена-канҵаҵыра – ицәа-ижьы зегьы ашҟагьы адырра ҟанаҵеит: «Мада, Мада, Мада (уи аканҵаҵыра аиԥш изааигәаз зегьы ус акәын ишиԥхьоз), уаԥхьа иааины игылоуп «Ауаҩытәыҩса илахьынҵа ахьчацәа Ргәыԥ» аделегациа!.. Ргәыԥ аделегациа!.. Ухы уҩаха, ухы уҩаха – ишәҭахузеи, шәзыргәамҵуазеи ҳәа унаразҵаа, блакы иамбо блакы иабоит!..»
Аиашоуми, Мадлен Франкьыл-иԥа, иара хылаҵәҟьа дызду иеиҳабы гәлымҵәах иеиҳагьы, уи антена агәра игон, бзиагьы ибон – ихы шьҭыҵцыԥхьаӡа, ихьыдышьшьы илеиуан ибласаркьақәа, илеины аканҵаҵыра илақәгылеит, игәы ишҭаӡамыз, аха дзышьцылахьаз илнамыршакәа, ацәҟьа иакыз ахьыжь аиԥш дҟыжит:
– Уаҳа амца абаки?!
– Уаҳа?!– дшынеибаку дыԥсыԥханы дҵааит аԥссацәа реиҳабы.
– Уаҳа?! – дааиҵаӷәӷәеит лҩызагьы.
– Нас ишԥа, ибжьаӡит ауаа!.. Ижәдыруама шәарҭ аҿабырҳацәқәа, ауаа захьӡу?!. Даӡәым, дҩыџьам!..
– Ауаа?!
– Ауаа?!
– Ааи, ааи, ааи! – иаамиԥааит ибласаркьақәа. – Ҵыԥх иҳадаҳкылаз асасцәа реиҳа, ицаз рхыԥхьаӡара хҩык рыла еиҵоуп!..
Сажәымҭа аӡахәа ахарҵеит!.. Аамз ракәын исыгыз... – дҩаҵҟьеит Мадлен, даагазҽазит, ихахәы кыдикәкәаарц азы акәхап, инапқәа рҿыҩеирхан, аха уахь иикша акагьы шыҟамыз анааигәалашәа, илахь аҟьеҩ аахиргеит.
– Хҩык ауаа?!
– Хҩык ауаа?!
– Ааи, ааи, ааи!..
– Ҳа-ҳа-ҳа! – изцәымӷу даарыҵашьыцратәы, изҭахугьы дреигәырӷьаратәы, рыбжьқәа еиқәыршәаны, еицыччеит аделегациа ачленцәа.
– Еиқәаҵәахааит шәыччаԥшь!
– Ҳа-ҳа-ҳа!..
– Шәдылцқьа!
Ишалагаз еиԥш еиқәыршәаны, рычча ааҿахырҵәеит аделегациа ачленцәа.
– Ҳаицхыраап!
– Ҳаицхыраап!
– Ишԥаа?!. Ианбыкәу шәара сусқәа аныҟашәҵахьаз?!
– Ҳара иаадыруеит урҭ ахьыҟоу! Ус ауми, Марфа? – дҵааит аԥссацәа реиҳабы, лҩыза длыхәамԥшӡакәа.
– Иаҳзымдыркәа иҳахьи!
Иаақыџьқыџьит Мадлен иԥышәқәа, урҭ ирықәыршәаны иааиҵаҟәарҟәарит иамџьахьа шьапқәагьы, иҟәардә тата дналашәкәеит, ихьыдышьшьы илҭалеит ибласаркьақәа.
– Нас, сҳәыҳәқәа?! – иԥсыԥу ибжьу узеиҩымдраауа иҩаихәылԥхьеит Мадлен.
– Хыхь иқәтәоу иҳамҭала зегьы рыԥсы ҭоуп, – дацәаашьаны дынҵәо, ԥшьшьала даахьаԥшит аԥссацәа реиҳабы лҩыза лышҟа.
– Мадлен Франкьыл-иԥа иҳамҭалагьы! – лцәа дылҭашьшьит Марфа.
– Аа, абар аӡә дахьгылоу, – Марфа лоуп, Марфа – ҵыԥх, «асасрахьтә аԥссарахь диагазааит» ҳәа зарзаҳал иануҵаз.
– Араҟа аҳауа иаҳа иснаало ианызба саагылеит, – лыбжьы аашәаԥырҳаԥит Марфа, – ашәых даламҵакәа силҵит схаҵагьы!..
– Аиашаҵәҟьа изыбуит. Уашьҭа даханы ижәлааит, ихәымџьаргьы ԥыртланы дгәараз! – Мадлен дҩаҵҟьаны, Марфа дырӷәӷәаӡаны даагәыдикылар цәгьа иааимбеит азныказы. – Егьырҭ?!.
– Самвел дкачегаруп, Сима дҷаԥшьаҩуп...
Иԥсы агәараҳәа илеиқәаҳаит, зцәыӡ збаз асасааирҭа адиреқтор:
– Самвели Симеи шԥаҟақәоу, аҳауа рнаалоушь?
– Аҵәахаҳақәа!..
– Амаалықьцәа!..
– Сима ҩынтә хаҵа дцахьеит, Самвел иакәзар, ахан аргылара даҿуп.
–Ицалааит, идыргылалааит!.. Ҳаи, рхаҵкы, ҳаи, рыԥсаҵкы!..
– Ҳаззаарышьҭыз? – иандәылҵ дҵааит аԥссацәа реиҳабы.
– Ҭшьшь, ҿыбымҭын!.. Уи уашьҭа бхалагьы дыԥхабҵоит – амчра, амчра!.. Изакәтәы мчроу ибгаз бымбаӡои?!
Усҟан, зегьы зыҵаҟа ишьҭоу ашьауардын ахаҿы еиԥшхеит аԥссацәа реиҳабы лхы-лҿы.
– Иҟоу бдыруама, аҩыза?!
– Мап, гәышьа!
– Ибыдаҳҵо аус ишахәҭоу инагӡала, ари жәгәараӡам, исасааирҭоуп!..
Асасааирҭаҿы «ибжьаӡзи», «иламысдахази» уҳәа рызҵаара баагьы-ԥсгьы еимырххо ианалацәажәоз аамҭазы, ҿыц иԥшқарахӡа иааинылоз имҵәыжәҩақәа нымҩанҵо, дышьҭԥраа днеиуан Саша. Иахатәи ақәаршҩы иаӡәӡәаз ашьыжьтәи аҳауа цқьа иалабылгьо, абжьы ааҩуан амшын.
«Иацы амшын ҭынчын, аха уигьы иазԥымккәа днасыхәлаччеит Суламиф! – амыргәырӷьара ихы иҭала, иацтәи амш игәалаиршәон Саша.
– Ушԥаҟоу, Саша?
– Адунеи сара истәуп!
– Уиашьа, утәашьа, уфашьа?
– Ашьалҭа сылаиоуп, арашь сақәтәоуп, баҩлашала счоит!
– Еҳ! – даақәыԥсычҳаит усҟан Суламиф.
– Ибыхьи, Суламиф?
– Ухы уақәиҭны усмаӡеит, Саша!
– Ишԥа, акы бгәы иаанамгааит, Суламиф!.. Исараӡа!..
– Ус анакәха – сара исҷыдахаз даҽаӡәы?!.
– Аԥсраҽнынӡа!..
Ҭоубагьы зуит, слаҟәӡаны лшьапахьы хаҳәык саақәтәеит. Ҳаи, шаҟа иԥхази, акәата-кәатаҳәа згәы еисуаз уи ахаҳә!.. Иага ҳаицәажәарын Суламифи сареи, урҭ ацәқәырԥа мыждақәа ракәымзар!.. Шаҟа иаашьозеи, шаҟа иаашьозеи – амаҵә иннакылаз акасыжә баа аиԥш иканҭҳаиуа ахаҳәқәа дырбзон!..
«Шәызхылҵшьҭрада, шәара? – дразҵааит Суламиф урҭ, слымҳа ишаҳауаз. Аҭакгьы рылҭеит: «мап, амра ҿызӡәӡәаало, амшын ацәқәырԥақәа шәырхылымҵит шәара!.. Ипит шәара шәан аҩны аҵаҟа... Шәыблақәа шхҩазгьы шәаанхеит!..»
Шаҟа иԥхалшьозеи, шаҟа ихәынгалшьозеи, шаҟагьы лгәы рзыԥжәоз Суламиф усҟан урҭ ацәқәырԥа касыжә канҭҳаиқәа. Амца ркуазҭгьы, лыблақәа ирхаддыла илеины иҭаԥсоз ацԥхьқәа рыдагьы рҭахымызт, илеимгәабыл илгон...
Данцоз адырҩегьх деиҭаасыхәлаччеит:
«Бзиала, Саша!» – рҳәеит лыблақәа.
«Даҽа маҷк аҟара бааԥшыр?!» – иааӷьаҵәыӷьаҵәит сгәы.
– Сырхәынгар ҳәа сшәоит ацгәыԥшқақәа!
– Баанҿас, Суламиф, урҭ иаарласны рыблақәа хтуеит.
– Ҳы! – иџьалшьеит исҳәаз, – арҭ ииз ракәӡам, иԥсуа роуп!..
– Иԥсуа-а?! – сыблақәа убриаҟара рыҽдырҭбааит – аԥсабара зегьы ӡымҟаҭрха сналԥшит, Суламифгьы, аԥҭа цыжәжәаха аиԥш, дқақаӡа, ахрақәа рынаӡара џьара дыхшьын. – Иԥсуа-а?! – еиҭасҳәахт, аха усҟан сыбла аҷыцқәа аҽырхәыҷра иалагахьазаарын, аԥсабарагьы – ԥсабарахеит, Суламифгьы – дынцәахшаха деиҭааҟалеит... Амала, уи сара иабасыхәарҭагәышьаз – акыр дҩаскьахьан лара. – Суламиф! – сыҳәҳәҳәеит ишсылшоз, аха дхьамԥшит Суламиф... Ашьхақәа иаасҿырԥааит уи лыхьӡ, еимхардеит, еимаркит, ахра ԥҽыхақәа еигәыдырҵеит... Инарымпыҵԥшша, аԥҭақәа иргәылсны, аеҵәақәа рышҟа ианца, сара сеиԥш даргьы шьхынԥсыланы иаанхеит...
Уи иацы акәын.
Уажәы, наҟәаҵас ихтәалаз ацԥхь ҵаахәҵәара дналибааитСуламиф: нахьхьи, Саша раԥхьа абрахь данааи, ацәқәырԥақәа дыԥхарсны дахьылбаарцаз абаажә ԥҽыха аикаҿы, аӡыцәа аиԥш, лызшьапык ала дкьацәӡа дықәгылан, ацәҵыхәа икылнажәаз ажәҩан қәабшәшәырагьы лсахьа ҭыхны ианын.
– Суламиф! – игәгьы-ихгьы, иԥсгьы-иԥсынҵрагьы зегьы ишрылшоз дыҳәҳәеит Саша. – Сааины сыҟоуп!
– Узбоит, Саша, узба! – иара ишҟа дааҳәит Суламиф, ацԥхь ҵаахәҵәара, наҟәа-еимыггара днагәылԥхаа-нагәылԥхааит уи. – Умцаԥшьны сгәы уҭалеит, ахаан лацәааихьшь сзыҟамҵо сурҿыхеит!.. Уааи сара сышҟа, асасра уахьымӡазаргь, уахьӡап аԥшәмара, дгьыли-жәҩани, мреи-мшыни сара истәызар, сара схаҭа уара сутәуп!.. Уааи сара сышҟа, уааи сара сышҟа! – Саша дацәымҩашьо Суламиф лыбжьы иаҳауан, лнапқәа есааира
ишеиҵылхуазгьы мцымҳәарада ибон... Нас, игәы зларзнымхарызеи, шәсыҵашьыцны шәынҵәоит ҳәагьы зларзимҳәарызеи зегьы збарҭоу ашьхақәеи зегьы заҳауа аҭаҳмада Ҳаиҭи.
– Мап, – рҳәеит урҭ, – Суламиф уара ушҟа дхьамԥшӡеит, анаҟә ҵаахәҵәарагьы шәахәак нагәылԥханы иҳамбаӡеит, дцәажәаӡаны дыҟазаргьы – драцәажәон ацәқәырԥақәа, лнапқәа еиҵылхны дҟалаӡазаргьы – иҩышьҭыхны иаалгәыдылкылар лҭахын амшын..
– Шәшьыцуеит! – ажәжәаҳәа иҽеилыхны, ахаҳә ҟьашь, ахаҳә хьшәашәа заҭәеимшьоз имаҭәақәа ркнаҳара даҿын Саша. – Шәарҭ ашьхақәа – аҽҳәа ишыҽҳәатәаз иажәыз... Шәыҽхәоит, шәыҽхәоит – дыҽхәоит аҵангьы, ишәагаа инаԥынҵаны дызкажьцәар... Уара аҭаҳмадагьы, сгәы ԥнаҵәеит уабдура: «Аа, дад, аа, дад!» Суламиф бзиа сылбоит сара!.. Саргьы!.. Аԥслымӡқәа раҳҭынраҿы иҵхәраа иҩеит аӡыхь, ацәымзаркыра азылацәҟәит имҩахҟьаз аӷба!.. Суламиф бзиа сылбоит сара!.. Саргьы!.. Аԥсраҽнынӡа!.. Амшын абжьы ҳамҭас Валиа илысҭазар, иара ахаҭа бара ибысҭоит, Суламиф!.. Суламиф! – аҳауаҿы зҽыкназҳаз ацәқәырԥа иаҵәа хьыҩрны илеиаанӡа, иҩнапыкгьы шьҭыхны, иблақәа гәаҟ-ҵәаҟуа дгылан Саша. Адырҩегьх ажәҩан қәабшәшәыра мацәысҵас деиҭанадибалеит Суламиф – Суламиф!..
– Сашаа! – Саша иаҳаит аӡӷаб лыбжьы ахаҭа.
Ашьхақәа – аԥсцәаҳа ибжьы!
Аҭаҳмада – амшын анцәахәы!
Ирҳәоит, досу ииҭаху абжьоуп иаҳауа ҳәа. Иҟалап Саша диашазаргьы.
– Баанҿас, Суламиф, снеиуеит, снеиуеит! – иҩышьҭихыз инапқәа ажәҩан ааҵырԥссеит, иҭирҟьаз ибжьгьы, амшын аҭра иҭнацан, ацәқәырԥа уапарҳәыреи иареи бӷарҵахьы иааиҿагылеит.
Саша зны ԥшьшьала дҩышьҭыҵит...
– Аа, дад, Саша! – дныҩныҵәааит аҭаҳмада Ҳаиҭ.
Нас, дыхиаала-хиаало дааҳәит Саша...
– Аа, дад, аа, дад, аллаҳ ицәымӷу ҟоумҵан!..
Аҵыхәтәаны, акьа аиԥш иҽеикәаԥсаны, ацәқәырԥа хыла дасит Саша, иагьааимеиҩмҩаҵәеит...
– Ҳаи, абааԥсы, ҳаи, абааԥсы!.. – инапқәа ахьҩышьҭихыз, дшьаҳаиҭха даанхеит аҭаҳмада Ҳаиҭ.
«Ҳаԥшуп, ҳаԥшуп, ҳаԥшуп, ҳаԥшуп!..»
Иԥшуп Валиеи Шьашьнеи – аамҭала зны Шьашьна лыԥшәма Миша дшизыԥшыз аиԥш. Аԥсабара гәыкы-ҵәыкуа амра агылара ишазԥшу аиԥш... Аха:
– Иԥсит рыцҳа! – луанытә даақәыԥсычҳаит Валиа, ларгьы дыԥсыԥха азныказы дааикәшеит, нас, абыржәыҵәҟьа зыԥсы назыхшәаз аӡы ахылҩа-ԥсылҩа дацны днышьҭууааит, дааҩнахынҳәит ауада...
– Нан, нан, срыцҳауп?1.
– Иԥсит, сан! – лнацәа нақәылкит, зыхҩа зхыршәаны амца иақәгылаз ачаиршыга.
– Иарбан иԥсыз?!
– Аӡы, сан, аӡы!.. Сыбла ишабоз иҩышьҭԥа-ҩышьҭԥан, агәеисра ааиқәтәеит, нас ԥшьшьала аҽааиҵнахит – алахьынҵа иаҵагылагәышьеит, аразҟы ианышәеит... Амала, узлаҵашьыцшагьы акы ыҟоуп – аԥсы, амаалықьцәа иаамҵадырсын, ажәҩан ахь иргеит...
– Аԥсы ахьынӡаҭаз, ауааи аԥсабареи рзы цәгьара ҟанамҵацзар акәхарын?! – лажәақәагьы, лызҵаарагьы лара илтәӡамкәа, аха лыԥҳа лгәы анмырхаразы мацара дҵааит Шьашьна.
– Иҟанаҵахьаз ацәгьара аиҳа, иалшахьаз абзиабара еиҳан, сан!..
