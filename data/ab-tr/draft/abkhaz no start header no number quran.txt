Иаҳзылԥхауа иҳаназыжьуа Аллаҳ ихьӡала!   
Арҽхәаԥхьыӡқәа, жәҩантәылақәа рынцәахәы Аллаҳ иузкуп.  
Иаҳзылԥхауеи иҳаназыжьуеи уара уоуп.  
Уара уоуп ақәыӡбара амш иақәиҭугьы! 
Ҳарҭ уара ҳуеихырхәоит, уара ҳуашьапкуеит, уара уҟынтә мацара ҳазыԥшуеит ацхыраарагьы. 
Амҩа иаша ҳақәҵа. 
Лахь зуҭо, имҩахҟьаз рышҟа акәымкәа, аразҟы зуҭаз ауаа шьахәқәа рымҩахь ҳнага. 
Елиф. Лам. Мим.
Ари хьаҳәаԥаҳәа змам шәҟәуп. Аллаҳ иҿагылара зхы ацәызыхьчо рзы имҩақәҵагоуп.
Урҭ иҟалаша агәра ргоит, рнамаз ииашаны иркуеит. Ираҳҭаз аразҟы аҟынтә, Аллаҳ имҩа иақәдырӡуеит.
Урҭ, уара иуҭаз ашәҟәы еиԥш, уаанӡа илбааҳгаз иԥшьоу аҩырақәагьы рыгәра ргоит, анарцәгьы хьаҳәаԥаҳәада иазхарҵоит.
Дара убарҭ рынцәахәы иҟынтә ирзааиз ииашоу амҩа иануп. Зхы ҿызхуагьы дара ракәхоит.
Азхамҵара зҽадызцалаз ракәзар, урҭ, иагьа ргәы рҽануҵаргьы, зегьдарароуп, аиаша азхарҵом.
Аллаҳ урҭ рыгәқәеи рлымҳақәеи ишәаҳахьеит. Рыблақәагьы аш рхылахьеит. Урҭ агәаҟра ду рзыԥшуп.   
Ауааԥсыра рыбжьара, ишазхарымҵогьы, «Аллаҳи нарцәытәи амши азхаҳҵеит» зҳәақәогьы убап. 
Арҭ Аллаҳи изхаҵаҩцәеи ржьара иашьҭоуп. Аха рхы мацара ржьалоит, дара ирыздыруам акәымзар. 
Рыгәқәа рҿы азхамҵара иахылҿиаауа чмазарак рымоуп. Аллаҳгьы урҭ рчымазара иациҵоит. Амцқәа ирҳәақәо ирызкынгьы хьаала иҭәу гәаҟрак рԥеиԥшуп. 
Арҭ, «Аԥсабараҿы аичырчара цәыршәымган» ҳәа анрауҳәалак, «Ҳара иеинзраало, ибжьаҟазо ҳреиуоуп» рҳәоит. 
Урҭ аичырчаҩцәа  рхаҭаԥсаҭақәа роуп, амала дара ирыздыруам акәымзар. 
«Ауааԥсыра ишазхарҵо еиԥш шәаргьы иазхашәҵа» ҳәа анроуҳәалак: «Ҳаргьы, абанҭ ахшыҩдақәа реиԥш иазхаҳҵарыма?» рҳәоит. Ахшыҩдаҵәҟьақәа рхаҭақәа роуп, ирыздыруам акәымзар. 
Азхаҵаҩцәа ианрықәшәалак, «Иазхаҳҵеит» рҳәоит. Амала раҩсҭаацәеи (руацәа азхамҵаҩцәеи) дареи анеизынхалак: «Хымԥада, ҳарҭ шәара ҳшәыдгылаҩцәоуп. Урҭ ҳархыччоит ауп» рҳәоит. 
Аха Аллаҳ иоуп урҭ ирхыччо. Рхымҩаԥгашьа амшалагьы дрықәыӡбоит, абас ишахдырҟьогьы, аамҭа риҭоит. 
Иара убарҭ, ахҿыхра ахаҭыԥан, амҩахҟьара амҩа ылызхыз роуп. Аха рыхәаахәҭра алҵшәа рзаанамгеит, амҩа иашагьы иазықәымҵеит. 
Урҭ рҭагылазаашьа аҵх агәҭаны амца еиқәызҵаз иҭагылазаашьа иаҩызоуп. Амца ианарлашо аамҭазы, Аллаҳ, рылашара аарԥырганы, акы рымбо алашьцара инҭаиргылоит. 
Урҭ дагәоуп, иҿаҳауп, илашәуп. Уажәшьҭа аиаша изазыхынҳәуам.    
Мамзар урҭ рҭагылазаашьа, алашьцара агәҭаны адыд мацәыс ала икыдҵәаны иауа ақәа ицәылахаз ауаа рҭагылазаашьа иаҩызоуп. Рыԥсы иацәшәаны, адыд мацәыс абжьы рмаҳарц азы рнапқәа рлымҳақәа иҭарыџьгәоит. Аха Аллаҳ, азхамҵаҩцәа амацәаз иҭеикхьеит. 
Амацәыс рыблақәа арлашәуашәа икшоит. Уи алашара рхы иархәаны, маҷк иныҟәоит. Алашьцара ианыҵахалак иахьгылац иаанхоит. Аллаҳ иҭаххазҭгьы, урҭ ирмаҳауа, ирымбо рыҟаҵарагьы илшон. Хымԥада, Аллаҳ илмшо акагьы ыҟам. 
Уа ауааԥсыра! Шәареи шәаԥхьатәиқәеи зшаз Анцәа шәимҵахырхәала, иара убри ала Аллаҳ иҿагылара шәҽацәышәыхьчап. 
Уи адгьыл иарҭас, ажәҩангьы хыбрас ишәзыҟасҵеит, ажәҩан аҟынтә аӡы шәзылбаазгеит, убриалагьы иеиуеиԥшым аразҟқәа шәызцәырызгеит. Ус анакәха, шәаргьы идырны Аллаҳ ицназго крыҟоушәа шәымхәыцын. 
Илбааҳгаз абри ашәҟәы (Аҟәырҟан) иазкны гәҩарак шәымазар, шәааи, шәаргьы иеиԥшу цәаҳәак аԥышәҵа. Шәажәа гәык ала шәазыҟазар, Аллаҳ ида зегьы рыцхыраара шәхы иархәаны абри шәҽазышәк. 
Аха ишәзыҟамҵар (ахаангьы ишәзыҟаҵаӡом), усҟан былтәыс ауааԥсыреи ахаҳәи змоу амца шәҽацәышәыхьча. Уи амца азхамҵаҩцәа рзы еиқәҵоуп. 
Аиаша азхаҵаны, убас ала зхы мҩаԥызго рзы, аӡиасқәа зҭысуа џьанаҭтә баҳчақәа гәырӷьаҽҳәашас ирыҭ. Џьанаҭтәи ашәырқәа дара разҟыс ианырҭаххалак: «Арҭ уаанӡагьы (адунеи аҟынгьы) фатәыс иҳаман!» рҳәоит. Аиашазы, убас иагьыҟан. Уаҟа урҭ рзы ицқьашәқьоу ахатәҩызҵәақәагьы ыҟоуп. Урҭ уа наунагӡа иаанхоит. 
Аллаҳ, кәыбрык акәзаргьы, мамзар уи аасҭа иеиҵоу акы акәзаргьы, ҿырԥшыс аагара дацәхьаҵуам. Азхаҵаҩцәа уи рынцәа иҟынтә иаауа ҵабыргык шакәу рдыруеит. Азхамҵаҩцәа ракәзар: «Аллаҳ абри ала ииҳәарц ииҭахәузеи!» рҳәоит. Аллаҳ абри ала ԥыҭҩык мҩахиҟьоит, ԥыҭҩыкгьы амҩа иаша иқәиҵоит. Амала уи ала, зегь ракәымкәа, ацәгьаршыҩцәа мацара мҩахиҟьоит. 
Урҭ роуп, ҿыӷәӷәала ишырҳәазгьы, Аллаҳ ирҭаз ажәа иахыԥаны, Аллаҳ еидышәҵа ззиҳәаз еидырхуеит, адунеиаҿы ацәгьа дыршоит, аха аҵыхәтәан изԥырхагахогьы дара ракәхоит. 
Аԥсы шышәхамызгьы, аԥсҭазаара шәзаԥызҵаз мап шԥеицәышәкуеи? Уи шәыԥсы шәхихуеит, нас даҽазнык аԥсы шәхаиҵоит. Аҵыхәтәан Иара иахь шәдырхынҳәуеит. 
Адгьыл иқәу зегьы шәара шәзы ишаны, нас ажәҩан ахь дааԥшны, быжьџьараны ихарҭәааны еиқәзыршәаз иоуп Иара. Уи зегьы ишахәҭоу издыруа иоуп. 
Абар, уара Унцәа, амаалықьцәа: «Сара адунеи аҟны хаҭыԥуаҩык дысшоит» ҳәа реиҳәеит. Урҭ ракәзар: «Ҳара уалкааны уҽхәаԥхьыӡ шаҳҳәо, уара уԥшьара аӡбахә шаҳҳәогьы, абраҟа ацәгьа зыршаша, ашьа казҭәаша аӡәы душома?» рҳәеит. Аллаҳгьы: «Хымԥада, сара шәарҭ ишәзымдырқәо здыруеит» ҳәа рылеиҳәеит. 
Нас, Адам ахьӡқәа зегьы иирҵеит. Ашьҭахьгьы убарҭ амаалықьцәа идырбаны: «Шәажәақәа рҿы шәиашазар, абарҭ рыхьыӡқәа сзеиҭашәҳәа» иҳәеит. 
«Уара уалаҳкаауеит! Иаҳурҵаз ада уаҳа дыррак ҳамам. Ихарҭәаау адырреи аҟәыӷареи иақәиҭу хымԥада уара уоуп», - ҳәа аҭак ҟарҵеит. 
«Уа Адам! Абарҭ рыхьӡқәа рзеиҭаҳәа» ҳәаны, Адамгьы ахьӡқәа зегьы анырзеиҭеиҳәа: «Сара ажәҩанқәеи адгьыли рымаӡақәа хымԥада издыруеит; шәара иаашәырԥшуагьы ишәҵәахуагьы здыруеит ҳәа шәасымҳәаӡацзи?»  иҳәеит.  
АмаалДКықьцәа: «Асаара шәыҽкажьны, Адам изы шәсеихырхәа» ҳәа анраҳҳәа, Иблис (аҩсҭаа) ида зегьы иеихырхәеит. Уи даҿагылеит, дԥагьахеит, азхамҵаҩцәа дреиуахеит. 
«Уа Адам! Уареи ухатәҩызеи џьанаҭ шәынхала, уаҟа ишәҭаху шәфаишәжәы, амала абри аҵла заҵәык ааигәара шәымнеин. Мамзар, агәымбылџьбаҩцәа  шәреиуахоит» ҳҳәеит. 
Аха аҩсҭаа урҭ мҩахҟьаны, иахьыҟаз аҭыԥ  иахигеит. Ҳаргьы: «Шәеиӷацәаханы адгьыл ашҟа шәылбаа! Аамҭак аҟыннӡа убраҟа шәынхоит, насгьы ишышәҭаху шәхы иашәырхәоит» ҳҳәеит. 
Абас ала Адам Инцәа иажәақәа идикылеит (абарҭ рылагьы аҭамзаара шьҭаиҵеит); Инцәагьы уи иаҭамзаара идикылеит. Хымԥада, Уи, аҭамзаара здызкыло, зрыцҳашьарагьы ҳәаа амам иоуп. 
Урҭ убас раҳҳәеит: «Зегьы уантәи шәылбаа! Хымԥада сара сҟынтә ԥхьагылаҩык дшәызнеиуеит. Сара ишәзынасышьҭуа аԥхьагылаҩ ицныҟәаз ашәарҭеи ахьааи рԥеиԥшхаӡом» 
Ихазымҵази ҳажәақәа мцны изыԥхьаӡази ракәзар, урҭ џьаҳанымуаа роуп, наунагӡагьы убра инхоит. 
Исраил иԥацәа! Ишәаҭәасшьаз аразҟы шәгәалашәыршәа, сара иснышәҵаз ажәагьы нашәыгӡа, убри ала саргьы сажәа насыгӡап. Сажәа ақәымныҟәара шәҽацәышәыхьча. 
Шәнапаҿы иҟоу арҵабыргразы илбаазгаз (Аҟәырҟан) азхашәҵа; уи аԥхьанатә иаҿагылаз шәреиуамхан! Сажәақәа амаҷ азы ишәымҭиин. Сара мацара шәсыцәшәа. 
Идырны аиашеи амци еилашәымҵан, аиаша жәдыруазар, ишәымҵәахын. 
Анамаз 	шәкы, 	азеқьат 	ишахәҭоу 	ирышәҭ, 	ихырхәо 	азхаҵаҩцәа шәрыцхырхәа. 
Шәарҭ абри ашәҟәы шәшаԥхьогьы, ауааԥсыра абзиарахь  ихьарԥшны, шәхы шәхашҭуама? Шәарҭ шәымхәыцӡои, шәыхшыҩ шәхы иашәмырхәаӡои? 
Ачҳареи анамази рыла Аллаҳ ицхыраара шәаҳәа. Хымԥада, абарҭқәа зегьы, Аллаҳ гәыкала иеихырхәо рыда, егьырҭ ирцәыхьанҭоуп. 
Урҭ есаамҭа Анцәа иҿаԥхьа иҟоушәа ргәы иааигоит. Аҵыхәтәангьы иара ишизыхынҳәуа  ала адырреи агәыӷреи рымоуп. 
Уа Исраил иԥацәа! Шәара ишәаҭәасшьаз аразҟи, шәарҭ ауааԥсыра зегьы шәреиҳаны аҭыԥ шшәысҭаз шәгәалашәыршәа. 
Уи амш шәацәшәа, уи амш аҽны (зегьы дара рхы иахьашьҭало иахҟьаны), аӡәы изы, акы ихушәаар ҟалом, аӡәгьы иаҳаҭыр мҩасуам, аӡәы ихаҭыԥаны даҽаӡәы дрыдыркылом; џьарантә цхырааракгьы роуам. 
Ишәгәалашәыршәа! Шәарҭ Фараон иуаажәлар рҟынтә шәҿаҳхит. Урҭ агәаҟра бааԥсы шәҭадыргылон. Шәҭыԥҳацәа мацара ааныжьны, шәыҷкәынцәа зегьы ршьуан. Шәара шәзықәшәаз аҟны Шәынцәа иҟынтә ԥышәарак ыҟан. 
Аамҭак азы шәара шәзы амшын еиҩаҳшеит, шәыԥсы еиқәҳархеит; Фараон иуаажәларгьы шәыбла ишабоз амшын иҭаҳхәаҽит. 
Мыса ҩынҩажәа ҵхы азы ажәа иаҳҭахьан. Аха, иара данца ашьҭахь, шәарҭ, ииашамкәа шәхы мҩаԥганы, аҳәыс (нцәас) ишьҭышәхит. 
Уи ашьҭахьгьы, (шәыхшыҩ аус аруны) иаҳџьышәшьап ҳәа ишәанаҳажьит. 
Амҩа иаша шәанылап ҳәа Мыса ашәҟәы иҭаны, аиашеи ахәанчеи еилзырго аԥҟарақәа шәзылбааҳгеит. 
Мыса иуаажәлар абас реиҳәахьан: «Уа сыуаажәлар! Хымԥада, шәара аҳәыс нцәахәыс ишьҭыхны, шәхы иакәым азыжәуит. Убри азы шәызшаз иҿаԥхьа аҭамзаара шьҭашәҵа, шәгәаҳәарақәагьы шәхәаҽы. Абри иҟашәҵо шәызшаз иҿаԥхьа шәара шәзы иеиӷьу ауп. Абас ала шәаҭамзаарагьы идикылоит. Избанзар, арыцҳашьара змоу, аҭамзаарақәагьы здызкыло иара мацара иоуп.   
Аамҭак азы: «Уара Мыса! Аллаҳ иаартыҵәҟьаны дҳамбаӡакәа, иуҳәо азхаҳҵом» анышәҳәа, иаразнак амацәыс шәысит. 
Нас,  шәаныԥслак ашьҭахь еиҭах аԥсы шәхаҳҵеит иаҳџьышәшьарц азы. 
Уи адагьы, аԥҭақәа рыла ашәшьыра шәзыҟаҳҵеит, амч шәызҭоз аҳалуеи, а чақәеи шәзынаҳашьҭит: «Ишәаҳҭаз ачыс хыкқәа шәрылача» ҳҳәеит. Иашацәҟьаны урҭ ҳара ҳакәым, рхы ацәгьара азыруан. 
Убас ҳҳәеит: «Абри ақалақь шәалала, уа ишәԥыхьашәо рҟынтә ишышәҭаху ишәфала, ишәжәыла, ашәхымс аҟынтә шәхырхәаны, насгьы аҭамзаара шьҭаҵаны шәҭал, ҳаргьы шәыгхақәа шәанаҳажьып. Ҳара ибзианы зхы мҩаԥызго акыр ираҭәаҳшьоит» (аҳамҭақәа). 
Аха агәымбылџьбаҩцәа ираҳҳәақәаз даҽа ажәақәак рыла ирыԥсахит. Ҳаргьы изҿыз ацәгьарақәа рымшала ажәҩан аҟынтә ихәмгоу гәаҟрак рзылбааҳашьҭит. 
Мыса иуаажәлар рзы аӡы данаҳәа: «Улабашьа ахаҳә иаарха!» ҳәа иаҳҳәеит. Абри ала уи ахаҳә аҟнытә жәаҩа ӡыхь ыҵхәрааит, ауаа зегьы ирдырит аӡы ахьыржәшаз. Аллаҳ ишәаҭәеишьаз шәфа-ишәжәы; аԥсабараҿы ацәгьа шәмыршан. 
Шәарҭ: «Уа Мыса! Ҳара чысхкык ала уаҳа иаҳзычҳауам. Унцәа уҳазиҳәа адгьыл аалыҵкәа рҟынтә; ауҭраҭыхқәеи, аҟаби, аџыши, асафранџьи, аџьымшьи ҳзыҵихааит» шәҳәеит. Мыса иакәзар: «Абзиа ацәгьа ала ишәыԥсахыр шәҭахума? Ақалақь ахь шәылбаа, ишәҭаху зегьы уа иҟоуп» иҳәеит. Аҵыхәтәаны арыцҳареи аӷарреи рзааины ирхаԥеит, Аллаҳ игәахеибакра иақәшәеит. Ари аҭагылазаашьа Аллаҳ иажәақәа мап рыцәкреи, иԥааимбарцәа рҭархареи, анцәа иҿагылареи, ишақәнагамыз ахымҩаԥгареи ахырҟьареи ирылҵшәан.  
Хымԥада азхаҵаҩцәеи (аԥсылманцәеи) ауриацәеи, ақьырсианцәеи, асабиитцәеи (гәыԥцыԥхьаӡа дара рыԥҟарақәа рыла), Аллаҳи нарцәытәи амши азхаҵаны, аус бзиақәа ҟазҵаз рзы Рынцәа иҿаԥхьа аҳамҭақәа рзыԥҵәоуп; урҭ ашәарҭа иақәшәом, рылахьгьы еиқәылом (ҳәа иӡбоуп). 
Шәара, (Ҭора шәшықәныҟәо ала) ҿыӷәӷәала ажәа анҳашәҭа, Ҭур ашьха шәхаргыланы: «Шәҽышәыхьчарц, ишәаҳҭаз ашәҟәы ӷәӷәала ишәкы, уи иагәылоу шәазхәыц, абас ала Аллаҳ ихьчара шәаҵанакып» ҳәа ҳҳәахьан. 
Уи ашьҭахь еиҭах шәымҩахҟьеит. Аллаҳ илԥхеи игәрыцҳашьареи ыҟамызҭгьы, ҳәарада, аԥхасҭа зауз шәреиуахон. 
Хымԥада, шәарҭ асабшатәи аԥҟара иаӷрагылаз зусҭцәақәоу жәдыруеит. Ҳара урҭ: «Иҿаасҭоу амаамынқәа шәреиԥшхаит» ҳәа раҳҳәеит. 
Ҳара абри, уи избо рзыҳәангьы, нас иеиҵагылараны иҟоу рзыҳәангьы ҿырԥшны, Аллаҳ иҿагылара зҽацәызыхьчаз рзы илабжьаганы иҟаҳҵеит.  
Мыса иуаажәлар: «Аллаҳ ишәыдиҵоит жәык шәшьырц» ҳәа реиҳәеит. Урҭгьы: «Уара уҳалахәмаруама?» ҳәа аҭак аныҟарҵа, Мысагьы: «Зхы ззымдыруа амдырцәа реиԥш аҟалара Аллаҳ сацәихьчааит!» иҳәеит. 
«Ҳахьӡала Унцәа уиҳәа, ииҭаху ажә зеиԥшроу ҳирдырааит!» рҳәеит. Мысагьы абас реиҳәеит: «Анцәа убас иҳәоит: Уи, акрызхыҵуа акәымзааит, мыцхәгьы иҿамзааит. Рыбжьара иҟоу жәык акәзааит. Шьҭа адҵа ишәымоу нашәыгӡа». 
Урҭгьы: «Унцәа уҳазиҳәа иаҳирдырааит, уи аԥштәы зеиԥшроу» рҳәеит. Мыса убас иҳәеит: «Анцәа излеиҳәо ала, уи ицәҩежьӡа иҟоуп. Иахәаԥшуа агәеизҳара изҭо жәык ауп» иҳәеит. 
«Унцәа уҳазиҳәа, иҳаилиркааит уи ажә зеиԥшраҵәҟьоу. Избанзар, ажәқәа зегьы ҳахьрыхәаԥшуа иеиԥшуп. Амала, Аллаҳ игәаԥхар ишԥаҳзымԥшаари?» рҳәеит. 
Мыса абас иҳәеит: «Сынцәа излеиҳәо ала, уи ацәаӷәареи, ауҭра аӡы аҵаҭәареи рзы ауӷә иаҵарымкыз, агха змам, ԥшшәыла иӷрам жәык акәзарауп». Урҭгьы: «Абар абыржәоуп аиашаҵәҟьа анҳауҳәа» рҳәеит. Аҵыхәтәангьы ажә ршьит, амала маҷк аарыгхеит, ари аус нармыгӡарц азы. 
Ишәгәалашәоума, аӡәы дышьны, агәҩара шәыбжьаланы зегьы лахь шәибаҭон. Аха Аллаҳ шәымаӡа ааиртраны дыҟоуп.  
«Абри ажә ажьыхәҭак ала убри иршьыз шәнаис!» ҳҳәеит. (Ираҳҳәаз аныҟарҵа, аԥсы дҩагылеит) Абар, Аллаҳ аԥсцәа абас аԥсы рхеиҵоит, шәара шәхәыцырц азы аџьашьахәқәагьы абас ишәирбоит. 
Нас абри ашьҭахьгьы еиҭах шәыгәқәа жәпахан ахаҳә иеиԥшхеит, иагьеицәахеит.  Иҟоуп аӡыхь згәылҵуа ахаҳәқәа. Иҟоуп урҭ рыбжара ианеиҩушалак аӡы згәылҵуагьы. Ахаҳә ыҟоуп Аллаҳ ицәшәаны иахьаду иамҵны икаҳауагьы. Аамҭак ыҟам, Аллаҳ иҟашәҵо анизымдыруа. 
Уажәы абарҭ ишәҳәо харҵоит ҳәа шәгәыӷуама? Урҭ рыбжьара гәыԥҩык Аллаҳ иажәа иазыӡҩырны, ианеилыркаа ашьҭахьгьы,  уи ажәақәа дырҩашьон, рҵакы рыԥсахуан. 
Урҭ, азхаҵаҩцәа ианрықәшәалак: «Шәара иазхашәҵо ҳаргьы иазхаҳҵеит» рҳәоит. Аха дара-дара анеизынхалак абас рҳәоит: «Анцәа иҿаԥхьа ршаҳаҭгас иҟаҵаны шәзымцәажәо шәҟарҵарц азы аума, Аллаҳ (Ҭора аҟны) ишәирдырқәаз дара израшәҳәо. Абри амаҷгьы шәыхшыҩ азымцаӡои?» 
Урҭ ирзымдырӡои, рымаӡагьы, раргамагьы зегьы Аллаҳ ишидыруа? 
Урҭ рыбжьара аԥхьашьа ззымдыруа ауаа ыҟоуп, ашәҟәы закәу рыздыруам; ирдыруа агәҩара мацара ауп. Урҭ иҟарҵо ахара адҵареи азԥхьагәаҭареи роуп. 
Рнапала шәҟәык ҩны, ахә ақәҵаны ирҭиирц азы: «Ари Аллаҳ иҟынтә ауп» зҳәо ҿааҳәыра рмоуааит! Рнапала ирҩыз аҩымҭа амшала аума рԥеиԥшуп! Иҟарҵази иаладырҳази иахырҟьаны ҳаӷоу имшхара рзыԥшуп! 
«Иалкаау мышқәак рзы ада ҳарҭ амца ҳалакьысуам» рҳәеит. Ираҳәа: (Абри иазкны) Аллаҳ ажәа инырҵама?  Ус анакәха, Аллаҳ иажәа дахьхәуам, мамзар Аллаҳ ихьӡала ишәзымдыруа акы шәалацәажәома? 
Мап! Ацәгьара ҟаҵаны, зыцәгьара зыкәыршаны иҟоу ауаа – џьаҳанымуаа роуп; урҭ уаҟа наунагӡа иҟазаауеит. 
Иазхаҵаны аус бзиақәа ҟазҵаз ракәзар – џьанаҭуаа роуп; урҭгьы убра наунагӡа иаанхоит. 
Ҳара аамҭак азы Исраил иԥацәа: «Аллаҳ мацара шәиашьапкы, ани, аби, аҭынхеи, аиаҭымцәеи, аӷарцәеи абзиара рзышәҳәа. Ауааԥсыра ажәа бзиа рашәҳәа, анамаз шәкы, азеқьаҭ шәҭии» ҳәа раҳәаны, ажәа рымаҳххьан. Аха ашьҭахь, ԥыҭҩык рыда, еиҳараҩык шәажәа шәахыԥеит; иахьагьы шәышьҭахь архоуп, шәажәа шәацныҟәаӡом. 
«Шәара-шәара шәшьа каибаҭәаӡом, шәынхарҭақәа рҟынтә шәықәибацаӡом» ҳәа шәызхымԥаша ажәа ҳашәҭахьан. Абас ишәыдышәкылахьан. Шәхаҭақәа иахьагьы абри шаҳаҭра азыжәуеит. 
Амала шәарҭ, шәара-шәара шәеибашьны, ишәылагылоу гәыԥҩык рзы ацәгьареи агәымбылџьбара рзуреи рҿы шәеицхырааны; ишышәзыҳарамугьы урҭ рыԥсадгьыл иахцаны, нас итҟәаны шәаԥхьа ианааиуагьы рыхҿыхԥсақәа шәаны иҿызхуа шәоуп.  Ишәгәалашәоума ауаа рҭыԥ рахцара азин шшәымамыз? Мамзар шәара Ашәҟәы (Ҭора) ахәҭак хаҵаны, ахәҭак мап ацәышәкуама? Уажәшьҭа шәыбжьара абарҭқәа ҟазҵо ирыхәҭоу, рыԥсҭазаараҿы ацәыршәагахара акәхоит. Акаамеҭ амш аҟынгьы иреиҳау ахьырхәра иақәшәаран иҟоуп. Избанзар, Аллаҳ шәызҿқәо изымдыруа дыҟам. 
Урҭ, зынарцә ҭины, адунеитә ԥсҭазаара аазхәаз роуп. Уажәшьҭа урҭ агәаҟра рыгхараны иҟаӡам, ацхыраарагьы роуӡом.  
Иҵабыргыҵәҟьаны, Мыса Ашәҟәы иаҳҭеит. Уи ашьҭахьгьы еишьҭаргыланы аԥааимбарцәа наҳашьҭит. Мариам лԥа Иаса аџьашьахәақәа ианаҳшьеит. Уи ацқьа (Гаврил) ила ҳаицхрааит. Аԥааимбарцәа шәгәы иамыхәо акы аншәыдыргалалоз, шәара шәҽырԥагьаны (урҭ) рыхәҭак амцҳәара рыдкыланы, рыхәҭакгьы ҭашәырхома? 
«Ҳагәқәа хҟьоуп, дырралагьы иҭәуп» рҳәоит. Аха ус акәӡам. Мап ахьыркуа азы Аллаҳ урҭ дрықәшәихьеит. Убри азы ауп имаҷны изазхарҵогьы. 
Рнапаҿы ирку (Ҭора) зырҵабыргуа шәҟәык (Аҟәырҟан) анааи, уигьы мап ацәыркит. Аха уаанӡа (абри ашәҟәы аазгаша аԥааимбар ихьӡ ала) азхамҵаҩцәа рзы ацхыраара иаҳәон. (Ҭора) аҟынтә ирдыруаз (ари аԥааимбар) данырзаа мап ицәыркит. Аллаҳ ишәиԥхьыӡ азхамҵаҩцәа ирықәыз. 
Рхаҿрақәа ԥхасҭазтәыз ршьыцрақәа рымшала, Аллаҳ игәы иаҭаххаз уаҩԥсык иахь ааицҳаз иажәақәа мап рыцәкра шаҟа ицәгьоузеи! Уи аҵыхәала иааиԥмырҟьаӡакәа агәаҟра иақәшәеит. Мап зкуа зегьы рхы лазырҟәыша рыцҳарак рԥеиԥшхоит. 
Урҭ: «Аллаҳ ишәзылбааигаз (Аҟәырҟан) азхашәҵа»  ҳәа анрарҳәа, «Ҳарҭ, ҳара мацара иаҳзылбааз Ҭора азхаҳҵоит» ҳәаны, уи ашьҭахь ирзааиз (Аҟәырҟан) мап ацәыркуеит. Арахь, дара иркугьы Ҭора зырҵабыргуа ииашоу шәҟәуп уи.  Убас раҳәа: «Шәара иазхазҵоз ауаа шәакәзар, избан уаанӡа Аллаҳ иԥааимбарцәа зҭашәырхоз?» 
Сықәуеит, Мыса шәара иаартыҵәҟьаны аџьашьахәқәа шышәзааигахьазгьы, шәарҭ шәхаҿрақәа шәрыӷрагыланы, аҳәыс нцәахәыс ишәыдышәкылеит. Абас ала (Аллаҳ дааныжьны, даҽа нцәахәқәак шәрышьҭаланы) зхы-зыԥсы зыргәаҟуа шәакәхеит.  
Ишәгәаламшәаӡои, Ҭур ашьха шәхаргыланы, ажәа шәымаҳххьан: «Ишәаҳҭаз ашәҟәы ӷәӷәала шәҽадҳәаланы, шәлымҳа азкыдышәҵа» анаҳҳәа, урҭгьы: «Ҳазыӡырҩит, ҳаҿагылеит» рҳәахьан. Рмапкыра амшала рыгәқәа аҳәыс абзиабара иамҽханакхьан. Иҳәа: «Абасҵәҟьа иазхашәҵозар, шәазхаҵара, иҽеим шәыднаҵоит». 
Урҭ: «Аллаҳ иҿаԥхьа, нарцәытәи аԥсҭазаара егьырҭ ауааԥсыра аламҵакәа шәара мацара ишышәтәу шәҳәозар, ус анакәха, аԥсра зышәҭахымхои?» ҳәа раҳәа. 
Рхала иеиҵарҟәаҟәаз аусқәа рымшала аԥсра зынӡаскгьы ирҭаххаӡом. Аллаҳ агәымбылџьбаҩцәа ибзиаӡаны идыруеит. 
Ҳәарада, рхаҭақәа, ауааԥсыра рыбжьара зегь раасҭа аԥсҭазаара зҭаху ракәны иуԥылоит; Анцәа деицазкуа (аварҟәылаҩцәа) ауаа зқьы шықәса нырҵыр рҭахуп. Аха анҵыра дугьы агәаҟра ирзыԥшу иацәнахьчаӡом. Аллаҳ урҭ зҿқәоу ибзиаӡаны ибарҭоуп. 
Иҳәа (Ауриацәа рахь): Ацқьа (Гаврил) аӷас дышьҭызхуа ирдыруазааит, Аллаҳ игәаԥхарала уаанӡа ишәзааз ашәҟәқәа рырҵабыргразы, азхаҵаҩцәа рзы лашарбагас, гәырӷьаҽҳәашас Аҟәырҟан  лбааганы, уара угәы иҭазҵазгьы иара иоуп. 
Дызусҭазаалак, Аллаҳи, имаалықьцәеи, иԥаимбарцәеи, Аԥсыцқьеи, Миқьаили аӷас ишьҭызхыз ирдыруазааит, Аллаҳгьы азхамҵаҩцәа дышраӷоу. 
Ииашаҵәҟьаны, ҳара иузынаҳашьҭит иеилыкка иҟоу аҳәамҭақәа. Урҭ аҳәатәхамҵаҩцәа мацара мап ацәыркуеит. 
Урҭ ажәа рҭиицыԥхьаӡа, дара рҟынтә гәыԥҩык уи иаӷрагылома? Урҭ реиҳараҩык усгьы иазхамҵаҩцәақәоуп. 
Аллаҳ иганахь ала, рывараҿы иҟаз Ҭора зырҵабыргуаз  ацҳаражәҳәаҩ данааи, ашәҟәы азхазҵоз рыхәҭак, Аллаҳ ишәҟәы рзымдыруазшәа, рышьҭахьҟа иааныжьны иацәхьаҵит. 
Урҭ, Шәлиман иаҳра аганалагьы аҩсҭаа иаԥшьигаз амцқәа азхарҵеит. Аиашазы, Шәлиман азхамҵацәа дрылаӡамызт, амала аҩсҭаацәа иазхамҵаҩцәахеит; избанзар ауааԥсыра алаԥшхырԥара дзырҵоз Бабилионаа Ҳаруҭи Маруҭи зыхьӡыз амаалықьцәа ишыддырҵаз еиԥш иддырҵон. Аха арҭ амаалықьцәа: «Ҳара аԥышәара ҳазкуп; шәара имҩахыҵыз шәырҩызамхан!» имҳәаӡакәа аӡәгьы рдырра ирҭаӡомызт. Дара ракәзар, арҭ амалықьцәа рҟынтә хаҵеи-ԥҳәыси иеилызхшақәа рҵар рҭахын. Арахь, Аллаҳ иақәиҭимтәыкәа аӡәгьы ԥырхага рызиҭомызт. Зегь дарароуп ирыхәаша акәымкәа, ирԥырхагаша иашьҭан. Сықәны исҳәоит, урҭ абри алаԥшхырԥара иалахәаахәҭуа аӡәы, иахраҭ шразҟыдахоз ибзиаӡаны ирдыруан. Рхи-рыԥси ҭины изыхҭнырҵаз, шаҟа иҽеимыз рдыруандаз! 
Хымԥада урҭ, аиаша азхаҵаны, рхы ацәгьара иацәырыхьчандаз, Аллаҳ иганахь ала ироуаз аԥсыԥ реиҳа иеиӷьхон, убри рдыруандаз, уаҳа ирҭахыз! 
Шәарҭ азхаҵаҩцәа! (Ауриацәа «ҳаргьы уаҳхылаԥш ҳахьчаҩ»  ҳәа цасҳәа ирҳәо) «Раина» ажәа шәымҳәан; «унзурна» (иҟалозар уҳахәаԥш) ажәа шәҳәа, насгьы шәӡырҩы. Азхамҵаҩцәа ахьаа рызҭо гәаҟрак ыҟоуп. 
Иԥшьоу ашәҟәы иаҵанакуа азхамҵаҩцәеи амырҭаҭцәеи Анцәа иҟынтә ибзиоу акы шәзылбаар рҭахӡам. Амала Аллаҳ илԥха ииҭаху ирзикуеит. Уи игәыҳалалра кырӡа идууп. 
Ҳара ҳҳәамҭак амчра ахаҳхыр, мамзаргьы идхаҳаршҭыр ҳҭаххар, хымԥада, реиҳа иеиӷьу аԥаҳҵоит. Аллаҳ зегьы имч шрықәхо узымдырӡои! 
Нас иузымдырӡои ажәҩанқәеи адгьыли знапаҿы иҟоу, аҳрагьы зтәу Аллаҳ мацара шиакәу? Шәара шәзы, Аллаҳ ида, хылаԥшҩыкгьы, цхырааҩгьы дыҟам. 
Мамзар, уаанӡа Мыса ишиазҵааз еиԥш, шәаргьы шәԥааимбар азҵаара ишәҭарц шәҭахума? Дарбанзаалак аӡәы, азхаҵара азхамҵара иахҭниҵар, хымԥада, амҩа иаша дацәхьаҵуеит. 
Абиблиа иаҵанакуа реиҳараҩык, аҵабырг дара рзы иҿаҿаӡа ианаатгьы, ирыӷраз агәаӷ мацара амшала шәара ихашәҵаз аиаша шәахьдырхәыр рҭаххеит. Ус иҟазаргьы, шәарҭ Аллаҳ ииӡбаз ааирԥшаанӡа иранашәыжь, лыԥхалагьы шәрызныҟәа. Аллаҳ, хымԥада, зегь имч рықәхоит. 
Шәнамаз шәкы, шәзеқьаҭ шәҭии. Уаанӡа бзиарас иҟашәҵаз ауп Аллаҳ иҿаԥхьагьы ишәԥыло. Аллаҳ, хымԥада, иҟашәҵо зегьы акы агымкәа ибоит. 
Урҭ: «Ауриацәеи Ақьырсианцәеи рыда аӡәгьы џьанаҭ дызҭалом» рҳәеит. Уи дара ирхәыцыз ауп. Иҳәа: «Шәажәаҿы шәиашазар, изырҵабыргуа шәыршаҳаҭга аажәг!»  
Уимоу, зыгәҭакы цқьаны, зхымҩаԥгашьа бзианы Аллаҳ зыҽизҭаз, уи иҿаԥхьа ацкы иоуеит. Урҭ рзы шәарҭа ыҟаӡам. Урҭ ахьаагьы рԥеиԥшӡам. 
Зегьы ашәҟәы аԥхьара ишаҿугьы, Ауриацәа: «Ақьырсианцәа аҵабырг шьаҭас ирымам» рҳәеит; Ақьырсианцәагьы: «Ауриацәа аҵабырг шьаҭас ирымам» рҳәеит. Иззымдыруагьы арҭ ажәақәа иреиԥшыз рҳәеит. Аллаҳ урҭ реимакрақәа акаамеҭ амш аҽны дақәыӡбараны дыҟоуп. 
Аллаҳ иныҳәарҭақәа рҿы, Уи ихьыӡ аҳәара иаҿагыланы, урҭ аҭыԥқәа реиларбгара зҽазызкыз раасҭа гәымбылџьбаҩыс иҟаларыда? Аиашазы дара урҭ аҭыԥқәа ишәаԥырҳаԥуа ирыҩналар акәын. Урҭ рзы адунеи аҟны цәыршәагароуп иҟоу, нарцәыгьы агәаҟра рзыԥшуп. 
Мрагыларагьы Аллаҳ итәуп, мраҭашәарагьы. Шәахьынаҳәлак, Аллаҳ уаҟа дыҟоуп. Хымԥада, уи аҳәаа дыузҭагӡаӡом, уи зегьы здыруа иоуп. 
«Аллаҳ ахшара диоуит» рҳәеит. Ҟалашьа амоума? Уи ари аҩыза узидкылом. Уимоу, ажәҩанқәеи адгьыли рҟны иаауԥыло зегьы иара итәуп. Рыззегьы иара иеихырхәараны иҟоуп.  
Уи ажәҩанқәеи адгьыли зеиԥш ыҟам ршаҩы иоуп; акы ҟаларц аниҭаххалак, «уҟала!» иҳәоит, иаразнакгьы иагьыҟалоит. 
Адырра иазрыцҳау ауааԥсыра: «Аллаҳ ҳара дҳацәажәар, мамзаргьы шанак  ҳирбар акәӡамзи!» рҳәеит. Урҭ раԥхьатәиқәагьы абри аҩыза ажәа рҳәахьан. Гәыла зегьы шԥеиԥшу! Ҳара аҵабырг еилызкаарц зҭахыҵәҟьоу рзы ҳажәақәа аартны иаҳҳәеит. 
Ииашаҵәҟьаны (уара аԥааимбар) ҳара аиашала уеибыҭаны, гәырӷьаҽҳәашаҩыс, насгьы гәҽанҵаҩыс ураҳҭеит. Гәаҟрала абылра иақәшәараны иҟоу рҭакԥхықәра уара иудым. 
Уара урҭ рдин уацымныҟәакәа, ауриацәагьы ақьырсианцәагьы уганахьала агәаҳәара роураны иҟаӡам. Иҳәа: «Амҩа иашаҵәҟьа - Аллаҳ имҩа ауп!» ҳәа. Уажәшьҭа иуаҳҭаз адырра ашьҭахь, урҭ рҭахрақәа урыцныҟәар, иудыруазааит, Аллаҳ уинахыс дагьуыуам, дагьуцхрааҩым. 
Ашәҟәы заҳҭаз рыбжьара, уи ишахәҭоу ала иаԥхьо ауаа ыҟами, убарҭ ашәҟәы азхазҵаз роуп; аха дазусҭазаалак абри мап ацәызкыз, ацәыӡҵәҟьа зауз роуп. 
Шәарҭ Исраил иԥацәа! Уаанӡа шәара ишәысҭаз аразҟи, насгьы аԥсабара зегьы шәалкааны шәышсымази шәгәалашәыршәа. 
Убри аҩыза амш шәацәшәа, уи амш аҽны аӡәы даҽаӡәы изы акагьы аҟаҵара илшом; аӡәы ихаҭыԥаны даҽаӡәы дрызрыдкылом, аӡәы даҽаӡәы дызихәом, уи амш аҽны аӡәгьы џьарантә ацхыраарагьы изаауам. 
Аамҭала Анцәа, Ибраҳим ажәақәак рыла дԥышәаны, Ибраҳимгьы урҭ гхада ианынаигӡа, «Уара ауаа ԥызас урысҭоит» ҳәа иеиҳәеит, аха Ибраҳим «схылҵышьҭрагьы» ҳәа анациҵа, Инцәагьы: «Сара сажәа агәымбылџьбаҩцәа аҵанакӡом» иҳәеит. 
Усҟан ҳара Қьааба, ауааԥсыра ахьаҭааша ишәарҭадароу ҭыԥны иҟаҳҵеит. Шәаргьы Ибраҳим иҭыԥ аҟны намазкырҭак алышәх. Ибраҳимгьы Исмаилгьы «Иакәшо рзыҳәан, исашьапкуа рзыҳәан, асаара ишьҭаланы исымҵахырхәеи рзы сыҩны (қьааба) цқьаны иныҟәыжәга» ҳәа адҵа раҳҭеит. 
Ибраҳим: «Уа Анцәа! Абри ақалақь ашәарҭа иацәыхьча, ауааԥсыра рҟынтәгьы Аллаҳи нарцәытәи амши азхазҵо иеиуеиԥшым аалыҵқәа разҟыс ирыҭ» ҳәа даҳәахьан. Аллаҳгьы убас адҵа ҟаиҵеит: «Мап зкуагьы ҳамҭакы адунеи аразҟқәа рысҭоит, аха аҵыхәтәан џьаҳаным агәаҟрахь инасышьҭуеит. Уи аҵыхәтәа шаҟа ицәгьоузеи!»   
Ибраҳим, Исмаил ила қьааба ауасхыр шьҭихуан: «Уа Ҳанцәа! Абри ҳахьӡала иудкыл; хымԥада, уара изаҳауа, избо уоуп! 
Уа Ҳанцәа! Ҳара зыҽузҭо ҳрылаԥхьаӡа, ҳхылҵышьҭра аҟынтәгьы зыҽузҭо жәларык ҳалыриаа. Ҳара уашьапкышьа ҳарба, ҳаҭамзаарақәа удкыл. Хымԥада, аҭамзаарақәа здызкыло, зрыцҳашьарагьы кырӡа ирацәоу уара мацара уоуп. 
Ҳхылҵышьҭра рыбжьара, урҭ уара уҳәоуқәа ирызрыԥхьаша, ашәҟәи аҟәыӷареи дзырҵаша, аҽрыцқьашьа иақәзыршәаша цҳаражәҳәаҩык дрылҵыртә иҟаҵа, Ҳанцәахәы! Избанзар, амчреи аҟәыӷареи иақәиҭу уара мацара уоуп. 
Хшыҩда зхы ацәгьара азызуа ида Ибраҳим ижәлар ирзааигаз адин мап ацәызкуада! Арахь ҳара уи адунеи аҿы далаҳкаахьеит. Хымԥада, уи нарцәгьы абзиақәа дрылаԥхьаӡахоит. 
Избанзар, Инцәа, «Сара уҽсыҭ» ҳәа анидиҵа, иаргьы «Жәҩантәылақәа (аԥсабарақәа) рынцәа сыҽисҭеит» ҳәаны, иагьынаигӡахьан. 
Ибраҳим, абри адин Иақәыԥгьы днарылакны иԥацәа Исмаили Исҳаҟи уасиаҭс ирзынижьит: «Сԥацәа! Аллаҳ абри адин шәара шәзы иалихит; ус анакәха, Иара мацара зыҽизҭаз зхаҵаҩцәас шәыԥсы шәҭии!»(иҳәеит). 
Мамзар, Иақәыԥ иԥсы анихыҵуаз уа шәыҟаны, уи аамҭазы Иақәыԥ иԥацәа даҽа уасиаҭк шырзаанижьыз шәҳәарц шәҭахума? Аха уи иҷкәынцәа рахь: «Сара снаҩс шәзымҵахырхәода!» аниҳәа: даргьы «Уареи, уабдуцәа Ибраҳими, Исмаили, Исҳаҟи рынцәа, иаӡәыкәу Анцәа ҳимҵахырхәоит; ҳара уи мацара ҳаҽиаҳҭеит» рҳәахьан. 
Урҭ жәларыкны имҩасит. Урҭ идырҳақәаз – дара, шәара ишәырҳазгьы шәара ишәтәуп. Шәара урҭ ирамхаҟаҵақәаз рзы лахь шәоуӡом. 
Урҭ рыбжьара, ауриацәа «шәауриаха», ақьырсианцәа ракәзар, «шәқьырсианха, ус ала амҩа иаша шәақәшәап» рҳәоит. Уаргьы убас раҳәа: «Мап! Ҳара ицқьашәқьоу Ибраҳим идин ҳақәныҟәоит. Уи азхамҵацәа дреиуамызт».  
«Ҳара, Аллаҳи иаҳзылбаази, иара убасгьы Ибраҳими, Исмаили, Исҳаҟи, Иақәыԥи рмоҭацәеи ирзылбаази, Мысаи, Иасеи ириҭази, насгьы аԥааимбарцәа зегьы Анцәа ириҭази азхаҳҵеит, урҭ рыбжьара еилых ҟаҳҵом; ҳара Уи ҳаҽиаҳҭахьеит» шәҳәа. 
Аха урҭгьы шәара ишазхашәҵо еиԥш иазхарҵар, хымԥада, амҩа иаша иқәлоит; амала рҿы аадырҳәыр, иудыруазааит, хазы иахо ацәгьаршыҩцәа ракәхоит. Ус ианыҟала, рҿаԥхьа уара Аллаҳ дузхоит; Уи зегьы ишахәҭоу изаҳауа иоуп, зегьы ишахәҭоу издыруа иоуп.  
Ҳарҭ Аллаҳ ишәыга ала ҳҽаҳшәит. Аллаҳ ишәыга аасҭа иԥшӡоу ашәыга арбану? Иара иаасҭа иԥшӡаны изшәуа дарбану? Ҳара Уи мацара ҳиеихырхәоит. 
Иҳәа: «Аллаҳ шәаргьы, ҳаргьы Дышҳанцәоугьы, Уи изкны ҳамакра шәҽазышәшәома? Ҳара иҟаҳҵо – ҳара, шәара иҟашәҵогьы шәара ишәтәуп. Ҳарҭ Уи гәыла ҳаҽидаҳҳәалахьеит. 
Мамзар шәара Ибраҳими, Исмаили, Исҳаҟи, Иақәаԥи, рмоҭацәа иауриан, мамзаргьы иқьырсианын шәҳәома? Иҳәа: «Шәара шәакәу иеиӷьны издыруа, мамзаргьы Аллаҳ иакәу?» Аллаҳ иҟынтә иааз дыррак ҵәахны ицәырзымго иаҟара игәымбылџьбаҩны иҟада! Аллаҳ шәызҿу зегьы изымдыруа дыҟаӡам. 
Уи ажәлар шьҭа имҩасхьеит. Урҭ идырҳаз дара иртәуп, шәара ишәырҳазгьы шәара ишәтәуп. Урҭ иҟарҵаз азы шәара ҽыԥныҳәа шәоуӡом. 
Ауааԥсыра рыбжьара хшыҩдақәак: «Урҭ иахьа уажәраанӡа рхы ахьхаз (Кыбле) иахьзырхәыз закәызеи?» рҳәашт. Убас раҳәа: «Мрагыларагьы мраҭашәарагьы Аллаҳ итәуп. Уи ииҭаху амҩа иаша дықәиҵоит». 
Абас ала, шәарҭ ауааԥсыра рзы, ибжьаратәу (иҿырԥшу) насгьы иҟарҵо шаҳаҭра азызуа жәларыкны шәҟаҳҵеит. Иара аԥааимбаргьы убасҵәҟьа шәара шәзы шаҳаҭра иуааит. Ҳара абри ухырхарҭа (кыбле) аԥааимбар ицныҟәази, зышьҭахь еиазырхази еилыргахарц азы ҷыдала иаԥаҳҵеит. Ари Аллаҳ ирлашаз ауаа рыда егьырҭ ирцәыхьанҭахоит. Аллаҳ шәызхаҵара ахаан иԥхасҭеитәуам. Избанзар, Аллаҳ ауааԥсыра рзы кырӡа дрыцҳашьаҩуп, дыгәшаҭаҩуп. 
Ҳара, уҿы ажәҩанахь ишурхаз хымԥада иаҳбоит. Абар уажәы, ииашаҵәҟьаны угәы иахәаша ахырхарҭахь уҳархынҳәуеит. Уажәшьҭа ухы Месџьиди Ҳарам ашҟа ирха; шәахьыҟазаалакгьы шәхы уахь ишәырха. Ҳәарада, аԥшьаҩыра зауқәаз ари рынцәа иҟынтә ирзааз ҵабыргк шакәу хымԥада ирдыруеит. Аллаҳ урҭ иҟарҵаз изымдыруа дыҟаӡам. 
Ашәҟәы заухьаз, иагьа џьашьахәы дурбаргьы, урҭ уара ухырхарҭахь рхы аадырҳәуам. Уаргьы дара рхырхырҭа уацныҟәаӡом. Урҭ дара дара рхырхарҭақәагьы рыдыркылом. Уажәшьҭа, уара иузааиз адырраҵәҟьа ашьҭахь урҭ рҭахрақәа урыцныҟәар, хымԥада убасҟан аиаша иаӷрагылаз уреиуахоит.  
Дара ашәҟәы заҳҭақәаз, уи рԥацәа шырдыруа еиԥш ирдыруеит. Аха рыбжьара гәыԥҩык зегьдарароуп аҵабырг шырдыруагьы ирҵәахуеит.  
Аҵабырг, Анцәа иҟынтә иузааз ауп, ус анакәха, илакҩакуа уреиԥшымхан! 
Зегьы рхы ахьдырхаз хырхарҭак ыҟоуп. Ус анакәха, абзиарақәа рҿы шәеиԥхныҩла. Шәахьыҟазаалак шәыҟаз, Аллаҳ зегьы џьара шәеизигоит. Аллаҳ хымԥада зегьы дырқәиҭуп. 
Иахьакәзаалак џьарантә амҩа уанықәлалак (Аллаҳ уаниашьапкуа) ухы Месџьиди Ҳарам ахь ирха. Уи хымԥада Унцәа иҟынтә иааз ҵабыргуп. Аллаҳ иҟашәҵақәо изымдыруа дыҟам. 
Иахьакәзаалак џьарантә амҩа уанықәлалак Аллаҳ уаниашьапкуа, ухы Месџьиди Ҳарам ахь ирха. Шәахьыҟазаалак шәхы уахь ишәырха, убри ала аиашамра иаланахалаз рыда ауааԥсыра ишәҿадыргылаша шаҳаҭрак рмоуааит. Урҭ шәырцәымшәан, сара шәсыцәшәа. Насгьы шәара шәзы сразҟы насыгӡап, шәаргьы амҩа иашахь шәкылсып.  
Абас ала шәыбжьараҟынтә ԥааимбарк дышәзынаҳашьҭит: уи ҳажәақәа дшәызрыԥхьоит, шәара шәеилырганы шәирыцқьоит, шәара Аԥшьаҩыреи аҟәыӷареи шәирҵоит, уаанӡа ишәзымдырқәоз шәирҵоит. 
Уажәшьҭа сара сышәгәалашәала, саргьы шәара шәысгәалашәап. Сара исџьышәшьала, ачарҳәара сзышәымун. 
Уа азхаҵаҩцәа! (Гәаҟрак, рыцҳарак шәанақәшәалак) Ачҳареи шәнамази рыла ацхыраара шәаҳәа. Хымԥада, Аллаҳ изычҳауа рааигәара дыҟоуп. 
Аллаҳ имҩа зхы ақәызҵаз «аԥсцәа» ҳәа рхышәымҳәаан. Урҭ бзақәоуп, шәарҭ ишәыздыруам акәымзар. 
Ҳәарада, шәара маҷк ашәареи, амлакреи, шәмали, шәуааԥсыреи, шәаалыҵқәеи рырмаҷрала шәԥаҳшәоит. Изычҳаз агәырӷьаҽҳәаша рыҭ! 
Урҭ рхы цәгьарак анҭаԥалак: «Аиашазы, ҳара Аллаҳ ҳаитәуп, хымԥада Иара иахь ҳхынҳәуеит» рҳәоит. 
Абас ала, Рынцәа илԥхеи ирыцҳашьареи дара ирызкхоит, амҩа иаша ианылазгьы дара ракәхоит.  
Сафаи Мервеи, Аллаҳ иаликааз аҭыԥқәа роуп. Беиҭуллаҳ иаҭааз,  абарҭ аҭыԥқәа дрыкәшар агәырԥса амаӡам. Дызусҭзаалак гәыҳалалрак ҟазҵаз идыруазаит, Аллаҳ абзиара ацкы ҟазҵо, насгьы иҟаҵоу зегьы ибзиаӡаны издыруа шиакәу. 
Ишәзылбааҳгаз иаарту аҵабыргқәа рыла иеибыҭоу аиаша адырра ашҟәы аҟны иҿаҿаӡа ианшәҳарба ашьҭахь изҵәахуа ауаа ыҟами, убарҭ Аллаҳгьы дрықәшәиуеит, ашәиицәагьы рықәшәиуеит. 
Амала иахьхәны аҭамзаара шьҭазҵо, зхы зыриашо, аҵабырг аартны иеиҭазҳәо уахь иаҵанакӡом. Урҭ раҭамзаара сыдыскылоит. Аиашазы, сара аҭамзаарақәа здызкыло, зрыцҳашьарагьы рацәаӡоу соуп. 
Аҵабырг мап ацәкны, азхамҵара зҽаҭаны зыԥсҭазаара иалҵыз, Аллаҳи, амаалықьцәеи, ауааԥсыреи рышәиԥхьыӡ рықәуп! 
Урҭ 	наунагӡа 	ашәиԥхьыӡ 	рыдхалоит; 	ргәаҟра 	иагхаӡом, 	аӡәгьы дрызхьаԥшӡом! 
Шәынцәа даӡәыкуп, уи ида Анцәа дыҟам; уи ишәзылԥхо иоуп, ишәаназыжьуа иоуп. 
Ҳәарада, ажәҩанқәеи адгьыли ршараҿы, аҵхи амши реиҭныԥсахлараҿы, ауааԥсыра ирыхәаша аидарақәа рықәны амшын иху аӷбақәа рҿы, Аллаҳ ажәҩан аҟынтә илбааганы, иԥсны иҟаз адгьыл аԥсы ахаҵаны, иара уа иҟоу аԥсы зхаз зегьы еизҳарц азы иаируз ақәа аҟны, аԥшақәа ладеи-ҩадеи ахырхырҭа рыҭараҿы, ажәҩани адгьыли рыбжьара идҵа иазыԥшны игылоу аԥҭақәа рыҟны, зыхшыҩ аус азыруа жәларык рзы, хымԥада, имаҷымкәа аршаҳаҭгақәа ыҟоуп. 
Ауааԥсыра рыбжьара убас шьоукы ыҟоуп, Аллаҳ ида мчрақәак, Аллаҳ идкыланы нцәахәыс иԥхьаӡаны, Аллаҳ иеиԥш бзиа дырбоит. Азхаҵаҩцәа ракәзар, Аллаҳ мацара бзиа дырбоит. Дара агәымбылџьбаҩцәагьы, агәаҟра ианақәшәалак еилыркаауеит амчра зегьы Аллаҳ ишитәу, насгьы иара Аллаҳ шиакәу агәаҟрақәа  ирықәзыршәо! 
Иара убасҟан изышьҭаныҟәоз рԥызацәеи урҭ ирышьҭаныҟәози кырӡа еицәыхарахахьеит, уажәшьҭа агәаҟра рбахьеит, рыбжьара иеидызкыллашагьы нымхаӡеит. 
Ирышьҭаныҟәоз абас рҳәоит: «Ҳара даҽа ҭагылазаашьак ҳаузҭгьы, абарҭ шаҳцәыхарахаз еиԥш ҳаргьы дара ҳарцәыхарахон!» Абас ала Аллаҳ урҭ иҟарҵақәаз излахьхәыша дирбоит. Аха урҭ уажәшьҭа амца изалҵраны иҟоу ракәӡам. 
Ус анакәха, уа ауааԥсыра! Аԥсабараҿы иҟоу аалыҵқәа рыбжьара ишәзыҳалалхаша, ицқьоу шәфала, аҩсҭаа шәизхьамԥшын, избанзар, уи иаартыҵәҟьаны дшәаӷоуп. 
Уи шәара ацәгьареи, аҿаасҭареи, насгьы Аллаҳ изкны ишәзымдыруа аусқәа шәрылацәажәаны рыларҵәареи шәыдиҵоит. 
Урҭ: «Аллаҳ ишәзылбааишьҭыз шәацныҟәа» ҳәа анраҳәаха: «Мап, ҳара ҳабацәа ирҿаҳҵааз ҳацныҟәоит» рҳәеит. Аха рабацәа рыхшыҩ азымцакәа амҩа иаша рзымԥшаазаргьы ус акәхоума? 
Азхамҵаҩцәа Аллаҳ иааԥхьара аҿаԥхьа рҭагылазаашьа, ахьча зықәҿиҭуа, амала акымзарак ззеилымкаауа арахә рҭагылазаашьа еиԥшуп. Урҭ дагәоуп, иҿаҳауп, илашәуп, избанзар, урҭ хәыцӡом. 
Уа азхаҵаҩцәа! Ишәаҳҭаз аразҟы аҟынтә ицқьоу ыфаны, Аллаҳ иџьышәшьа, иара уи шәиашьапкуазар. 
Аллаҳ шәара шәзы аԥсхаԥси, ашьеи, аҳәажьи, мамзаргьы Аллаҳ изкымкәа даҽаӡәы ихьӡ ала ишьу ҳарамны иԥхьаӡеит. Амала аӡәы гәаҟрак дҭагылар, иакәым иҽадымцалакәа, аҳәаа дахымсуа аҟынӡа ифар, агәнаҳа имам. Ижәдыруазааит Аллаҳ ишәаназыжьуа иоуп, дрыцҳашьаҩуп.   
Аллаҳ илбааигаз ашәҟәы ахәҭак зҵәахыз, мамзар уи амаҷ азы изҭииз ыҟами, урҭ рыца амца ада уаҳа акагьы ҭарҵом. Аллаҳ акаамеҭ амш аҽны урҭ драцәажәаӡом, урҭ аҽрыцқьаразгьы дрыцхраауам! Урҭ рзы хьаала иҭәу гәаҟрак ыҟоуп. 
Урҭ амҩа иаша ахаҭыԥан, амҩахҟьара, анажьра ахаҭыԥан агәаҟра аазхәаз ауаа роуп. Амца шаҟа иашьцылахьоузеи! 
Ари агәаҟра зыхҟьо, Аллаҳ ишәҟәы, аҵабырг шьаҭас иаҭаны иахьылбааигаз ауп. Абас шакәугьы, ашәҟәы иазкны хәҭак рыдыркылошәа, хәҭак рыдрымкылошәа, мамзаргьы ашәҟәқәа руак рыдыркылошәа, ҽак рыдрымкылошәа, дара дара иеиҿагыло агәаанагарақәа шьҭызхыз ауаа, хымԥада, аиашеи, аҵабырги, аԥсаԥеи кырӡа иацәыхараханы еиԥхьытта  иҟоуп. 
Шәхы мрагыларахь, мамзаргьы мраҭашәарахь архара акәӡам ауаҩра. Ииашаҵәҟьаны ауаҩра злоу Аллаҳи, ахраҭ амши, имаалықьцәеи, иԥааимбарцәеи азхаҵаны, бзиа иибо имал аҟынтә аиаҭымцәеи, аӷарцәеи, амҩаҿы инхази, ацхыраара иаҳәази, зхақәиҭра зцәыӡызи ирықәырӡны, анамаз акроуп, азеқьаҭ аҭироуп. Арҭ ауаа еиқәышаҳаҭрак аныҟарҵалак, ражәа нарыгӡоит, аилахараҿы, ачымазараҿы, аибашьра аамҭазы ачҳара аадырԥшуеит. Убарҭ роуп амҩа иаша иану,  насгьы ицқьаны иазхазҵо. 
Шәарҭ азхаҵаҩцәа! Иршьыз рзы ашьаура шәықәуп. Зхы иақәиҭу изы – зхы иақәиҭу, атәы изы – атәы, аԥҳәыс лзы – аԥҳәыс. Амала аӡәы, иашьцәа азхаҵаҩцәа ихара иқәырхзар, ианарыжьзар, уигьы ақәнага дацныҟәаны, ашьаура ахәыԥса ишәароуп. Ари Анцәа иҟынтә арманшәалара, арыцҳашьара ауп. Ари нахыс абри еилазгаз хьаала иҭәу гәаҟрак иԥеиԥшуп. 
Ашьаураҿы шәара шәзы аԥсҭазаара ыҟоуп, агәыӷра ыҟоуп шәарҭ ахшыҩ змақәоу, абас ала Аллаҳ ихьчарагьы шәаҵанакып ҳәа.  
Шәуаӡәык аԥсра анизааигәахалак, малк иҭынхараны дыҟазар, иани, иаби, иҭынхацәеи рзы иахәҭоу уасиаҭк аанижьроуп. Абри ауасиаҭ ааныжьреи иаанхаз аусқәа рынагӡареи азхаҵаҩцәа ируалны иаԥҵоуп. 
Абри ауасиаҭ анраҳа нахыс изыԥсахыз, агәнаҳа иара мацара  идлоит. Аллаҳ зегьы иаҳауеит, зегьы идыруеит. 
Дызусҭзаалак аӡәы, ауасиаҭ нзыжьраны иҟоу, даҽаӡәы иҳақ даӷрагыланы агәырԥса иқәшәар ҳәа дшәаны дрыбжьаҟазар, уи агәырԥса иқәшәаӡом. Аллаҳ, хымԥада. ишәаназыжьуа иоуп. Ирыцҳашьара ҳәаа амаӡам. 
Шәарҭ азхаҵаҩцәа! Шәара шәаԥхьатәиқәа ишрықәыз еиԥш шәҽышәыхьчап ҳәа шәаргьы иалкаау амшқәа ачгаразы ишәықәуп.  
Шәыбжьара иҟоу ачымазцәеи амҩа иқәу ауааи урҭ амшқәа рхаҭыԥан даҽа мышқәак ичгап. Ачгара злымшогьы, иӷару аӡәы мышкы иифаша ахәԥса аҟара ашәахтә рықәуп. Абри аҩыза абзиара хатәгәаԥхарала аҟаҵара ауп иеиӷьу. Амала ижәдыруазааит, шәара шәзы зегь раасҭа иеиӷьу ачгара ахаҭа ауп.  
Уи (иԥхьаӡоу амшқәа), аиашеи ахәахәеи реилыргареи, узқәылаша амҩа аԥшаареи ирызкны, ауааԥсыра ықәныҟәарц ирыҭоу Аҟәырҟан анылбааз рамадан мзазоуп. Уажәшьҭа шәыбжьара абри амза иахьӡаз ачгарала ихигааит. Ачымазцәеи, амҩа иқәу ауааи урҭ рхаҭыԥан даҽа мышқәак ичгааит. Аллаҳ шәара шәзы аманшәалара иҭахуп, шәируадаҩыр иҭахӡам. Ачгара анагӡарала, шәарҭ амҩа иаша шәықәҵаны, Аллаҳ иаҳаракыра еиҭаҳәаны иџьышәшьарц азы (аԥҟарақәа шәзааишьҭуеит). 
(Уа Сԥааимбар!) Сыуаажәлар сара исызкны иануазҵаалак, ирдыруазааит, сара хымԥада сааигәаӡоуп, исыҳәазгьы дызсыҳәаз аҭак ҟасҵоит. Ус анакәха, сааԥхьара иацныҟәааит. Сара сазхаҵаны, амҩа иаша ианылааит.  
Ачгара аҵхқәа раамҭаз шәыҳәса рзааигәахара шәзыҳалалуп. Урҭ шәара шәзы (шәеилазҳәо, агәырԥса шәацәызыхьчо, шәыԥсы шәзыршьо, шәзырԥшӡо) амаҭәа иаҩызоуп, шәаргьы дара рзы убасҵәҟьа шәмаҭәақәоуп. Шәарҭ шәхы шәшаӷахаз Аллаҳ идырын, шәаҭамзаара идикылан, ишәанаижьит. Уажәшьҭа урҭ шәырзааигәаханы, Аллаҳ ишәзиҩҩыз шәазыԥшы. Ашарԥаз арахәыц шкәакәеи арахәыц еиқәаҵәеи анеилшәыргаша аамҭа аҟынӡа ишәфа, ишәжәы, нас хәлаанӡа шәычгара нашәыгӡа. Аџьаамақәа рахь ашапкыраз шәаннеиша, шәыҳәса шәырзааигәамхан. Арҭ Аллаҳ иԥҟарақәа роуп, арҭ аҳәаақәа зынӡа шәырзааигәамхан. Аллаҳ иажәақәа ауаа абас ирзааиртуеит. Агәыӷра ыҟоуп рҽырыхьчап ҳәа. 
Шәмазара шәыбжьара иакәымла ишәымфан. Идырны, агәырԥса шәҽаҭаны, ауааԥсыра рмазара ахәҭак шәфарц азы, даҽа хәҭак анапхгаҩцәа рахь ииашәымган. 
Уара амзаҿақәа рзы иуазҵаауеит. Убас раҳәа: «Урҭ ауааԥсыреи ҳаџьреи рзы аамҭа ашәага-загоуп. Ауаҩра аҩынқәа шьҭахьла рыҩналара акәӡам, ауаҩра – Аллаҳ иаҳаҭыр абароуп. Аҩынқәа ашә ала шәрыҩнал. Аллаҳ иаҳаҭыр баны, ихьчара шәҽадышәкыл, абас алагьы шәхы ҿышәхып. 
Шәара ишәабашьуа шәаргьы Аллаҳ имҩаҿы шәрабашь, амала иахшәмырҟьан, Аллаҳ иахзырҟьо бзиа ибаӡом. 
Урҭ шәахьрыхьӡаз ишәшьы, шәахьдәылырцаз даргьы дәылышәца. Аиҵаҟәаҟәара, ашьра аасҭа еицәоуп. Месџьиди Ҳарам акәша-мыкәша ишәмабашьыр шәаргьы шәырмабашьын. Аха ишәабашьырц рҭаххар усҟан урҭ шәшьы. Азхамҵаҩцәа рахьырхәра абасҵәҟьоуп. 
Аха ихьаҵыр, усҟан Аллаҳ ираназыжьуа иоуп, дрыцҳашьаҩуп. 
Ацәгьаршра ықәӡаанӡа, адингьы Аллаҳ мацара итәхаанӡа урҭ шәрабашьла; амала рҽааныркылар, уи нахыс агәымбылџьбаҩцәа рыда аӡәгьы иқәылара ҟалаӡом. 
Аибашра мап анацәку амзаақәа рзы ишәыжәлаз шәаргьы аҭак рышәҭа. Аԥҟара еилазгаз дахьырхәхоит. Ус анакәха, ишәыжәлаз дышшәыжәлаз еиԥш шәаргьы убасҵәҟьа шәижәла. Аллаҳ иԥҟара шәахаҵгыла, ижәдыруаз, Аллаҳ, ахаҵгылара изызуз дрыдгылаҩуп. 
Аллаҳ имҩаҿы агәыҳалалра аашәырԥшы. Шәнапала шәхы ашәарҭа иҭашәмыргылан. Абзиара ҟашәҵа, Аллаҳ абзиара ҟазҵо хымԥада бзиа ибоит. 
Ҳаџьра аҟаҵарагьы, Умре аҟаҵарагьы ишахәҭоу инашәыгӡа; шәымҩа кызар, ишышәзыманшәалоу ала ӡатәк нашәышьҭ. Аӡатә аҭыԥаҿы инеиаанӡа шәхы шәымсан. Амала зхы зсаз шәыбжьара ичмазаҩу, мамзаргьы хыхьк иаргәаҟуа ӡәыр дыҟазар,  дычгааит, мамзаргьы цхыраарак ҟаиҵааит, иамур, аӡатә ахәԥса ишәааит. Ашәарҭадара ҟаланы,  Ҳаџьра аԥхьа Умре ҟазҵогьы, имч зықәхаша ӡатәк ишьааит. Иззымԥшааз иакәзар, Ҳаџьра аамҭазы хымш, даныхынҳәы ашьҭахьгьы бжьымш, иааизакны, жәамш ачгара дыҵазар ауп. Ари зҭаацәа Месџьиди Ҳарам ааигәара инымхо ирызкуп. Аллаҳ идҵа ахаҵгылара ашәҭ, ижәдыруазааит, уи иақәыӡбара даараӡа иӷәӷәоуп. 
Ҳаџьра идыру амзақәа рзы инагӡатәуп. Дарбанзаалак аӡәы,  уи амзақәа рзы Ҳаџьра ацара игәы иҭеикыр, идыруазааит, Ҳаџьра аамҭазы аҳәса рзааигәахареи, агәырԥса аҟаҵареи, аимак-аиҿак аҽалагалареи дырқәиҭӡам. Абзиара иҟашәҵо Аллаҳ идыруеит. Шәымҩаныфа шәырхиа; хымԥада иреиӷьӡоу амҩаныфа азхаҵараҵәҟьоуп. Ус анакәха, шәысхаҵгыл, шәарҭ зыхшыҩ иақәиҭу ауааԥсыра! 
Шәынцәа иҟынтә илԥха азыԥшра шәара шәзы ҽыԥныҳәак амаӡам. Арафаҭ аҟынтәи ацәқәырԥақәа реиԥш шәанылбаалак, Мешьар-и Ҳарам аҭыԥ аҟны Аллаҳ деиҭашәҳәа; уи алашарахь шәышкылигаз еиԥш ихьӡ еиҭашәҳәа; хымԥада, шәара иахьанӡа имҩахҟьаны иҟаз ауаа шәакәын. 
Нас ауааԥсыра ацәқәырԥақәа реиԥш ԥхьаҟа иандәықәлалак, шәаргьы шәеиха. Аллаҳ иҿаԥхьа аҭамзаара шьҭашәҵа. Хымԥада Аллаҳ ирацәаны ишәаназыжьуа иоуп, даараӡа дрыцҳашьаҩуп. 
Ҳаџьра иахәҭоу ала ианынашәыгӡалак, шәабдуцәа шышәгәалашәо еиԥш, мамзаргьы еиҳагьы аԥсы ахаҵаны Аллаҳ дышәгәалашәыршәа. Амала ауааԥсыра рыбжьара убас џьоукы ыҟоуп: «Уа анцәа! Ҳара адунеи аҟны иҳаҭ» ҳәа иҳәоит. Арҭ рҩызцәа ауаа нарцәы аганахь ала анасыԥ рымаӡам. 
Ауааԥсыра рыбжьара шьоукы: «Уа Анцәа! Ҳара адунеи аҟынгьы, нарцәгьы абзиара ҳаҭәашьа, џьаҳаным амца ҳацәыхьча» рҳәоит. 
Абас ала, дасу ирҭаххо ауп идырҳауагьы. Аллаҳ иҳасабеилыргара даара иласуп! 
Иалкаау амшқәа раан (арефеи, аныҳәа аҽни) Аллаҳ дышәгәалашәыршәала. Аллаҳ ихаҵгыло рзы абарҭ ҩымш рыҩнуҵҟа иццакны ихынҳәызгьы, аамҭа иацҵаны инхаз рызгьы аҽыԥныҳәа ыҟаӡам. Аллаҳ шәихаҵгыл. Ижәдыруазааит шәарҭ Уи иҿаԥхьа шәеизараны шәыҟоуп! 
Ауааԥсыра рыбжьара убас иҟоу џьоукы уԥылоит, адунеитә ԥсҭазаара иазыркуа ражәақәа  угәы иахәоит;  урҭ, ргәы иҭоу азы Аллаҳ шаҳаҭс дышьҭырхуеит. Аха арахь зегь раасҭа аҭыӡшәа ҟазҵо роуп. 
Амчра инапаҿы ианааигалак акәзар атәылаҿы аичырчара аԥшьганы (ауааԥсыра рыԥсы зыдҳәалоу) аалыҵқәеи, абиԥарақәеи ықәихырц иақәикуеит. Аллаҳ аичырчара бзиа ибаӡом. 
Уи: «Аллаҳ уицәшәа, иуирбаз амҩа уаныла!» ҳәа иауҳәаргьы, иԥагьара амшала еиҳагьы агәырԥса даҵалоит. Ас иҟоу џьаҳаным рызхоит! Уи, (џьаҳаным) шаҟа ииарҭа бааԥсузеи! 
Ауааԥсыра рыбжьара убас ауаагьы ыҟоуп, рыԥсҭазаара Аллаҳ илԥха арҳара иазыркхьеит. Аллаҳ иуааԥсыра рзы даара дҟәымшәышәуп. 
Уа азхаҵаҩцәа! Шәарҭ зегьы аҭынчра шәазааи. Аҩсҭаа шәишьҭамныҟәан; избанзар уи иаартыҵәҟьаны дшәаӷоуп.   
Шәарҭ иаартыҵәҟьаны аршаҳаҭгақәа анышәзааи ашьҭахьгьы шәлакҩакыр, ижәдыруазааит, Аллаҳ амчреи аҟәыӷареи дырқәиҭуп. 
Урҭ, уаҳа ирымукәа, Аллаҳи имаалықьцәеи аԥҭақәа ирылху агагақәа рыҽрыҭаны иааины аусқәа нарыгӡарц иазыԥшума? Аусқәа зегьы Аллаҳ иахь икылсуеит, уи ииӡбаз ауп иҟало! 
Исраил иԥацәа уразҵаа: Урҭ иаартыҵәҟьаны иагьа ажәахәқәа раҳҭеит! Дарбанызалак Аллаҳ иҳәамҭа анизааи ашьҭахь уи ирхәанчар, идыруазааит, Аллаҳ  ақәыӡбараҿы даараӡа дыӷәӷәоуп.  
Азхаҵаҩцәа аҵәы рылхны мапкра имҩахнаҟьаз ауаа, адунеитә ԥсҭазаара акакаҷра рҽарҭеит. Амала Аллаҳ ицәшәаз ауаа акаамеҭ амш аҽны урҭ иреиҳахоит. Аллаҳ игәаԥхаз ҳәаада аразҟы риҭоит. 
Ауааԥсыра раԥхьаӡа жәларыкны иҟан. Нас Аллаҳ, гәырӷьаҽҳәашас, гәҽанҵаҩыс, аԥааимбарцәа рзынаишьҭит; урҭ рыбжьаҟазарала, ауаа еимакыс ирыбжьалаз аусқәа рыӡбаразы, аиаша згәылоу ашәҟәы рзылбааигеит. Амала аҵабыргқәа иаартыҵәҟьаны ианырзааи ашьҭахьгьы, рыбжьара ицәырҵыз аиҵашьыцра амшала,  ашәҟәы иазкны аимак зыбжьалаз ауаагьы иара убри ашәҟәы зауз ракәхеит. Нас Аллаҳ урҭ еимактәыс ироуз аус аҟны, иара илԥхаала азхаҵаҩцәа аҵабырг рыԥшаарц алшара риҭеит. Аллаҳ ииҭаху амҩа иашахь дкылигоит. 
Мамзар, шәара шәаԥхьатәиқәа ирхыргақәаз шәхышәымгакәа џьанаҭ шәызҭалоз џьышәшьозма? Урҭ убасҟак аӷарра иҭагыланы игәаҟхьан, убасҟак ааха роухьан, аԥааимбари ивагылази «Аллаҳ ицхыраара анбаҳауеи?» ҳәа иӷызуан. Ижәдыруазааит, Аллаҳ ицхыраара ааигәоуп. 
Уара, аԥсаԥазы инырхша иуазҵаауеит. Убас раҳәа: «Инышәхуа амазара, шәани, шәаби, шәҭынхацәеи, аӷарқәеи, имҩасуеи ирызкызароуп. Абзиара иазкны иҟашәҵалак хымԥада Аллаҳ идыруеит».   
Шәара ишышәцәыуадаҩугьы, аибашьра дҵас ишәыҭоуп. Шәара шәзы ибзиоу акы шәгәы иамыхәаргьы ҟалоит. Шәара шәзы ицәгьоу акы акәзар, шәгәы иахәар алшоит. Аллаҳ мацара иоуп ишәзеиӷьу здыруа, шәара шәакәзар, дыршьа шәымам. 
Иҳараму амзазы аибашьра ҟалома  ҳәа иуазҵаауеит. Убас раҳәа: Уи амзазы аибашьра гәырԥса дууп. Амала ауааԥсыра Аллаҳ имҩа рахырҟьареи, Аллаҳ иҵабыргқәа мап рыцәкреи, ауааԥсыра Месџьиди Ҳарам ашҟа рынамышьҭреи, ажәлар уаантәи рықәцареи ракәзар, Аллаҳ иҿаԥхьа еиҳагьы игәнаҳа дуӡӡоуп. Аичырчарагьы ауаҩшьра аасҭа ихьанҭоуп. Рымч шәықәхар, шәарҭ шәдин мап ацәышәкаанӡа ишәабашьлоит. Шәыбжьара иҟоу дарбанзаалак, здин кажьны, дазхамҵаҩханы иԥсҭазаара далҵыр, адунеи аҟынгьы нарцәгьы зыбзиарақәа башахаз дреиуахоит. Џьаҳаным уацәас-ҩызцәас иамаугьы убарҭ ауаа роуп, наунагӡагьы убраҟа иаанхоит.  
Амала азхаҵаҩцәеи, амҳаџьырра ицақәази Аллаҳ имҩаҿы иеибашьуази, хымԥада, Аллаҳ илԥха иақәгәыӷуеит. Аллаҳ ирацәаны иуаназыжьуа иоуп, ирыцҳашьарагьы ҳәаа амаӡам. 
Уара арыжәтәи ама ца асреи азы иуазҵаауеит. Убас раҳәа: Абарҭ рыҩбагьы рыҟны ауааԥсыра рзы аԥхасҭа дуӡӡеи, хәарҭара хәыҷыки ыҟоуп; аха аԥхасҭа ахәарҭара аасҭа иеиҳауп. Иаҳгәыӷьрызеи ҳәа уара иуазҵаауеит. Убас раҳәа: Ишәыгу ада ишәцәымцхәу зегьы шәгәаӷьы. Аллаҳ, шәазхәыцырц азы, иажәақәа шәара шәзы абас иааиртуеит. 
Адунеии нарцәи ирызкны шәхәыцырц азы Аллаҳ иажәақәа абас ишәзеиҭеиҳәоит. Аиаҭымцәа рзы уара иуазҵаауеит. Убас раҳәа: Урҭ рҭагылазаашьа аиӷьтәра- ибзиоу усуп. Дареи шәареи шәеилаҵәар бзиоуп, усгьы шәашьцәа роуми. Аллаҳ аус ԥхасҭазтәуагьы изырҽеиуагьы ибзианы дидыруеит. Аллаҳ иҭаххар, шәаргьы шәызҵымҵша ауадаҩра шәҭаиргылон. Хымԥада, Аллаҳ дҳаракӡоуп, аиааира згым иоуп, иӡбарақәа зегьы рҿы адуреи аҟәыӷареи дырқәиҭуп». 
Иазхарҵаанӡа Аллаҳ иваҟәылара аԥшьызго аҳәса хатәҩызас иаажәымган. Абри жәдыруазааит, иазхазҵо ԥҳәыск тәыс дыҟазаргьы, дазхаҵаҩымкәа аха ишәгәаԥхо аԥҳәыс лаасҭа деиӷьуп. Иазхарҵаанӡа Аллаҳ иваҟәылара аԥшьызго ахацәагьы шәрыцымцан. Абри жәдыруазааит, иазхазҵо аӡәы тәыс дыҟазаргьы, ишәгәаԥхо, аха иазхазымҵо, зхы иақәиҭу ауаҩы иаасҭа дышәзеиӷьуп. Урҭ ауааԥсыра амцахь иаарыԥхьоит, Аллаҳ иакәзар, џьанаҭи аҭамзаара адкылареи рахь ааԥхьара шәиҭоит. Иаҭаххацыԥхьаӡагьы, иргәалашәарц азы, иажәақәа шәзеиҭеиҳәоит. 
Уара аҳәса есымзатәи рҭагылазашьазы иуазҵаауеит. Убас раҳәа: Уи узмырҭынчуа акоуп. Убри аҟынтә уи аамҭа ҷыдақәа рзы шәыҳәса шәырзааигәамхан. Рҽыдрыцқьаанӡа шәырмыцшьҭамлалан. Ибзиаӡаны рҽаныдрыцқьалак, урҭ Аллаҳ ишшәыдиҵаз ала шәырзааигәаха. Аллаҳ аҭамзаара рацәаны ишьҭазҵо бзиа ибоит, ҩныҵҟалагьы адәахьалагьы ицқьақәоу бзиа ибоит.  
Аҳәса шәара шәзы амхы иаҩызоуп. Шәымхы иахьышәҭаху аган ала шәазнеи. Шәхазгьы заанаҵ шҽазыҟашәҵа. Аллаҳ шәҽицәышәыхьча, насгьы ижәдыруаз, уи шәиԥылараны шәыҟоуп. Азхаҵаҩцәа гәырӷьаҽҳәаша рыҭ. 
Абзиара аҟаҵареи, ацәгьара аҽацәыхьцәареи, ауааԥсыра рыбжьаҟазареи иахьаԥырхагахо, шәқәырақәа рҿы (шәҭоубақәа рҿы) Аллаҳ ихьӡ ашәмырбан. Аллаҳ зегьы ишахәҭоу ала иаҳауеит, ишахәҭоу алагьы идыруеит. 
Цасҳәа иҟашәымҵаз аҭоубақәа рымшала Аллаҳ аҭакԥхықәра шәықәиҵом, амала шәгәы иҭашәкыз аҭоубақәа рзы аҭакԥхықәра шәыдиҵоит. Аллаҳ ирацәаны ишәаназыжьуа иоуп, дыццакҩым. 
Рыҳәса рзааигәамхаразы иқәыз ахацәа рзы ԥшьымз аҿҳәара ыҟоуп. Иахьхәуазар, Аллаҳ кырӡа ираназыжьуа иоуп, нҵәара змам арыцҳашьара илоуп. 
Аилыҵра ргәы иҭаркыргьы, хымԥада Аллаҳ зегьы иаҳауеит, зегьы идыруеит.  
Зхацәа ирылҵыз аҳәсақәа хынтә рҽыдрыцқьаанӡа иԥшыроуп.  Аллаҳи нарцәытәи амши азхарҵазар, Аллаҳ рымгәарҭаҿы ирзишаз аҵәахыра ииашаӡам. Аганқәа рыбжьара аинышәара ҟаларц рҭаххар, зегь раԥхьаӡа азин змоу ахацәа роуп. Аҳәсагьы, изларықәнагау ала, рыхәдақәҵақәа инарықәыршәаны, азинқәа рымоуп,  аха ахацәа урҭ раасҭа шьаҿак аԥхьа игылоуп. Аллаҳ адуреи аҟәыӷареи дырқәиҭуп. 
Аилыҵра ҩынтә роуп ианыҟало. Уи ашьҭахь ҟәышрала уԥҳәыс днукылароуп, ма шәхала шәеилыҵроуп. Аллаҳ иаԥиҵаз аԥҟарақәа рықәымныҟәара шәацәшәонаҵы, урҭ ирышәҭаз меҳир (ианеибаго ахаҵа аԥҳәыс илиҭаз амазара) ада, даҽакы шьҭахьҟа рымхра азин шәымаӡам. Амала Аллаҳ иԥҟарақәа рацымныҟәара шәацәшәар, аԥҳәысгьы лыҩнра шьҭалҵарц азы илоуз амеҳир шьҭахьҟа илшәар  уи гәырԥса амаӡам. Арҭ Аллаҳ иԥҟарақәа роуп. Ус анакәха, шәрыӷрамгылан. Дарбанзаалак, Аллаҳ иԥҟара иаӷрагылаз агәымбылџьбаҩы ихаҭаԥсаҭа иоуп. 
Ахынтә раан ахаҵа иԥҳәыс даҽазнык длылҵыр, лара даҽаӡәы димыццаӡакәа, еиҭах лаагара азин имаӡам. Аҩбатәи лхаҵагьы даноуижьлак, раԥхьатәи лхаҵа ила, Аллаҳ иԥҟарақәа ирыцныҟәап ҳәа ргәахәыр, даҽазнык реибагара ԥырхага амаӡам. Арҭ Аллаҳ иԥҟарақәа роуп, еилызкаарц зҭаху рзы урҭ еиҭеиҳәоит. 
Шәыҳәса шәанрылҵлак, урҭгьы рыҿҳәара анынарыгӡалак ма ҟәышрала иаанышәкыл, мамзаргьы бзиарыла рхы иақәиҭышәт. Урҭ аԥхасҭа рыҭаны, рзинқәа шәрыӷрагыларц азы ишәыдшәымкылан. Ари ҟазҵаз ихы ацәгьара шазиуа идыруазааит. Аллаҳ иажәақәа аҵәы рылшәымхын. Аллаҳ шәара ишәаҭәеишьаз аразҟқәеи, ашәҟәи, аҟәыӷареи рҟынтә шәарҭ шәылабжьаразы ишәзааишьҭыз аҳәара шәаҟәымҵын. Аллаҳ шәицәшәа, ижәдыруазааит, Аллаҳ зегьы идыруеит. 
Шәыҳәса шәрылҵны, урҭгьы рыҿҳәара анынарыгӡалак ашьҭахь, рхаҭақәа рыбжьара ишахәҭоу ала еиқәышаҳаҭны, еиҭах рхацәа ирыццозар, мап рцәышәымкын. Арҭ ажәақәа, шәыбжьара Аллаҳи нарцәи азхазҵо рзы абжьгароуп. Арҭ шәара шәзы ҩныҵҟалагьы адәахьалагьы аҽрыцқьараз абжьгароуп. Инагӡаны издыруа Аллаҳ иоуп, шәара ишәыздырӡом. 
Еилыҵыз анацәа раамҭа нарыгӡарц рҭаххар, рыԥшқацәа ҩшықәса ркыкахш  рырҭалоит. Урҭ ишақәнагау фатәыла, маҭәала реиқәыршәара акәзар, ахәыҷы дызтәу (аб) иуалуп. Дарбанзаалак имч зқәымхо акы идҵара ҟалаӡом. Ангьы абгьы (ахәҷы дызхылҵыз) ахәыҷы имшала ԥырхага рмоуроуп. Аԥсҭынха ззынхазгьы абри аҩыза анапынҵа имоуп. Амала ани аби еинааланы ахәыҷы агәыҳәԥы даҵырхыр рҭаххар, уи азы гәыбӷан рауӡом. Ахәыҷқәа анаӡӡеицәа рнапы ианышәҵарц шәҭахызар, иахәҭоу ахәыԥса шәшәар, ҽыԥныҳәа шәымаӡам. Аллаҳ ишәзаԥиҵаз аԥҟарақәа рҿагылара шәҽацәышәыхьча, насгьы ижәдыруазааит, Аллаҳ иҟашәҵо зегьы ибоит. 
Шәыбжьара иԥсқәаз ирҭынханы иаанхаз рыҳәса (хаҵа имцакәа) ԥшьымзи жәамши иԥшыроуп. Ари аҿҳәара анынарыгӡалак, дара ирызкны, ишақәнагоу ала иҟарҵақәо рыҟны, шәара аҭакԥхықәра шәымаӡам. Аллаҳ иҟашәҵо зегьы рзын адырра имоуп. 
Ԥҳәыск дыжәгарц шышәҭаху инықәырԥшны алаҳәареи, мамзаргьы гәыла азхәыцреи рзы гәыбӷан шәымаӡам. Аллаҳ идыруеит урҭ ишышәгәалашәо. Амала иаартны ирашәҳәо ада, маӡала шәырԥымлан. Рыҿҳәара ааиаанӡагьы аҩынрахаразы аиқәшаҳаҭра шәыбжьашәымҵан. Ижәдыруазааит, Аллаҳ шәгәы иҭоу идыруеит. Урҭ шәҽырцәышәыхьча, насгьы ижәдыруаз, Аллаҳ кырӡа ишәаназыжьуа иоуп, дҟәымшәышәуп. 
Аиқәшаҳаҭра ишәыбжьашәҵаз ала аҳәса, макьана шәырзааигәамхахьазар, иара меҳиргьы шьақәшәмыргылахьазар, амазаратә ҭакԥхықәра шәымаӡам. Амала абеиа иахьынӡаилшо аҟара,  аӷаргьы  имч иахьынӡалшо аҟара, шәыҳәса ирыхәҭоу, ргәы ҟазҵаша ак рышәҭақәа; ари, Аллаҳ дызбошәа зхы зыԥхьаӡо, мамзаргьы уи шәшибо здыруа ауаа бзиақәа ируалуп. 
Меҳир анеибышәҳәа ашьҭахь шәырзааигәахаанӡа шәрылҵыр, иеибышәҳәаз амеҳир абжа рыҭара уалны ишәыдуп; амала аҳәса ишәанарыжьыр, мамзаргьы азин знапаҿы иҟоу ахаҵа изнеишьа бзиа (иҭаххар зегьы лзынижьуеит) уахь иалаӡам. Еинышәарала азнеишьа азхаҵарагьы иақәшәоит. Шәыбжьара гәыҳалалрала аизныҟәара шәхашәмыршҭын. Аллаҳ иҟашәҵо зегьы ибоит. 
Шәнамазқәеи, ҷыдалагьы абжьаратәи анамаз, иагмыжькәа ишәкы, гәык ала Аллаҳ иҿаԥхьа шәгыл.  
Шәарҭарак шәҭагылазар, шьапыла шәаныҟоугьы, мамзаргьы шәзықәтәоу аҟынгьы шәнамаз шәкыр ҟалоит. Ашәарҭара анышәхыжәгалак, Аллаҳ, уаанӡа шәара ишәзымдыруаз шышәирҵаз еиԥш, дышәгәалашәыршәа. 
Шәыҩныҵҟа зыԥсҭазаара иалҵны, шьҭахьҟа зыҳәса аанзыжьыз, шықәсык аҟара рыҩнқәа ирдәылымцакәа рныҟәгара уасиаҭс иҟарҵааит. Урҭ дара рхала идәылҵны ицар, рхала иҟарҵаз иахәҭоу аусқәа рҟны шәара аҭакԥхықәра шәыдӡам. Аллаҳ адуреи аҟәыӷареи дырқәиҭуп. 
Иеилыҵыз аҳәсақәа рыхныҟәгаразы ирыхәаша ак рыҭара Аллаҳ илԥха иашьклаԥшуа ируалуп. 
Шәыхшыҩ ахархәара азыжәурц азы Аллаҳ иажәақәа абас ишәзеилиргоит. 
Рхыԥхьаӡара зықьҩыла ишыҟоугьы, рыԥсы иацәшәаны, зыԥсадгьыл аанзыжьқәаз убама? Убри азы Аллаҳ урҭ «шәыԥсы!» ҳәа реиҳәеит. Насгьы аԥсҭазаара риҭеит. Хымԥада, Аллаҳ ауааԥсыра ираҭәеишьо маҷӡам, аха реиҳараҩык иџьыршьом. 
Аллаҳ имҩаҿы шәеибашьы, насгьы ижәдыруаз, Аллаҳ зегьы заҳауа, зегьы здыруа иоуп. 
Дарбанзаалак ацкы дазымԥшыкәа, Аллаҳ ибзиоу уалк ииҭар, Аллаҳгьы уи кырӡа иеиҳаны аҭак изыҟаиҵоит. Изырҭшәогьы, изырҭбаауагьы Аллаҳ иоуп, шәарҭ зегьы иара шәизыхынҳәуеит. 
Мыса инаҩс Исраил иԥацәа раԥхьагылаҩцәа умбаӡеи! Аԥааимбарцәа руаӡәк: «Ҳара иаҳхагылаша аҳак даҳзаашьҭы, Аллаҳ имҩаҿы ҳицеибашьып» анырҳәа, уигьы: «Шәара аибашьра дҵас ианшәыҭахалак, шәмеибашьыр ҳәа сшәоит» иҳәеит. «Ҳаԥсадгьыли ҳхәыҷқәеи ҳарҟәыҭханы ҳаныҟала, ҳмеибашьыкәа иҟаҳҵои!» рҳәеит даргьы. Амала аибашьра дҵас ианрыҭахагьы, ԥыҭҩык рыда егьырҭ ахаҵгылара арымҭеит. Аллаҳ агәымбылџьбаҩцәа ибзианы идыруеит. 
Рԥааимбар, насгьы: «Аллаҳ Талут шәара аҳас дшәиҭеит» ҳәа реиҳәеит. «Ҳара аҳра уи иаасҭа ишҳақәнагазгьы, насгьы уи амазарагьы злаимам ала, аҳас дышԥаҳхагыло?» рҳәеит.  Аԥааимбар: «Аллаҳ уи шәара шәзы далихит, уи идырралагьы, ибаҩ алагьы  реиҳа амч ииҭеит» иҳәеит. Аллаҳ амазара изиҭаху ииҭоит, Аллаҳ (ихаҭеи, ихьӡшьарақәеи рыла) дҳәаадоуп, уи зегьы идыруеит. 
Рԥааимбар убас ирзациҵеит: «Уи иаҳра аазырԥшуа адырга, зыҩнуҵҟа шәынцәа иҟынтә агәҭынчреи, Мысеи Ҳаруни рҭаацәа ирзынрыжьыз хәҭак зҭагылоу, насгьы амаалықьцәа рнапы иқәҵаны шәындыҟәрак ахьышәзаарго ауп». Иҵабыргыҵәҟьаны иазхашәҵозар ижәдыруазааит, абри аҟны шәара шәзы ршаҳаҭгак, дыргак ыҟоуп. 
Талут ируаа иманы хьыӡрацара амҩа данықәлалак: «Аллаҳ, хымԥада, шәара ӡиаск аҿы шәԥишәоит; убри аӡиас аҟынтә аӡы зжәуа сара дыстәым, напык азна зжәыз аламҵакәа, изымжәыз ракәзар, сара стәқәа роуп» иҳәеит. Рыҩнуҵҟа иҟаз даара маҷҩык рыда, зегьы уи аӡы ржәит. Иареи азхаҵаҩцәеи аӡиас ианыр: «Иахьа Џьалути уи ируааи ҳамч рықәхом» рҳәеит. Аллаҳ иԥылара иақәгәыӷуаз ракәзар: «Иагьараан агәыԥ маҷқәа Аллаҳ игәаԥхарала зхыԥхьаӡара рацәаз амчрақәа ириааихьеит, Аллаҳ ачҳара злоу дрыдгылаҩуп» рҳәеит. 
Џьалути ируааи рҿаԥхьа ианықәгылагьы: «Ҳанцәа! Ҳара чҳарала ҳаибыҭа, ҳажәа анагӡашьа ҳахьыгӡа, мапкыҩцәа рҿаԥхьа ацхыраара ҳаҭ!» ҳәа иҳәеит. 
Аҵыхәтәан, Аллаҳ имч ала урҭ ириааит, Дауҭ, Џьалут дҭаирхеит, Аллаҳгьы иара аҳреи аҟәыӷареи ииҭеит, ииҭахыз зегьы иирҵеит. Аллаҳ ауааԥсыра рыхәҭак рыла егьырҭ иаанхаз аанимкылар, адунеиаҿы аҭагылазаашьа еилабгон. Аха Аллаҳ издыруа рзы аҭәашьара дуӡӡақәа имоуп. 
Уажәы абарҭ зегьы ҳзыԥхьақәо иҵабыргыҵәҟьаны, Аллаҳ иажәақәа роуп, хымԥада, ухаҭагьы уи ицҳаражәҳәаҩцәа уреиуоуп. 
Урҭ, аԥааимбарцәа рыбжьара шьоукы егьырҭ раасҭа иҳараҳкит. Аллаҳ урҭ ԥыҭҩык драцәажәеит, ԥыҭҩыкгьы ахәшьарақәа рыла иҳараикит. Мариам лԥа Иаса иаартыз аршаҳаҭгақәа иҭаны, ицқьашәқьаз ԥсык ала ҳаидгылеит. Аллаҳ игәаԥхандаз ицҳаражәҳәаҩцәа ирышьҭагылаз ауааԥсыра, абриаҟара иаартыз аршаҳаҭгақәа анырзаа ашьҭахь, дарадара еилаланы еибашьӡомызт, аха рымҩақәа хазхеит. Ари амшала шьоукы иазхарҵеит, шьоукгьы мап ркит. Аллаҳ игәаԥхар, рыбжьара аибашьрагьы ҟалаӡомызт, амала Аллаҳ ииҭаху ҟаиҵоит. 
Уа азхаҵаҩцәа! Иарбанзаалак хәаахәҭраки, ауаареи, абжьгареи аныҟамлаша амш ааины ишәыдгылаанӡа, Аллаҳ ишәаҭәеишьаз, иара изкны инышәх. Азхамҵаҩцәа, агәымбылџьбаҩцәа рхаҭаԥсаҭақәа роуп. 
Аллаҳ, ида нцәа дыҟам; уи дыбзоуп, зегьы рыҟазаарагьы иара идҳәалоуп, иишаз ирыхӡыӡаауа иоуп. Ацәа дакуам, дагьыцәом. Ажәҩанқәа рҿы иҟоу зегьы Иара итәуп. Уи дақәшаҳаҭымкәа иҿаԥхьа аӡәгьы алԥха аарԥшра дақәиҭӡам. Урҭ раԥхьеи рашьҭахьи иҟоу Иара идыруеит. Уи идырра аҟынтә, иара иалихыз аламҵакәа, дарбанзаалак аӡәы, акагьы идырра изҭагӡом. Уи иқәгыларҭа ажәҩанқәеи адгьыли аҵанакхьеит. Урҭ рыхьчара иара ицәыуадаҩым. Уи дҳаракӡоуп, хымԥада дагьдуӡӡоуп. 
Адин аҟны ақәымчра ҟалаӡом. Аиашеи ахәанчеи иаартны еилыргоуп. Уажәшьҭа дарбанзалак, ирҩашьоу анцәахәқәа мап рыцәкны, Аллаҳ дазхаиҵар, иахьамоу иузамымхуа иӷәӷәо амаа икит ҳәа дыԥхьаӡоуп. Аллаҳ зегьы иаҳауеит, зегьы идыруеит. 
Аллаҳ иазхазҵаҩцәақәаз дрыуоуп, урҭ алашьцараҟынтә алашарахь икылигоит. Мапкыҩцәа ракәзар, урҭ рыуацәа ирҩашьоу анцәахәқәа роуп; урҭ алашараҟынтә алашьцарахь укылыргоит. Арҭ амца иазшаз ауаа роуп, уаҟа (Џьаҳаным аҟны) наунагӡа инхаша иреиуоуп. 
Аллаҳ, ииҭаз аиҳабыра дақәгәыӷны анцәа изкны Ибраҳим ажәа имакра иалагаз ауаҩы дубама! Ибраҳим: «Сара сынцәа, аԥсҭазаара узҭо иагьумызхуа иоуп» аниҳәа, уи: «Аԥсҭазаара аҭарагьы амыхрагьы сара снапы иануп» иҳәеит. Ибраҳимгьы: «Ус анакәха, Аллаҳ амра мрагылараҟынтә иргылоит, уара мраҭашәараҟынтә иргыл» иҳәеит. Ас аниҳәа, мапкҩы ииҳәара иҿамшәеит. Аллаҳ агәымбылџьбаҩцәа алашарахь икылигом, ргәыхәтәы иахьигӡом. 
Мамзаргьы, зыҭӡамцқәеи зхыбрақәеи еилаҳаз аҩынқәа рыла иҭыууа иҟоу қалақьк иалалаз ауаҩы иеиԥш: «Аллаҳ, абарҭ зегьы аныԥсы ашьҭахь даҽазнык ишԥаиргыло?» аниҳәа, Аллаҳ уи ауаҩы шәышықәса иԥсы ихыхны дааникылан, нас еиҭах иԥсы ихаиҵахт. «Абас уабанӡаҟаз?» ҳәа даниазҵаагьы: «Мышкы, мамзаргьы мшыбжьак аҟара саанхеит», - иҳәеит. Аллаҳ иакәзар: «Мап, шәышықәса абас уҟан. Еилукаарц азы уфатә-ужәтә унахәаԥш, акы аҽамԥсахӡеит; уҽада уахәаԥш, абарҭқәа зегьы, уара ууааԥсыра рзы дыргас уҟаҳҵарц азоуп, насгьы абаҩқәа урыхәаԥш, урҭ ҳариашоит, аԥсы рхаҳҵоит»,- иҳәеит. Уажәшьҭа уи ауаҩы изы зегьы ҿаҿаӡа ианаартха: «Издырит, хымԥада, Аллаҳ зегьы дрықәиҭуп» иҳәеит. 
Ибраҳим: «Сынцәа! Аԥсцәа рыԥсы шԥархауҵо, саргьы исырба!» ҳәа даниҳәа, инцәа: «Мамзар агәра умгаӡои?» иҳәеит. Аха уи: «Мап  ихасҵоит, амала сгәы инагӡаны агәра агарц сҭаххеит» ҳәа аҭак ҟаиҵеит. Инцәагьы: «Аҵарақәа ԥшьба ааг, урҭ унапы иаршьцыла, насгьы инаганы хаз-хазы ахәқәа рыҟны иныжь, нас урыԥхь. Ишьҭыԥрааны уара уахь рҿаархоит, иудыруазааит, Аллаҳ еснагь даиааиуеит, аҟәыӷарагьы дақәиҭуп» иҳәеит.    
Змазара Аллаҳ имҩаҿы инызхуа рҭагылазаашьа, рыцԥхьаӡа шәцырак згәылоу быжь цәыхҵәы згәылҵуа арыц жәла иаҩызоуп. Аллаҳ ииҭаху ауаа иацҵаны ириҭоит. Аллаҳ (ихаҭеи ихьӡшьарақәеи рыла) дҳәаадоуп, уи зегьы идыруеит. 
Змазара Аллаҳ имҩа иахҭынҵаны, насгьы ҽыԥныҳәас ухы ианызымҟьо ауаа рзы рынцәа иҿаԥхьа иҷыдоу аҳамҭа ыҟоуп. Уажәшьҭа урҭ рзы ашәарҭа ыҟаӡам, агәхьаагьы роуӡом. 
Ибзиоу ажәаки, анажьраки, ауаҩы наҟ-наҟ ихы иануҟьо цхыраарак аасҭа еиӷьуп. Аллаҳ дбеиоуп, дҟәымшәышәуп. 
Уа азхаҵаҩцәа! Аллаҳи нарцәытәи амши шазхаимҵогьы, змазара аҽырбаразы инызхуа реиԥш, шәмазара ауаа ҽыԥныҳәас иҟашәҵарц, мамзар  ргәы цәышәҟьарц азы баша инышәымхын. Уи аҩыза ауаҩы анышә зқәыԥсоу хаҳә ҟьаҟьак даҩызоуп. Иӷәӷәаны қәак анаулак, анышә ықәганы ахаҳә ҟьантазӡа ишааннажьуа еиԥш, арҭ рҩызцәа ауаагьы идырҳаз акы ирыхәаӡом, Аллаҳ мап зкуа жәларык амҩа иашахь икылигом.  
Змазара Аллаҳ илԥхазы гәык ала инызхуа рҭагылазаашьа акәзар, ибзиоу дгьыл наарак аҿы, ибзианы ақәа здызкыло, уи иабзоурангьы ҩынтә иеиҳаны аҽаҩра узҭо уҭрак иаҩызоуп; ақәа кыдҵәаны иамургьы, иԥсатаны иауеит. Аллаҳ ижәуа, иҟашәҵо ибоит. 
Шәыбжьара изҭахыда, ахәырмеи аӡахәеи рыла еиқәычаԥа иҟоу, зыҩнуҵҟа аӡиасқәа зҭысуа, иеиуеиԥшым ашәыр хыкқәа ахьрызҳауа баҳчак шимоу, анапы згу ахшарагьы дшырхагылоу, аҭаҳмадара ихьӡаны, ибаҳчагьы амца зыӷроу ԥшатлакәк аахысны, иццышә иқәнаҵар! Шәхәыцырц азы, Аллаҳ идыргақәа абас иаартны ишәирбоит. 
Уа азхаҵаҩцәа! Ишәырҳаз, насгьы шәара ишәызкны адгьыл иҵаҳхқәаз рҟынтә абзиақәа шәгәаӷьы. Шәхаҭақәа шәыԥсы иаҭахымкәа ишәыдышәкыло баша-машақәак бзиарак аҟаҵаразы ҳәа аӡәгьы идшәымгалан. Ижәдыруазааит, Аллаҳ дбеиоуп, абзиарақәеи аԥшӡарақәеи зегьы иара изкуп. 
Аҩсҭаа, аӷарра ацәшәара шәгәы иҭаҵаны, иҽеим ахымҩаԥгашьахь дшәыхоит. Аллаҳ иакәзар, иара иҟынтә анажьреи аҭәашьареи рзы ажәа шәиҭоит. Аллаҳ зегьы имҽхеикуеит, насгьы зегьы идыруеит. 
Уи ииҭаху аҟәыӷара ииҭоит, аҟәыӷара зиҭазгьы ирацәаӡаны абзиарақәа инапаҿы иааигоит. Амала, иҵаулоу аилыргара змақәоу абри иазхәыцны ишахәҭоу ала еилыркаауеит.   
Шәара  бзиарас иҟашәҵақәои, ӡатәҵас шәгәы иҭашәкуеи зегьы, хымԥада, Аллаҳ идыруеит. Агәымбылџьбаҩцәа ракәзар, (аамҭак азы шәарҭарак иҭагыламшәа ргәы иабаргьы, иҵабыргыҵәҟьаны) ацхырааҩы дрымаӡам. 
Шәыцхыраарақәа (асадаҟа) иаартны иҟашәҵар шԥабзиоу! Аха аӷарцәа ианрышәҭо, аргама иҟашәымҵар, шәара шәзы реиҳа еиӷьуп, шәыгәнаҳақәа рыхәҭак рцымхәрасгьы иҟалоит. Аллаҳ иҟашәҵақәо идыруеит. 
Урҭ амҩа иашахь рнагара уара иууалӡам, амала Аллаҳ ииҭаху амҩа иашахь дкылигоит. Абзиара аҟаҵаразы инышәхыз зегьы, шәхы иақәшәырӡыз ауп. Ирышәҭаз Аллаҳ илԥхазы ирышәҭоит. Абзиара аҟаҵаразы инышәхыз зегьы рцымхәра,  иагмыжькәа, инагӡаны ишәоураны шәыҟоуп. 
Зхы Аллаҳ имҩа иазызкыз, (уи амшала) аныҟәареи ахәаахәҭреи рзы аҭагылазаашьа змоуз аӷарцәа ирышәҭ. Рмамзаара ахьырҵәахуа амшала, урҭ иааигәаны иззымдыруа, ибеиоу џьыршьоит. Аха рлакҭала иудыруеит. Насгьы урҭ ахаан акы иаҳәаӡом. Абзиара иазкны инышәхуа зегьы Аллаҳ ишахәҭоу идыруеит. 
Змазара уахынлеи ҽынлеи, маӡалеи аргамеи абзиара иақәзырӡуа рынцәа иҿаԥхьа аҳамҭақәа рзыҟоуп; урҭ рзы ашәарҭагьы ыҟаӡам, лахьеиқәҵарагьы рԥеиԥшӡам. 
Анаӡын зфауа аҩысҭаа дрынҟьаны зхы шаҟәаз реиԥш игылоит. Ари зыхҟьо, урҭ: «Ахәаахәҭрагьы абри анаӡын иеиԥшуп» ахьырҳәо ауп. Арахь, Аллаҳ ахәаахәҭра ҳалалны, аха анаӡын ҳарамны иԥхьаӡахьеит. Уажәшьҭа Аллаҳ иҟынтә алабжьарак ихьӡаны анаӡын аус шьҭазҵаз, ажәытә иҟаиҵаз иара итәуп, иусгьы Аллаҳ изынхеит. Аха анаӡын аус иазыхынҳәыз, убарҭ наунагӡа џьаҳаным иҭанхо иреиуоуп. 
Аллаҳ анаӡын абарақьаҭра иалхәдаттуеит, ацхыраара акәзар, иеизирҳауеит, насгьы Аллаҳ дарбанзаалак мапкыҩцәеи агәырԥсауааи бзиа ибаӡом. 
Хымԥада, иазхаҵаны адунеии нарцәи ирызкны абзиара ҟазҵаз, анамаз зкуеи, азеқьаҭ зҭиуеи рынцәа иҿаԥхьа аҳамҭақәа рзыҟоуп; урҭ рзы ашәарҭагьы ыҟаӡам лахьеиқәҵарагьы рԥеиԥшӡам. 
Уа азхаҵаҩцәа! Аллаҳ шәицәшәа, насгьы ииашаҵәҟьаны иазхашәҵазар, анаӡын ахашәала шәаҟәыҵ. 
Ари ҟашәымҵар, Аллаҳи иԥааимбари рганахь ала аибашьра шшәылаҳәахо жәдыруаз. Амала аҭамзаара шьҭашәҵар, аиашамра ҟашәымҵарц, аиашамрагьы шәақәымшәарц азы, шәԥара ахаҭа шәара ишәтәуп. 
Агәаҟра иҭагылоу аӡәы ауал даҵазар, дманшәалахаанӡа иԥеиԥшра аҭахуп. Амала ианашәыжьыр, ижәдыруазааит, шәара шәзы еиҳа ибзиоуп. 
Уи амш шәҽацәышәыхьча, уи амш азы Аллаҳ шәизыхынҳәуеит, ашьҭахьгьы аӡәгьы дмыргәаҟкәа зегьы ирыхәҭоу нагӡаны ироуеит. 
Уа азхаҵаҩцәа! Ҿҳәарак аҭаны уалк аншәыбжьашәҵалак, џьара ианышәҵа. Шәыбжьара анҵара зылшо аӡәы ииашаны ианиҵааит. Изыҩҩуа Аллаҳ ишиирҵаз еиԥш, аҩра мап ацәимкааит. Уажәшьҭа уи иҩааит, ауал зқәугьы идирыҩааит, анцәа дызмоу инцәа дицәшәааит. Ауал иагырханы ианимҵааит. Амала ауал зқәу дымчыданы, игны, насгьы аҩра илымшоны дыҟазар, ихылаԥшуа иашарала иҩааит. Ахацәа ҩыџьагьы шаҳаҭс иҟашәҵа, ҩыџьа ахацәа ҟамлар, шәзықәшаҳаҭхо хаҵаки, (руаӡәк илхашҭыр егьи илгәалалыршәарц азы) ҩыџьа аҳәсагьы ҟалааит. Ааԥхьара анроулак ашаҳаҭцәа имааикәа рымуааит. Ауал, маҷзаргьы ирацәазаргьы, анҵара шәацәымаашьан. Абас иҟашәҵо, Аллаҳ иҿаԥхьа еиҳа иашарала ашаҳаҭра иацхрааны, гәҩара шәызцәырымҵырц азы, еиҳа иахәҭоуп. Амала шәыбжьара уалда иаразнак ахә шәаны хәаахәҭрак ҟашәҵар, уи шәымҩыр гәырԥса амаӡам. Ахәаахәҭра аныҟашәҵо, ашаҳаҭ дышьҭышәх. Изыҩуагьы ашаҳаҭгьы аԥхасҭа рмоуааит. Амала ԥырхага роур, ашәара шәымҩахҟьеит аанагоит. Аллаҳ шәицәшәа, Аллаҳ шәара ишәирҵоит, Аллаҳ зегьы ишахәҭоу ала идыруеит. 
Акызаҵәык, амҩа шәықәнаҵы, изҩыша аӡәы дышәзымԥшаазар, шасыс иҟашәҵаз азшәырха. Шәара-шәара шәеиқәгәыӷуазар, агәыӷра ззаарыԥшу, Аллаҳ дицәшәаны ихәҭоу ажәа наигӡааит. Ашаҳаҭра шәымҵәахын. Дарбанзаалак уи зӡаз, хымԥада, уи згәы агәырԥса иҭахәаҽыз уаҩуп. Аллаҳ иҟашәҵо зегьы акы агымкәа идыруеит. 
Ажәҩанқәеи адгьыли рҿы иҟоу зегьы Аллаҳ итәуп. Шәгәы иҭоу, иаашәыртыргьы ишәӡаргьы, Аллаҳ уи иазкны азҵаара шәиҭашт. Нас игәаԥхаз иранаижьып, игәамԥхаз иргәаҟып; Аллаҳ зегьы дрықәиҭуп. 
Аллаҳ ицҳаражәҳәаҩи азхаҵаҩцәеи рынцәа иҟынтә ирзылбааз азхарҵоит. Зегьы  Аллаҳи, ималықьцәеи, ишәҟәқәеи, иԥааимбарцәеи азхарҵоит: «Уи ицҳаражәҳәаҩцәа рыбжьара еилых ҟаиҵом, иҳаҳаит, иазхаҳҵеит, иҳанаужьырцгьы ҳуҳәоит, ҳзызнеиуа уара уоуп, ҳанцәа!» рҳәоит. 
Аллаҳ дарбанзалак аӡәгьы изышьҭымхуа ала дԥишәаӡом; ауаҩы ихашәалогьы иара ирҳаз ауп, иҿагылоугьы иара ирҳаз ауп. Ҳанцәахәы! Иаҳхашҭны гхак ҳахьыр, уҳақәмыӡбан! Ҳара ҳаԥхьтәиқәа ишрықәуҵаз еиԥш, ҳаргьы иаҳцәхьанҭоу ҳақәумҵан! Ҳаззымиааиша акы уалс иҳадумҵан! Ҳара иҳанажь, ҳахьымӡӷқәа хҩа, ҳара рыцҳашьарала уҳазныҟәа! Уара ҳаԥшәма уоуп, ҳацхырааҩ уоуп; уажәшьҭа агәрамгаҩцәа реиҳа ҳамч аиааирц уҳацхраа!   
Елиф. Лам. Мим.  
Наунагӡа ибзоу, насгьы зегьы напхгара рызҭо Аллаҳ ида нцәа дыҟам.  
Уи, Ашәҟәы аиашареи уаанӡатәи ашәҟәқәа рырҵабыргреи рзы хәҭахәҭала иузылбааигоит. Уаанӡа Ҭораи Инџьили ауааԥсыра рзы абас илашарбаганы илбааигахьан.  
Аҟәырҟангьы уи илбааигеит. Ииашаны, Аллаҳ иажәақәа идырны мап рцәызкуа рзы агәаҟра ӷәӷәа ыҟоуп. Аллаҳ дҳаракӡоуп, амчраҵәҟьа дақәиҭуп, ахьырхәрагьы назыгӡо иоуп.  
Ииашаҵәҟьаны адгьыл аҟынгьы, ажәҩан аҟынгьы Аллаҳ иҿаԥхьа имаӡоу ҳәа акагьы ыҟаӡам.  
Уи, шәара амгәарҭақәа рҿы ишиҭаху ала аԥшреи асахьеи шәызҭаз иоуп. Уи ида нцәа дыҟаӡам. Уи, амчра иақәиҭуҵәҟьа иоуп, аӡбареи аҟәыӷареи дрықәиҭуп.  
Уи, уара Ашәҟәы узылбаазгаз иоуп. Аҟәырҟан аҟны убри аҩыза аԥҟарақәа ыҟоуп, урҭ ихьчоу аԥҟарақәа роуп, ашәҟәы иагәыцәны иҟоуп. Агьырҭ ракәзар, иеиԥшқәоу роуп. Згәы хәаԥсоу шьоукы, ацәгьаршреи иҟамлаша ахҳәаақәа рыҟаҵареи рзы абри иеизеиԥшу ажәақәа ирышьҭалоит. Амала урҭ аҳәоуқәа ирыҵанакуаҵәҟьа, Аллаҳ мацара идыруеит. Здырра ҵаулоугьы, «Ҳара иазхаҳҵеит, зегьы ҳазшаз иҟынтә ауп» рҳәоит. Абри аҩыза аилкаарк аазырԥшуа, ахшыҩ змоу мацара роуп.  
(Урҭ абас иаҳәоит): «Ҳанцәахәы! Ҳара алашарахь ҳанкылуга ашьҭахь ҳагәқәа умырхәахәан. Уара уҟынтә арыцҳашьара ҳаҭәашьа. Уара заҭәашьара рацәаӡоу уоуп».  
«Ҳанцәахәы! Ҳәарада, уара, ихьаҳәа-ԥаҳәадоу ҽнак ауааԥсыра иеизугараны уҟоуп». Аллаҳ иажәа дахыԥаӡом.  
Ҳәарада, азхамҵаҩцәа рбеиарагьы, рыхшарагьы Аллаҳ иҿаԥхьа џьарамзар џьара акала ирыхәаӡом. Урҭ амцаҿы былтәыс иҟалоит.  
(Урҭ рҭагылазаашьа) Фараон иҭаҳцәеи, урҭ раԥхьатәиқәеи рҭагылазаашьа иаҩызоуп: Ҳажәақәа мцны иазныҟәеит. Аллаҳгьы урҭ ргәырԥсақәа рыла иақәикит. Аллаҳ зыргәаҟра кырӡа иӷәӷәоу иоуп.  
Мапкыҩцәа убас раҳәа: «Шәарҭ, хымԥада, шәаҵаханы џьаҳаным шәҭарџьгәоит. Шаҟа нхарҭа цәгьоузеи уи!»  
Ҳәарада иеиҿагылаз ҩ-гәыԥк рҟны шәара шәзы аҿырԥшы ыҟоуп: Жәларык Аллаҳ имҩазы иқәԥон. Агьырҭ ракәзар, иазхамҵаҩцәан (Урҭ) иахьрыхәаԥшуаз дара раасҭа ҩынтә иеиҳазшәа ирбон. Аллаҳгьы ииҭахыз ацхыраара риҭон. Аилкаара змоу рзы хымԥада абри узызхәыцша ҿырԥшуп.  
Аҳәсеи ахшареи, еидарала ахьи араӡни, зхы иоужьу аҽқәеи, ашьамаҟеи, аҽаҩреи реиԥш уԥсы иаҭахқәо зегьы ауаҩԥсы ирԥшӡоушәа изааиуеит. Арҭ адунеиаҿ ахныҟәгара азоуп. Аха узызнеиша аҭыԥ ԥшӡақәа иреиӷьу Аллаҳ иҟноуп иахьыҟоу.  
Убас иҳәа: «Шәара, убарҭ раасҭа иеиӷьу жәабжьк шәасҳәарыма? Аллаҳ иҿагылара зҽацәызыхьчаз рзы рынцәахәы иҿаԥхьа, зыҩныҵҟа аӡиасқәа зыбжьысуа, наунагӡагьы изҭынхаша аџьанаҭқәеи, ицқьашәқьоу ахатәҩызцәеи, Аллаҳ илԥхеи ыҟоуп». Аллаҳ иуааԥсыра ишахәҭоу ала избо иоуп. 
(Арҭ) «Ҳанцәахәы, ҳара уазхаҳҵеит. Ҳагәырԥсақәа ҳанажь, џьаҳаным амца ҳацәыхьча» зҳәо,  
Изычҳауеи, ииашоуи, уҿаԥхьа гәыкала зхы ларҟәны игыло ауааи, Аллаҳ имҩазы инызхуеи, ашарԥазы Аллаҳ иҟынтә анажьра иаҳәои роуп.  
Аллаҳ, азини аиашеи ршьапы иқәыргыланы, иара ида анцәа дшыҟам рылеиҳәеит; амаалықьцәеи адырра змаз ауааеи уи ицырҳәеит. Уи ида анцәа дыҟаӡам; уи амчраҵәҟьеи аҟәыӷареи иақәиҭу иоуп.  
Ҳәарада, Аллаҳ иҿаԥхьа адин ԥсылманроуп. Ашәҟәы зоухьаз, даргьы адырра анырзааи ашьҭахь, рыбжьара ицәырҵыз аԥсымҭәреи ахырҟьареи амшала хаз-хазы рҽеиҩыршеит. Аллаҳ иажәақәа идырны изҵәахуеи мап рцәызкуеи зусҭцәазаалакгьы ирдыруаз, Аллаҳ зҳасаб лассы изыӡбо иоуп.  
Уара иумаркуа иалагар, убас раҳәа: «Сара, исыцныҟәаз рыла схаҭара Аллаҳ инапы ианысҵеит». Уаанӡа ашәҟәы заухьази, ашәҟәы иазкны адырра змамгьы абас раҳәа: «Шәаргьы убасҵәҟьа аԥсылманра шәыдышәкылама?» Аԥсылманра рыдыркылазар, алашара иазкылсит ҳәа иԥхьаӡоуп. Мап, иазхьамԥшуазар, уара иузкашәо аиаша раҳәара ауп. Аллаҳ иуааԥсыра ишахәҭоу ала избо иоуп.  
Аллаҳ иажәақәа дырны изҵәахуеи мап рцәызкуеи, иԥааимбарцәа иашамкәа иҭазырхақәази, ауааԥсыра рыбжьара зинла ахымҩаԥгашьа рыдызҵоз ҭазырхази ыҟами? Урҭ хьаала иҭәу гәаҟрак гәырӷьаҽҳәашаны ирыҭ!  
Урҭ, адунеи аҿгьы, нарцәгьы, зџьабаа башахаз ауаа роуп. Дарбанзаалак цхырааҩыкгьы дрымаӡам.  
Ашәҟәы аҟынтә хәҭак зауқәаз умбаӡои?  Рыбжьара ирықәыӡбарц азы Аллаҳ ишәҟәы ашҟа ааԥхьара шроуагьы, гәыԥҩык уи иазхьамԥшкәа ихынҳәны ицоит.  
Ари зыхҟьо, урҭ: «Ҳара, иԥхьаӡоу мышқәак рыда амца ҳалакьысӡом» ҳәа ахьырҳәо ауп. Иаԥшьыргаз ахыҭҳәаақәа рыла, рдин иазкны рхы абас иржьоит.  
Ҳахәаԥшып, рхаҭақәагьы ишааиуа зыгәра рго амш аҽназы џьара ианеизаҳгалак, насгььы аӡәгьы иакәым дақәымшәакәа зегьы адунеи аҟны идырҳаз анрызшәахалак, рҭагылазаашьа зеиԥшрахо.  
Убас ҳәа: Уа зегьы зтәыҵәҟьоу Аллаҳ! Уара амал изуҭаху иуҭоит. Изуҭахугьы иааимухуеит. Изуҭаху дуԥшьоит, изуҭахугьы длаурҟәӡоит. Абзиара унапаҟны иҟоуп. Ҳәарада, уара зегьы ишахәҭоу ала зымч ақәхо уоуп».  
«Аҵх, ҽынла иалауҵоит, ҽынлагьы аҵх иалауҵоит. Аԥсы иҟынтә абза далухуеит, абза иҟынтәгьы аԥсы далухуеит. Изуҭахугьы меигӡарах аразҟы иуҭоит».  
Азхаҵаҩцәа, рҩызцәа азхаҵаҩцәа ааныжьны, азхамҵаҩцәа ҩызас ишьҭырымхааит. Абас ҟазҵо Аллаҳ ила аимадара иоуам. Аха урҭ рҟынтә (ишәзааиша ашәарҭара) аҽацәыхьчара даҽакуп. Аллаҳ иара иганахь ала ахшыҩзышьҭра шәымазарц азы агәҽанызаара шәиҭоит. Избанзар ахынҳәра иара иахь ауп.  
Убас ҳәа: «Шәгәы иҭоу ишәӡаргьы, ишәыраргамаргьы Аллаҳ идыруеит. Уи, Ажәҩанқәа рҿы иҟоугьы, адгьыл аҟны иҟоугьы зегьы идыруеит. Аллаҳ зегьы имч ақәхоит».  
Зегьы иҟарҵаз абзиареи ацәгьареи рҿаԥхьа ианырбаша амш аҽны, рыцәгьарақәа инаскьаны ирызгылар рҭаххоит. Зегь дарароуп Аллаҳ иара иганахь ала ахшыҩзышьҭра шәымазарц азы агәҽанызаара шәиҭоит. Аллаҳ иуааԥсыра даараӡа дрыхӡыӡаауеит.  
Убас ҳәа: «Аллаҳ бзиа дыжәбозар, сара сышьҭра шәхыла, усҟан Аллаҳгьы шәарҭ бзиа шәбаны шәгәырԥсақәа шәанаижьуеит. Избанзар Аллаҳ кырӡа анажьреи арыцҳашьареи злоу иоуп».  
Убас ҳәа: «Аллаҳи иԥааимбари шәреихырхәа». Амала иузхьамԥшыз (ирдыруазааит) Аллаҳ азхамҵаҩцәа бзиа ибом.  
Ииашаҵәҟьаны Аллаҳ, Адами, Ныҳәи, Ибраҳим иҭаацәареи, Имран иҭаацәареи алкааны ауааԥсыра иреиӷьны иԥхьаӡеит.  
Урҭ зегьы, иеишьҭагыланы иааиуа абиԥарак ирхылҵышьҭроуп. Аллаҳ  зегьы заҳауа иоуп, зегьы ишахәҭоу издыруа иоуп.  
Имран иԥҳәыс убас лҳәеит: «Сынцәахәы! Сымгәарҭа иҭоу, уара умаҵура дшазызскуала ажәа сҳәеит. Сара сҟынтә иудкыл. Уара зегьы заҳауа, издыруа уоуп». 
Аха ахшара данлоу: «Сынцәхәы! Сара аҭыԥҳа дсыхшеит, дыҷкәынамхеит!» лҳәеит.  Амала Аллаҳ уи илыхшаз дызусҭоу лара лацкьысгьы иеиӷьны идыруан. Нас: «Уи Мариам лыхьӡысҵеит. Лхаҭеи лхылҵышьҭреи иԥхарсу аҩсҭаа иҟынтә уара ухылаԥшра иазынсыжьуеит» лҳәеит.  
Абас ала лынцәахәы уи лыԥхала дидикылеит. Қәнагала дааӡаны, ибзианы дахьигӡеит. Насгьы Зеқьериа лнапы даниҵеит. Зеқьериа уи лныҳәарҭа дыҩналацыԥхьаӡа лааигәара фатәык ибон. «Мариам, абри бара иабантәи бзааи?» ҳәагьы длаҵаауан. Ларгьы: «Ари Аллаҳ иҟынтәауп, избанзар Аллаҳ изиҭаху меигӡарах ахныҟәгага иҭоит» лҳәон.  
Усҟан Зеқьериа Анцәа абас диҳәеит: «Сынцәа! Сара уара уҟынтә ицқьоу хылҵшьҭрак дсаҭәашьа. Избанзар уара аҳәара ишахәҭоу изаҳауа уоуп».  
Зеқьериа аныҳәарҭаҿы анамаз аникуаз амаалықьцәа: «Аллаҳ, ухылҵышьҭра аҟынтә, иара иажәақәа рышьақәырӷәӷәаҩыс, зыԥсы иаиааиуа, ацқьа Иаҳиа ԥааимбарс дудиныҳәалоит» ҳәа иқәҿырҭит. 
Зеқьериагьы: «Уа Анцәа! Сара сажәымҭыҽха, сыԥҳәысгьы ахшара дызлалмоуала сара хылҵ дышԥасоуеи?» иҳәеит. Аллаҳ: «Иагьа ус акәзаргьы, Аллаҳ игәаԥхаз ҟаиҵоит!» иҳәеит.  
Зеқьериа: «Уа Анцәа! (уи зланаӡо ала) дыргак сырба» иҳәеит. Аллаҳгьы убас иҳәеит: «Уара узы дыргас иҟало ауааԥсыра хымш напышьашәала мацара рацәажәара ауп. Насгьы Анцәа дугәаларшәала, шьыжьи хәылбыҽхеи ихьӡ еиҭаҳәала» ҳәа.  
Аамҭа анааи амаалықьцәа Мариам рыбжьы лықәдыргеит, «Уа Мариам! Аллаҳ бара баликааит. Бара быцқьашәқьаны егьырҭ аҳәса раасҭагьы беиӷьны бишьеит».  
«Уа Мариам! Бынцәа иҿаԥхьа бҽырмашьца, бимҵахырхәа, насгьы (иҿаԥхьа) иеихырхәо брыцеихырхәала».  
(Уа Муҳаммед!) Абарҭқәа зегьы уара иузааҳацҳаз имаӡоу ажәабжьқәа иреиуоуп. Мариам зхы дадызкыларыда, дзыхьчарыда? ҳәа рҩыгақәа (аҵәҭаԥсаразы) иҭазыршәуаз рааигәара уҟаӡамызт, абарҭқәа анеимаркуазгьы урыдгылаӡамызт.  
Амаалықьцәа абас рымҳәахьази: «Уа Мариам! Аллаҳ иара иҟынтә ажәак ала гәырӷьаҽҳәаша бниҵоит, уи Мариам лԥа Иаса Қьырса иоуп. Адгьыл аҿгьы нарцәгьы пату иқәны Аллаҳ изааигәаӡоу дреиуахоит» ҳәа.  
«Уи, дангароугьы, данахьӡалакгьы ауааԥсыра драцәажәоит, аԥсыцқьақәа дреиуахоит».  
(Мариам): «Уа Анцәа! Хаҵак иҟынтә кьыс сымамкәа сара ахшара дышԥасоуеи?» лҳәеит. Аллаҳгьы, «Бара ибықәҩу (блахьынҵа) абас ауп, уи Аллаҳ инаигӡоит. Уи игәаԥхаз ишоит. Уи акы ҟаларц аниҭаххалак «Иҟалааит!» ҳәа ахьиҳәо мацара азхоит, иаразнак иҟалоит» иҳәеит.  
Аллаҳ уи ашәҟәи, аҟәыӷареи, Ҭораи Инџьыли иирҵоит.  
Аллаҳ уи, Исраил иԥацәа рахь дԥааимбарны днаишьҭуеит (уигьы урҭ убас реиҳәоит): «Ҳәарада, сара шәынцәа иҟынтә џьашьахәак шәзаазгеит. Сара анышәаԥшь иалхны аҵыс иеиԥшу ак ҟаҵаны, уи снаҭәҳәоит. Уигьы Аллаҳ игәаԥхарала иаразнак иҵысхоит. Алашәреи ацәаҿкчымазареи схәышәтәуеит. Аллаҳ иҭахрала аԥсцәа сыргылоит. Шәыҩнаҭақәа рҿы ишәфақәои иеидышәкылақәои шәзеиҭасҳәоит. Шәарҭ шәазхаҵаҩцәазар, абри аҟны шәара шәзы аҵатәхәы ыҟоуп».  
«Сара, уаанӡа ишәзылбаагаз Ҭора ақәыриашараз, насгьы шәызқәиҭым акы-ҩба шәақәиҭхарц азы саашьҭуп, шәынцәа иҟынтәгьы шәара шәзы аршаҳаҭга шәзаазгеит. Шьҭа Аллаҳ иҿагылара шәҽацәыхьчаны сҳәатәы хашәҵа».  
«Ҳәарада, Аллаҳ саргьы дсанцәоуп, шәаргьы дшәанцәоуп. Ус анакәха уи шәиашьапк. Ииашоу амҩа абар абри ауп».  
Иаса, урҭ рхамҵара игәы ианиҵанаҳәа:«Аллаҳ имҩаҿы сыцхырааҩцәа зусҭцәада?» ҳәа дҵааит. Имаҵаԥацәа, (иапостолцәа):«ҳара ҳауп Аллаҳ имҩаҿы уцхырааҩцәа. Аллаҳ дазхаҳҵеит. Ушаҳаҭыз, ҳарҭ зегьы Аллаҳ иҽизҭаз аԥсылманцәа ҳауп!» рҳәеит.  
«Уа Ҳанцәа! Уара илбааугаз азхаҳҵан аԥааимбар ишьҭра ҳхылеит. Шьҭа ҳара аҵабырг шаҳаҭра азызуа рахь ҳанҵа».  
Урҭ ршьацҳәа ықәдыргылеит. Аллаҳгьы иара итәы ықәиргылеит. Аллаҳ, ашьацҳәа ықәзыргыло иреиӷьӡо иоуп. 
Аллаҳ абас адҵа ҟаимҵахьази: «Уа Иаса! Уара уԥсҭазаара сара иҿахысҵәоит. Сышҟа уҩазгоит. Мап уцәызкуа урылзгоит, насгьы уара иуцныҟәаз, акаамеҭ амш аҟынӡа умҩа иацәхьаҵыз раасҭа иҳараскуеит. Усгьы шәахьыхынҳәуа сара сахь ауп. Шәыбжьара еимактәыс иҟалаз аҟны сара сыӡбаҩхоит».  
«Мап зкуа ракәзар, урҭ ари адунеи аҿгьы нарцәгьы ӷәӷәала исыргәаҟуеит. Урҭ цхырааҩгьы дроуам».  
«Иазхаҵаҩцәаханы аус цқьақәа назыгӡаз ракәзар, Аллаҳ урҭ рҳамҭақәа нагӡаны ириҭоит. Аллаҳ агәымбылџьбаҩцәа бзиа ибаӡом».  
(Уа Муҳаммед) Абарҭ зегьы ҳара ҳажәақәеи ҟәыӷарала ихарҭәаау аҟәырҟани рҟынтә ҳаузаԥхьоит.  
Иҵабыргыҵәҟьаны Аллаҳ иҿаԥхьа (ршара аганахь ала) Иаса Адам диеиԥшуп: Уи анышә далихит, анаҩс «Уҟала!» иҳәеит. Уигьы иаразнак дааҟалеит.  
Аиаша Унцәа иҟынтә ауп. Ус анакәха, агәҩара змоу урҩызамхан.  
Уара иахәҭоу адырра ануоулак ашьҭахь, иумазкуа дҟалар абас раҳәа: «Шәааи, ҳаҷкәынцәеи шәыҷкәынцәеи, ҳаҳәсеи шәыҳәсеи ҳрыԥхьап. Шәаргьы ҳаргьы ҳҽеизаҳгап. Нас гәык ала ҳныҳәаны, Аллаҳ ишәиԥхьыӡ (ҳабжьара) амц зҳәо ирықәаҳҵап».  
Иҵабыргыҵәҟьаны ари Иаса изку алкаауп. Аллаҳ ида нцәа дыҟам. Ииашаҵәҟьаны Аллаҳ амчра знапы иаку, аӡбара иақәиҭу, иҟәыӷоу иоуп.   
Абас ишыҟоугьы мап ркуазар, ҳәарада урҭ аҵәы зыршақәо Аллаҳ ибзиаӡаны идыруеит.  
Иҳәа: «Уа ашәҟәыуаа! Шәареи ҳареи ҳабжьара иеицаҳзеиԥшу ажәа шәақәшаҳаҭха: Аллаҳ мацара ҳимҵахырхәап. Уи ицназго ҳәа аӡәгьы дазхаҳамҵап. Аллаҳ дааныжьны ҳара-ҳара нцәас ҳҟеибамҵап». Аха уигьы иазхьамԥшыр, усҟан ишәҳәа: «Шаҳаҭра жәуы, ҳара ҳаԥсылманцәоуп».  
Уа ашәҟәыуаа! Ибраҳим изкны аимак зшәымои? Ҭорагьы, Инџьылгьы (Евангелие) иара инаҩс илбааган. Шәарҭ абри зынӡа ишәзеилымкааӡо? 
Шәарҭ абас шәыҟоуп! Иаҳҳәап маҷк ишәдыруаз аҟны еимашәкит. Аха зынӡа ишәзымдыруа аус зеимашәкуеи? Уи, Аллаҳ идыруеит, шәарҭ ишәыздыруам.  
Ибраҳим дагьауриамызт дагьқьырсианмызт. Аха уи, Аллаҳ дхазҵоз, аиашахь зхы хаз ԥсылманк иакәын. Аллаҳ иваҟәылара аԥшьызгоз дреиуамызт.  
Иҵабыргны, Ибраҳим еиҳа изааигәоу, уи ишьҭа иху ауаа, аԥааимбар Муҳаммед иазхаҵаҩцәа роуп. Аллаҳ азхаҵаҩцәа рхылаԥшҩы иоуп. 
Ашәҟәыуаа рыбжьара шьардаҩык шәымҩахырҟьарц рҭахын. Аха, рхы мацара мҩыхырҟьеит, рхаҭақәа ирыздаруам акәымзар.  
Уа ашәҟәыуаа! (Аҵабырг) шәшақәшаҳаҭхазгьы, избан Аллаҳ иажәақәа мап зырцәышәкуа? 
Уа ашәҟәыуаа! Избан аиашеи ирҩашьоуи зеилашәҵо, насгьы ишыжәдыруагьы аҵабырг зышәҵәахуа? 
Ашәҟәыуаа рыбжьара гәыԥҩык ирҳәоит: «Азхаҵаҩцәа ирзылбааз, амш алагамҭазы иазхашәҵа, анҵәамҭазы мап ацәышәк. Иҟалап даргьы агәҩара рызцәырҵны иахьхәыр» ҳәа.  
«Аха, шәара шәдин азхазҵо ида аӡәгьы иҳәатәы хашәымҵан» Убас ҳәа: «Узқәылаша амҩа лаша, ҳәарада Аллаҳ имҩа ауп». Еиҭах, «Аӡәы, шәара ишәоуз аҩыза иоуп, мамзаргьы Анцәа иҿаԥхьа ишәҿагылаша аршаҳаҭгақәа ааирыԥшып ҳәа акы азхашәымҵан»  рҳәеит. Убас ҳәа: «Аҭәашьара Аллаҳ инапаҿы иҟоуп. Иззиҭаху ииҭоит. Аллаҳ иаҭәашьара амҽхак ҭбаауп, насгьы уи изықәнагоугьы ишахәҭоу ала издыруа иоуп.  
Уи ирыцҳашьара иззиҭаху изикуеит. Аллаҳ аҭәашьара дууӡӡа дақәиҭуп.  
Ашәҟәыуаа рыбжьара дыҟоуп аӡәы, умал наганы еидарала инапы иануҵаргьы кьыс амамкәа ирхынҳәуеит. Аха дыҟоуп даҽаӡәгьы, игәра ганы хьык иуҭар, ҭаха ааиумҭакәа ирхынҳәраны дыҟаӡам. Абарҭ рҩызцәа, «ҳдин иалам, насгьы ҳара ҳҩыза ашәҟәы змам ауаа ирзаҳаулакгьы аҭакԥхықәра ҳамам!» ҳәа иазхарҵоит. Урҭ, Аллаҳ изкынгьы идырны амцқәа рҳәоит.  
Мап! (урҭ ирҳәо акәӡам аиаша). Зажәа нагӡаны, Аллаҳ иҿагылара зҽацәызыхьчаз ауаҩы идыруазааит, Аллаҳ, зҽызыхьчаз ауаа бзиа ибоит.  
Иҵабыргны, Аллаҳ ирҭаз ажәеи, рҭоубақәеи амаҷ азы изыԥсахыз ауаа, нарцәы рыхәҭаа ҳәа акагьы алаӡам. Аллаҳ акаамеҭ амш аҽны урҭ драцәажәаӡом, дрызхьаԥшӡом, иагьирыцқьом. Урҭ хьаала иҭәу гәаҟрак рԥеиԥшуп.  
Урҭ (Ашәҟәыуаа) рыбжьара гәыԥк ыҟоуп, Ашәҟәы аҟынтәи ишамыԥхьогьы Ашәҟәы аҟынтә џьышәшьап ҳәа рыбзқәа нарҳәы аарҳәуа иҟаҵаны, «Абри, Аллаҳ иҟынтә ауп» рҳәоит. Уи, Аллаҳ иҟынтә акәӡам. Урҭ идырны, Аллаҳ иҿаԥхьа амц рҳәоит.  
Аллаҳ, Ашәҟәи, аӡбареи (аҟәыӷареи), аԥааимбарреи ауаҩԥсы ииҭазар, «Аллаҳ иакәымкәа сара шәсымҵахырхәа» ҳәа иҳәараны дыҟаӡам. Амала: «Зҵареи зыҭҵаареи шәызҿу Ашәҟәы излаҳәо ала, Аллаҳ ишиҭаху еиԥш иҿырԥшу, насгьы адин иацныҟәо уааԥсыраны шәҟала» ҳәа иҳәоит. 
Уи шәара, «Амаалықьцәеи аԥааимбарцәеи нцәахәыс иҟашәҵа» ҳәа адҵа злашәиҭаша азхәыцрагьы ҟалом. Шәарҭ шәаныԥсылманха ашьҭахь, уи шәара мапкра шәыдиҵарц дыҟоума?  
Аллаҳ иԥааимбарцәа рҟынтә: «Сықәуеит, шәара ишәысҭо ашәҟәқәеи аҟәыӷарақәеи рышьҭахь, шәнапаҿы иҟоу зырҵабыргуа даҽа ԥааимбарк данааилак, уи дазхашәҵоит, хымԥада, шәагьицхраауеит» ҳәа ажәа рымхны, насгьы «Абри шәыдышәкылама, ишәысҵаз шәхы иадышәҵама?» ҳәагьы данразҵаа, урҭгьы, «Иҳадаҳкылеит» рҳәахьан. Аллаҳгьы: «Ус анакәха, шаҳаҭра жәуы, саргьы шәара шәыла шаҳаҭра зуеит» иҳәахьан.  
Уажәшьҭарнахыс дызусҭазаалак, абри иазхьамԥшкәа даҽакала зхы мҩаԥызгқәаз, имҩахҟьаз рхаҭаԥсаҭақәа роуп.  
Ажәҩанқәеи адгьыли рыҟны иҟоу зегьы, ирҭаху ирҭахым иҿаԥхьа ихырхәаны, аҵыхәтәангьы иара иахь ихынҳәраны ишыҟоугьы урҭ Аллаҳ идин ада даҽакы иашьҭоума?  
Убас ҳәа: «Аллаҳи, иаҳзылбааигази (Аҟәырҟан), Ибраҳими, Исмаили, Исҳаки, Иақәыԥи, насгьы Иақәыԥ иԥацәа ирзылбаази, Мысеи, Иасеи, егьырҭ аԥааимбарцәеи рынцәахәқәа рҟынтә ироузи азхаҳҵеит. Урҭ рыбжьара еилых ҳамаӡам. Ҳара уи (Аллаҳ) зыҽизҭаз ҳреиуоуп».  
Дызусҭазаалак аԥсылманра ада динк дашьҭазар, идыруазааит, уи адин динс иԥхьаӡахаӡом, иаргьы нарцәыҟа ацәыӡ зауқәаз дреиуахоит.  
Иазхаҵаны, аԥааимбар ииашара шаҳаҭра азуны, насгьы иаарту аршаҳаҭгақәа роуны, абарҭ рышьҭахьгьы мап зкыз ауааԥсыра, Аллаҳ амҩа иашахь ишԥакылигари? Аллаҳ игәымбылџьбаҩу ауааԥсыра амҩа иашахь икылигаӡом.  
Абар урҭ зықәшәаша: Аллаҳи, имаалықьцәеи, ауааԥсыреи зегьы рышәиԥхьыӡ дара ирықәшәоит.  
Урҭ уи ашәиԥхьыӡ (џьаҳаным) аҩныҵҟа наунагӡа иҭанхоит. Урҭ ргәаҟра иагхаӡом, аблахтыхагьы рауӡом.  
Аха абри ашьҭахь, иахьхәны зхы зыриашаз, урҭ хазы иалкаауп. Ииашаҵәҟьаны, Аллаҳ кырӡа анажьреи арыцҳашьареи злоу иоуп.  
Аха раԥхьа иазхаҵаны, нас мап ацәызкыз, уи ашьҭахьгьы иахзырҟьаз рахьхәра адкылашьа амаӡам. Урҭ, иблаҟьаз рхаҭаԥсаҭақәа роуп.  
Ҳәарада, иазхамҵаҩцәаны иԥсыз ауаа, адунеи азна ахьы ахҿыхыԥсаз иршәаргьы, дара рганахьала иарбанзалак акагьы адкылашьа амаӡам. Урҭ рзы хьаала иҭәу гәаҟрак ыҟоуп. Урҭ цхырааҩкгьы дроуӡом.  
Иеиӷьашәшьо аҟынтә Аллаҳ имҩа иақәшәмырӡыр абзиара шәԥылараны шәыҟаӡам. Насгьы инышәхлак зегьы Аллаҳ хымԥада идыруеит.  
Ҭора лбаанӡа, Исраил ихазы ҿаҭахьаны мап зцәикхьаз рыда, афатәқәа зегьы Исраил иԥацәа ирзыҳалалын. Убас раҳәа: «Шәарҭ аиаша зҳәо шәакәзар, шәааи, Ҭора ааганы шәаԥхьа».  
Аринахыс Аллаҳ иҿаԥхьа амц аԥшьызгаз, ақәнага аилагаҩцәаҵәҟьа роуп.  
Убас ҳәа: «Аллаҳ иҳәеит аиаша. Ус анакәха, Ибраҳим идин шәықәныҟәа. Уи, Аллаҳ иваҟәылара аԥшьызгоз дреиуаӡамызт».  
Ииашаҵәҟьаны, ауааԥсыра рзы иргылаз раԥхьаӡатәи аныҳәарҭа ҩны, аизыразреи алашареи ирхыҵхырҭаны иҟоу Меқьқье иргыло Қьааба ауп.  
Уи аҟны (Қьааба) иаарту аршаҳаҭгақәеи Ибраҳим итәарҭеи ыҟоуп. Уа иҩналаз ашәарҭа дацәыхьчоуп. Аныҟәара зылшо рзы ҳаџьра анагӡара, Аллаҳ иуааԥсыра рыбжьара ирықәуп. Дарбанзаалак абри аҳақ мап ацәикыр, ҳәарада, Аллаҳ акы игӡам, акы дазрыцҳаӡам, зегьы иара инапы ианыԥшылоит.  
Убас ҳәа: «Уа ашәҟәыуаа! Аллаҳ иҟашәҵо зегьы шибогьы, избан иажәақәа мап зырцәышәкуа?»  
Убас ҳәа: «Уа ашәҟәыуаа! Аҵабырг баны, ишыжәдыруагьы аҵабырг зеицашәкуеи, Аллаҳ имҩа иқәу азхаҵаҩцәа зшәырҟьалои? Шәара шәызҿу, иҟашәҵақәо Аллаҳ изымдыруа дыҟам».  
Уа азхаҵаҩцәа! Ашәҟәы зырҭахьаз рыбжьара ԥыҭҩык рымҩа шәықәланы, ирҳәо шәазыӡырҩуа шәалагар, ижәдыруазааит, шәазхаҵара ашьҭахь, шәымҩахҟьаны шәазхамҵаҩны шәааҟарҵоит.  
Аллаҳ иажәақәа ишышәзаԥхьогьы, Аллаҳ иԥааимбар дышшәылагылоугьы, шәааҳәны мап шԥаицәышәкуеи? Дарбанзаалак Аллаҳ ӷәӷәала иҽидиҳәалар, хымԥада, уи амҩа иаша дықәуп ҳәа дыԥхьаӡоуп. 
Уа азхаҵаҩцәа! Аллаҳ иҿагылара аҽацәыхьчара шаҭаху еиԥшҵәҟьа шәҽышәыхьча, насгьы шәыԥсылмацәаны шәыԥсы шәҭии.  
Шәыззегьы, Аллаҳ ишаха (Аҟәырҟан) ӷәӷәала ишәкы. Хаз-хазы шәҽеиҩышәымшан. Аллаҳ ишәаҭәеишьақәаз шәрызхәыц. Шәарҭ шәеиӷацәаны шәшыҟазгьы, шәыгәқәа еидикылахьан. Абас ала уи инасыԥ ала шәеишьцәахахьан. Еиҭах шәара, быжра-быжьҵәа амца аган аҿы шәышгылаз, уи шәеиқәирхеит. Аллаҳ иажәақәа, амҩа иашахь шәкылсырц азы абас иаартыҵәҟьаны адырра шәырҭоит.  
Шәара шәахьтә гәыԥҩык агәыҳалалрахь ишәыԥхьо, абзиара шәыдызҵо, ацәгьара шәаҿазыргыло ҟалааит. Убарҭ роуп изықәҿио, зыхгьы ҿызхуа.  
Дара рзы иаарту аршаҳаҭгақәа анааи ашьҭахь, рҽеиҩшаны иеиҿагылаз шәреиԥшымхан. Урҭ рзы агәаҟра дуӡӡақәа ыҟоуп.  
Уи амш азы, шьоукы рхаҿсахьа лашахоит, шьоукы рхаҿсахьа акәзар, еиқәаҵәахоит. Зхаҿсахьа еиқәаҵәахаз: «Азхаҵара ашьҭахь мап шәкит, ус ауми? Ус анакәха, шәмапкра ахаҭыԥан уажәы агәаҟра агьама жәба» ҳәа раҳәахоит.  
Зхаҿсахьа лашоу ракәзар; Аллаҳ илԥха рымоуп. Наунагӡагьы уиала иаанхоит.  
Абарҭқәа зегьы Аллаҳ иҟынтә, ииашаны ҳзыԥхьаз аԥҟарақәа роуп. Аллаҳ, жәҩантәылақәа рҿы иҟоу акы, мамзаргьы аӡәы диргәаҟыр иҭахым.  
Ажәҩанқәеи адгьыли рыҟны иҟоу зегьы, Аллаҳ итәуп. Аусқәагьы зегьы аҵыхәтәан иара иахь икылсуеит, насгьы иара ииӡбаз ауп иҟалогьы.  
Шәарҭ, ауааԥсыра рзы ицәыргоу зегьы раасҭа абзиара злоу жәларык шәоуп. Абзиара шәадгыланы, ацәгьара мап ацәкны, Аллаҳгьы дазхашәҵоит. Ашәҟәыуаагьы абас иазхарҵар, хымԥада дара рзы иеиӷьхон. Урҭ рыбжьарагьы азхаҵаҩцәа ыҟоуп, аха еиҳараҩык аҳәатәхамҵаҩцәа роуп.  
Урҭ шәара шәганахьала ақәымчра ада уаҳа ԥырхагак рылшом. Ишәабашьырц иақәыркыргьы, рызқәа шәаиарханы ибналаны ицоит, уи ашьҭахь ацхыраарагьы роуӡом  
Урҭ иахьыҟазаалакгьы, Аллаҳи иазхаҵаҩцәеи рхы рыҵарымкыр ахьымӡӷ иҭагылоит. Урҭ Аллаҳ игәыԥжәара иақәшәаны аӷарра рхаԥеит. Ари зыхҟьаз – Аллаҳ иажәақәа мап рыцәкны иԥааимбарцәа харада иахьҭадырхоз акәын. Убарҭ зегьы зыхҟьазгьы, аҿагылара шьҭыхны, Аллаҳ иаԥиҵаз аҳәаақәа ахьеиларгоз акәын.  
Урҭ (Ашәҟәыуаа) зегьы еиԥшӡам. Рыбжьара, ҵхыбжьон зшьапы иқәгылоу, асаара рыҽкажьны Аллаҳ иажәақәа ирыԥхьо ауаагьы рылоуп.  
Урҭ, Аллаҳи нарцәытәи аԥсҭазаареи азхарҵоит. Абзиара удырҵоит, ацәгьара мап уацәдыркуеит, агәыҳалалраҿы иеиԥхныҩлоит. Урҭ аԥсыцқьақәа иреиуоуп.  
Урҭ бзиарас иҟарҵо акагьы ҭакда инхаӡом. Аллаҳ, ахаҵгылара изҭои, иҿагылара зҽацәызыхьчои ибзиаӡаны идыруеит.  
Мапкыҩцәа рмалгьы рыхшарагьы Аллаҳ иҿаԥхьа џьарамзар џьара ирыхәаӡом. Урҭ џьаҳанымуаа роуп. Уаҟа наунагӡа иҭанхоит.  
Урҭ рдунеитә ԥсҭазаараҿы инырхыз рмалқәа рҭагылазаашьа, зхы зыргәаҟуа жәларык,  аҵаа иаҩызоу ԥшахьшәашәак аарызкылсны, рҽаҩра иасны, ибылны ишықәнахуа иаҩызоуп. Аллаҳ урҭ имыргәҟӡеит, дара рхала рхы дыргәаҟит.  
Уа азхаҵаҩцәа! Шәара ишәеиуам ауаа цхырааҩцәас ишьҭышәымхын. Урҭ шәара ацәгьара шәзырымукәа изаангылом. Еснагь ауадаҩра шәҭадыргылар рҭаххоит. Урҭ ргәаӷ, ражәақәа рҿы иҿаҿаӡа иааԥшит. Ргәы иҭаҵәаху акәзар, иҵегьы иеиҳауп. Еилышәкаарц азы ҳажәақәа иаартны ишәзеиҭаҳҳәоит.  
Шәара убас шәыҟоуп, урҭ бзиа ижәбоит, дара ракәзар, ашәҟәқәа зегьы ишазхашәҵогьы бзиа шәырбаӡом. Урҭ шәара ианшәықәшәалак «иазхаҳҵеит» рҳәоит. Аха рхала ианынхалак, шәгәаӷ аҟынтә рнаҵәкьарақәа ирыцҳауеит. Убас ҳәа: «Шәгәыԥжәара шәагааит, Аллаҳ агәқәа иҭоу усгьы идыруеит» ҳәа.  
Шәара бзиарак шәақәшәар, уи иазхьаауеит. Цәгьарак шәақәшәаргьы иеигәырӷьоит. Аха маҷк иаачҳаны, Аллаҳ иҿагылара шәҽацәышәыхьчар, урҭ рыгзмалрақәа шәара ишәԥырхагахом. Избанзар Аллаҳ урҭ русқәа амацәаз ахы иҭеикхьеит.  
(Уа сԥааимбар!) Уара, шьыжьык шаанӡа уҭаацәа (аҩны) иааныжьны, азхаҵаҩцәа (Уҳуд) иҟоу ахырӷәӷәарҭақәа рҿы рҭыԥқәа иҭаумыргылози. Аллаҳ, ишахәҭоу изаҳауа, ишахәҭоу издыруа иоуп. (Ажәак ала уи амш аҽны иҟалаз, ианылазгьы ишахәҭоу идыруан, иаҳауан).  
Шәыбжьара ҩ-гәыԥк ргәы ҭҟьаны аиԥхьыттара, ахьаҵра ианалага, урҭ рыцхырааҩыс иҟаз Аллаҳ иакәын. Азхаҵаҩцәа гәыӷырҭас, Аллаҳ мацара дышьҭырхааит.  
Ииашаҵәҟьаны, шәарҭ Бедир аҟны кырӡа шәымчыданы шәаныҟаз, Аллаҳ дшәыцхрааны аиааира шәиргахьан. Ус анакәха, Аллаҳ иҿагылара шәҽацәышәыхьча, абас ала шәагьиаҭабуп.   
Уи амш аҽны, азхаҵаҩцәа рахь: «Ишәзылбааишьҭыз х-нызқьҩык амаалықьцәа рыла дахьшәыцхрааз шәзымхаӡои?» уҳәон. 
Аиеи, ичҳара аарԥшны, Аллаҳ иҿыгыларагьы шәҽацәышәыхьчар, урҭ шәгәышәҽанӡамкәа ишәыжәларгьы Анцәа адырга змоу хә-нызқьҩык амаалықьцәа рыла дшәыцхраауеит.  
Аллаҳ, абри шәара шәзы игәырӷьаҽҳәашаханы шәыгәқәа еиқәтәааит ҳәа иҟаиҵеит. Ацхыраареи аиааиреи амчраҵәҟьа иақәиҭу, аӡбареи аҟәыӷареи змоу Аллаҳ иҟны мацароуп иахьыҟоу. 
Насгьы Аллаҳ абарҭқәа, мапкҩыцәа рыхәҭак нырҵәаны, иаанхазгьы арыцҳара иҭаргыланы гәыӷырҭада ихынҳәны ицарц азы иҟаиҵеит.  
Ари аҟны уара иҟауҵаша ҳәа акагьы ыҟам. Аллаҳ ма раҭамзаара идкыланы иранаижьуеит, мамзаргьы аԥҟарақәа ахьеиларго азы агәаҟра иҭаиргылауеит.  
Ажәҩанқәеи адгьыли рыҟны иҟоу зегьы Аллаҳ итәуп. Уи иззиҭаху иранаижьуеит, иззиҭахугьы агәаҟра иҭаиргылоит. Аллаҳ кырӡа анажьреи рыцҳашьареи злоу иоуп. 
Уа азхаҵаҩцәа! Еиқәҵа-еиқәҵаны, иацҵаны анаӡын шәымфан. Аллаҳ иҿагылара шәҽацәышәыхьчар ахҿыхрагьы шәахьӡар ҟалап.  
Азхамҵаҩцәа рзы иеиҿкаау амца шәҽацәышәыхьча.  
Аллаҳи 	иԥааимбари 	рҳәатәы 	хашәҵа, 	убас 	алагьы 	арыцҳашьара шәаҵанакып.  
Шәынцәа иааирԥшуа анажьреи, Аллаҳ иҿагылара зҽацәызыхьчаз ауаа рзы ирхиоу ажәҩанқәеи адгыли рыбжьара аҟара иҭбаау џьанаҭ ашҟа шәеиха.  
Урҭ амҭаҟаҵара аҟынгьы, амамзаара аҟынгьы, Аллаҳ имҩаҿы инызхуеи, згәыԥжәара иаиааиуеи, ауааԥсыра ираназыжьуеи роуп. Абзиара ҟазҵо Аллаҳгьы бзиа ибоит.  
Иара убарҭ, цәгьарак анрамхаҟаҵалак, мамзаргьы рыԥсы андыргәаҟлак, Аллаҳ дыргәаларшәаны иаразнак аҭамзаара шьҭазҵо роуп. Аллаҳ ида агәырԥса уаназыжьуада? Насгьы згәрыԥса идырны иацзымҵо ауаа роуп.  
Урҭ рҳамҭа Рынцәа иҟынтә анажьреи, зыҩныҵҟа аӡиасқәа зҭысуа џьанаҭ баҳчақәеи роуп, иара убраҟа наунагӡа инхараны иҟоуп. Аллаҳ имҩа иазыхандеиз рҳамҭа шаҟа иԥшӡоузеи!  
Шәара шәаԥхьатәи ажәларқәагьы иагьа ԥышәара рыхҭысит. Аԥсабараҿы шәеимданы, шәныҟәаны амцҳәаҩцәа рҵыхәтәа зеиԥшрахаз шәнахәаԥш.  
Ари (Аҟәырҟан) ауааԥсыра рзы еиҭаҳәароуп, Аллаҳ иҿагылара зҽацәызыхьчаз рызгьы лашароуп, мҩақәҵагоуп.  
Шәҽышәмыркәадан, шәылахьгьы еиқәышәымҵан. Иҵабыргыҵәҟьаны иазхашәҵазар усҟан зегь раасҭа иҳараку шәара шәакәхоит.  
Шәара (Уҳуд) аҟны аахак шәоузар, ҳәарада урҭгьы (азхамҵаҩцәагьы Бедир аҟны) иеиԥшыз ааха роуит. Убас ауп, уи аҩыза аамҭақәа ауааԥсыра рыбжьара иеишьҭаргыланы инаҳгоит (зны жәларык ибзиоу ма ицәгьоу амш дҳарбоит, даҽазныкгьы агьырт). Аллаҳ, шәыбжьара азхаҵаҩцәа аликаарц, шәыбжьара ашаҳаҭцәа ирҳарц азы абас ҟаиҵоит. Аллаҳ ақәнамгаҟаҵаҩцәа бзиа ибаӡом.  
Насгьы Аллаҳ, азхаҵаҩцәа ирыцқьарц азхамҵаҩцәагьы иахьирхәырц азы абас ҟаиҵоит.  
Мамзаргьы шәгәы ишԥаанагоз, Аллаҳ шәыбжьара зхы иамеигӡо иԥышәаны иалимхыкәа, ачҳара аазырԥшуагьы иԥышәаны иалимхыкәа џьанаҭ шәызҭалоз џьышәшьозма? 
Иара, аԥсра шәақәшәаанӡа уи шәҭахымзи. Абар шәҿаԥхьа иахьыҟоу, шәахәаԥшуа шәгылоуп.  
Муҳаммед, дԥааимбар мацароуп. Уи иаԥхьагьы аԥааимбарцәа мҩасит. Уажәы уи иԥсҭазаара далҵыр, мамзаргьы дҭадырхар еиҭах ажәытәтәи шәдин ашҟа шәхынҳәума? Дарбанзаалак ихынҳәыз, Аллаҳ ԥырхагак изиҭаӡом. Аллаҳ, иара иџьызшьаз, ҳамҭала дырԥылоит.  
Дарбанзаалак аӡәгьы Аллаҳ дақәиҭимтәыкәа дыԥсуам. Аԥсра аамҭак азыԥҵәаны ишәықәҩуп. Аӡәы имаз абзиара ацымхәра адунеи аҟны иҭаххар, ииҭаху ишиаҳҭо еиԥш, зҳамҭа нарцәыҟа изҭахугьы, убраҟа иаҳҭоит. Иаҳџьызшьаз зегьы ҳаԥхьаҟа хымԥада аҳамҭақәа раҳҭоит.  
Аԥааимбарцәа аӡәырҩы ыҟан, Аллаҳ зыԥсы ихҭнызҵаз ахацәа рыла иеицеибашьуан, Аллаҳ имҩа иахьықәу изықәшәаз рҟынтә ргәы камҳаӡеит, рыҽдмыркәадеит, рхы ладмырҟәит. Аллаҳгьы (абас) ачҳара аазрыԥшуа бзиа ибоит.  
Урҭ:«Ҳанцәахәы! ҳара ҳгәырԥсақәеи ҳаҩныҵҟа иҳаӷроу ахырҟьарақәеи иҳанажьны, уара умҩаҿы ҳшьамхы рыӷәӷәа. Азхамҵаҩцәа рҿаԥхьа уҳацхраа!» рҳәон.  
Аллаҳгьы урҭ, адунеи анасыԥи, нарцәытәи аҳамҭа ԥшӡақәеи раҭәеишьеит. Аллаҳ ахымҩаԥгашьа шьахә змоу бзиа ибоит.  
Уа азхаҵаҩцәа! Шәара азхамҵаҩцәа шәрышьҭаныҟәар, еиҭах шьҭахьҟа (азхамҵарахь) шәыргьежьны лахьеиқәҵара шәԥеиԥшхоит.  
Аха, шәара шәыцхырааҩ, шәыхьчаҩ Аллаҳ иоуп. Уи, ацхырааҩцәа иреиӷьӡоу, аиааира уахьызыгӡо иоуп.  
Азхамҵаҩцәа ргәы ашәарҭа ҭаҳҵоит. Избанзар урҭ Аллаҳ иарбанзаалак ршаҳаҭгак ззылбааимгаз акы, иара ицнагаҩыс (иваҟәылараз) иаԥшьыргеит. Урҭ ахьнанагаша џьаҳаным ауп. Агәымбылџьбаҩцәа рынхарҭа ишԥа цәгьоу!  
Аиашазы, Аллаҳ игәаԥхарала, азхамҵаҩцәа ахьырхәны шәанцоз аамҭазы уи иажәа наигӡеит. Амала аҵыхәтәан шәзызхьаауаз аиааирагьы шәанахьигӡа, уи ашьҭахь шәыҽшәырԥсыҽит. Аԥааимбар идҵақәа еимашәкуа, шәаҿагыло шәалагеит. Шәыбжьара ари адунеи аҿы аанхара зҭахугьы ыҟан, нарцәы зҭахугьы. Нас шәара шәԥишәарц азы урҭ рҿаԥхьа дшәызхьамԥшит. Иагьа ус акәзаргьы, шәыбналаны, шәшаҵахазгьы, ишәанаижьит. Аллаҳ азхаҵаҩцәа кырӡа ираҭәеишьоит.  
Аԥааимбар, шәышьаҭахь ала аншәықәҿиҭуаз, шәарҭ шәаанымгылаӡакәа аҩада шәыбналон, аӡәгьы шәааҳәны шәихәаԥшӡомызт. Абас ала, абри аҩыза аҭагылазаашьа шәҽаршьцыланы ушьҭангьы ишәцәыӡуа, мамзаргьы шәхаҿы иааиуа шәазымхьаарц азы шәгәырҩа ишациҵоз иацҵеит. Аллаҳ иҟашәҵақәо ишахәҭоу ала идыруеит.   
Нас, уи агәырҩа ашьҭахь, Аллаҳ шәара убри аҩыза ахақәгәыӷра шәиҭеит, шәыбжьара гәыԥҩык ргәы рхашҭуа аҟынӡа ацәа иалазшәа иҟалеит; даҽа гәыԥҩыкгьы рхы-рыԥсы иашьҭаланы, Аллаҳ изкны ажәытәӡатәи ргәаанагарақәагьы аԥшьганы: «Ари аус ҳара иаҳзалозеи?» рҳәо иалагеит. Убас раҳәа: «Аус зегьы Аллаҳ итәуп». Уҿаԥхьа ирзымҳәақәо, ргәы иҭаҵәахуп: «Абри аус аҟны ҳгәаанагара иазҵаандаз, абраҟа ҳҭахомызт» рҳәоит. Убас раҳәа: «Шәыҩнаҭақәа рҿы шәыҟазаргьы аԥсра зԥеиԥшқәаз убраҟагьы ирыхьӡараны иҟан. Абри ала Аллаҳ, шәгәы иҭоу иаргаманы, шәлакҩакра аԥыхра иҭахуп. Аллаҳ агәқәа иҭаҵәаху амаӡақәа зегьы ишахәҭоу идыруеит.  
Ҩ-гәыԥк анеиҿагыла аҽны, шәыбжьара иааҳәыны ибналақәаз, рыгхақәа ихы иархәаны аҩысҭаа имҩыхиҟьар иҭахын. Аха Аллаҳ, (зегьдарароуп) урҭ иранаижьит. Ҳәарада, Аллаҳ кырӡа ишәаназыжьуа иоуп, дҟәымшәышәуп.  
Уа азхаҵаҩцәа! Рашьцәа хьыӡрацара, мамзаргьы аибашьрахь ицаз ирызкны; «Ҳавараҿы итәандаз иԥсрымызт мамзаргьы иҭадырхарымызт» зҳәо мапкыҩцәа шәырҩызамхан. Абас ицәажәо ауаа ӷәӷәала иахьхәраны иҟоуп. Избанзар, аԥсҭазаара узҭогьы, иумызхуагьы Аллаҳ иоуп. Уи иҟашәҵақәогьы ишахәҭоу ала избо иоуп.  
Аллаҳ имҩаҿы шәҭадырхар, мамзаргьы шәыԥсыр, Аллаҳ иҿаԥхьа ишәзыԥшу анажьреи арыцҳашьареи, урҭ иеидыркылаз амазара аасҭа кырӡа иеиӷьуп.  
Шәыԥсыргьы, шәыршьыргьы, Аллаҳ иҿаԥхьа шәеизараны шәыҟоуп.  
Аллаҳ илԥха иабзоураны, уара урҭ уҟәымшәышәны урызныҟәеит. Уыхжәаны, угәаҵәа жәпаны уҟаландаз, еиԥхьытта инауԥырҵны ицон. Уажәшьҭа уара иранажь. Урҭ иранаижьырц азы Аллаҳгьы уиҳәа. Аус аганахь ала урацәажәа. Знык иӡбаны амҩа уанықәлагьы Аллаҳ уиқәгәыӷ. Ҳәарада Аллаҳ иқәгәыӷуа бзиа ибоит.  
Аллаҳ дшәыцхраар, ишәиааиша дыҟаӡам. Амала цхыраарада шәаанижьыр, уи ида ишәыцхраауада? Ус анакәха, азхаҵаҩцәа Аллаҳ мацара иқәгәыӷлааит.  
Дарбанызаалак ԥааимбарк, агәрагара ачарҳәара азиуам. Ачарҳәара зуыз, акаамеҭ амш аҽны ичарҳәара иԥылоит. Насгьы адунеи аҿы ак зырҳаз, иакәымк иақәымшәакәа, зегьы идырҳаз ахәԥса ишахәҭоу ирызшәахоит.  
Аллаҳ игәаԥхара зҽақәзыршәаз ауаҩы, Аллаҳ игәыԥжәара дақәшәаны џьаҳаным ашҟа ицараны иҟоу диеиԥшума! Уи аҭыԥ, шаҟа анеирҭа бааԥсузеи!  
Урҭ ауааԥсыра Аллаҳ иҿаԥхьа хәҭа-хәҭалоуп ишыҟоу. Аллаҳ, урҭ иҟарҵақәо ибзиаӡаны ибарҭоуп.  
Иҵабыргыҵәҟьаны, Аллаҳ, урҭ рыбжьарахьтә аӡәы; иԥҟарақәа урҭ дырзаԥхьарц, рыҽрыцқьара алиршарц, ашәҟәи аҟәыӷареи дирҵарц азы ԥааимбарк дырзынашьҭны азхаҵаҩцәа аҭәашьара дуӡӡа рзааирыԥшит. Урҭ уаанӡа иаартыҵәҟьаны маҳагьарак иҭагылан.  
Урҭ (азхамҵаҩцәа), Бедир аҟны ҩынтә иеиҳаны изҭаҳаргылаз арыцҳара (Уҳуд) аҟны шәхаҭақәа шәанақәшәа: «Ари аҩыза ҳзақәшәеи?» шәҳәоума? Убас ҳәа: «Уи, ҳәарада, шәара шәымшалоуп». Аллаҳ, зегьы ишахәҭоу зымч ақәхо иоуп.  
Ҩ-рык анеиҿагыла шәзықәшәаз арыцҳара, Аллаҳ изхаҵаҩцәа алкаахарц азы ииҭаххаз ауп.  
Насгьы агьангьашра иаҿу цәырнагарц азы акәын. Урҭ агьангьашцәа: «Шәааи, Аллаҳ имҩаҿы шәеибашьны шәхы шәыхьча» ҳәа анрарҳәа, уи аҽны азхаҵара аасҭа мапкра иазааигәан. Рҿы иаҳәоз ргәы иҭамыз акәын. Аха Аллаҳ, рыҩныҵҟа ирӡоз зегьы ибзиаӡаны идыруеит.  
Урҭ, рхаҭақәа штәазгьы рашьцәа рзы, «Ҳара иҳацныҟәандаз аԥсра иақәшәаӡомызт!» зҳәо роуп. Убас раҳәа: «Ишәҳәо иашазар, аԥсра шәхы ацәышәыхьча, ҳаргьы иаҳбап!» ҳәа.  
Аллаҳ имҩаҿы иҭадырхақәаз ԥсуп ҳәа шәырзымхәыцын. Мап, урҭ бзоуп, рынцәа иҿаԥхьа аразҟы раҭәашьахоит. 
Шьҭахьҟа 	иаанрыжьызгьы 	ашәарҭеи 	ахьааи 	рымамка 	иахьыҟоу иеигәырӷьоит.  
Иҭахақәаз, Аллаҳ ибзиареи игәыҭбаареи, насгььы Аллаҳ, азхаҵаҩцәа рџьабаа ахьимырӡуа азы игәырӷьоит.  
Урҭ ахәра анроу ашьҭахь, Аллаҳи иԥааимбари рааԥхьара зҽақәзыршәаз роуп. Рыбжьара абзиара ҟаҵаны, Аллаҳ иҿагылара зҽацәызыхьчаз рзы аҳамҭа ду ыҟоуп.  
Урҭ, убас иҟоу уаауп, ажәлар; «Ҳаӷацәа шәара ишәҿадыргыларц ар еизыргеит, урҭ шәрыцәшәа, маҷк шәхьаҵ» ҳәа анрарҳәа, арҭ ажәақәа, рызхаҵара реиҳагьы иеизнарҳаны «Ҳара Аллаҳ дҳазхоит, уи шаҟа дыгәрагаҩы ԥшӡоузеи!» рҳәеит. 
Абасалагьы Аллаҳ ибзиареи иаҭәашьареи рыла цәгьарак иақәымшәакәа ихынҳәны Аллаҳ игәаԥхара иацныҟәеит. Аллаҳ, иаҭәашьара кырӡа идууп.  
Уи 	аҩсҭаа, 	шәарҭ 	ицхырааҩцәа 	рыла 	шәиршәарц 	иҭахуп. 	Урҭ шәырцәымшәан, шәазхаҵаҩцәазар, сара мацара шәсыцәшәа.  
Азхамҵараҿы иеицлабуа улахь еиқәырымҵааит. Урҭ Аллаҳ иарбанзаалак ԥырхагак изрыҭом. Аллаҳгьы, урҭ нарцәы насыԥ ҳәа акагьы рмоур иҭахуп. Урҭ ирзыԥшу гәаҟра дук акәхоит.  
Азхаҵара ахаҭыԥан, азхамҵара аазхәаз, Аллаҳ иарбанзаалак ԥырхагак иҭара рылшом. Урҭ рзы хьаала иҭәу гәаҟрак ыҟоуп.  
Мапкыҩцәа дара ираҳҭахьаз аӡара ирзеиӷьхаз џьырымшьааит. Ҳара урҭ ргәырԥсақәа иҵегьы иеизҳааит ҳәа аамҭа раҳҭоит. Урҭ рзы илазырҟәыша гәаҟрак ыҟоуп.  
Аллаҳ аҟьашьи ацқьеи еилихаанӡа азхаҵаҩцәа ари аҩыза аҭагылазашьаҿы инижьуам. Аллаҳ иҟалашагьы шәеиҳәашам. Амала, иԥааимбарцәа руаӡык далихуеит (иҟалаша уи ирдыруеит). Ус анакәха, Аллаҳи иԥааимбарцәеи азхашәҵа. Аллаҳ дазхаҵаны иҿагыларагьы шәҽацәышәыхьчар аҳамҭа ду шәзыԥшуп.  
Аллаҳ илԥха ала ироуз аразҟы аҟны акаҷбеира аазрыԥшуа, ари ирзеиӷьу џьырымшьааит. Мап! Уи дара рзы хәымгароуп. Изеигӡазгьы акаамеҭ амш аҽны рыхәда ихшьызаауеит. Ажәҩанқәеи адгьыли раԥшәма Аллаҳ иоуп. Аллаҳ иҟашәҵо зегьы ишахәҭоу ала идыруеит.  
Ҳәарада, Аллаҳ изырҳәоз: «Аллаҳ дӷаруп, ҳара ҳбеиоуп!» ҳәа ажәақәа иаҳаит. Урҭ ирҳәақәази аԥааимбарцәа харада рҭархареи анҵаны, насгьы «Агьама жәба, уи шәызбылуа агәаҟра!» ҳәа раҳҳәоит.  
«Ари агәаҟра, уаанӡа ишәамхаҟаҵаны шәнапала нарцәыҟа иаашәышьҭыз агәырԥсақәеи ахарақәеи рцымхәра ауп. Мамзаргьы Аллаҳ, иуаажәлар рзы дыргәаҟыҩӡам».  
Урҭ: «Аллаҳ, ҳара амца иафаша ӡатәк ҳзааиганаӡа дарбанзаалак иԥааимбарк дазхаҳамҵарц иҳадиҵеит» рҳәеит. Убас раҳәа: «Сара саԥхьа иагьа ԥааимбарцәа иаарту аршаҳаҭгақәеи аџьашьахәақәеи шәзааргеит. Аиаша зҳәо шәреиуазар, урҭ зҭашәырхазеи?»  
Уара умцҳәаҩуп ҳәа удыркылозар, уара уаԥхьатәи иаарту аршаҳаҭгақәеи, иҟәыӷаз абӷьыцқәеи, илашарбагаз ашәҟәи рзаазгаз аԥааимбарцәагьы имцҳәаҩцәоуп ҳәа рыдыркылон.  
Ԥсы зхоу зегьы аԥсра агьама рбараны иҟоуп. Аха акаамеҭ амш аҽны иҟашәҵаз ацымхәра инагӡаҵәҟьаны ишәоуеит. Дарбанзаалак аӡәы џьаҳаным дацәганы џьанаҭ дҭарҵар, уи ахҿыхра дахьӡеит ауп. Адунеитә ԥсҭазаара ижьагоу акы ада уаҳа даҽакы акәӡам. 
Шәмазареи шәыԥсқәеи рганахь ала аԥышәара шәахысуеит. Шәара шәаԥхьа ашәҟәы заҳҭақәази Аллаҳ иҿагылақәази рҟынтә имаҷымкәа шәзызхьаауа ажәақәа шәаҳауеит. Аха ичҳаны, Аллаҳ иҿагылара шәҽацәышәыхьчар, ижәдыруазааит, ари ачҳареи аҽадцалареи зҭаху ишьахәу усуп.  
Аллаҳ, ашәҟәы зиҭақәаз: «Уи хымԥада ауааԥсыра ирызнажәгароуп, ирцәышәымӡароуп» ҳәа ҿыӷәӷәала ажәа рымиххьан. Аха урҭ ражәа рышьҭахьҟа инкажьны, амаҷ азы ирԥсахит. Идырҳаз ахәаахәҭра шаҟа ихәымгоузеи.  
Иҟарҵаз иеигәырӷьаны, ирзыҟамҵазгьы алаҽхәара бзиа избо ауаа, агәаҟра изацәыбнало џьумшьан. Урҭ рзы хьаала иҭәу гәаҟрак ыҟоуп.  
Ажәҩанқәеи адгьыли раҳра Аллаҳ итәуп. Аллаҳ зегьы ишахәҭоу ала имч рықәхоит.  
Ажәҩанқәеи адгьыли ршареи, аҵхи амши иеишьҭаргыланы рыҟаҵареи аҟны ахшыҩ змоу рзы хымԥада аҿырԥшқәеи аршаҳаҭгақәеи ыҟоуп.  
Урҭ, ршьапы ианықәгылогьы, иантәогьы, рган ианықәиогьы, Аллаҳ дыргәаладыршәоит. Ажәҩанқәеи адгьыли ршара шыҟалаз иазхәыцуеит. «Ҳанцәахәы! Ари баша иумшаӡеит, уара агхақәа урҟәыгоуп. Ҳарҭ амца аргәаҟра ҳацәыхьча!» рҳәоит.  
«Ҳанцәахәы! Уара џьаҳаным амца иҭауҵаз, ахьымӡӷ зуыргаз иоуп. Агәымбылџьбаҩцәа зынӡа ацхырааҩы драуӡом».  
«Ҳанцәахәы! Ҳара, «Шәынцәахәы дазхашәҵа» ҳәа азхаҵарахь иҳаԥхьоз ибжьы ҳаҳаит, иаразнакгьы уазхахҵеит. Ҳанцәахәы! Ҳгәырԥсақәа ҳанажь, ҳацәгьарақәа хҩа, ҳаԥсқәагьы рҭынч».  
«Ҳанцәахәы! Уԥааимбарцәа рыла иҳауҭаз ажәақәа ҳаҭәашьа. Акаамеҭ аҽны ахьымӡӷ ҳаумырган. Ҳәарада, уара, зажәа иахымԥо уоуп.  
Рынцәахәгьы абас аҭак рзыҟаиҵеит: «Сара, дхаҵазааит, дыԥҳәысзааит, шәыбжьара аӡәгьы иџьабаа сырӡуам. Шәара иеиҟароу шәоуп. Амҳаџьырра ицақәази, зыԥсадгьыл иахырцази, сымҩаҿы агәаҟра иақәшәази, иеибашьызи, иҭахази, ргәырԥсақәа хымԥада ирхыхны, Аллаҳ иҟынтә иҳамҭаны, зыҩныҵҟа аӡиасқәа зыбжьысуа аџьанаҭ баҳчақәа иҭасҵоит. Аҳамҭақәа иреиӷьӡоу Аллаҳ иҟноуп иахьыҟоу.  
Азхамҵаҩцәа меигӡара амазара рыманы тәылацыԥхьаӡа рныҟәара уара уамжьааит.  
Маҷк хархәароуп уи. Аҵыхәтәан хыҵакырҭас ироуа џьаҳаным ауп. Шаҟа анеирҭа бааԥсузеи иара уа!  
Аха Аллаҳ, иҿагылара зҽацәызахьчаз рзы, Иара иҟынтә нхарҭа ҭыԥс, наунагӡа изҭынхаша, зыҩныҵҟа аӡиасқәа зҭысуа џьанаҭ баҳчақәа хиоуп. Аллаҳ иҟны иҟоу иреиӷьу зегьы, ҳәарада, азхаҵаҩцәа ирызкуп.  
Ашәҟәыуаа рыбжьара убас ауаа ыҟоуп, Аллаҳи, шәара ишәзылбаази рхаҭақәа ирзылбаақәази азхаҵаны, Аллаҳ иҿаԥхьа рҽырмашьцаны иҟазаауеит. Аллаҳ иажәақәа амаҷ азы ирҭиӡом. Убарҭ ауаа, Аллаҳ иҿаԥхьа аҳамҭақәа рзаԥҵоуп. Ҳәарада, Аллаҳ зыҳасаб лассы иназыгӡо иоуп.  
Уа азхаҵаҩцәа! Ишәычҳа. Чҳарала аиԥхныҩлараҿы шәаӷацәа шәраԥыс. Ахамеигӡаразы (џьиҳад азы) шәҽазыҟаҵаны шәлахҿыхны шәыҟаз, насгьы Аллаҳ иҿагылара шәҽацәышәыхьча, убри алагьы ахҿыхра шәоуп.  
Уа ауааԥсыра! Шәара ԥсык шәалзхыз, уи аҟынтәгьы ҩыџьа алызхыз, нас рҩыџьа рҟынтәгьы имаҷҩымкәа ахацәеи аҳәсеи рхылҵны иеиззырҳаз шәынцәа иҳәатәхамҵара шәҽацәышәыхьча. Шәыбжьара акы анышәҭаххо зыхьӡ шәҳәо Аллаҳ ихамҵгылареи, аҭынхара аԥҟарақәа рыӷрагыларагьы шәҽацәышәыхьча. Ҳәарада, Аллаҳ шәара дышәхылаԥшҩуп. 
Аиаҭымцәа дара рмазара рышәҭ, ицқьоу, иҟьашьу ала ишәмыԥсахын, урҭ рмал шәара шәмал иадкылан ишәымфан; избанзар уи гәырԥса дууп. 
Шәнапаҵаҟа иҟоу аиаҭым ҭыԥҳацәа аныжәгалак қәнагала шәырзымныҟәар ҳәа шәацәшәозар, усҟан ишәгәаԥхо аҳәса рҟынтә ҩыџьа, хҩы, ԥшьҩы хатәҩызас ижәга. Аха урҭгьы иашамкәа рызныҟәара шәацәшәар, ԥҳәыс заӡәык, мамзаргьы шәнапаҵаҟа иҟоу амаҵуҩԥҳәыс дазшәырха; ари, аиаша шәахымԥарц азы иреиӷьу ауп. 
Аҳәса рычма (меҳир), шәуал шәшәоушәа ирышәҭ. Аха уи аҟынтә хәҭак гәыкала дара ишәыздырхынҳәыр, гьамала ишәфа. 
Шәыхныҟәгара шьаҭас Аллаҳ иҟаиҵаз шәмазара, иҟәышым ирышәымҭан; уи ахаҭыԥан шәмал ала урҭ крырҿашәҵа, иеилашәҳәа, ажәа бзиақәагьы рашәҳәала. 
Аҩынра алаларазы раамҭа ааиаанӡа аиаҭымцәа ԥышәшәа; рыхшыҩ ҭышәынтәалазшәа жәбар, усҟан рмазара дара ирышәҭ, усгьы ианеизҳалак рмалқәа роуеит ҳәа иныхны шәалымган. Ибеиоу, иҽынкыланы аиаҭым имазара дазхьамԥшааит. Иӷаругьы ихәы арбаны, ихы иаирхәаит. Рмазара анрышәҭо рывараҿы ашаҳаҭгьы дшәыргыл; аҳасаб азуразгьы хылаԥшҩысгьы Аллаҳ дазхоит. 
Ани, аби, аҭынхацәеи ирҭынхаз амазара аҟынтә ахацәа рыхәҭаа ыҟоуп; иара убас ани, аби, аҭынхацәеи ирҭынхаз амазара аҟнытә аҳәсагьы рыхәҭаа ыҟоуп; имаҷыз ирацәаз, иеилкаау хәҭак ыҟоуп. Арҭ, аԥсҭынхацәа ирзку Аллаҳ иԥҟарақәа роуп.  
(Аԥсҭынха ашараан) аҭынхацәа, аиаҭымцәа, аӷарцәа, шәыднагалар, урҭгьы ирыхәҭоу рышәҭ, ажәа бзиа рзышәҳәа. 
Шьҭахьҟа знапы намӡо, ҳхәыҷқәа рхы иамыхәо иаанхар, ирԥсыхәои? ҳәа ихәыцуа  ауаа, егьырҭ ирҭынхаз риаҭымцәа рызгьы  ишәалааит.  Абас алагьы Аллаҳ иҟынтә рҽырыхьчааит, ажәа иаша рҳәалааит. 
Аиаҭымцәа рыхәҭаа иахәҭамкәа изфаз, ҳәарада рымгәақәа амцала идырҭәуеит. Урҭ усгьы  амца қьоуқьад аҟны ибылраны иҟоуп. 
Аллаҳ, шәхәыҷқәа ирызкны  аԥсҭынха ашара абас ишәыдиҵоит:  Ахацәа рыхәҭаа, аҭыԥҳацәа рыхәҭаа аасҭа ҩынтә иеиҳазароуп. Аԥсҭынха иалахәу  рыбжьара ахацәа ыҟамкәа, ҩыџьа ма иреиҳаны аҳәса ыҟазар, усҟан хыџьара ишаны ҩ-хәҭак дара иртәуп. Аха, ҭыԥҳа заҵәык лакәзар, абжа лара илтәуп. Иԥсыз, ахәыҷы диманы, иани иабигьы ԥсҭынхаҩцәас иҟазар, усҟан ан илыхәҭоу хԥа рҟынтә хәҭак ауп. Иԥсыз ахшара димамкәа, иани иашьцәеи ракәзар иҭынхаз, усҟан ан лыхәҭаа фыџьара ишаны хәҭак ауп. Абарҭқәа зегьы иԥсыз иуасиаҭ нагӡаны, иуалқәа аныршәалак ашьҭахь ауп. Шәҭаацәеи шәыхшареи еиҳа шәара ишәыхәарҭоу, ишәзааигоу шәыздырӡом. Арҭ Аллаҳ ишәзаԥиҵаз ахәҭақәа роуп. Ҳәарада, Аллаҳ адырреи аҟәыӷареи злоу иоуп. 
Ауасиаҭ инақәыршәаны ауалқәа ршәара ашьҭахь, шәыҳәса ирҭынхаз, ахәыҷы дыҟамзар, абжа шәара ишәтәуп. Ахәыҷы дыҟазар, усҟан ԥшьба рҟынтә хәҭак шәара ишәтәуп. Ахәыҷқәа шәымамзар, шәаргьы иҟашәҵо ауасиаҭ анагӡаразы шәуалқәа аныршәалак ашьҭахь иаанхаз ԥшьынтә ишаны хәҭак дара (шәыҳәса) иртәуп. Ахәыҷы дшәымазар, аантәы ишаны хәҭак дара иртәуп.  Амала хаҵак, мамзаргьы ԥҳәыск, ани, аби, ахәыҷқәа рымамкәа рыԥсҭынха егьырҭ рҭынхацәа ирзынхар, мамзаргьы ешьаки ма еҳәшьаки рымазар, рыхәҭаа ауалқәа аншәаха ашьҭахь фба рҟынтә хәҭак ауп. Аха еиҳазар, усҟан дара зегьы хԥа рҟынтә хәҭак иалахәуп. Абарҭқәа зегьы ауасиаҭ анагӡареи, мамзаргьы ауалқәа ршәареи рыҟны аԥсҭынхаҩцәа аӡәгьы ԥырхага рнамҭароуп; Аԥсҭынха ашара иазку аԥҟарақәа, Аллаҳ ииӡбаз ауп. Аллаҳ зегьы здыруа иоуп, иуааԥсыра ирамхаҟаҵо агхақәагьы кырӡа изычҳауа, иҟәымшәышәу иоуп. 
Арҭ Аллаҳ иҳәаақәа роуп. Аллаҳи иԥааимбари рҳәатәы хаҵо иқәныҟәо ауаҩы, аӡиасқәа згәылсны ицо аџьанаҭқәа дҭеиҵоит, уаҟа инхарагьы наунагӡахоит; абри ауп иреиҳаӡоу ахеиқәырхарагьы. 
Аллаҳи иԥааимбари рҳәатәы хамҵакәа иҳәаақәа еилазгаз, Аллаҳгьы уи, наунагӡатәи амца қьоуқьад далаижьуеит. Уи длазырҟәуа гәаҟрак иԥеиԥшуп. 
Шәыҳәса рахьтә ҟьышьырак мамзаргьы калҭшьҭаныҟәарак ҟазҵаз рзы ирҿашәыргылаша ԥшьҩык ашаҳаҭцәа шәрыԥхьа. Шаҳаҭра рур, урҭ аҳәса аԥсра ирымнахаанӡа, мамзаргьы Аллаҳ даҽа мҩак рзалихаанӡа шәыҩны иаанышәкыл. 
Акалҭшьҭаныҟәара ҟазҵаз рҩыџьагьы шәрықәыӡба. Аха аҭамзаара шьҭаҵаны, рхы дыриашар, уи нахыс рыргәаҟра шәаҟәыҵ; избанзар Аллаҳ аҭамзаарақәа ирацәаны издызкыло, ирацәаны ишәзылыԥхо иоуп. 
Аллаҳ идикыло аҭамзаара, цәгьарак рамхаҟаҵаны иаарласны иахьхәыз ртәы ауп; Аллаҳ убарҭ раҭамзаара идикылоит; Аллаҳ аҟәыӷареи адырреи злоу иоуп. 
Цәгьарас иҟоу зегьы ҟаҵаны, аԥсра анаарыдгылалак: «абыржәы сахьхәит» зҳәо, иазхамҵаҩцәаны иԥсуа рзы ахьхәра ҳәа акагьы ыҟам. Урҭ рзы агәаҟра, ааӡаб ҳармазеихьеит. 
Уа азхаҵаҩцәа! Зыԥсҭазаара иалҵыз шәҭынхацәа рыҳәса, иԥсҭынхоушәа иԥхьаӡаны мчыла, дара ақәшаҳаҭымкәа шәыдкылара азин шәымаӡам. Иаартны ламысдарак ҟарымҵазар, шәыҳәсагьы ирышәҭахьаз меҳир ахәҭак шьҭахьҟа рымхрагьы ииашахом. Шәыҳәса шәҳәоу еиқәшәаны иныҟәыжәга. Аха акы шәгәы иаҭахымхаргьы шәаарԥеиԥш, издыруада Аллаҳ уи аҟны бзиарақәак ақәиҩызар. 
Шәыԥҳәыс шәлылҵны даҽа ԥҳәыск дыжәгарц шәҭаххар, руаӡәык инармыцхәны ачма (меҳир) лышәҭахьазаргьы, акымзарак шьҭахьҟа илымшәымхын. Шәара урҭ аҳәынҵәа ргәыдҵаны, агәырԥса дуӡӡагьы шәаҵаланы шьҭахьҟа ирымышәхуама? 
Аамҭала шәара шәара шәҽеидҵаны, ақәнага шынашәыгӡо ала, шәара шәҟынтә ажәа шроухьогьы уи ишԥа рымышәхуеи? 
Ажәытә иҟалахьоу рыда, шәабацәа ԥҳәысс иргахьаз, ԥҳәысс ишәымган; избанзар ари ламысдароуп, гәымхароуп, иҿаасҭоу мҩоуп. 
Шәанацәеи, шәҭыԥҳацәеи, шәаҳәшьцәеи, шәаб иаҳәшьцәеи, шәан лаҳәшьцәеи, шәашьа иԥҳацәеи, шәаҳәшьа лыԥҳацәеи, шәанаӡӡеицәеи, гәыҳәԥыхшла шәаҳәшьцәеи, шәанхәацәеи, шәыԥҳаԥсацәеи ԥҳәысс ргара шәзыҳарамуп. Аха аԥҳәыс шәылнымиакәа шәлылҵзар, лыԥҳа ԥҳәысс лаагаразы ԥырхага шәымам. Шәара ишәхылҵшьҭроу шәыҷкәынцәа рыҳәсеи, ҩыџьа аиҳәшьцәеи ԥҳәысс реицгарагьы шәақәиҭым; акы заӡәык, уаанӡа иҟалаз ҟалахьеит. Аллаҳ кырӡа ишәаназыжьуеи ишәхылаԥшуеи иоуп. 
Шәнапы аҵаҟа иҟоу ауадалықьцәа рыда, иҩнроу аҳәсагьы шәрықәиҭым. Шәара шәзы абри Аллаҳ идҵоуп. Абарҭ рыда агьырҭ, ламысла анхареи, иакәым ахь амныҟәареи рыла, шәмазара ала (ачма шәаны ) хатәҩызас рҭаххара азин шәымоуп. Урҭ рыла хаҵеи ԥҳәыси шәакәны шәынхарц азы ԥҟарала ачма рышәҭ. Шәеизыразны иақәнаго ачма аналышәх ашьҭахь агәырԥса шәоуам. Ҳәарада, Аллаҳ адырреи аҟәыӷареи дырқәиҭуп.  
Шәыбжьара, азхаҵаҩцәеи, зхы иақәиҭу аҳәсеи рҟынтә, ԥҳәыск лаагара зымч ақәымхаз ауаҩы, инапаҵаҟа иҟоу иазхазҵахьоу ауадалықь ҭыԥҳацәа рҟынтә аӡә дааигааит. Аллаҳ шәара шәеиҳа еиӷьны идыруеит шәазхаҵара. Шәара шәара шәеихылҵны шәааиуеит. Ус анакәха, ламысла анхареи, акалҭ амҟьашьреи, маӡала ауаа шьҭымхреи ала, рҭаацәагьы ақәыршаҳаҭны урҭ ԥҳәысс ижәга, рычмагьы излаҵасу ала ишәшәа. Ианыҩнраха ашьҭахь калҭаҟьашьрак ҟарҵар, урҭ зхы иақәиҭу аҳәса изықәшәо ахьырхәра абжа иақәыршәатәуп. Абри ауадалықь лыла аҩнрахара, шәыбжьара агәырԥса ақәшәара иацәшәо рзыҳәан ауп; ачҳара акәзар, шәара шәзы реиҳа иеиӷьуп. Аллаҳ кырӡа иуаназыжьуеи узыхьчауеи иоуп. 
Аллаҳ ишәзымдыруа шәзаартны, шәара шәаԥхьатәиқәа рымҩа шәықәҵаны, шәгәырԥсақәа шәанаижьыр иҭахуп. Аллаҳ адырреи аҟәыӷареи злоу иоуп. 
Аллаҳ шәара шәаҭамзаара идикылар иҭахуп; аха згәаҳәарақәа ирышьҭоу ауаа ракәзар, зынӡа шәымҩахҟьаны атышахь шәнаргарц иашьҭоуп. 
Аллаҳ шәеидара ирмаҷыр иҭаххоит; избанзар ауаҩы дыԥсыҽны дшоуп. 
Уа азхаҵаҩцәа! Шәара шәеизыразны шәеилахәаахәҭрада, даҽакала, (аиҵаӷьычра, амаца асра, аҵарҭыша, анаӡын уҳәа ала) ииашамкәа шәмал шәымфан, шәыхгьы шәымшьын. Ҳәарада, Аллаҳ шәара шәахь даараӡа дрыцҳашьаҩуп. 
Абас ишыҟоугьы, абарҭ аҳәаақәа шидыруа дырхыԥаны, ақәнамга дыхнаԥааны абри аҩыза агәырԥса ҟазҵазгьы, амца далаҳажьуеит, ари Аллаҳ изы кырӡа имариоуп. 
Амала ишәзыҳараму агәырԥса дуқәа шәҽырцәышәыхьчар, ҳаргьы шәгәырԥса маҷқәа хҩаны, патула ҳшәызныҟәоит, шәҳараҳкуеит. 
Аллаҳ шәыбжьара шьоукы еиҳаны изаҭәеишьақәо рзы «ҳаргьы  иҳауындаз» ҳәа шәҟамлан. Ахацәа идырҳаз аҟынтә рыхәҭа шрымоугьы, аҳәсагьы идырҳаз аҟынтә анасыԥ рымоуп. Шәара Аллаҳ иаҭәашьара аҟынтә ламысла шәаҳәа; ҳәарада Аллаҳ зегьы здыруа иоуп. 
Ани, аби, аҭынхацәеи ирҭынхаз зегьы рыцыԥхьаӡа ирзааигәоу аԥсҭынхаҩцәа аҳарбеит. Амала еиқәшаҳаҭрала аҭынхара зыбжьашәҵақәазгьы рыхәҭаа рышәҭ. Ижәдыруазааит, Аллаҳ зегьы рҿы  ишахәҭоу ала дшаҳаҭуп. 
Аллаҳ, ахацәеи аҳәсеи еиԥшым аҷыдарақәеи аҭәашьарақәеи ахьранеишьаз амшала, ахацәа аҳәса рнапхгаҩцәеи рыхьчаҩцәеи ракәны иԥхьаӡоуп. Аҳәса хатәрақәа, Аллаҳ иҳәатәхаҵаҩцәоуп; Аллаҳ амаӡақәа шихьчо еиԥш даргьы убри инақәыршәаны аӡәгьы иахьимбогьы рхы рыхьчоит. (Аҩнра азакәанқәа ) иаҿагылап ҳәа гәҩарас ишәымоу аҳәса ракәзар, шәрылабжьа, аиарҭаҿы рхала иааншәыжь, насгьы (ирмуӡар)маҷк ишәыпҟа. Амала шәҳәатәы харҵар, урҭ шәызларықәымчыша шәашьҭамлан; избанзар Аллаҳ дҳаракӡоуп, ддуӡӡоуп. 
Хаҵеи ԥҳәыси акы рыбжьалар ҳәа шәацәшәар, ахаҵа иҭаацәеи аԥҳәыс лҭаацәеи рҟынтә ӡбаҩыс аӡәаӡәа рзынашәышьҭ. Еинышәар рҭахызар, Аллаҳ дрыбжьаҟазоит; ҳәарада Аллаҳ зегьы здыруа, зегьы зыӡбахә еилызкаауа иоуп. 
Аллаҳ шәиеихырхәала, иваҟәылара аԥшьызгогьы азхашәымҵан. Ани, аби, аҭынхацәеи, аиаҭымцәеи, иааигәаӡоу агәылеи, ихараӡоу агәылеи, иааигәоу аҩызеи, имҩасуа ауаҩи, шәнапы аҵаҟа иҟоу ауааи, ибзианы шәрызныҟәа. Аллаҳ зхы иамаԥагьаны иҽхәо игылоу ауаҩы зынӡа бзиа дибаӡом. 
Икаҷбеиу, ауаагьы икаҷбеизарц зҭахны, Аллаҳ ираҭәеишьазгьы зҵәахуа ауаа рзы  ҳара, урҭ азхамҵаҩцәа лазырҟәыша гәаҟрак ҳармазеит. 
Насгьы абарҭ, Аллаҳи нарцәытәи амши азхарымҵақәо, змазара аҽырбаразы инызхуа ауаа (лазырҟәыша гәаҟрак ҳармазеит). Аӡәы ҩызас аҩсҭаа дышьҭихыр, уи шаҟа дҩыза бааԥсузеи! 
Аллаҳи нарцәытәи амши азхаҵаны, Аллаҳ ириҭаз аҟынтә инырхындаз ирцәыӡуааз? Аллаҳ урҭ рҭагылазаашьа ишахәҭоу идыруеит. 
Ҳәарада, Аллаҳ рыцк аҟара аиашамра ҟаиҵом. (Амала ауаԥсы цәгьарак ҟаиҵар, ихәҭоу дақәиршәоит) Иаҟаиҵо абзиарагьы, аҟара ациҵоит, иара иҟынтә аҳамҭа дуала даԥылоит.   
Жәларыцыԥхьаӡа шаҳаҭк дааганы, уаргьы урҭ шаҳаҭс уаныдҳарбалак рҭагылазаашьа зеиԥшрахозеи? 
Мапкра амҩа ианыланы аԥааимбарцәа ирзымӡырҩуаз ауаа, уи амш аҽны, Аллаҳ иҿаԥхьа акагьы рзымҵәахуа иҟаланы, адгьыл ихәыҵаларц рҭаххоит. Аха урҭ Аллаҳ иҿаԥхьа ирҳәазгьы, ируызгьы рзыҵәахуам. 
Уа азхаҵаҩцәа! Арыжәтә ижәны, шәхы шәзымдыруа шәаныҟоу, ишәҳәаша еилшәыргаанӡа, мамзаргьы шәанҟьашьугьы –амҩа иану даламҵакәа– шәҽышәкәабаанӡа анамаз кра шәҽазышәымкын. Амала, шәычмазаҩхар, амҩа шәықәзар, ашьашьмаҭрахьы шәныҟәазар, мамзаргьы аҳәса шәрынианы аҽыкәабаразы аӡы шәзымԥшаазар, усҟан ицқьоу анышә ахь шәеиха (теиеммум ҟашәҵа); (шәнапала анышә шәнасны) шәҿи шәнапи иахьышәшь. Ҳәарада Аллаҳ кырӡа ишәаназыжьуа иоуп.  
Ашәҟәы аҟынтә анасыԥ зыҭоу урмыхәаԥшӡаци? Агьангьашра аахәаны, иазмырхакәа шәаргьы шәымҩахырҟьарц рҭахуп. 
Аллаҳ шәаӷацәа зусҭцәоу шәара шәаҵкыс иеиӷьны идыруеит. Ҩызаҵәҟьас Аллаҳ дшәызхоит, цхырааҩык иаҳасабалагьы Аллаҳ дшәызхоит. 
Ауриацәа рыхәҭак, ажәақәа рҭыԥқәа рыԥсахуеит. Рыбызқәагьы инарҳәы  аарҳәны аԥааимбар иҿаԥхьа адин иажәланы «Иҳаҳаит, иагьазхаҳҵеит» ахаҭыԥаны, «Иҳаҳаит, иагьазхаҳамҵеит» рҳәоит. «Уаҳзыӡырҩыр ҟалома?» рҳәошәа ҟаҵаны «Уӡырҩы, имӡырҩыша» рҳәоит. «Иҟалозар уҳазхьаԥшь» рҳәошәа ҟаҵаны «Ҳаргьы уаҳхылаԥш ҳахьчаҩы» рҳәоит. Абарҭқәа зегьы, аҵәылхразы мацара ауп изыҟарҵо. Абас ҟарымҵакәа; «Иҳаҳаит, иагьазхаҳҵеит», «Уаҳзыӡырҩыр ҟалома?», «Иҟалозар уҳазхьаԥш» рҳәондаз, хымԥада, дара рзы реиҳа иеиӷьхон, иагьиашахон. Аха абас иааиԥмырҟьаӡакәа рмапкра амшала Аллаҳ урҭ ишәихьеит. Уажәшьҭа маҷҩык рыда егьырҭ дазхарҵом. 
Уа аҩыра заҭәашьахьоу! Зылбаагара ҳаҿу, шәнапаҿы иҟоу абри ашәҟәы, шәгәыӷрақәа зынӡа ишәцәыӡаанӡа, мамзаргьы асабшауаа ишаҳшәииз аҩыза ашәира шәақәшәаанӡа иазхашәҵа. Аллаҳ иҟаиҵаз адҵа хымԥада инагӡахоит. 
Аллаҳ, иваҟәылара аԥшьгара, ахаан ианаижьӡом; ари ада агьырҭ агәырԥсақәа изиҭаху иранаижьуеит. Амала Аллаҳ иваҟәылара аԥшьызгаз ауаҩы, агәырԥса ду рҳаны, Аллаҳ аҳәынҵәа игәыдызҵаз ҳәа дыԥхьаӡоуп. 
Зхы зыриашазшәа, агәырԥсагьы рымамшәа избо ауаа ирхыуҳәаауеи! Мап, Аллаҳ ииҭаху дириашоит, хәыцк аҟара акәзаргьы аӡәы азалымдара дақәиршәом. 
Уԥши, Аллаҳ изкны амцқәа шеиқәдырҽаҽо! Иаартыҵәҟьоу гәырԥсак акәны абри мацара рызхоит! 
Ашәҟәы аҟынтә анасыԥ зоухьоу ауаа умбаӡаци?  Аныхабаҟақәеи амци азхарҵоит, насгьы азхамҵаҩцәа рзы «Арҭ Аллаҳ дазхазҵо раасҭа амҩа иаша иануп» рҳәоит. 
Урҭ, Аллаҳ дзықәшәииз ауаа роуп. Аллаҳ, ихылаԥшра иацәыхараитәыз изы ацхырааҩгьы дузыԥшааӡом. 
Мамзаргьы урҭ амчра аҟынтә хәҭак рымоума? Ус акәызҭгьы, ауааԥсыра хәыцк аҟарагьы ак рырҭаӡомызт. 
Мамзаргьы урҭ Аллаҳ иаҭәашьара аҟынтә иранашьақәаз рымшала ауааԥсыра  ирыҵашьыцуама? Ҳара Ибраҳим ихылҵшьҭрагьы ашәҟәи аҟәыӷареи рыҭаны аҳра дуӡӡа раҭәаҳшьахьан. 
Урҭ рыхәҭак, Ибраҳим дазхарҵеит, рыхәҭакгьы уи изхьамԥшра адагьы иара ишҟа зхы хаз ауааԥсыра рымҩа ркит; убарҭ иеилашуа (быжьрабыжьҵәа) иҟоу амца қьауқьад рызхоит. 
Ҳәарада, ҳажәақәа мап рцәызкыз мышкы амца қьауқьад иалаҳажьраны ҳаҟоуп; урҭ рцәа былны ирхыҵаанӡа, ахьаа роурц азы рцәа аҽарҿыцуеит. Аллаҳ еснагь дҳаракӡоуп, аҟәыӷара дақәиҭуп.    
Агьырҭ, ҳазхаҵаны аус бзиақәа назыгӡазгьы, наунагӡа изҭынхаша, аӡиасқәа зҭысуа аџьанаҭ баҳчақәа иҭаҳаргылоит. Уаҟа дара рзы ицқьашәқьоу ахатәҩызцәа ыҟоуп. Урҭ, ихааӡа иҟоу ашәшьыраҿы инҳархоит.  
Аллаҳ, шәара анапхгара изыхәҭоу рнапы анҵареи, ауааԥсыра рыбжьара акы анышәыӡбо иашарала аӡбара шәыдиҵоит. Аллаҳ, шәара шаҟа ибзианы дшәылабжьаны амҩа иаша шәирбозеи! Ҳәарада, Аллаҳ зегьы ишахәҭоу иаҳауеит, ишахәҭоугьы ибоит. 
Уа азхаҵаҩцәа! Аллаҳ иҳәатәы хашәҵа, аԥааимбар  иҳәатәы хашәҵа, иара убас шәара ишәеиуоу анапхгаҩцәагьы рҳәатәы хашәҵа. Уск аҟны еилибамкаарак шәыбжьалар (Аллаҳи нарцәытәи амши азхашәҵаҵәҟьозар) уи аус Аллаҳи аԥааимбари рахь инажәг. Ари еиҳа иеиӷьуп, алҵшәа аганалахьгьы зегьы раасҭа иԥшӡоуп. 
Уара иузылбаазгьы, уара уаԥхьа илбаақәазгьы иазхарҵазшәа аԥшьызгаз умбаӡеи? Урҭ  Таауҭ азхамҵара шрыдҵогьы, аҿаԥхьа аиқәыӡбара рҭахуп. Аҩсҭаагьы урҭ зынӡа имҩахызҟьаша аусқәа дрышьҭоуп. 
Урҭ, «Аллаҳ илбааигази аԥааимбари рышҟа шәааи» ҳәа анрарҳәалак, азхамҵаҩцәа зынӡа иуцәыхараны ишгылоугьы убарҭахоит. 
Рнапала иҟарҵақәаз рымшала цәгьарак рхы ианҭаԥалак, иаразнак «Ҳара абзиареи абжьаҟазареи мацара акәын иаҳҭахыз» ҳәа иқәуа уара уахь ишԥааиуеи? 
Урҭ ауаа ргәы иҭоу ибзиаӡаны идыруеит Аллаҳ. Хьаас ишьҭумхын, урылабжьаны рҭагылазаашьа иазкны рыгәаҿы инеиша ажәақәа раҳәа.  
Ҳара ԥааимбарцәак наҳашьҭзар, Аллаҳ рнапы ианиҵаз амшала ацхыраарагьы шрымоу дырны, рҳәатәы хаҵара аҭахуп. Амала урҭ цәгьарак ианақәшәалак, уара иузнеины Аллаҳ иранаижьырц аҳәара ҟарҵар, аԥааимбаргьы дара рзы Анцәа диҳәар, ҳәарада, Аллаҳ кырӡа ираназыжьуа, ирхылаԥшуа иакәны дырбон. 
Мап! Унцәаиныс, рыбжьара аимак цәырҵны, уара ӡбаҩыс уҟаҵаны, насгьы иуӡбаз 	гәыҩбарак 	аламкәа 	ирыдрымкылакәа, 	рхы 	ларҟәны иақәшаҳаҭымхакәа, иазхаҵаҩцәоуп ҳәа иԥхьаӡахом. 
Урҭ, шәгәырԥсақәа шәхышәхырц азы Аллаҳ имҩаҿы аԥсра шәаԥыла, мамзаргьы шәыԥсадгьыл ааншәыжь ҳәа адҵа раҳҭандаз, маҷҩык аламҵакәа абри наргыӡомызт. Амала ирабжьгаз адҵа рзынарыгӡандаз, ари дара рзы ибзиахон, рызхаҵарагьы  арӷәӷәон. 
Ҳәарада, усҟан аҳамҭа дуқәа ранаҳшьон. 
Насгьы урҭ амҩа иашаҵәҟьа иқәаҳҵон. 
Аллаҳи иԥааимбари рҳәатәы хазҵо ауаа, Аллаҳ абзиарақәа заҭәеишьаз аԥааимбарцәеи агәрагаҩцәеи, Аллаҳ имҩа зхы ақәызҵаз ауааи, ауаа цқьақәеи ирылахәуп; урҭ шаҟа иҩызцәа бзиақәоузеи! 
Ари Аллаҳ ираҭәеишьаз ауп; адырразы Аллаҳ дазхоит. 
Уа азхаҵаҩцәа! Шәҽазыҟаҵаны хаз-хазы агәыԥқәа рыла, мамзаргы зегьы шәҽеидкыланы аибашьрахь шәеиха.  
Шәыбжьара шьоукы ыҟоуп, зынӡа иццакуам.  Урҭ ауаа, рыцҳарак шәақәшәар, «Аллаҳ даҳзылыԥхан, дара ҳрыцӡамызт» рҳәоит. 
Амала Аллаҳ иҟынтә шәара ак шәаҭәашьахар, усҟангьы дареи шәареи шәзеибамдыруазшәа, ишәмыцынхошәа, шәыцныҟәара азы ԥынгылак рымазшәа «Ах, иҟаларыз, ҳаргьы урҭ ҳрыцызтгьы ақәҿиара дуқәа ҳрылахәымхоз» рҳәоит. 
Ус анакәха, адунеитә ԥсҭазаара ҭины, нырцәытәи аԥсҭазаара аазхәаз, Аллаҳ имҩаҿы иеибашьлааит. Аллаҳ имҩаҿы деибашьны, иҭахаз, мамзаргьы иааирала иалҵыз, хара имгакәа уи ҳара, аҳамҭа дуқәа ианаҳшьоит.  
Ишәыхьи шәара? «Ҳанцәахәы, зыжәлар игәымбылџьбаҩу абри ақалақь ҳалга, хылаԥшҩык даҳзаашьҭы, уара уҟынтә цхырааҩык дҳаҭәашьа!» ҳәа исыҳәо, иҭынхадоу ахацәеи, аҳәсеи, ахәыҷқәеи рзы шәзымеибашьуеи? 
Азхаҵаҩцәа Аллаҳ имҩаҿы иеибашьуеит, азхамҵаҩцәа ракәзар, аиашамра азы. Ус анакәха, аҩсҭаа иуацәа шәрабашьы. Ҳәарада аҩсҭаа ишьацҳәа еснагь имчыдоуп. 
«Аибашьра шәнапы алышәх, шәнамаз шәкы, шәзеқьаҭ шәшәа» ҳәа заҳҳәақәаз умбаӡои? Аҵыхәтәан аибашьра дҵас ианроу, рыбжьара гәыԥҩык Аллаҳ ицәшәошәа ҟарҵоит, аха иара иаасҭа ауааԥсыра ирыцәшәаны «Ҳанцәхәы! Аибашьра ҳара изҳақәуҩи, ҳара ҳамҭакы шьҭахьҟа ҳанужьыр амуӡоз?» рҳәоит. Убас раҳәа: «Адунеитә ҭахрақәа ҵакыдоуп, Аллаҳ ихаҵгыланы агәырԥса аҟынтә зҽыԥхьазкуа рзы нарцәы еиҳа иеиӷьуп,  уаҟа шәара хәыцк аҟарагьы қәнамгарак шәақәшәаӡом». 
Шәахьыҟазаалакгьы аԥсра шәыхьӡоит; абахә иаԥну, иӷәӷәаӡоу абаагәарақәа шәрыҩназаргьы! Насгьы бзиарак иақәшәар «Ари Аллаҳ иҟынтә ауп» рҳәоит, амала цәгьарак ианақәшәалакгьы «Ари уара умшалоуп» рҳәоит. «Зегьы Аллаҳ иҟынтә ауп» ҳәа раҳәа. Ирыхьи абарҭ ауаа, уажәа уаҳа ирзеилымкаауа? 
(Уа ауаҩԥсы!) Уара иузааиуа абзиарақәа зегьы Аллаҳ иҟынтә ауп. Узықәшәаз ацәгьарақәа ракәзар, уара уҟынтә ауп. (Уа сыԥааимбар!)Уара ауааԥсыра рахь цҳаражәҳәаҩыс унаҳашьҭит; абри азы шаҳаҭс Аллаҳ дазхоит. 
Аллаҳ иԥааимбар иҳәатәы хазҵаз, Аллаҳгьы иҳәатәы хаиҵеит ауп, изхьамԥшыз ракәзар (урҭ хьаас ишьҭумхын), ҳара урҭ рзы хьчаҩыс унаҳмышьҭӡеит. 
Уааигәара ианыҟоу «упату ҳхы иқәуп» рҳәоит, аха ианудҵлакгьы рыбжьара гәыԥҩык, уара уажәа иаҿагыланы агьангьашрақәа ирылагоит, аха Аллаҳ урҭ реиҵаҟәаҟәарақәа зегьы аниҵоит. Уаргьы урҭ шьҭа хьаас иумкын, Аллаҳ уиқәгәыӷ, уусқәа зегьы знапы иануҵаша ҳәа (гәрагаҩыс) Аллаҳ дазхоит. 
Аҟәырҟан иазкны имхәыцӡо? Ари ашәҟәы Аллаҳ иҟынтә акәымкәа даҽаџьарантә ирзаандаз, имаҷымкәа аиҿагыларақәеи аиқәымшәарақәеи рбарын! 
Дара рахь (атәылеи ауааԥсыреи ирызкны) ршәарҭадара мамзар изыцәшәаша акы иазкны жәабжьк анырзааилак (аҭҵаараҵәҟьа иазымхәыцкәа) уи иаразнак ажәлар ирыладырҵәоит. Аха уи, Аллаҳ иԥааимбари рыбжьара ҳаҭыр зқәуи рахь инаргандаз, ҳәарада уи ажәабжь аҵаки ахықәки еилзыргашагьы ҟалон. Шәара Аллаҳ иаҭәашьареи ирыцҳашьареи шәзыҟамландаз, маҷҩык шәыда, аҩсҭаа имҩа шәықәлараны шәыҟан. 
Ус анакәха, Аллаҳ имҩаҿы уеибашьы. Уара, зегьы реиԥш ухазы мацара аҭакԥхықәра удуп. Азхаҵаҩцәагьы азыҟаҵа. Аллаҳ, мапкра зҽазҭаз рымч хижәаран дыҟоуп. Аллаҳ имчгьы,  иақәыӡбарагьы кырӡа иӷәӷәоуп. 
Аӡәы бжьаҟазара бзиак ҟаиҵар, уи аҟынтә иара изгьы насыԥк ҟалоит; цәгьауск зҽалазырхәыз, уигьы ихәҭоу изкашәоит. Аллаҳ зегьы ишахәҭоу ибоит, насгьы  иааигәаԥхо ҟаиҵарц азы амчи алшареи имоуп. 
Шәарҭ аԥсшәа аншәарҳәалак, ма иеиӷьу, мамзаргьы иеиҳау ажәак ала аҭак ҟашәҵа. Аллаҳ зегьы рҳасаб гхада икуеит, ацкгьы ҟаиҵоит. 
Аллаҳ – иара ида нцәа дыҟам. Хымԥада, уи акаамеҭ амш аҽны иҿаԥхьа шәеизигоит. Ажәа анагӡара аҟны Аллаҳ иаасҭа ииашоу дыҟоума? 
Ишәыхьи шәара? Ҩхаҿык змоу ирызкны шәыҽзеиҩышәшеи? Аллаҳ урҭ иахьрықәнагааз азы азхамҵарахь ирхынҳәит. Аллаҳ имҩахьиҟаз роума амҩа иашахь иаажәгарц ишәҭаху? Аллаҳ имҩахиҟьаз рзы амҩа иаша зынӡа иузыԥшааӡом. 
Рхаҭақәа мап шыркыз еиԥшҵәҟьа, шәаргьы мап кны, абас ала дара шәраҟараны, шәреиԥшны шәҟалар рҭаххоит. Аллаҳ (дазхаҵаны) имҩаҿы имҳаџьырхаанӡа урҭ ҩызас ишьҭышәымхын. Зегь дарароуп ишәызхьамԥшыр, урҭ аанышәкыл, шәахьрықәшәогьы иҭашәырха; дарбанызаалак аӡәы ҩызасгьы, цхырааҩысгьы ишьҭышәымхын.  
Амала аиқәшаҳаҭра зшәыбжьоу жәларык зхы рыҵазкыз ауааи мамзаргьы шәареи, рыуаажәлари рылагьы аибашьра ззымгәаӷьыкәа зхы шәыҵазкыз ауаа абри иалаӡам. Аллаҳ иҭаххандаз урҭ шәхы иҭаирԥон, усҟангьы ҳәарада ишәабашьуан. Уажәшьҭа ишәмабашьыкәа ишәцәыхараны, насҭха игыланы аиқәшаҳаҭрагьы рҭаххар, Аллаҳ, урҭ шәрыжәларц азы мҩак ақәлара азин шәиҭаӡом. 
Арҭ рыдагьы даҽа уааԥсырак ыҟоуп. Урҭгьы (наҟ-ааҟ иҟарҵо аиқәшаҳаҭрақәа рыла) шәаргьы, излыҵыз руаажәлар рҟынтәгьы ашәарҭадара рҭаххоит. Аха шәара ишәызкны ацәгьаршырак ашҟа ианрыԥхьалак, иаразнак иаашәыдҵны уахь рҽрыладырхәуеит; арҭ ауаа ишәыӷрымӡаакәа, ҭынч ишәзымныҟәар, иаанышәкыл, шәнапаҿы ианаажәгагьы, иҭашәырха. Абарҭ  рҩызцәа ауаа ирызкны анапынҵеи азини шәаҳҭеит. 
Машәырла иҟало ада, зхаҵаҩык даҽа зхаҵаҩык ишьра ҟалашьа змам ауп. Машәырла азхаҵаҩык дызшьыз ауаҩы, Анцәа дазхаҵо тәуаҩык ихы дақәиҭитәроуп, мамзаргьы иԥсыз иҭаацәа ашәахтә рзишәароуп; амала иԥсыз иҭаацәа ашәахтә ианарыжьыр, уи даҽакуп. Иҭахаз ауаҩы, дазхаҵаҩны, амала ишәаӷоу жәларык дреиуазар, усҟангьы иазхаҵаҩу тәуаҩык ихы дақәиҭтәуп. Амала аиқәшаҳаҭра зшәыбжьоу жәларык дреиуазар, иԥсыз иҭаацәагьы ашәахтә рызшәатәуп, мамзар иазхаҵаҩу тәыуаҩык ихы дақәиҭтәуп. Арҭ злымшаз ауаҩы иакәзар, Аллаҳ иҿаԥхьа, иаҭамзаара идикыларц азы, иааиԥмырҟьаӡакәа ҩымз есыҽны дычгароуп. Аллаҳ зегьы идыруеит, уи зыӡбарақәеи зусқәеи аҟәыӷара згәылоу иоуп.  
Дарбанзаалак, зхаҵаҩык идырны дишьыр, уи ихәҭоу наунагӡа џьаҳаным аҭанхароуп. Аллаҳ уи диқәыӡбахьеит, диқәшәихьеит, иара изы агәаҟра дугьы ирмазеихьеит. 
Уа азхаҵаҩцәа! Аллаҳ ихьӡала аибашьра мҩа шәанықәлалак, ибзианы иеилкааны шәӡырҩы. Аԥсшәа ҳәаны, сыԥсылмануп  ҳәа шәазҳәо  ауаҩы, адунеи аамҭалатәи аҭахрақәа шәазгәаҳәаны «Уара уазхаҵаҩӡам!» ҳәа шәиҿамгылан; избанзар Аллаҳ иҟны ҳәаада аҳамҭәақәа ыҟоуп. Уаанӡа шәаргьы абасҵәҟьа шәыҟан. Ус шакәызгьы Аллаҳ ишәаҭәашьаны дышәзылԥхеит. Уи амшала, абас акы шәанақәшәалак, ибзианы иҭымҵаакәа, ишәыхәҭам шьаҿак ҟашәымҵан. Ҳәарада, Аллаҳ иҟашәҵақәо ирызкны  ишахәҭоу ала адырра имоуп. 
Азхаҵаҩцәа рҟынтә – ҽыӡгак змоу рыда– аибашьра изымцакәа итәаны иаанхаз, рмали рыԥси ақәҵаны Аллаҳ имҩаҿы зхы иамеигӡаз ираҟараны изыҟалом. Аллаҳ, рмали рыԥси рыла зхы иамеигӡаз рыџьшьара, итәаз раасҭа иҳараикит. Аллаҳ, усгьы азхаҵаҩцәа зегьы, уи аԥеиԥш бзиа иақәиргәыӷхьеит, аха зхы иамеигӡаз –иреиҳаӡоу аҭәашьара ала– итәаны иаанхаз ауаа раасҭа иҳараикит. 
Уи иҟнытә иааиуа арыцҳашьареи, аҭәашьареи, агәырԥсақәа рыхҩареи, иҳараку аџьшьарақәеи роуп. Аллаҳ усгьы шәгәырԥсақәа хҩаны лыԥхала ишәызныҟәо иоуп. 
Рхы аԥырхагахара мацара ишаҿыз зыԥсҭазаара назыгӡаз ауаа, амалықьцәа «Шәызҿыз?» ҳәа ианразҵаалак, (урҭгьы ) «Ҳарҭ уи атәыла аҟны агәаҟра иақәшәаз, имчыдаз уааны ҳаҟан» ҳәа аҭак ҟарҵеит. Амаалықьцәа ракәзар: «Аллаҳ идгьыл иҭбааҭыцәӡа иҟаӡамзи, даҽаџьара шәиасны шәызнымхеи?» рҳәеит. Абас иҟоу ауаа, хыҵакырҭас иахьнеиуа џьаҳаным ауп, уа шаҟа неирҭа цәгьоузеи!  
Имчыданы иҟоу ахацәеи, аҳәсеи, ахәыҷқәеи ахҿыхразы даҽа мҩак ззымԥшааз ауаа уахь иалаӡам. 
Агәыӷра ыҟоуп, Аллаҳ урҭ иранаижьып ҳәа; избанзар, Аллаҳ кырӡа иуаназыжьуа иоуп, агәырԥсақәа ухызхуа иоуп. 
Аллаҳ имҩа дықәланы ихҵәаз ауаҩы, аԥсабараҿы ацарҭақәа имаҷымкәа иԥшаауеит. Дарбанзаалак, Аллаҳи иԥааимбари рзы дыхҵәаны амҩа  дшықәу аԥсра ихьӡар, уинахыс уи аҳамҭа ианашьара Аллаҳ идуп; Аллаҳ, еснагь агәырԥсақәа ухызхуа иоуп, зылԥха меигӡараху иоуп.  
Адгьылтәылаҿы хьыӡрацараз амҩа шәанықәлалак, азхамҵаҩцәа шәгәышәҽанӡамкәа шәыжәлар ҳәа агәҩара шәоур, шәнамаз иахьагшәырхо азы аҽыԥныҳәа шәоуӡом. Ҳәарада, азхамҵаҩцәа иаартыҵәҟьаны ишәаӷацәоуп. 
Уаргьы дара урылахәны анамаз аныдуркуа, рыбжьара хәҭак уара анамаз уцыркааит, аха рабџьарқәагьы рыҟәныз. Арҭ асаара рыҽкажьны рнамаз анынарыгӡалак, макьана знамаз зымкыц агәыԥ ааины рнамаз уцыркааит, агәҽанызаара иазҿлымҳаны рабџьарқәагьы рыҟәнызааит. Азхамҵаҩцәа убас ирҭахуп, шәара шәабџьарқәа шәырцәыхараны, ишәхашҭны шәаныҟоу, иаалырҟьаны ишәыжәларц ауп ргәы иҭоу! Аха ақәа шәыхьӡаны, мамзаргьы чымазарак шәақәшәаны шәабџьарқәа шәыҟәнышәхыр, аҽыԥныҳәа шәымаӡам. Аха шәгәышәҽаныз! Ҳәарада, Аллаҳ азхамҵаҩцәа лазырҟәыша гәаҟрак ирмазеихьеит. 
Анамаз шәаналга шәшьапы шәшықәгылоугьы, шәантәоугьы, шәаниоугьы Аллаҳ дышәгәалашәыршәа, деиҭашәҳәа. Аҭышәынтәалара шәанахьӡалакгьы шәнамаз ишахәҭоу ишәкы. Ҳәарада, анамазкра, азхаҵаҩцәа рзы, заамҭа иазыԥҵәаны ирықәҩу дҵоуп. 
Аӷацәа рышьҭа ахыларазы аԥсыҽра аашәмырԥшын. Шәара шәхьаауазар, ҳәарада, даргьы шәеиԥшҵәҟьа ихьаауеит. Насгьы шәара урҭ зқәымгәыӷқәо Аллаҳ иҟынтә шәақәгәыӷны шәазыԥшуп! Ҳәарада, Аллаҳ зегьы ишахәҭоу идыруеит, аҟәыӷарагьы дақәиҭуп. 
Ауааԥсыра рыбжьара Аллаҳ ишуирбаз ала аҳра рзуурц азы аҵабырг згәылоу ашәҟәы узылбааҳгеит; ачарҳәаҩцәа урыдымгылан, иумыхьчан! 
Аллаҳ иуанаижьырц уиҳәа. Ҳәарада, Аллаҳ кырӡа ишәаназыжьуа иоуп, зылԥхагьы кырӡа иҭбаау иоуп. 
Ачарҳәара зуа умыхьчан. Избанзар Аллаҳ, ачарҳәара занааҭс ишьҭызхыз агәырԥсауаа бзиа ибаӡом. 
Ауааԥсыра рҟынтә иагьа ирӡаргьы, Аллаҳ иҟынтә ирызӡаӡом. Аллаҳ урҭ иҟарҵо, изҿу зегьы ибзиаӡаны идыруеит. 
Иаҳҳәап, ари адунеи аҟны дара шәрыдгыланы ишәыхьчеит; аха акаамеҭ амш аҽны Аллаҳ иҿаԥхьа урҭ  зыхьчода, агәрагаҩы хаҭарнакс ироуада? 
Дарбанзаалак цәгьарак ҟазҵаз, мамзаргьы зхы қәнамгала иазныҟәаз, уи ашьҭахьгьы ианаижьырц азы Аллаҳ иҳәаз, Аллаҳ кырӡа ианазыжьуа иакәны, кырӡагьы дизылԥханы дибоит.  
Дарбанзаалак гәырԥсак ҟазҵаз, уи ихы иазиуит ауп. Аллаҳ зегьы идыруеит, уи иӡбареи иусқәеи рыҟны мыцхәы аҟәыӷара дақәиҭуп. 
Дарбанзаалакгьы гхак ҟаҵаны, мамзаргьы гәырԥсак рҳаны, изхарам ауаа ирықәижьыр, ҳәарада, аҳәынҵәа агәыдҵара ӷәӷәеи, иаарту агәырԥсеи дрыҵалоит. 
Аллаҳ иаҭәашьареи ихылаԥшреи умамындаз, гәыԥҩык рыбжьара уара удырҩашьарц иақәыркхьазаарын; аха урҭ рхы мацара мҩахырҟьоит, уара ԥырхагак уҭара рылшом. Аллаҳ уара ашәҟәи аҟәыӷареи узылбааигеит, иузымдыруазгьы уирҵеит. Аллаҳ уара иуаҭәеишьаз ииашаҵәҟьаны даараӡа идууп. 
Урҭ маӡалатәи реиҿцәажәара еиҳарак бзиарак аҵаӡам. Аха ауаа садаҟа (ацхараара) рыҭареи, бзиарак аҟаҵареи, мамзаргьы ҩыџьа рыбжьаҟазареи зҭаху ауаа маӡалатәи реиҿцәажәара алаӡам. Дарбанзаалак ибжьы мыргаӡакәа Аллаҳ илԥха арҳаразы, абри аҩыза аус ҟаиҵар, ҳаргьы уи иаԥхьаҟа дызқәымгәыӷуа аҳамҭа дук изыҟаҳҵараны ҳаҟоуп.  
Аллаҳ имҩа шиашоу баны, аха данымлакәа аԥааимбар иҿагылаз ауаҩы, уи ҳара ихы ахьирхаз дҳашьҭуеит, џьаҳаным амца қьауқьад далаҳажьуеит. Уа дахьнеиуа изакә ҭыԥ бааԥсузеи! 
Аллаҳ иваҟәылара аԥшьгара зынӡа ианаижьӡом, уи ада агьырҭ агәырԥсақәа ракәзар, игәаԥхаз иранаижьуеит. Аллаҳ иваҟәылара аԥшьызгаз, зынӡа дымҩахҟьеит ҳәа дыԥхьаӡоуп. 
Урҭ, Аллаҳ дааныжьны, аҳәса рыхьӡқәа зхырҵаз аныха хаҳәақәа рылԥха иақәгәыӷуеит; абас алагьы, даҽа џьарантә акәымкәа, аҩсҭаа аҳәатәхамҵа иҟынтә ацхыраара иаҳәоит. 
Аллаҳ ишәиԥхьыӡ аҩсҭаа иқәзааит! Уи аамҭак азы: «Ҳәарада, ууаажәлар рабжьара сара исыцныҟәаша снапаҿы иаазгаша хәҭак ҟалоит» ҳәа иҳәахьан.  
«Ҳәарада, урҭ мҩахысҟьоит, баша агәаҳәарақәеи, агәыӷрақәеи ирышьҭасҵоит, ианрыдысҵалакгьы (аныха хаҳәақәа кәырбанс ирықәҵаны, рхаҭақәа ирымфарц азы) арахәқәа рлымҳақәа дырҟьоит, еиҭах ианрыдысҵалак, Аллаҳ иишаз иеицакны ирыԥсахуеит» ҳәа иҳәеит. Аллаҳ дааныжьны аҩсҭаа ҩызас дышьҭызхыз, ҳәарада, урҭ иаартыҵәҟьаны ацәыӡ ду зауз ракәхоит.   
Аҩсҭаа дааҟәымҵӡакәа урҭ баша ажәақәа рыҭаны, иақәиргәыӷуеит. Аха уи иажәақәа урҭ ржьара ада уаҳа даҽакы иазкӡам. 
Урҭ рҭыԥ амца қьауқьад ауп, уаантәи рхы злаҿырхша амҩагьы рзыԥшааӡом. 
Иазхаҵаны адунеии нарцәи рзы ихәарҭоу аусқәа назыгӡазгьы, аҩныҵҟа наунагӡа иахьҭынхаша, зыҵаҟа аӡиасқәа ахьлеиуа аџьанаҭқәа ирҭаҳҵоит. Аллаҳ ари хымԥада инаигӡаша ажәаны ишәиҭеит. Аллаҳ иажәа ада еиҳа зажәа иашада? 
Шәарҭ шәыгәҩарақәагьы, ашәҟәыуаа рыгәҩарақәагьы иҵаҵӷәыдоуп. Дарбанзаалак, цәгьарак ҟазҵаз, ихәҭоу дақәыршәахоит, насгьы Аллаҳ ицынхәра ахьчаҩгьы, ацхырааҩгьы дизыԥшааӡом. 
Дхаҵазааит, дыԥҳәысзааит дарбанзаалак Аллаҳ ишахәҭоу дазхаҵаҩны адунеии нарцәи рзы ихәарҭоу аусқәа назыгӡаз џьанаҭ иҭалоит, рыцк аҟарагьы аиашамра иақәшәаӡом.  
Аллаҳ дырбошәа, мамзаргьы иара ишибо дырны Уи иҽизҭаз, Аллаҳ иваҟәылареи, ацәгьаршрагьы зҽацәыхьацәаны, Аллаҳ дзаҵәны дазхазҵо Ибраҳим идин мҩас иалызхыз ауаҩы иаасҭа здин бзиахарыда? Аллаҳ Ибраҳим ҩызас дышьҭихит. 
Ажәҩанқәеи адгьыли рыҟны иҟоу зегьы Аллаҳ итәуп, Аллаҳ (идырреи имчреи рыла) зегьы дрымчхакуп. 
Уара уҟынтә аҳәса ирызкны ахҳәаа рҭахуп. Убас раҳәа: «Урҭ ирызку аԥҟара, Аллаҳ ишәҟәы иану иажәақәа иаадырԥшуеит; урҭ хатәҩызас рыдкылара шәзазгәаҟуазгьы ирышәҭараны иҟаз ачма (меҳир) зышәымҭац иеҭыму аҳәсақәеи, царҭа змамкәа иаанхаз ахәыҷқәеи, аеҭымцәеи, иашарыла шәышрызныҟәаша атәы зҳәо ажәақәа зегьы шәзыԥхьо ашәҟәы иаанарԥшуеит. Ижәдыруазааит, абзиара иазкны иҟашәҵалак зегьы, ҳәарада, Аллаҳ акы агымкәа идыруеит. 
Ԥҳәыск, лхаҵа ихымҩаԥгашьа бааԥс азы, мамзаргьы дахьлызхьамԥшуа азы гәынамӡарак лоур, рыбжьара даҽазнык аинышәара аԥҵара аҽыԥныҳәа амаӡам, аинаалара бзиароуп. Ауаҩы иԥсы акаҷбеирахь, ихатәы ҭахрақәа рахь ихоуп. Амала шәхы бзианы имҩаԥганы, Аллаҳ иҳәатәхамҵарагьы шәҽацәышәыхьчар, ижәдыруазааит, Аллаҳ иҟашәҵо зегьы шидыруа. 
Иагьа ҟашәҵаргьы, аҳәса рыбжьара еиҟараны рызныҟәара шәымч ақәхаӡом; ианаму, зынӡа аӡәы шәыҽлыҭаны егьи дгәыгәҭыжьны даанышәмыжьын. Рыбжьара еиҟараны шәрызныҟәаны, ирызцәырҵуа аимакқәа риашаны, Аллаҳ иҳәатәхамҵарагьы шәҽацәышәыхьчар,  ижәдыруазааит, Аллаҳ кырӡа анажьра злоу иоуп, илԥхагьы даараӡа иҭбаауп. 
Ахаҵеи аԥҳәыси (уаҳа ԥсыхәа рмоукәа) еилыҵыр, Аллаҳ меигӡарах иразҟы ала урҭ еилаирхаӡом. Аллаҳ иаҭәашьара ҭбаауп, иҟәыӷара ҳәаадоуп. 
Ажәҩанқәеи адгьыли рыҟны иҟоу зегьы Аллаҳ итәуп. Шәара шәаԥхьа ашәҟәы заҳҭақәазгьы шәхаҭақәагьы «Аллаҳ иҿагылара шәҽацәыхьчаны, изхаҵарала ихьчара шәаҵагыл» ҳәа адҵа шәаҳҭахьан. Абас ишыҟоугьы, азхамҵарахь шәымҩахҟьаны ишәаҭәашьоу пату шәзақәымҵар, ижәдыруазааит, ажәҩанқәеи адгьыли рыҟны иҟоу зегьы Аллаҳ итәуп. Аллаҳ акы дазрыцҳаӡам. Уи арҽхәаԥхьыӡқәа зегьы дрыԥсоуп. 
Ааи, ажәҩанқәеи адгьыли рыҟны иҟоу зегьы Аллаҳ итәуп. Узықәгәыӷны уусқәа знапы иануҵаша Аллаҳ иоуп. 
Уа ауааԥсыра! Уи иҭаххар, шәарҭ зегьы шәықәыхны шәхаҭыԥан даҽа жәларык ааигоит. Аллаҳ имч хымԥада ари азхоит. 
Ари адунеиаҿынтәи аҳамҭа зҭаху ирдыруазааит, Аллаҳ имоуп ари адунеи азгьы нарцәы азгьы аҳамҭақәа. Аллаҳ зегьы  ишахәҭоу иаҳауеит, ишахәҭоугьы ибоит. 
Уа азхаҵаҩцәа! Шәареи, шәани шәаби, шәҭынхацәеи ирҿагылозаргьы аиаша зынӡа  шәацрымҵкәа, Аллаҳ изы шаҳаҭра уны, шәымч зегьы аиашара иазышәк. Ижәдыруазааит, ибеиазааит, иӷарзааит, ауааԥсыра шәара шәаасҭа Аллаҳ дырзааигәоуп. Ус анакәха, шәаргьы шәҭахрақәа шәрышьҭаныҟәаны аиаша шәацәхьамҵын. Мамзар, шәыбыз нарҳәы аарҳәны аиаша аҳәара шәацәхьаҵны, ишәыхәҭоу ҟашәымҵар, ижәдыруазааит, Аллаҳ шәызҿу зегьы ишақәнагоу идыруеит. 
Уа азхаҵаҩцәа! Аллаҳи, иԥааимбарцәеи, иԥааимбар изылбааигаз ашәҟәи, уаанӡа илбааигаз ашәҟәқәеи (ишахәҭоу) иазхашәҵа. Аллаҳи, имаалықьцәеи, ишәҟәқәеи, иԥааимбарцәеи, нарцәытәи амши мап рцәызкыз ауаҩы, зынӡа имҩахҟьаз иоуп. 
Раԥхьа иазхаҵаны, нас мап зкқәаз, ашьҭахь еиҭах иазхаҵаны даҽазныкгьы мап зкқәаз, ашьҭахьгьы рмапкра иҵегьы иацызҵаз, Аллаҳ иагьранаижьуам, амҩа иашахьгьы икылигом. 
Агьангьашцәа агәаҟра цаҳәцаҳә зларзыԥшу ала агәырӷьаҽҳәаша рыҭ! 
Азхаҵаҩцәа ааныжьны азхамҵаҩцәа ҩызас ишьҭырхуеит. Урҭ, ахьӡаԥшеи, амчреи, азхамҵаҩцәа иахьрыцу ироуа џьыршоума! Ирдыруазааит ахьӡ-аԥшеи, амчреи зегьрыла Аллаҳ мацара итәуп. 
Уи ишәҟәы абас ишәзылбааигахьан: Аллаҳ иажәақәа мап рцәыркуашәа, мамзаргьы аҵәы рылырхуашәа аныжәбалак, урҭ ражәа рмыԥсахкәа уаҳа шәырмыдтәалан; мамзар, шәхаҭақәагьы дара шәреиԥшхоит. Аллаҳ, агьангьашцәеи азхамҵаҩцәеи зегьы,  хымԥада, џьаҳаным иеизигараны дыҟоуп. 
Ишәышьклаԥшуа итәоу ауаа, Аллаҳ аиааирак шәаҭәеишьар: «Шәареи ҳареи ҳаицымзи!» рҳәоит. Азхамҵаҩцәа аԥыжәара аныргалакгьы: «Ацхыраара шәыҭаны шәиааира ҳахәҭаа алаҳамҵеи, азхаҵаҩцәа рҟынтәгьы шәаҳмыхьчеи!» рҳәоит. Ари нахыс дареи шәареи шәыбжьара акаамеҭ амш аҽны Аллаҳ дыӡбаҩхоит. Аллаҳ, азхамҵаҩцәа азхаҵаҩцәа изларҿагылаша аҭагылазааша риҭараны дыҟаӡам.  
Агьангьашцәа, Аллаҳ иҿаԥхьа ахәмарра рҽазыршәоит. Аха Аллаҳ рыхәмаррақәа рхы иҭаирԥоит. Урҭ ауаа анамазахь иангылалак иацәаашьауа игылоит, ауааԥсыра рахь иҽырбоит, Аллаҳгьы имаҷӡаны дыргәаладыршәоит.   
Абарҭ рыбжьара илакҩакуа игылоуп; уахьгьы иҟам, арахьгьы! Аллаҳ ирблаҟьаз ауаҩы изы уажәшьҭа даҽа мҩак узыԥшаараны уҟаӡам. 
Уа азхаҵаҩцәа! Азхаҵаҩцәа ааныжьны азхамҵаҩцәа ҩызас ишьҭышәымхын. Мамзар Аллаҳ, иҿаԥхьа иаартыҵәҟьаны ишәҿагылаша ршаҳаҭгак ишәҭар шәҭахума? 
Ҳәарада, агьангьашцәа џьаҳаным аҵаҟаӡа иҟоуп; урҭ рзы зынӡа цхырааҩык дузыԥшааӡом. 
Амала аҭамзаара шьҭаҵаны зхы зыриашази Аллаҳ ӷәӷәала зыҽидҳәаланы здин иара мацара изызкызи урҭ хазуп. Убарҭ азхаҵаҩцәа ирхыԥхьаӡалоуп, Аллаҳ азхаҵаҩцәа раԥхьаҟа ҳамҭа дук риҭараны дыҟоуп. 
Шәаргьы шәазхаҵаҩцәаханы иџьышәшьалар, Аллаҳ шәызиргәаҟри? Аллаҳ, иџьшьара аҭак ҟазҵо, насгьы зегьы ишахәҭоу ала издыруа иоуп. 
Аиашамра иақәшәаз ирамхаҳәо ада, Аллаҳ, ажәа бааԥсы иаартны изҳәо бзиа ибаӡом.  Ҳәарада, Аллаҳ зегьы ишахәҭоу иаҳауеит, ишахәҭоугьы идыруеит. 
Бзиарак маӡала, мамзаргьы аргама иҟашәҵар, мамзаргьы цәгьарак ранашәыжьыр, ижәдыруазааит, Аллаҳ даараӡа ишәаназыжьуа иоуп; ишахәҭоу ала зегьы зымч ақәхо иоуп. 
Аллаҳи иԥааимбари мап рцәызкызи, Аллаҳи иԥааимбари реиҟәыҭхара зҭаху ауааи, «Хәҭак азхаҳҵоит, аха хәҭак азхаҳҵом» ҳәа, абарҭ рыбжьара мҩак алхра зҭахқәо ыҟоуп.  
Азхамҵаҩцәаҵәҟьақәа абарҭ роуп. Ҳара убарҭ рзы илазырҟәыша гәаҟрак ҳармазеихьеит.     
Аллаҳи иԥааимбари азхаҵаны урҭ рыбжьара еилых ҟазымҵаз ракәзар, Аллаҳ мышкы урҭ рҳамҭақәа риҭаран дыҟоуп. Аллаҳ кырӡа раназыжьуа иоуп, азхаҵаҩцәа рызгьы илԥха меигӡарахдоуп. 
Ашәҟәыуаа уажәгьы, ажәҩан аҟынтә шәҟәык рзылбааугар рҭахуп. Урҭ, абри аасҭа еиҳаз, Мыса иҟынтәгьы ирҭахханы: «Ҳара, Аллаҳ иаартыҵәҟьаны дҳарба!» ҳәа аниарҳәа, абри аҩыза ахымҩаԥгашьа амшала иаразнак амацәыс рысхьан. Уи нахыс, иаартыҵәҟьаны аршаҳаҭгақәа ишырзааизгьы (рхьы маҭәа еиларҭәаны  аҳәыс баҟак ҟаҵаны) аҳәыс нцәахәыс ирыдыркылеит; ҳара аригьы ранаҳажьит. Нас, Мыса иаартыҵәҟьаз аршаҳаҭга иҭаны аҳрагьы иаҭәаҳшьеит. 
Аҳәахьа иҟарҵаз амшала (аиқәшаҳаҭра арӷәӷәареи аҵаки азгәаҭареи рзы ) ашьха рхаргыланы, насгьы иҟьаланы асакара иахьалаз изықәҳаршәаз ацуҭа аҿаԥхьа: «Ашә аҟынтә шәҳаихырхәаны шәыҩнала» ҳәа раҳҳәеит; насгьы: «Асабшатәи аҳәаа шәахымсын» ҳәа ирыдаҳҵеит. Дара рҟынтәгьы ихьаҳәа-ԥаҳәаз ажәа ҳауит. 
Ражәақәа иахьахьхәыз, Аллаҳ иажәақәагьы мап ахьырцәыркыз, харада иԥааимбарцәа ахьҭадырхаз, насгьы: «Ҳагәықәа ахҟьа рымоуп, ацәабаӷь аанахәеит» ҳәа ахьырҳәаз ази, еиҳаракгьы рмапкра амшала, Аллаҳ урҭ рыгәы амҳәыр ааирхахьеит. Рыбжьара маҷҩык рыда уажәшьҭа иазхарҵаӡом. 
Насгьы разхамҵара иҵагьы иацҵаны Мариамгьы ӷәӷәала аҳәынҵәа ахьылгәыдырҵаз азыҳәан. 
Уи адагьы: «Аллаҳ ицҳаражәҳәаҩ Иаса Қьырса ҳара дҭаҳархеит» ҳәа рхы иахьалаҽхәо азы. Аха урҭ уи дрызҭамырхаӡеит, ашьаҟа аҟынгьы дрызкыдымҵеит; (даҽаӡәы уи дахьиеиԥшыртәыз азы ) агәыҩбара роуит. Уи изкны аимак роуны, абри аус аҟны лакҩакрак инҭагылеит. Иара усгьы ргәаанагарақәа рышьҭаныҟәарада уаҳа дырракгьы рымаӡам. Аиашаҵәҟьа, урҭ Иаса дрызҭамырхаӡеит. 
Уимоу, Аллаҳ уи иара иахь дхаигалеит. Аллаҳ аҳаракыреи, амчхареи, аусқәа зегьы рыҟны аиааиреи, аҟәыӷареи дырқәиҭуп. 
Ашәҟәыуаа рыбжьара уи (Иаса) дазхазымҵакәа иԥсуа аӡәгьы дҟалом. Акаамеҭ амш аҽны акәзар, уи (Иаса) урҭ шаҳаҭс дырзыҟалоит. 
Ауриацәа рзалымдара амшала, ауаа уаанӡа ирфарц изқәиҭыз фатәқәак ирызкны афара азин рымаҳхит; насгьы ауаа Аллаҳ имҩа ашҟа рынамышьҭра амшала. 
Азин шрымамгьы анаӡын ганы ажәлар рмазара қәнамгала иахьырфоз амшала, рыбжьара азхамҵарахь имҩахыҵыз рзы кырӡа ихьаау гәаҟрак ҳармазеит.  
Урҭ рыбжьара дыррала иҵаулахаз азхаҵаҩцәеи (дара убарҭ, уара иузылбаазгьы, уаанӡа илбаахьазгьы азхарҵоит) знамаз зкуеи, ззеқьаҭ зҭиуеи, Аллаҳи нарцәытәи амш азхазҵои рҭагылазаашьа хазуп. Урҭ ааигәаӡа ҳамҭа дук раҳҭоит.   
Ҳара Ныҳәи уи иашьҭахь иааиз аԥааимбарцәеи ишырзыҳацҳаз еиԥш уаргьы убас иузыҳацҳауеит. Ибраҳими, Исмаили, Исҳаки, Иақәыԥи, ихылҵышьҭреи, Иасеи, Еиуби, Иунуси, Ҳаруни, Шәлимани ирзыҳацҳаит (ирыҵаҳҳәеит). Дауҭгьы Аԥсалтыр иаҳҭеит. 
Аԥааимбарцәа рыхәҭак узеиҭаҳҳәахьеит, рыхәҭак ракәзар, иузеиҭаҳамҳәаӡац. Насгьы Аллаҳ, Мыса ҷыдала диацәажәеит. 
Агәырӷьаҽҳәашеи агәҽанызаареи шәызҭоз аԥааимбарцәа шәзынаҳашьҭит, абас ала ауааԥсыра; аԥааимбарцәа рышьҭахь Аллаҳ иҿаԥхьа рхы иадырхәаша ҽыӡгак рмоуааит!  ҳәа. Ҳәарада, Аллаҳ амчхареи, аҳаракыреи, зусқәа аҟәыӷара злоуи иоуп. 
Аха Аллаҳ, уара иузылбааигаз, ишҵабыргыҵәҟьоу ихаҭа шаҳаҭра азиуеит; насгьы еиҭах идырра иадҳәаланы иара идырра ала ишылбааиго шаҳаҭра азиуеит. Амаалықьцәагьы абри шаҳаҭра азыруеит.  Шаҳаҭс Аллаҳ мацара дазхоит. 
Мап зкуеи, Аллаҳ имҩа аҟынтә умҩахызҟьо ауааи, ҳәарада, амҩа иаша кырӡа иацәхьаҵхьеит. 
Мап зкуеи, аиаша иазхьамԥшуеи, (ауааԥсыра Аллаҳ имҩа аҟынтә рымҩахҟьаразы) агәаҟра уҭазыргыло ауааи, Аллаҳ зынӡа иранаижьӡом.  
Урҭ, наунагӡа изҭанхаша џьаҳаным амца қьауқьад  ада даҽаџьара рхы ирхаӡом. Абри аҟаҵара Аллаҳ изы даараӡа имариоуп.  
Уа ауааԥсыра! Аԥааимбар шәынцәа иҟынтә аҵабырг шәзааигеит. Ус анакәха, шәыбзиаразы уи азхашәҵа. Иазхашәымҵар, ижәдыруазааит ажәанқәеи адгьыли рыҟны иҟоу зегьы Аллаҳ итәуп. Аллаҳ зегьы ишахәҭоу издыруа иоуп. Зусқәа зегьы  аҟәыӷара злоу иоуп. 
Уа ашәҟәыуаа! Шәдин аҟны иахышәмырҟьацәан, Аллаҳ изкны аҵабырг ада даҽакы шәымҳәан. Ижәдыруазааит, Мариам лԥа Иаса, Аллаҳ ицҳаражәҳәаҩ мацара иоуп, Аллаҳ, Мариам илхьигӡаз иажәа «Уҟала» мацара ауп, насгьы иара иҟынтә ԥсык иоуп. Ус анакәха, Аллаҳи иԥааимбари азхашәҵа, «Анцәа хаӡәк иоуп» шәымҳәан, ари шәахьхәы; ишәзеиӷьугьы абри ауп. Аллаҳ иаӡәыку анцәа иоуп. Уи, ахшара иоура ҟалашьа амоума? Уи абарҭқәа узидкылом. Ажәҩанқәеи адгьыли рыҟны иҟоу зегьы иара итәуп. Гәрагаҩы хаҭарнаксгьы Аллаҳ дазхоит. 
Иаса Қьырсагьы, зегь реиԥш Аллаҳ иишаз уаҩык иакәны, уи иашьапкра зынӡа дацәхьаҵӡом, Аллаҳ изааигәаӡоу амаалықьцәагьы убасҵәҟьоуп ишыҟарҵо. Ус анакәха, дарбанзаалак Аллаҳ иеихырхәареи иашьапкреи дацәхьаҵны иҽирԥагьар, Аллаҳ урҭ зегьы ааигәа иҿаԥхьа иеизигараны дыҟоуп. 
Иазхаҵаҩцәаны адунеии нарцәи рзы аус бзиақәа назыгӡаз, Аллаҳ рџьабааԥса иагымкәа ирыҭаны, илԥха аҟынтә иеиҳангьы ираҭәеишьоит. Итәра иацәхьаҵны иамхаԥагьаз ракәзар, урҭ ахьаа иарганы иргәаҟуеит; арҭ ауаа рхаҭақәа рзы Аллаҳ ида ҩызакгьы цхырааҩыкгьы дырзыԥшааӡом. 
Уа ауааԥсыра! Ҳәарада, шәынцәа иҟынтә ршаҳаҭгаҵәҟьак шәзааит, насгьы иаартыҵәҟьаны шәымҩа зырлашо лашарак шәзылбааҳгеит.  
Аллаҳ дазхаҵаны, Уи ӷәӷәала зыҽидызҳәалаз, Аллаҳ урҭ, илԥхеи иаҭәашьареи рыгмыкәа, ишиашо иара иахь икылызго амҩа иаша ианиҵоит. 
Уара уҟынтә аӡбажәа рҭаххоит. Убас раҳәа: «Аллаҳ, аби ахшареи змам ауаҩы иԥсҭынхазы иӡбара абас иааирԥшуеит: ахшара змамкәа иԥсыз, иаҳәшьак дыҟазар, имазара абжа лара илтәуп. (Иаанхаз абжагьы аб иганахь аҭынхацәа ыҟазар, урҭ иртәуп, амала аӡәгы дыҟамзар, уигьы лара илтәуп). Иԥсыз аиаҳәшьагьы ахшара длымамзар, лашьа дыԥсҭынхоуп, аԥсҭынхагьы зегьы иара итәуп. Уаҳа ҭынха димамкәа иԥсыз ишьҭахьҟа ҩыџьа иаҳәшьцәа аанхазар, аԥсҭынха хынтә ишаны ҩхәҭак дара иртәуп. Амала аишьцәеи аиҳәшьцәеи ирацәаҩны иҟазар, аишьцәа руаӡәк ихәҭаа аиҳәшьцәа ҩыџьа рыхәҭаа иаҟароуп. Шәҩашьаны гхак шәмыхьырц азы Аллаҳ абарҭқәа шәзеиҭеиҳәоит. Аллаҳ зегьы ишахәҭоу издыруа иоуп.  
Уа азхаҵаҩцәа! Шәеиқәшаҳаҭрақәа ишахәҭоу инашәыгӡа. Зыхьыӡқәа шәаҳәоу, иҵагьы ишәаҳәахаран иҟоу рыдагьы агьырҭ ашәарахқәа ржьы афара шәақәиҭны иԥхьаӡоуп. Иҳрам анышәшәу шәарыцара аныҟәара азин шәымаӡам. Ҳәарада, Аллаҳ ииҭаху ишиҭаху иӡбоит.  
Уа азхаҵаҩцәа! Аллаҳ иаԥиҵаз адыргақәеи, игәрыԥсоу амзеи, ҳаџьратәи акәырбанқәеи, акәырбан ишазку ала адырга зну ашьтәақәеи, насгьы рынцәахәқәа рҟынтә аразҟи, алԥхеи иаҳәарц азы Қьааба иаҭаауа ауаа, иакәым шәырзымныҟәан. Иҳрам анышәхышәхлак (ишәҭахызар) шәшәарыца. Шәара Месџьиди Ҳарам шәнармышьҭит ҳәа шьоукы рганахь ала ишәоуз агәаӷ, аҳәаа ахысра ашҟа шәнанамгааит. Абзиареи ахдырреи (Аллаҳ иҿагылара аҽацәыхьчара) аҟны шәеицхыраа. Амала, агәырԥсеи, аиӷареи рыҟны шәмеицхыраан. Аллаҳ иҿагылара шәҽацәышәыхьча. Избанзар, Аллаҳ иааирԥшуа ақәыӡбара кырӡа иџьбароуп. 
Иԥсхаԥсыз арахәи, ашьеи, аҳәажьи, насгьы Аллаҳ изкымкәа даҽаӡәы ихьӡ ала ишьу, (макьана рыԥсы рхыҵаанӡа шәрыхьӡаны ишахәҭоу ала ишәшьқәаз аламҵакәа); ихәаҽызи, ааха зауны ишьуи, аҳаракыра аҟынтә икаҳаны иԥсызи, атәыҩа аӷрасны иԥсызи, агыгшәыг иеимҿырхызи, игылоу аныха хаҳәқәа ирзкны ишьу ашьтәақәа рыжьқәеи,  аҟәыдрԥарала, амаца асра ала (мамзаргьы абри аҩыза амҩала) ишәырҳаз ақәац афара ишәзыҳарамуп. Абарҭқәа зегьы рыфара Аллаҳ имҩа ацәхьаҵра ауп. Иахьа, азхамҵаҩцәа шәдин аганахьала ргәыӷра рцәыӡхьеит. Ус анакәха, уажәшьҭа урҭ шәырцәымшәан, сара мацара шәсыцәшәа. Иахьа, шәара шәдин ихарҭәааны инагӡаны, динс аԥсылманра шәзалысхит. Дарбанзаалак, амлакра дацәшәаны агәырԥса иҽамҭаӡакәа (иҳараму жьыхәҭак) афара дақәшәар, ҳәарада Аллаҳ кырӡа ишәанаижьуеит, кырӡагьы дрыцҳашьаҩуп. 
(Уа сыԥааимбар!) Урҭ, ирзыҳалалны иҟоу азы уара иуазҵаауеит. Убас раҳәа: «Шәара ицқьоуи ибзиоуи, насгьы Аллаҳ ишәылаиҵаз аҟазарала ишәааӡаз ашәарыцаратә маҵуарқәа рыцхыраарала иаанышәкылаз ашәарахқәа шәзыҳалалуп. Урҭ, шәара шәзы иааныркылаз шәфа. Амала ашәарах ианашьҭашәҵо, Аллаҳ ихьӡ шәгәалашәыршәа (ишәҳәа). Аллаҳ иҿагылара шәҽацәышәыхьча. Ҳәарада, Аллаҳ аҳасаб лассы иеилзырго иоуп. 
Иахьа, ицқьоу насгьы ибзиоу афатәқәа ҳалалс ишәзыҟалеит. Ашәҟәы зоухьаз рыфатәқәеи, даҽа хьӡык иақәкны акәымкәа, Аллаҳ ихьӡ ала ишьу арахәқәа рыжьқәа шәзыҳалалуп, шәара шәыфатәқәагьы дара ирзыҳалалуп. Зыламыс цқьоу иазхаҵаҩцәоу аҳәсеи, уаанӡа ашәҟәы заҳҭахьаз иреиуоу зыламыс цқьоу аҳәсеи, рычма ашәарала; насгьы иакәымла шәырзымныҟәакәа, маӡала рыцныҟәара шәаламгакәа, хатәҩызас раагара шәақәиҭуп. Дарбанзаалакгьы ихаиҵарц зыхәҭоу мап ацәикыр, иџьабаа зегьы башахоит. Нарцәгьы ацәыӡ зауз диҩызахоит. 
Уа азхаҵаҩцәа! Анамазкра шәалагаанӡа шәҿи, шәмашьхәылҵ аҟынӡа шәнапқәеи, насгьы шәышьхәақәа рҟынӡа шәыҩшьапык шәыӡәӡәа. Шәыцқьамзар, ибзиаӡаны шәҽышәкәаба. Шәычмазаҩызар, амҩа шәықәзар, мамзаргьы ашьашьмаҟынтә шәааизар, уи адагьы аҳәса шәрыцынианы аӡы шәзымԥшаазар, ицқьоу адгьыл ахь шәеиха. Уи ала (напыла анышә шәнасны) шәҿи шәмахәарқәеи, шәнапы нықәышәшь (ҭеиеммум ҟашәҵа).  Аллаҳ, шәара ауадаҩра шәызцәыргара иҭахӡам. Амала уи, шәыцқьашәқьа шәҟаҵаны, ишәзикыз абзиарагьы наигӡар иҭахуп. Иҟалап шәаргьы убриазы иџьышәшьар. 
Аллаҳ ишәзикыз абзиарақәа, насгьы «иҳаҳаит, иазхаҳҵеит» ҳәа иаҳәаны, ҿыӷәӷәала шәшыҽидышәҳәалаз шәгәалашәыршәа. Аллаҳ иҿагылара шәҽацәышәыхьча. Ҳәарада, Аллаҳ, шәгәы иҭаҵәҟьоу ишахәҭоу ала издыруа иоуп. 
Уа азхаҵаҩцәа! Излашәылшо ала аиаша шәахӡыӡаала, аиашара абырҵкал икылхны шаҳаҭра азызуа ауаа шәреиуаха. Жәларык рышҟа ишәымоу агәаӷ, аиашамрахь шәнанамгааит. Еиҟараны шәрызныҟәа, шәазхаҵара абри еиҳа ианаалоит. Аллаҳ ишахәҭоу шәихаҵгыланы иҿагыларагьы шәҽацәышәыхьча. Ҳәарада, Аллаҳ, иҟашәҵо зегьы ишахәҭоу ала издыруа иоуп. 
Аллаҳ, иазхаҵаҩцәаханы аус бзиақәа назыгӡо ирызкны, «Урҭ анажьреи аҳамҭа дуӡӡеи рзыԥшуп» ҳәа ажәа иҭихьеит. 
Мап кны, ҳажәақәа имцны изыԥхьаӡо ыҟами? Урҭ амца қьоуқьад иалажьхо роуп. 
Уа азхаҵаҩцәа! Аллаҳ ишәаҭәеишьаз абзиарақәа шәгәалашәыршәа. Жәларык рнапы шәықәкны, шәҭадырхарц анырҭахха, Аллаҳ, урҭ дырԥырхагаханы шьҭахьҟа ирхынҳәхьан. Аллаҳ шәихаҵгыла, иҿагылара шәҽацәыхьчаны шәыҽимҵашәк. Азхаҵаҩцәа Аллаҳ мацара иқәгәыӷлааит. 
Иҵабыргыҵәҟьаны, Аллаҳ, Исраил иԥацәа рҟынтә ажәа рымиххьан. Рыбжьара жәаҩаҩык хаҭарнак, гәрагаҩцәас ирзынашьҭны абасгьы реиҳәахьан: «Шәара сшәыцуп. Шәарҭ шәнамаз кны, шәзеқьаҭ ҭины, ацҳаражәҳәаҩцәа азхаҵаны, адгылара рышәҭар (аӷарцәагьы гәык ала ацхыраара рыҭаны), Аллаҳ, уал бзиак ишәҭар, ҳәарада шәыцәгьарақәа хызҩоит, зыҩныҵҟа аӡиасқәа ҭысуа аџьанаҭ баҳчақәа шәырҭасҵоит. Амала, уинахыс, шәыбжьара мап зкыз, хымԥада, амҩа иаша ианыҵыз иоуп». 
Абас ишыҟаз, иҳарҭаз аҳәахьа ахьеиларгаз амшала, ҳара урҭ ҳрықәшәиит, ргәаҵәақәагьы иҳаржәпеит. Урҭ, ҳажәақәа рҭыԥқәа еиҭаганы рҵакы рыԥсахуеит, еиҳа ирхамышҭшагьы рхаҿы иааргом. Уа Муҳаммед! Маҷҩык рыда, урҭ реиҳараҩык еснагь ачарҳәара узыруеит. Аха зегь дарароуп иранажь, хьаас иумкын. Избанзар, Аллаҳ, ихаҭа дырбозшәа, мамзаргьы иара ишибаҵәҟьо дырны, абзиара иазхәыцуа, насгьы иагьыназыгӡо ауаа  бзиа ибоит. 
«Ҳарҭ ҳқьырсианцәоуп» зҳәақәазгьы ӷәӷәала ажәа ҳарҭахьан. Амала урҭгьы ирхамышҭраны иҟаз реиҳарак рхашҭит. Уи амшалагьы, рыбжьара акаамеҭ амш аҽнынӡа ицаша аиӷарак бжьаҳҵеит. Аллаҳ,  урҭ шьцылараны ишьҭырхыз рыцәгьарақәа рхы ианиҟьараны дыҟоуп! 
Уа ашәҟәыуаа! Уажәшьҭа ҳацҳаражәҳәаҩ (Муҳаммед) дшәызнеит. Уи ишәыҭаз ашәҟәы аҟынтә, ажәытә аахыс зыҵәахра шәызҿу аҵабыргқәа реиҳарак шәзеиҭаҳәара даҿуп, шәыгхақәагьы  ишәанаижьуеит. Абар уажәшьҭа, Аллаҳ иҟынтә, иҿаҿаӡа илашароу, насгьы аҵабырг шәзаазырԥшуа шәҟәык (Аҟәырҟан) шәзааины иҟоуп.  
Аллаҳ, абри ашәҟәала, илԥха иашьҭоу ауаа, абзабаахь икылганы, алашьцара аҟынтәгьы алашарахь ииаганы амҩа иаша иқәиҵоит. 
Иҵабаргыҵәҟьаны: «Мариам лԥа Иаса, Аллаҳ иоуп» зҳәаз, хымԥада, иазхамҵаҩцәаны иҟалеит. Убарҭ абас раҳәа: «Иаҳҳәап; Аллаҳ, Мариам лԥа Иасагьы, уи иангьы, адунеи иқәынхо ауааԥсырагьы, зегьы ықәихырц иҭаххар, Аллаҳ иҿаԥхьа ӡәыр кыр илшома? Ажәҩанқәеи адгьыли, насгьы рыбжьара иҟоу зегьы раҳра Аллаҳ итәуп. Уи ииҭаху ишоит. Аллаҳ зегьы ишахәҭоу ала зымч ақәхо иоуп. 
Ауриацәеи ақьырсианцәеи: «Ҳара, Аллаҳ иԥацәеи, бзиа иибо иуаажәлари ҳауп!» рҳәоит. Убас раҳәа: «Ус анакәха, Аллаҳ шәгәырԥсақәа рымшала агәаҟра шәызҭаиргылои? Мап, шәаргьы уи иишаз ауааԥсыра рҟынтә жәларык шәоуп». Аллаҳ, иззиҭаху иранаижьуеит, иззиҭахугьы агәаҟра иҭаиргылоит. Ажәҩанқәеи адгьыли, урҭ рыбжьара иҟоу зегьы раҳра Аллаҳ итәуп. Аҵыхәтәан ахынҳәрагьы-иара иахь мацароуп. 
Уа ашәҟәыуаа! Аԥааимбарцәа раамышьҭахь, даҽа ԥааимбарк дышәзымнеикәа: «Ҳара гәырӷьаҽҳәаҩыс ԥааимбарк, гәҽанҵаҩык даҳзымааит» шәымҳәарц азы, аҵабырг шәзеиҭазҳәо цҳаражәҳәаҩык (Муҳаммед) дышәзааит. Ааи, уи шәара гәырӷьаҽҳәашаҩыс, агәҽанҵаҩыс дышәзааит. Аллаҳ, зегьы ишахәҭоу ала зымч ақәхо иоуп. 
Иара Мысагьы аамҭак азы ижәлар абас реимҳәахьаз: «Уа сыуаажәлар! Аллаҳ ишәаҭәеишьаз шәгәалашәыршәа. Шәыбжьара аԥааимбарцәа шәылхны, шәарҭ аҳцәас шәҟаҵаны,  агьырҭ ажәларқәа иримҭаз, шәарҭ ишәиҭахьан». 
«Уа сыуаажәлар! Аллаҳ ишәықәиҩҩыз иԥшьоу адгьыл, аҭаларазы шәеиха! Шьҭахьҟа шәааҳәны шәмыбналан. Мамзар, зегьы рыла ацәыӡ зоуз ауаа шәреиуахоит». 
Даргьы абас рҳәеит: «Уа Мыса! Уи зыӡбахә умоу адгьылқәа рыҟны, кырӡа иӷәӷәоу, иџьбароу жәларык нхоит. Урҭ уи адгьыл аанырмыжькәа ҳара уахь неишьа ҳамам. Амала дара ҭыҵыр, ҳаргьы уи адгьыл ҳахылап». 
Ишәаны иҟаз ауаа рыбжьара, Аллаҳ аразҟы зиҭаз ҩыџьа афырхацәа абас рҳәеит: «Ақалақь агәашә ала шәрыжәла. Усала, знык аҩныҵҟа шәанҭала, ҳәарада, аиааирагьы шәара ишәтәхоит. Шәарҭ шәазхаҵаҩцәазар, Аллаҳ мацара шәиқәгәыӷ!» рҳәашт. 
Аха, убас рҳәеит: «Уа Мыса! Урҭ уа иҟанаҵы ҳара уахь ҳазнеиуам. Уареи унцәеи шәцаны шәрабашьы. Ҳара абраҟа ҳтәаны ҳашәзыԥшуеит». 
Мыса (днаҳәын): «Уа Анцәа! Сара схаҭеи сашьцәеи ражәа сақәиҭуп. Уажәшьҭа, ҳареи, имҩахҟьаз ауааи, ҳаидых» иҳәеит. 
Аллаҳгьы убас иӡбеит: «Ус анакәха, урҭ ауаа ҩынҩажәа шықәса уи аҭыԥ ахь анеира азин рымхуп. Уи аамҭазы иҟьалаԥаланы адунеи  иалазаауеит. Уаргьы уажәшьҭарнахыс абри аҩыза имҩахҟьаз жәларык рзы умхьаан. 
(Уа сыԥааимбар!) Урҭ, Адам иԥацәа ҩыџьа ирхыргаз, иҿырԥшу ахҭыс рзеиҭаҳәа. Дара рҩыџьагы ӡатәк ӡатәк анаҳзырк, руакы итәы ҳадкыланы егьи мап ацәаҳкхьан. Зӡатә мап ацәаҳкыз дшьыцны; «Усшьуеит уара!» ҳәа иашьа данижәла, егьи, «Аллаҳ, иҿагылара зҽацәызыхьчаз ртәы мацара идикылоит» иҳәеит.   
«Уара сушьырц азы унапы уҩахаргьы, сара ушьразы знапы иҩахо сакәӡам. Избанзар, жәҩантәылақәа зегьы ирынцәоу Аллаҳ сицәшәоит».  
«Сара снапы шьҭыхны, угәырԥса сыдлар сҭахӡам. Уи амшала, угәуҽаныз, агәырԥса зегьы уара иудланы, амца қьоуқьад иаларыжьуа уреиуахоит. Избанзар агәымбылџьбаҩцәа ирыхәҭоу ахьырхәра абри ауп». 
Абас ишыҟазгьы, иԥсы дзазымиааикәа иашьа дишьит, абри алагьы ацәыӡ зауз дреиуахеит. 
Аҵыхәтәаны Аллаҳ, иишьыз иашьа иԥсыбаҩ иазиуша иирбарц азы, адгьыл иҵабӷьаҭны ак хәыҵазҵоз ҟәраанк изынаишьҭит. (ари аниба)«Ихәыласкааит, сара! Абри аҟәраан аҟарагьы сзылымшакәа, сашьа иԥсыбаҩ иазызуша сзымдыруа сҟьалеит!» иҳәеит. Уи уажәшьҭа иахьхәыз дреиуан. 
Абри амшала, Исраил иԥацәа рахь (Ашәҟәы аҟны) абас ҳҩит: «Дарбанзаалак аӡәы, адунеиаҿы аҵәы аршразы уаҩԥсык харада дҭаихар, уи, ауааԥсыра зегьы ишьит ҳәа дыԥхьаӡоуп. Дарбанзаалакгьы, уаҩԥсык иԥсы еиқәирхар, уигьы ауааԥсыра зегьы рыԥсы еиқәзырхаз иеиԥш дыԥхьаӡоуп!» Ҳәарада, ҳԥааимбарцәа урҭ иаартыҵәҟьаз аршаҳаҭгақәеи аџьашахәақәеи рызнаргеит. Аха урҭ реиҳараҩык, уи ашьҭахьгьы рхырҟьара изаҟәымҵит. 
Аллаҳи иԥааимбари ирҿагыланы, аибашьра рылазҳәаз, насгьы адунеиаҿы ацәгьа зыршаз ауаа ирхәҭоу; рышьреи, рыкнаҳареи, рнапқәеи ршьапқәеи еихданы рԥыҟҟареи, мамзаргьы, рҭыԥ аҟынтә рықәцареи ауп. Ари аҩыза ахьырхәра адунеи аҟны хьымӡӷы дууп. Нарцәы акәзар, урҭ агәаҟра дуӡӡа рзыԥшуп. 
Амала, рхаҭақәа аанышәкылаанӡа, иахьхәны аҭамзаара шьҭазҵаз уахь иаҵанакӡом.  Ижәдыруазааит, Аллаҳ кырӡа данажьҩуп, кырӡагьы дрыцҳашьаҩуп. 
Уа азхаҵаҩцәа! Аллаҳ иҿагылара шәҽацәышәыхьча, уи шәизааигәахарц азы амҩа шәыԥшаа, насгьы уи имҩазы шәхы шәамеигӡан, абас ала ахеиқәырхарагьы шәахьӡап. 
Азхамҵара аҟынтә имхьаҵуа ракәзар, адунеи аҟны иҟоу зегьы, даҽа убри аҟарагьы инацҵаны ахҿыхыԥсазы иршәаргьы, адкылашьа амаӡам. Урҭ рыхәҭаа, хьаала иҭәу гәаҟрак ауп. 
Амца иалҵыр рҭаххашт, аха зынӡа изалҵӡом. Урҭ, ԥымкрада агәаҟра рзыҟоуп. 
Иӷьычыз, ахацәагьы аҳәсагьы, иҟарҵаз ацәгьаразы, насгьы Аллаҳ иҟынтә иҿырԥшу ахьырхәразы рнапқәа ԥышәыҟҟа. Аллаҳ хьаҳәа-ԥаҳәада амчреи, аҳаракыреи, аҟәыӷареи дырқәиҭуп. 
Дарбанзаалак, иҟаиҵаз азалымдара ашьҭахь аҭамзаара шьҭаҵаны ихы ириашар, ҳәарада, уи иаҭамзаара Аллаҳ идикылоит. Избанзар, Аллаҳ, кырӡа ишәаназыжьуа иоуп, кырӡагьы дрыцҳашьаҩуп.  
Ажәҩанқәеи адгьыли рыԥсҳара Аллаҳ ишитәу узымдырӡо? Уи ииҭаху диргәаҟуеит, изиҭахугьы ианаижьуеит. Аллаҳ зегьы ишахәҭоу ала имч рықәхоит. 
Уа хьӡи ԥшеи згым аԥааимбар! Гәыла ишазхармҵогьы, ҿыла «иазхаҳҵеит» зҳәо агьангьашқәеи, ауриацәа рыҩныҵҟа азхамҵараҿы иеиԥхныҩло ауааи урзымхьаан. Урҭ, амци ацәгьаршреи ирзыӡырҩуеит, уара уааигәара имааиц ауаа ражәа иазыӡырҩуеит. Ажәақәа рҵакы шырдыруагьы рҭыԥқәа ԥсахны, абас рҳәалоит: «Шәара абри аҩыза аԥҟара шәоур, шәахаҵгыл, ус ианыҟамла, ишәыдшәымкылан» ҳәа. Аллаҳ аӡәы гәаҟрак ала дԥышәаны, уигьы аԥышәара дзахымсыр, уинахыс уара, уи изкны Аллаҳ иҿаԥхьа иҟауҵаша ҳәа акгьы ыҟам. Урҭ, Аллаҳ згәы цқьахарц иҭахым ауаа роуп. Урҭ, ари адунеи аҟны ахьымӡӷ ргараны иҟоуп, нарцәгьы агәаҟра дуӡӡа рԥеиԥшуп. 
Урҭ, акыр амц иазыӡырҩуа, мыцхәгьы изқәиҭым зфо ауаа роуп. Уара иузнеир, иуҭаххар урыбжьаҟаза, иуҭаххаргьы урызхьамԥшын. Урҭ урызхьамԥшыргьы уара ԥырхага уҭара рылшаӡом. Амала, рыбжьара ақәыӡбарак уақәшәар, аиашара ала урықәыӡба. Ҳәарада, Аллаҳ, аиаша абырҵкал икылхны иацныҟәо бзиа ибоит.  
Рааигәа Аллаҳ иԥҟара згәылоу Ҭора шыҟоугьы, уара ӡбаҩыс ушԥаҟарҵо? Насгьы уи ашьҭахь иуӡбаз ишԥацәхьаҵуеи? Мап! Арҭ ауаа зынӡа иазхаҵаҩцәаӡам! 
Ҳәарада, Ҭора ҳара илбааҳгеит. Аҩныҵҟа амҩа иашеи алашареи агәылоуп. Аллаҳ зыҽизҭаз аԥааимбарцәа, убри ашәҟәала ауриацәа напхгара рырҭон. Анцәа имҩа зхы ақәызҵаз ауаагьы, агьырҭ аҵарауаагьы аусқәа убриала ирыӡбон. Избанзар, Аллаҳ ишәҟәы ахьчара рыдҵан. Урҭ, Ҭора  шиашоу азгьы шаҳаҭра азыруан. Ус анакәха, шәаргьы ауааԥсыра ракәымкәа, сара шәсыцәшәа, насгьы сажәақәа амаҷ азы ишәымҭиин (ҳәа ҳрылабжьахьан). Дарбанзаалак, Аллаҳ илбааигаз аԥҟаракәа рыла аӡбара мҩаԥимгар, азхамҵаҩы ихаҭаԥсаҭаҵәҟьа убриоуп.      
Ҭора аҟны урҭ абасгьы рықәаҳҩит: Аԥсы изы – аԥсы, абла азы – а бла, аԥынҵазы-аԥынҵа, алымҳазы – алымҳа, ахаԥыц азы – ахаԥыц, ашьаура аганахь ала ақәнага ақәыршәара шәыдаҳҵахьан. Ахәрақәагьы убрахь иахыԥхьаӡалоуп. Амала дарбанзаалак аӡәы, иҳақ ранажьра иԥсаԥаны иԥхьаӡар, уи иҟаиҵазгьы иара изы хҿыхыԥсахоит. Дарбанзаалак, Аллаҳ илбааигаз аԥҟарала аӡбара мҩаԥимгар, азхамҵаҩыҵәҟьа убри иоуп.     
Мариам лԥа Иасагьы, аԥааимбарцәа  рышьҭра дхыланы, уаанӡа илбааҳгаз Ҭора арҵабыргразы днаҳашьҭит. Уи, зыҩныҵҟа аиашареи алашареи згәылоу, насгьы Ҭора  зырҵабыргуа, Аллаҳ иҿагыларагьы зҽацәызыхьчо рзы, амҩа иашахь иназгаша алабжьагас Инџьил  иаҳҭеит. 
Инџьил азхазҵо, Аллаҳ уи аҟны илбааигаз ала аӡбара мҩаԥыргааит. Аллаҳ илбааигаз ала измыӡбаз, имҩахҟьаз рхаҭаԥсаҭақәа роуп. 
(Уа сыԥааимбар!) Уаргьы, ииашаҵәҟьаны уи ашәҟәы (Аҟәырҟан), уаанӡатәи ашәыҟәқәа рырҵабыргразы, насгьы рыхьчаразы иузылбааҳгеит. Ус анакәха, уажәшьҭа ауааԥсыра рыбжьара ицәырҵуа азҵаарақәа Аллаҳ илбааигаз ала иӡбала, уара иузааиз аиаша уацәхьаҵны, дара рҭахрақәа урыцымныҟәан. Ҳара, шәыцыԥхьаӡа закәанки мҩаки шәзаԥаҳҵеит. Аллаҳ иҭаххандаз, зегьы жәларыкны шәишон. Амала, ишәиҭаз ашәыҟәқәа рыла шәԥишәарц азы хаз-хазы шәишеит. Ус анакәха, абзиарақәа рҿы шәеицлабла. Аҵыхәтәан зегьы шәахьыхынҳәуа Аллаҳ иахь ауп. Насгьы  Уи, иеимакуа иаажәго азҵаарақәа зегьы шәзеиҭаҳәаны, дагьшәықәыӡбоит.  
(Абас ауп ишудаҳҵаз): Урҭ рыбжьара Аллаҳ илбааигаз ала азҵаарақәа ӡбала. Дара рҭахрақәа урыцымныҟәан, насгьы угәуҽаныз, Аллаҳ иузылбааигаз рыхәҭак ала уԥышәара рҽазкны, удырҟьаларц иаламгааит. Иуӡбаз рыдрымкылакәа иуԥырҵны ицар, иудыруазааит, Аллаҳ ргәырԥсақәа рымшала урҭ гәаҟрак иҭаиргылоит. Арҭ реиҳараҩык, хымԥада имҩахҟьаны иҟоу уаауп. 
Урҭ абыржәгьы уаанӡа излаӡбоз рҭахума?  Хьаҳәа-ԥаҳәада иазхазҵо рзы  Аллаҳ иаасҭа иеиӷьны изыӡбаша дарбану? 
Уа азхаҵаҩцәа! (азхаҵаҩцәа аӷас ирызныҟәо) ауриацәеи ақьырсианцәеи ҩызцәас ишьҭышәымхын. Урҭ дара дара иеиҩызцәоуп. Шәыбжьара урҭ ҩызцәас ишьҭызхыз, хымԥада ихаҭагьы дара дреиԥшхоит. Аллаҳ ари аҩыза агәымбылџьбаҩцәа аиашахь икылигом. 
Абас, згәы хәаԥсоу ауаа: «Иҟалаша ҳәа крыжәдыруама, аҭагылазаашьа аҽаԥсахны хлымӡаахк ҳақәшәар?» ҳәа уи агәымбылџьбаҩцәа рыбжьара еибарыҩуа ишрылоу убарҭахоит. Амала, Аллаҳ, иааигәаны иааираки гәыҭбаараки раҭәеишьар, мамзаргьы дҵак риҭар, усҟан ргәы иҭарҵәахыз ахәаԥсара амшала «ҳанаџьалбеит, иҟаҳҵеи ҳара?» ҳәа ршьамхы адырсуеит. 
(Усҟан) азхаҵаҩцәагьы иџьашьаны абас рҳәоит: «Абарҭ ракәӡамзи, Аллаҳ иҿаԥхьа ҿыӷәӷәала иқәны, ҳарҭ азхаҵаҩцәа ишҳацу атәы зҳәоз? Абар лҵшәас ироуз; рџьабаақәа зегьы башаханы,  ацәыӡ зоуз иреиуахеит». 
Уа азхаҵаҩцәа! Шәыбжьара здин аанзыжьыз ауаа (ирдыруазааит),  Аллаҳ урҭ рхаҭыԥан убас жәларык ааигоит, Аллаҳ дара бзиа ишибо еиԥшҵәҟьа, даргьы Аллаҳ бзиа дырбалоит. Урҭ, азхаҵаҩцәа рҿаԥхьа иҟәымшәышәны ишыҟоугьы, азхамҵаҩцәа рҿаԥхьа иӷәӷәоуп, ахьӡаԥшагьы рымоуп. Аллаҳ имҩа азгьы иқәԥоит, ӡәыр гәыбӷан риҭар ҳәагьы ишәаӡом. Абри, Аллаҳ ираҭәеишьаз ауп. Уи, изиҭаху ианеишьоит. Аллаҳ иаҭәашьареи идырреи кырӡа иҭбаауп.  
Шәарҭ, шәусқәа знапы ианышәҵаша, насгьы шәыхьчаҩҵәҟьа, Аллаҳ мацара иоуп, (насгьы) иԥааимбар иоуп, (насгьы) Аллаҳ идҵақәа рыҽрыҭаны, анамаз зкуеи азеқьаҭ зҭиуа азхаҵаҩцәеи роуп. 
Дарбанзаалак, Аллаҳи, уи иԥааимбарцәеи, азхаҵаҩцәеи ҩызас ишьҭызхыз ирдыруазаит, Аллаҳ идгылаҩцәа, ҳәарада, аиааира згаз рхаҭаԥсаҭақәа роуп.   
Уа азхаҵаҩцәа! Шәара шәаԥхьа ашәҟәы зыҭақәаз рҟынтә, шәдин ҵәылызхуеи, азхамҵаҩцәеи ҩызас ишьҭышәымхын. Шәарҭ шәазхаҵаҩцәазар, Аллаҳ иҿагылара шәҽацәыхьчаны уи ихьчара шәҽаҵашәкы.  
Шәарҭ, анамаз ахь ааԥхьара аныҟашәҵалак, урҭ, уи ҵәылхны иалахәмаруеит. Ҳәарада, ари зыхҟьо, зыхшыҩ наӡам жәларыкны иахьыҟоу азоуп. 
Убас раҳәа: «Уа ашәҟәыуаа! Шәарҭ абриазы ҳашәҭахымхозар акәхап; ҳара, Аллаҳ мацареи, иаҳзылбааигази (Аҟәырҟан), уаанӡа иаҳзаашьҭызи (иԥшьоу егьирҭ ашәҟәқәа) ахьазхаҳҵо азоума ҳзышәгәамԥхо? Шәара шәакәзар, шәеиҳараҩык шәымҩахҟьаны иҟоу ауаа шәоуп». 
Убас раҳәа: «Сара, Аллаҳ иҿаԥхьа, зегьы раасҭа иеицәоу аҭагылазааша шәсырдыррыма? Урҭ, Аллаҳ дзықәшәиизи, игәыԥжәара иақәшәази, зыҩныҵҟантәи амаамынқәеи аҳәақәеи згәылихызи, аҩысҭаа имҵахырхәози роуп. Убарҭ рҭыԥ, зегьы раасҭа ицәгьоуп, урҭ амҩа иаша кырӡа иацәхҟьалаз ауаа роуп». 
Арҭ ауаа, шәааигәара ианааилак, «иазхаҳҵеит», рҳәоит, аха Аллаҳ урҭ ргәы иҭарҵәахуа (азхамҵара) ибзиаӡаны идыруеит. 
Урҭ реиҳараҩык агәырԥсаҿы, аиӷараҿы, изқәиҭым афараҿы ишеиԥхныҩло убарҭоуп. Иҵабыргыҵәҟьаны, иҟарҵақәо шаҟа ицәгьоузеи! 
Рдинуааи, рҵарауааи, абарҭ ауаа, иақәнагам ажәа аҳәареи, изқәиҭым афареи иацәырыхьчондаз! (амала иабаҟоу!) Урҭ  иҟарҵақәо шаҟа ицәгьоузеи! 
Нас, ауриацәа, «Аллаҳ инапы ҿаҳәоуп» (дкаҷбеиуп) рҳәоит. Ирҳәо ажәа амшала рхаҭақәа рнапқәа ҿаҳәазааит, ашәиԥхьыӡгьы иақәшәааит! Мап! Уи иҩнапыкгьы аартуп, ишиҭаху иуиҭоит. Иҵабыргыҵәҟьаны уара, Унцәа иҟынтә иузылбааз (Аҟәырҟан), урҭ реиҳараҩык арбыжкны разхамҵарагьы еизнарҳауеит. Ҳара урҭ рыбжьара, акаамеҭ амш аҽнынӡа ицаша аиӷареи агәаӷи бжьаҳҵеит. Иарбан аамҭазаалак аибашьразы мцак еиқәырҵар, Аллаҳ уи иеихәлаирцәоит. Урҭ адунеиаҿы ацәгьаршра аԥшьгаразы иҩуеит. Аллаҳ, аиҿакшаҩцәа бзиа ибаӡом. 
Дара ашәҟәыуаа ишахәҭоу ала иазхаҵаҩцәаханы Аллаҳ иҿагыларагьы рҽацәырыхьчандаз, усҟан, ҳәарада, урҭ рыцәгьарақәагьы хаҳҩон, меигӡарахда аразҟы ахьыҟоу џьанаҭгьы иҭаҳҵон. 
Урҭ, Ҭореи Инџьили, насгьы рынцәа иҟынтә ирзылбаази (Аҟәырҟан) ишахәҭоу иацныҟәондаз, ҳәарада, рхыхь аҟынтәгьы, рыҵаҟа аҟынтәгьы ирфаша арызҟы имаҷымкәа ироуан. Урҭ рыбжьара зегьдарароуп, ишәаны-изаны иныҟәоу, иахызмырҟьо гәыԥҩык ыҟоуп.  Аха реиҳараҩык иҟарҵақәо шаҟа ицәгьоузеи! 
Уа аԥаимбар! Унцәа иҟынтә иузылбааз гхада ирылаҳәа. Уи ҟаумҵар, унапы ианиҵаз аԥааимбарра узынамыгӡеит ҳәа уԥхьаӡахоит. Аллаҳ, уара ауааԥсыра зегьы урцәихьчоит. Ҳәарада, Аллаҳ, азхамҵаҩцәа рхықәкы наигӡаӡом. 
Убас раҳәа: «Уа ашәҟәыуаа! Ҭореи Инџьили, насгьы шәара ишәзылбаази (Аҟәырҟан) ишахәҭоу ала иазхаҵаны, аԥҟарақәа нашәмыгӡакәа, Аллаҳ иҿаԥхьа ҳаҭыр ҳәа акагьы шәықәымкәа, адин аганахьалагьы шәзықәгәыӷуа ҳәа акы шәымаӡам». Иҵабыргыҵәҟьаны, уара унцәа иҟынтә иузылбаагоу абри Аҟәырҟан, урҭ реиҳараҩык рахырҟьареи разхамҵареи иацнаҵоит. Аха, абри  амшала уара урҭ азхамҵаҩцәа урызхьааны улахь еиқәумҵан. 
Ирҭахызар, иазхаҵаҩцәазааит (иԥсылманцәазааит), ирҭахызар, ауриацәеи, асабииҭцәеи, ақьырсианцәеи иреиуазааит, иҵабыргыҵәҟьаны Аллаҳи нарцәытәи амши азхаҵаны, иашарала зхы мҩаԥызгаз рзы иарбанзаалак ашәарҭа ҳәа акагьы ыҟаӡам. Урҭ рылахьгьы еиқәылаӡом. 
Ииашаҵәҟьаны, Исраил иԥацәа (абри аганахь ала) ажәа ӷәӷәа рымхны имаҷҩымкәа аԥааимбарцәа рзынаҳашьҭхьан. Амала, дарбан ԥааимбарзаалак, рыԥсы иаҭахым ак рыдызгалаз, ԥыҭҩык амцҳәаҩы ҳәа ирҿагылеит, ԥыҭҩыкгьы ҭадырхеит. 
Абас ахьыҟарҵо азы гәаҟрак ишақәшәаша иазымхәыцкәа, илашәызшәа идагәазшәа, рхы мҩыԥыргеит. Насгьы, Аллаҳ урҭ ахьхәра раҭәеишьеит,  раҭамзаарагьы идикылт. Аха, еиҭах  реиҳараҩык илашәызшәа, идагәазшәа иаақәгылахт. Аллаҳ, урҭ ируа иҟарҵо ишахәҭоу ала избо иоуп. 
«Мариам лԥа Аҿыхыҩ Аллаҳ иоуп!» зҳәақәаз хымԥада иазхамҵаҩцәахеит. Аҿыхыҩ иакәзар, уаанӡа абас реиҳәахьан: «Уа Исраил иԥацәа! Сареи шәареи ишәынцәоу, Аллаҳ мацара шәимҵахырхәа. Дарбанзаалак аӡәы Аллаҳ иваҟәылара аԥшьигар, Аллаҳгьы хымԥада џьанаҭ ҳарамс изыҟаиҵоит. Уи хыҵакырҭас иоураны иҟоу амца ауп, насгьы агәымбылџьбаҩы дарбанзаалак цхырааҩык диоуӡом».  
Иҵабыргыҵәҟьаны: «Аллаҳ, хаӡәк рҟынтә ахԥатәи иоуп» зҳәаз, иазхамҵаҩцәахеит. Избанзар, анцәа ида уаҳа анцәа дыҟаӡам. Ирҳәо иахьымхәыр, урҭ рыбжьара, абас мапкра иацәхьамҵуа, хьаала иҭәу рыцҳарак иақәшәараны иҟоуп.  
Ус анакәха, абыржәгьы Аллаҳ иҿаԥхьа аҭамзаара шьҭаҵаны, иранаижьырц имыҳәаӡо? Уи агәырԥсақәа кырӡа иуаназыжьуа, кырӡагьы урыцҳазшьауа иоуп. 
Мариам лԥа Аҿыхыҩ, дԥааимбар мацароуп. Иара иаԥхьагьы аԥааимбарцәа иагьаҩы мҩасхьан. Уи иангьы, ииашаҵәҟьоу, Аллаҳ идҵа иахымԥоз, аламыс ӷәӷәа змаз ԥҳәыск лакәын. Рҩыџьагьы (агьырҭ ауаа реиԥш) акрырфон. Уахәаԥш, уи ҳажәақәа аршаҳаҭгақәа рыла ишеиҭаҳҳәо, амала урҭ, зегьдарароуп рхы  жьаны аиаша ицәхьаҵны ирҩашьоу иашьҭаныҟәоит. 
(Уа Муҳаммед!) Убас ҳәа: «Аллаҳ дааныжьны, ахәарҭагьы аԥхасҭагьы шәыҭара иақәиҭым шәрымҵахырхәоума? Аха Аллаҳ, зегьы ишахәҭоу ала изаҳауа иоуп, ишахәҭоу алагьы издыруа иоуп». 
Убас ҳәа: «Уа ашәҟәыуаа! Шәдин аҟны, аҵабырг аҳәаа шәахыҵны иахшәмырҟьан, насгьы уаанӡа имҩахҟьаз, имаҷымкәа ауаагьы мҩахызҟьаз, уажәгьы амҩа иаша иацәыхҟьаны иҟоу ауаа, рҭахрақәеи ргәаҳәарақәеи шәрыцымныҟәан». 
Исраил иԥацәа рыбжьара имапкыҩцәахаз, урҭ Дауди, Мариам лԥа Иасеи ражәақәа рыла ишәиин. Урҭ иаадырԥшыз аҿагылареи ахырҟьареи амшала акәын. 
Урҭ цәгьарак иаҿыз ӡәыр дахьдырхәырц рҭахымызт. Ииашаҵәҟьаны, изҿыз аусқәа шаҟа ицәгьази! 
Урҭ реиҳараҩык, азхаҵаҩцәа ракәымкәа, мапкыҩцәа ҩызцәас ишышьҭырхыз убоит. Ииашаҵәҟьаны, рхаҭақәа нарцәыҟа инеиаанӡа, рыхьӡ ала инарышьҭуа; Аллаҳ агәаҟра изҭаиргылаша рхымҩаԥгашьақәа шаҟа ибааԥсузеи! Урҭ, агәаҟра аҩныҵҟа наунагӡа иаанхоит.  
Амала, Аллаҳи, иԥааимбари, уи изылбаази (Аҟәырҟан) азхарҵандаз. Урҭ  (азхамҵаҩцәа) ҩызцәас ишьҭырхӡомызт. Аха реиҳараҩык, усгьы имҩахҟьаз роуп.  
(Уа Муҳаммед!) Иҵабыргыҵәҟьаны, азхаҵаҩцәа аиӷара рзура аҟны, ауриацәеи, Аллаҳ иваҟәылара аԥшьызго ауааи, зегь раасҭа ишыџьбароу убарҭоуп.  Азхаҵаҩцәа зегь раасҭа бзиабарала ирзааигәаны иуԥылогьы, «Ҳарҭ ҳқьырсианцәоуп» зҳәо шракәу убарҭахоит. Избанзар, рыбжьара амонахцәеи, аԥшьаҩцәеи ыҟоуп. Урҭгьы аԥагьара  злам уаауп.  
Урҭ, аԥааимбар изылбаагоу (Аҟәырҟан) ианазыӡырҩлак, аиаша ахьырдыруа амшала рылаӷырӡқәа рыбла ишыхчыло убарҭахоит. «Уа ҳанцәа! Уазхаҳҵеит. Уажәшьҭарнахыс ашаҳаҭцәа ҳархыԥхьаӡала» рҳәоит. 
«Ҳанцәахәы, ауаацқьақәа ҳрылакны џьанаҭ ҳҭеиҵап ҳәа ҳашгәыӷуа, Аллаҳи иаҳзааигаз аҵабырги изазхаҳамҵари?» 
Ирҳәаз абри ажәа ацымхәрас, Аллаҳгьы урҭ наунагӡа изҭанхаша, зыҩныҵҟа аӡиасқәа зҭысуа аџьанаҭқәа ҳамҭас ириҭоит. Абри, абзиара ҟазҵо ирҳамҭоуп. 
Амала, мапкыҩцәеи, ҳажәақәа имцны изыԥхьаӡои ракәзар, урҭ џьаҳанымуаа роуп. 
Уа азхаҵаҩцәа! Аллаҳ, шәара ишәзыҳалалитәызи, ицқьоу ачаӷьақәеи, шәхазы ҳарамс иҟашәымҵан. Аллаҳ ишәзаԥиҵаз аҳәаақәа шәырхымсын. Избанзар, Аллаҳ аҳәаа иахысуа бзиа ибаӡом.   
Аллаҳ ишәаҭәеишьаз рҟынтә, иҳалалны, ибзианы, ицқьаны ишәфа. Иазхашәҵо Аллаҳ иҿагылара шәҽацәышәыхьча. Избанзар шәара, иҵабыргыҵәҟьаны шәазхаҵаҩцәақәоуп. 
Аллаҳ, машәыршәа ишәҿыҵҟьаз ақәрақәа рымшала аҭакԥхықәра шәыдиҵом. Амала, идырны иҟашәҵо ақәрақәа рзы аҭакԥхықәра шәыдиҵоит. Ус анакәха, уи аҩыза ақәра ацымхәрас, шәҭаацәа кыршырҿашәҵо еиԥш, жәаҩык арыцҳацәа рызхара рҿашәҵа. Мамзаргьы, маҭәала иеилашәҳәа, мамзаргьы тәык ихы дақәиҭышәтә. Абарҭқәа злымшазгьы, хымш дычгароуп. Абас еиԥш шәықәны, ианышәзынамыгӡалак, шәықәра ацымхәрас иҟашәҵаша абри ауп. Шәанқәлак инашәыгӡа. Аллаҳ, шәихаҭабурц азы, иажәақәа абас ишәеилиркаауеит. 
Уа азхаҵаҩцәа! (Ахшыҩ зхәаҽуа) арыжәтәи, амаца асреи, (амҵахырхәаразы) иргылоу ахаҳә баҟақәеи, аҟәыдырԥаратә хыцқәеи уҳәа, зегьы аҩысҭаа иус ҟьамсарқәа роуп. Убарҭ шәырцәыхараханы ахеиқәырхара шәҽашәыхьыгӡа. 
Аҩсҭаа, арыжәтәи амацеи рыла шәыбжьара аиӷареи агәаӷи бжьаҵаны, шәарҭ Аллаҳ игәалашәареи анамази шәацәыԥхьеикыр иҭаххоит. Уажәшьҭа шәаҟәыҵит, ус ами? 
Ус анакәха, Аллаҳ иҳәатәаҟны шәааи, аԥааимбар иҳәатәаҟны шәааи, Аллаҳ иҿагылара шәҽацәышәыхьча. Мамзар, ҿыцха шәааҳәыр, ижәдыруазааит, ҳара ҳацҳаражәҳәаҩ дҵаны инапы иану, иаартыҵәҟьаны иҟоу шәылаҳәара ауп. 
Иазхаҵаны аус цқьақәа назыгӡо ауаа; ирамхаҟаҵаз агәырԥсақәа ирзыхьаауа, Аллаҳ иҿагылара рҽацәыхьчаны, реиҳагьы дазхаҵаны, иҵагьы аус цқьақәа нагӡаны, абзиарақәа аныҟарҵалак, уаанӡа ирамхаҟаҵаз агәырԥсақәа рзы аҽыԥныҳәа роуӡом. Аллаҳ, абзиара абырсҟак зҽазҭаз, насгьы ихаҭа дырбозшәа зхы мҩаԥызго ауаа бзиа ибоит.  
Уа азхаҵаҩцәа! Ииашаҵәҟьаны, Аллаҳ, шәнапқәеи шәыԥсақәеи зыхьӡаша ашәарахқәа рыла (шәарыцара азин аншәымам аамҭазы) шәԥышәаны, ауаа дахьырымбогьы иара иццәшәо далхны дцәыригоит. Дарбанзаалак абри аҟны аҳәаа дахысыр, хьаала иҭәу гәаҟрак изыԥшхоит. 
Уа азхаҵаҩцәа! Иҳрам анышәшәу ашәарах шәымшьын. Дарбанзаалак, иҳрам шишәу шәарахк цасҳәа ишьыр, уи ахьырхәра ӷәӷәа дақәшәоит. Ари ахьырхәра: Қьааба ҳамҭас иеиҭарц азы иршьуа ашьтәа иадукылаша, шәыбжьара ҩыџьа ауаа зықәшаҳаҭхо ӡатәк, мамзаргьы арыцҳацәа рызхара аҟаҵареи, иақәнагау ачгара анагӡареи ауп. Абри иҟаиҵаз ахәымгара агьама зеиԥшроу ибарц азын оуп. Аллаҳ, уи ихҭысыз ианаижьхьеит. Амала, дарбанзаалак абри аҩыза даҽазнык иамхаҟаҵар, Аллаҳ уи иҟны ишьа иуеит. Аллаҳ ихьаҳәа-ԥаҳәадоу амчра дақәиҭуп, зшьагьы зуа иоуп. 
Шәара шәзыҳәангьы, амҩасыҩцәа рзыҳәангьы, ахныҟәгара азыҳәангьы, амшын аҟны ашәарыцареи, амшын аалыҵқәа рыфареи ишәзыҳалалны иҳаԥхьаӡеит. Зҿаԥхьа шәеизараны шәыҟоу Аллаҳ иҿагылара шәҽацәышәыхьча. 
Аллаҳ; Қьааба, ҳаҭыр зқәу ҩнны, ауааԥсыра имшәа-имырҳа иеиқәшәаны иахьеибадырша, зегь рыла пату зқәырҵаша ҭыԥны, насгьы рдини, рдунеитә ԥсҭазаареи ашьапы иқәзыргылаша акны иԥхьаӡеит. Абри, ажәҩанқәеи адгьыли рыҟны иҟоу зегьы Аллаҳ ишидыруа, шәаргьы ижәдырырц азоуп.  
Ижәдыруазааит, Аллаҳ ихьырхәра кырӡа ицәгьоуп, амала кырӡагьы данажьҩуп, дрыцҳашьаҩуп. 
Аԥааимбар иуалу, аиҭаҳәароуп. Аллаҳ шәара ишәмырзаз шидыруагьы, ишәыраргамазгьы идыруеит. 
(Уа Муҳаммед!) убас ҳәа: «Аҟьашьи ацәгьеи рыла ицқьоуи ибзиоуи иеиԥшӡам.  Аҟьашьи ацәгьеи ахьырацәоу иџьаушьозаргьы абас ауп ишыҟоу. Уа зыхшыҩ иақәиҭу ауаа! Аллаҳ иҿагылара шәҽацәыхьчаны ахеиқәырхара шәҽахьышәыгӡа. 
Уа азхаҵаҩцәа! Ианцәыргахалак шәгәы шәзырхьша, шәҭагылазааша зыруадаҩша иазкны азҵаарақәа шәымҭиин. Аҟәырҟан анышәзылбаауа убарҭ ирызкны зҵаарак шәымазар, аҭак шәоуеит. Шәзызҵааша, реиҳарак Аллаҳ уажәшьҭа усгьы ишәанаижьхьеит. Аллаҳ кырӡа ишәаназыжьуа иоуп, дагьыццакӡом. 
Шәара шәаԥхьагьы жәларык, абри аҩыза азҵаарақәа ҭиины, уи ашьҭахьгьы имапкыҩцәахахьан. 
Аллаҳ; «Баҳире», «Саибе», «Василе», насгьы «Ҳам» ҳәа иҟоу аҵасқәа ииашам ҳәа иԥхьаӡеит. Амала, мапкыҩцәа Аллаҳ иҿаԥхьа абас амцқәа аԥырҵоит. Урҭ реиҳараҩык рыхшыҩ аус ауӡом. 
Урҭ: «Аллаҳ ишәзылбааигаз (Аҟәырҟан) ашҟа, иԥааимбар ишҟа шәааи» ҳәа анрарҳәалак: «Ҳабацәа зықәныҟәоз адин ҳара иҳазхоит» рҳәоит. Аха, рабацәа акы рзымдыуаны амҩа иаша иқәымныҟәозаргьы, убас акәхоума?  
Уа азхаҵаҩцәа! Шәара шәхы шәыриаша. Шәарҭ амҩа иаша шәанызар, имҩахҟьаз дзышәԥырхагахаӡом. Зегьы шәахьыхынҳәуа Аллаҳ ишҟа ауп. Усҟан, Аллаҳ иҟашәҵаз зегьы шәзеиҭеиҳәоит. 
Уа азхаҵаҩцәа! Шәуаӡәы иԥсра ааигәаханы иуасиаҭ аниҳәаша, шәыбжьара аиашара иқәныҟәо, ҩыџьа шаҳаҭс ишьҭихааит. Амала, амҩа шәықәны, аԥсра шәақәшәар, ишәзааигәам ҩыџьа ауаагьы рышаҳаҭра ҟалоит. Рганахьала агәҩара шәызцәырҵыр, анамаз кра азы иаанкыланы, насгьы Аллаҳ ихьӡала: «Аллаҳ изы ҳашаҳаҭра ҳҵәахуам, кыр ҳҵәахуазар, ҳәарада, агәырԥса зырҳаз ҳарҩызахааит» ҳәа ишәырқәы. 
(Амала наҟ-наҟ) арҭ рҩыџьа амц шырҳәаз еилкаахар, усҟан аԥхасҭа зоуз рганахь ала даҽа ҩыџьа дара рҭыԥ аанкыланы: «Аллаҳ ихьӡала ҳқәуеит, ҳара ҳашаҳаҭра, ҳәарада, урҭ раасҭа иҵабыргуп. Ҳара аиаша ҳаӷрамгылаӡеит. Избанзар, усҟан хымԥада, агәымбылџьбаҩцәа ҳарҩызахон» ҳәа ҭоуба руеит. 
Ари аҩыза ахымҩаԥгашьа, рышаҳаҭра ишахәҭоу инарыгӡарц, ианқәы ашьҭахьгьы рықәра аԥсҭынхаҩцәа ирыдрымкылар ҳәа ишәаны агәҭынчымра рнаҭарц азы еиҳа еиӷьуп. Аллаҳ иҿагылара шәҽацәышәыхьча. Аллаҳ идҵақәа назмыгӡаз ажәлар, аиашарахь икылигаӡом. 
Аллаҳ, иԥааимбарцәа зегьы еизганы: «Шәара шәышьҭахь шәааԥхьара иабанӡа ацныҟәеи?» ҳәа данразҵааша, урҭгьы: «Ҳара иарбанзаалак дыррак ҳамам, амаӡақәа ишахәҭоу ала издыруа уара заӡәык уоуп» ҳәа аҭак аныҟарҵаша амш шәазхәыц. 
Уи амш аҽны, Аллаҳ убас иҳәашт: «Уа Мариам лԥа Иаса! Уареи, уани, ишәысҭаз аразҟы шәгәалашәыршәа. Уара, ацқьа ила (Гаврил) ацхыраара усҭахьан. Агара уангаразгьы, уанеизҳагьы, ауаа урацәажәон. Уара, ашәҟәи, аҟәыӷареи, Ҭореи, Инџьили усырҵахьан. Сара иҟасҵаз азин ала, аҳәынҵәа аҟынтә аҵыс иеиԥшу ак ҟаҵаны аҩныҵҟа уҭаҭәҳәон, сара иҟасҵоз азин алагьы уи иаразнак иԥсаатәхон. Еиҭах сара иусҭаз азин ала, алашәреи, аӷра чымазареи ухәышәтәуан. Сара иҟасҵоз азин ала аԥсцәагьы бзаутәуан. Уара, Израил иԥацәа аџьашьахәқәа аныдуырба аамҭазы, саргьы дара рҟынтә уԥсы анҿысх, урҭ рыбжьара иҟаз мапкыҩцәа «Ари иаартыҵәҟьаны лаԥшхырԥароуп» рҳәахьан. 
Насгьы «Сареи сыԥааимбарцәеи азхашәҵа!» ҳәа умаҵаԥцәа (апостолцәа) ргәы иҭасҳәан. Урҭгьы: «Уазхаҳҵеит. Ҳаргьы ҳшыԥсылманхаз азы шаҳаҭра ҳазуы» рҳәахьан. 
Аамҭак азы уҩызцәа: «Уа Мариам лԥа Иаса! Унцәа ҳара ҳзы ажәҩан аҟынтә еишәак изылбаагоума?» анырҳәа, Иасагьы: «Шәарҭ шәазхаҵаҩцәазар, Аллаҳ иҿагылара шәҽацәышәыхьча» ҳәа реиҳәеит. 
Урҭ: «Убри афатә ҳфап, ҳагәқәа ҳарҭәып, уаргьы аиаша шҳауҳәо еилаҳкаап, насгьы зыблала ибаны шаҳаҭра азызуз ҳреиуахап» рҳәеит. 
Мариам лԥа Иасагьы абас иҳәеит: «Уа с-Аллаҳ! Уа Ҳанцәахәы! Ҳара ажәҩан аҟынтә убас еишәак ҳзылбаага; уаанӡа иҟазгьы, анаҩс иҟалараны иҟоу рзыҳәангьы, иныҳәаны, насгьы уара уҟынтә иџьашьахәны иҟалааит. Ҳара аразҟы ҳаҭ. Уара, аразҟы зшо зегьы уреиӷьуп».  
Аллаҳгьы: «Сара уи шәзылбаазгоит. Амала, уи ашьҭахьгьы аӡәыр мап икыр, убри адунеиаҿы аӡәгьы изызымуц агәаҟра дҭасыргылоит!» иҳәеит. 
Аллаҳ, акаамеҭ амш аҽны абас иҳәараны дыҟоуп: «Уа Мариам лԥа Иаса! Уара уоума, ауааԥсыра, Аллаҳ шәиҟәаҵны сани сареи ҳҩыџьа нцәахәыс ҳалышәх ҳәа разҳәаз?» Иасагьы убас иҳәашт: «Уара, агха-ԥха ҳәа иҟоу зегьы уара иуҟәыгоуп. Исықәнагам акы аҳәарагьы ҟалашьа змам усуп. Амала, сара уи аҩыза ажәа сҳәазҭгьы, хымԥада, уара иудыруан. Уара, сара сгәы иҭоугьы удыруеит, аха сара, уара уҿы иҟоу дыршьа сымам. Ҳәарада, уара амаӡақәа зегьы ишахәҭоу ала издыруа уоуп.  
Сара, урҭ, дҵас исуҭаз мацара рзеиҭасҳәеит: Саргьы исынцәахәу, шәаргьы ишәынцәахәу Аллаҳ шәимҵахырхәа, сҳәеит. Рыбжьара саныҟаз аамҭазы, уи шаҳаҭрагьы азызуит. Амала, сара санрылуга нахыс, хылаԥшҩыс уара мацара урыман. Уара, зегьы ишахәҭоу ала избо уоуп. 
Урҭ ургәаҟыр, ҳәарада, уара ууааԥсыра роуп. Аха, иранауыжьыргьы, уара амчра иақәиҭуҵәҟьа уоуп, аӡбареи аҟәыӷареи урықәиҭуп». 
Аллаҳгьы абас иҳәоит: «Иахьа, ауаа иашақәа, риашара анрыхәаша амш ауп. Урҭ рзы, зыҩныҵҟа аӡиасқәа зҭысуа, наунагӡагьы изҭынхаша аџьанаҭқәа ыҟоуп. Аллаҳ, урҭ дырзыразуп, урҭгьы Аллаҳ изыразуп. Ари қәҿиара дуӡӡоуп». 
Ажәҩанқәеи адгьыли, насгьы урҭ иргәыло зегьы раҳра Аллаҳ мацара итәуп. Уи, зегьы ишахәҭоу ала имч рықәхоит.    
Арҽхәаԥхьыӡқәа, ажәҩанқәеи адгьыли зшаз, алашьцарақәеи алашареи аԥызҵаз Аллаҳ изкуп. Абриаҟара ажәаԥҟарақәеи аршаҳаҭгақәеи рышьҭахьгьы иазхазымҵаз, абыржәгьы ахаҳә баҟақәеи (атотемқәеи) Анцәеи иеиҟароушәа ирыдыркылоит. 
Шәарҭ анышә шәалхны, шәаныԥсыша аамҭа аԥызҵаз Иара иоуп. Насгьы уи иҿаԥхьа, иазыԥҵәоу аамҭа (акаамеҭ амш) ыҟоуп. Аха шәарҭ абыржәгьы алак-ҩакра шәаҿуп. 
Уи, ажәҩанқәеи адгьыли рҟны изаҵәу Аллаҳ иоуп. Шәымаӡагьы шәаргамагьы идыруеит. (Абзиеи ацәгьеи рҟынтә) иҟашәҵашагьы идыруеит. 
(Абас ишыҟоугьы) Урҭ, рынцәахәы иажәаԥҟарақәа рҟынтә (азхамҵаҩцәа) ҳәоук, мамзаргьы ршаҳаҭгак  рзымааиааит,  цасҳәагьы иазхьаԥшӡом. 
Иҵабыргыҵәҟьаны урҭ, аиаша рхаҭақәа ианырзааизгьы мап ацәыркхьан. Амала хара имгакәа уи иҵәылырхуа зеиԥшроу рбараны иҟоуп. 
Ирымбаӡеи? Адунеиаҿы дара раԥхьа, шәара ишәаҳамҭац алшарақәа зегьы заҳҭахьаз, ажәҩан аҟынтәгьы меигӡарах ақәа рзылбаашьҭны рыҩнқәа рыҵаҟа аҟынтә аӡиасқәа еиаҳгахьаз абиԥарақәа? Аамҭа анааи, ргәырԥсақәа рымшала адунеи ианыӡӡааратәы иҟаҵаны, рхаҭыԥаны даҽа абиԥарақәак ааҳгеит! 
Уара ақьаад ианҵаны ашәҟәы рзылбааганы, рхаҭақәа рнапала иркызҭгьы, зегьдарароуп: «Иаартыҵәҟьаны ари алаԥшхырԥароуп!»  рҳәон. 
«Муҳаммед (лабҿаба иаҳбашаз) маалықьк дизылбаарымгоз!» рҳәоит. Амала ҳара ус маалықьк дылбааҳгандаз, усҟан рус хыркәшахон, абла ахтыхагьы рмоукәа, акаамеҭ рзыҟалон. 
Иара аԥааимбаргьы дмаалықьны дырзынаҳашьҭындаз, хымԥада, уигьы ауаҩԥсы ихаҿсахьала дахьырбо азы, зегьдарароуп иахьатәи рыгәҩарақәа рызцәырҵуан. 
Уара уаԥхьа ирызнеиз аԥааимбарцәагьы иҵәылрхуан, амала рҵәылхрақәа зегьы, дара рзы игәаҟраханы рхы иҭаԥеит.  
Убас ҳәа: «Адгьылтәылаҿы шәнеиааи, насгьы (аԥааимбарцәа) амцҳәара рыдызкылаз рҵыхәтәа зеиԥшрахаз шәнахәаԥш!» 
Ажәҩанқәеи адгьыли рҟны иҟоу зегьы зтәыда? ҳәа уразҵааны,  «Аллаҳ итәуп!» ҳәа раҳәа. Уи, алԥха аарԥшра ихы иадиҵахьеит. Шәарҭ, хырԥашьа змам уи акаамеҭ амш аҽны, хымԥада, шәеидикылоит. Зхы аԥхасҭа иҭазыргылаз ауаа роуп абри азхазымҵо. 
Аҵхи амши иргәылоу зегьы иара итәуп. Уи, зегьы ишахәҭоу изаҳауа иоуп, ишахәҭоугьы издыруа иоуп. 
Убас ҳәа: «Ажәҩанқәеи адгьыли ыҟамкәа изшаз, кыршуҿеиҵогьы крызымфо Аллаҳ ида даҽаӡәы иоума ҭынхас ишьҭысхуа?» Убасгьы ҳәа: «Сара, зегьы раԥхьаӡа Аллаҳ сыҽисҭарц (сыԥсылманхарц) исыдҵоуп, насгьы Аллаҳ иваҟәылара аԥшьызго уреиуамхан!» (ҳәа саҳәоуп). 
Убас ҳәа: «Сара, Сынцәахәы сиҿагылар, иашаҵәҟьаны игәыҭҟьагоу уи амш, (акаамеҭ амш) агәаҟра сацәшәоит.  
Уи амш аҽны агәаҟра иацәцаз, иашаҵәҟьаны Аллаҳ иихьчаз иоуп. Иаартыҵәҟьоу ахеиқәырхарагьы убри ауп. 
Аллаҳ, уара ԥхасҭак уиҭар, иара ида изырҽеиша дыҟаӡам. Амала бзиарак уақәиршәаргьы, (уи шьҭахьҟа иумызхша дзыҟалом). Ҳәарада уи зегьы дрықәиҭуп. 
Уи иишаз ауааԥсыра рыҟны,  зегьы дрықәиҭуп. Уи, аӡбареи аҟәыӷареи дрықәиҭуп, зегьы рыӡбахә здыруа иоуп.  
Убас ҳәа: «Иарбан шаҳаҭроу зегьы иреиҳау?» Убас ҳәа: «(Сышԥааимбарҵәҟьоу азы) шәареи сареи ҳабжьара Аллаҳ дшаҳаҭуп. Абри Аҟәырҟан, шәареи изыхьӡаз ауааи, ргәырҽанҵаразы сара исзылбааит. Мамзар шәара, Аллаҳ ида даҽа нцәахәқәак шыҟоу шаҳаҭра рзыжәуама?» Убас ҳәа: «Сара уи азы шаҳаҭра сызуам». Еиҭах иҳәа: «Уи, хымԥада иаӡәыку Аллаҳ иоуп, сара уи иваҟәыларазы иаԥшьыжәгақәаз зынӡа сырцәыхароуп».  
Дара ашәҟәы заҳҭақәаз рԥацәа шырдыруа еиԥшҵәҟьа, уи (Аллаҳ иԥааимбаргьы) дырдыруеит. Амала зхы ԥхасҭазтәуа ауаа ыҟами, убарҭ иазхарҵом. 
Имцу ажәақәа рыла, Аллаҳ ахьыӡ ихызҵаз, мамзаргьы уи иажәақәа амц рыдызкылаз раҟара игәымбылџьбаҩу дарбану? Ҳәарада, агәымбылџьбаҩцәа ахеиқәырхара изахьӡом! 
Иухаумыршҭын, уи амш анааилак, зегьы еидаҳкылоит; насгьы Аллаҳ иваҟәылара аԥшьызгаз рахь: «Иабаҟоу урҭ, Аллаҳ ивашәырҟәылақәаз?» ҳәа ҳразҵаауеит. 
Нас, урҭгьы рхы ариашаразы «Ҳанцәахәы Аллаҳ иныс, ҳара уваҟәылара аԥшьызгоз ҳреиуаӡамызт!» ада уаҳа акы аҳәара рылшаӡом. 
Уахәаԥш, абыржәгьы рхы иаҿагыланы амц шырҳәо, насгьы (инцәахәуп) ҳәа иаԥшьыргақәазгьы урҭ рхала иааныжьны  ишыӡыз!   
Урҭ рыбжьара, уара (Аҟәырҟан уанаԥхьо) иузыӡырҩқәогьы ыҟоуп. Аха, уи рзеилымкаарц азы рыгәқәа аԥарда ахҟьаны, рлымҳақәагьы ахьанҭара аҳҭахьеит. Урҭ, уажәшьҭа иагьа аршаҳаҭгеи,  аџьашьахәи рбаргьы иазхарҵаӡом. Уимоу, урҭ азхамҵаҩцәа, уара ианузааилак: «Ари Аҟәырҟан ажәытәуаа иаԥшьыргаз алакә ада уаҳа даҽакы акәӡам» ҳәагьы иумаркуеит. 
Урҭ, ауааԥсыра Аҟәырҟан иацәыхарахартә иҟарҵоит, рхаҭақәагьы иацәыхарахоит. Абас ала, рхы ашәарҭа иҭадыргылоит, аха уи иеилзыргаша ахшыҩ рымам. 
Урҭ аҵыхәтәаны, амца аҿаԥхьа игыланы «Ах! даҽазнык адунеи ахь ҳзыхынҳәны, даҽазнык ҳазшаз иажәақәа ҳарҿамгылакәа иазхазҵаз ҳреиуазҭгьы!» ҳәа шырҳәо убандаз! 
Мап! Уаанӡа ирӡоз (ргәырԥсақәа) зегьы ирбарҭахеит. Еиҭах адунеи ашҟа изыхынҳәыргьы, уаанӡа иҟашәымҵан ҳәа ираҳәаз зегьы даҽазнык иҟарҵоит. Избанзар, урҭ иҵабыргыҵәҟьаны имцҳәаҩцәоуп.   
Урҭ, (адунеи аҟны иагьараан) «Ԥсҭазаарас иҟоу – адунеиаҟны иҳамоу ауп, ҳара, даҽазнык ҳаԥсы ҳхалараны ҳаҟаӡам!» ҳәа рҳәалон. 
Амала, рынцәа иҿаԥхьа ианнарго аамҭа убондаз урҭ! Аллаҳ: «Ари, (аиҭаира) ииашаҵәҟьазма?» ҳәа данразҵаалакь, даргьы: «Ҳанцәа иныс иашоуп!» рҳәоит. Аллаҳгьы: «Ус анакәха, шәмапкра иалҵшәаны уажәы уи агәаҟра агьама жәба!» ҳәа  реиҳәоит.    
Аллаҳ иҿаԥхьа ишнанагаша, имцны, ихыҭҳәааны изыԥхьаӡаз, иашаҵәҟьаны ацәыӡ зоуз роуп. Аҵыхәтәан, акаамеҭ амш иаалырҟьаны иааины ианрыдгылалак, ргәырԥсақәа рҟәаҟәа инықәҵаны: «Адунеиаҟны абзиара ахьаҳзыҟамҵаз азы шаҟа ҳрыцҳаузеи!» ҳәа ршьамхы адырсраны иҟоуп. Иҵабыргыҵәҟьаны, рҟәаҟәа иқәу аидара шаҟа ибааԥсузеи! 
Ижәдыруазааит, адунеитә ԥсҭазаара, ахәмарреи баша аамҭа ахгареи ада уаҳа даҽакы акәӡам. Аллаҳ, гәык ала ихаҵгыланы, иҿагыларагьы зҽацәызыхьчаз нарцәытәи рыԥсҭазаара хымԥада еиҳа иеиӷьуп. Абыржәгьы шәыхшыҩ азымцаӡои? 
Урҭ ражәақәа, иҵабыргыҵәҟьаны уара ушархьаауа ҳдыруеит. Аиашазы,  хаҭала уара уакәӡам  изҿагылоу, Аллаҳ иажәақәа роуп иаартыҵәҟьаны мап зцәыркуа урҭ агәымбылџьбаҩцәа.  
Иашаҵәҟьаны, уара уаԥхьатәи аԥааимбарцәагьы мыцҳәаҩцәас ирыԥхьаӡахьан. Урҭ, амцҳәара рыдкылареи, изықәдыршәоз агәаҟрақәеи рычҳаит. Аҵыхәтәаны ҳацхыраара рыхьӡаны аиааира згазгьы дара ракәхеит. Аллаҳ иажәаԥҟарақәа зыԥсахша аӡәгьы дыҟаӡам. Ҳәарада, аԥааимбарцәа ирызку, иҿырԥшу ахҭысқәа рыхәҭак рыӡбахә, усгьы уара иухьӡахьеит. 
Урҭ ахьузхьамԥшыз аҟынтә иуцәыхьанҭахазар, иузыҟаҵозар адгьыл аҵаҟа узлалбааша мҩак, мамзаргьы ажәҩан ахь узлахалаша мардуанк ԥшааны, џьашьахәык дырба! Аллаҳ иҭаххандаз, хымԥада,  урҭгьы аиаша аҟны иеидикылон, ус анакәха, амдырцәа урмеиԥшхан! 
Гәыкала иӡырҩуа мацара роуп ааԥхьара здызкыло. Аԥсцәа ракәзар, Аллаҳ, урҭ рыԥсы рхаҵаны  рнышәынҭрақәагьы ирҭыганы, насгьы иара иахь ирхынҳәуеит. 
Игыланы: «Инцәа иҟынтә џьашьахәык изылбаандаз!»  рҳәоит. Убас раҳәа: «Ҳәарада, Аллаҳ аџьашахә шәзылбаагара дақәиҭуп». Амала урҭ реиҳараҩык ари рыздырам. 
Адгьыл аҟны иныҟәо арахәи-ашәахәи, ажәҩан аҿы мҵәыжәҩа зманы иԥыруа зегьы, шәара шәеиԥш гәыԥ-гәыԥны инхоит. Ҳара, ашәҟәаҟны акгьы агыжьны иаанаҳмыжьӡеит. Аҵыхәтәан, убарҭ зегьы еиҭах рыԥсы рхаҵаны, Рынцәа иҿаԥхьа иеизгахоит. 
Абас шыҟоугьы, ҳажәақәа имцны изыԥхьаӡо, алашьцара иҵахаз адагәацәеи аҿаҳацәеи роуп. Аллаҳ ииҭаху дымҩахиҟьоит, ииҭахугьы амҩа иашахь дкылигоит. 
Убас ҳәа: «Аллаҳ иганахь ала гәаҟрак шәзааир, мамзаргьы акаамеҭ амш ааины иаашәыдгылар, Аллаҳ ида даҽаӡәы шәиҳәома? Аҭакс иҟашәҵои? Шәажәа иашазар, ишәҳәа! 
Ҳәарада, Аллаҳ шәиҳәоит. Уигьы (иаҳԥырга ҳәа) шәзызиҳәаз ахлымӡаах, игәаԥхар ишәԥыригоит; насгьы шәара, Аллаҳ иваҟәылара шаԥшьыжәгақәазгьы аашәхашҭуеит. 
Иҵабыргыҵәҟьаны, уара уаԥхьагьы кырӡа ажәларқәа ацҳаражәҳәаҩцәа рзынаҳашьҭит. Уи ашьҭахьгьы рхы ларҟәны (Анцәа) иҳәап ҳәа ауадаҩрақәеи агәаҟрақәеи иҭаҳаргылеит. 
Абри аҩыза агәаҟра ианақәҳаршәа, ианамуӡа ҳганахь рхы ларҟәны, иҳаҳәар акәымзи? Аха, урҭ, рыгәқәа жәпацәахеит, аҩсҭаагьы, иҟарҵоз иеиӷьушәа идирбеит.  
Ирзыҟаҵаз агәаларшәарақәеи агәҽанҵарақәеи анырхашҭ, убасҟан ирзаԥаҳҵаз агәаҟрақәеи, ацәгьарақәеи аарԥырганы агәашәқәа зегьы рзааҳартит. Аҵыхәтәангьы ироуз аҭагылазаашьа маншәала амшала, иԥагьаханы ишынхоз инақәаҳкит, убри алагьы ргәыӷрақәа аарцәыӡит. 
Абас ала, агәымбылџьбара иаҿыз ауааԥсыра, рдаракәац ааҿахаҳҵәеит. Арҽхәаԥхьыӡқәа, жәҩантәылақәа рынцәа Аллаҳ изкуп! 
Убас ҳәа: «Аллаҳ, шәлымҳақәа ирмаҳауа, шәыблакәа ирымбауа иҟаҵаны, шәыгәқәагьы амҳәыр ааирхар, абарҭқәа зегьы Аллаҳ ида дарбан нцәахәу ишәызҭыша?» Иубома, аршаҳаҭгақәа ганрацәала ишааҳарԥшуа? Аха, урҭ еиҭахгьы иазхьаԥшуам!  
Убас ҳәа: Аллаҳ иргәаҟра, иаалырҟьаны, насгьы иаартыҵәҟьаны ишәзааир, игәымбылџьбаҩу жәларык рыда уаҳа иқәӡаараны иҟада?» 
Ҳарҭ, аԥааимбарцәа агәырӷьаҽҳәашеи агәҽанҵареи рзы инаҳашьҭуеит. Дарбанзаалак урҭ азхаҵаны рхы дыриашар, дара рзы ашәарҭара ыҟаӡам. Урҭ ахьаагьы рбаӡом. 
Ҳажәақәа имцны изыԥхьаӡо ракәзар, рмапкреи рымҩахҟьареи амшала агәаҟра иақәшәараны иҟоуп. 
Убас ҳәа: «Сара, Аллаҳ ихазынарақәа снапаҿы иҟоуп ҳәа шәасҳәом. Сара, амаӡагьы сыздыруам, смаалықьуп ҳәагьы сызҳәом. Сара, Аллаҳ исыҵеиҳәаз мацара сықәныҟәоит». Еиҭах убас ҳәа: «Илашәуи илашәыми иеиԥшума? Зынӡа шәазымхәыцӡои? 
Рынцәахәы иҿаԥхьа иеизаны, азҵаара иақәшәараны иахьыҟоу иацәшәо ауаа, уи ала (Аҟәырҟан ала) агәҽанҵара рзыҟаҵа. Дара рзы, рынцәахәы ида, ауагьы  абжьаҟазагьы дыҟам, абас ала, агәырԥса рҽацәыхьчаны агәаҟра аҟынтә рхы зларыхьчаша мҩак  ианылап. 
Иахьеи-уахеи рынцәахәы илԥха роурц азы уи имҵаныҳәо ауаа (иӷару, иҭынхадоу азхаҵаҩцәа, азхамҵацәагьы ус ирҭахуп ҳәа) иԥхаумҵан! Урҭ ирызкны уара ҭакԥхықәрак шудымло еиԥш, даргьы уара узы  ҭакԥхықәрак рыдлаӡом. Ус анакәха, урҭ ԥхаҵаны агәымбылџьбаҩцәа урҩызамхан. 
Ҳара, ауааԥсыра дара-дара рыла иеицԥаҳшәоит; «Ҳабжьара Аллаҳ дыззылыԥхаз ауааԥсыра абарҭ роума?» рҳәоит. Аха, Аллаҳ, иҭабуп зҳәо ауаа, еиҳа иеиӷьны изымдырӡо?  
Ҳажәаԥҟарақәа азхазҵо уааигәара ианааилак убас раҳәа: «Абзиара шәымаз! Шәынцәахәы дышәзылыԥхарац ихы иадиҵеит. Иашаҵәҟьаны, шәыбжьара аӡәы изымдыркәа цәгьарак иамхаҟаҵар, насгьы дахьхәны ихы ириашар, идыруазааит, Аллаҳ кырӡа иуаназыжьуа иоуп, иузылыԥхауа иоуп. 
Абас ала, зыԥсҭазаара зегьы агәырԥса арҳара иазку амапкыҩцәа рымҩа еилкаахааит ҳәа, аҵабыргқәеи, урҭ шәзырбо аршаҳаҭгақәеи еилырганы ишәзеиҭаҳҳәоит. 
Убас ҳәа: «Аллаҳ ида, шәзымҵахырхәақәо рымҵахырхәара қәнагам!» Еиҭах убас ҳәа: «Сара, шәара шәҭахра гьангьашқәеи, шәыгәҩарақәеи сызрыцныҟәом, мамзар сымҩахҟьаны, алашарахь икылсыз ауаа сырҩызахаӡом». 
Убас ҳәа: «Ҳәарада, сара, сынцәа иҟынтә исоуз иаарту ршаҳаҭгак сақәгәыӷуеит. Шәара шәакәзар, уи имцны ишәыԥхьаӡоит. Амала, иаарласны иааирц шәыззыҳәо (уи агәаҟра) сара снапаҿы иҟам! Азҵаарақәа зегьы рыҟны ӡбаҩыс иҟоу Аллаҳ мацара иоуп. Уи, аиаша ҳзеиҭеиҳәоит, насгьы уи, аӡбаҩцәа зегьы иреиӷьу иоуп». 
Убас ҳәа: «Иаарласны иааирц ишәҭахыз уи агәаҟра, сара снапаҿы иҟандаз, ҳәарада, шәареи сареи ҳабжьаратәи аус уажәшьҭа ихырқәшахахьазаарын». 	Аллаҳ, 	агәымбылџьбаҩцәа 	реиҳа 	ибзиаӡаны идыруеит. 
Амаӡа ацаԥхақәа, Аллаҳ иҿоуп иахьыҟоу. Урҭ, иара ида издыруа дыҟам. Уи, адгьыли амшыни рыҟны иҟоу зегьы идыруеит; Уи, идырра аламкәа бӷьыцкгьы изкашәом. Уи, адгьыл алашьцарақәа иргәылоу арыц аӡбахәгьы идыруеит. Аӡеи аҩеи, иҟоу зегьы иаартны Уи ишәҟәы иануп. 
Уахынла шәыԥсы шәхызхуа (ԥсык иеиԥш шәзырцәо), ҽынлагьы иҟашәҵаз зегьы здыруа; насгьы ишәзыԥҵәоу аамҭа нашәыгӡарц азы ашьыжь еиҭах шәыԥсы шәхазҵо (шәаазырԥшуа) Иара иоуп. Аҵыхәтәан, шәыхынҳәрагьы иара ишҟа ауп. Нас Уи, адунеи аҟны шәаныҟаз  иҟашәҵақәаз шәзеиҭаҳәаны, шәҿахәы шәҿихуеит. 
Уи, иуааԥсыра рыҟны хьаҳәа-ԥаҳәада амчреи аӡбареи иақәиҭуҵәҟьа иоуп. Шәара шәхылаԥшцәеи, шәыхьчаҩцәеи ракәны, иааҟашәҵо зегьы анызҵо амаалықьцәа шәзынаишьҭуеит. Аҵыхәтәангьы шәыбжьара аӡәы аԥсра анааилак, ҳацҳаражәҳәаҩцәа (адҵа змоу амаалықьцәа) уи иԥсы ааихырхуеит. Урҭ, рус гхада инарыгӡоит. 
Нас, ауааԥсыра изтәыҵәҟьо иахь, Аллаҳ иахь идырхынҳәуеит. Ижәдыруазааит, аӡбара иара мацара дақәиҭуп, насгьы Уи, зегь раасҭа ирласны зыҳасаб еилзырго иоуп. 
Убас ҳәа: «Адгьыли амшыни рылашьцарақәа рҟынтә (ршәарҭарақәа рҟынтә) шәара шәзыхьчода? (Уи аамҭазы) Иара маӡала шәиҳәаны «Абри ашәарҭа ҳалугар, иҵабыргыҵәҟьаны иҭабуп ҳәа уазҳәо ҳреиуахоит! ҳәа шәиҳәон». 
Убас ҳәа: «Убри аҩыза ашәарҭарақәа рҟынтә шәарҭ, Аллаҳ шәҿихуеит. Аха насгьы шәара еиҭах уи иваҟәылара аԥшьыжәгоит. 
Убас ҳәа: «Аллаҳ шәара хыхьынтә (ажәҩан аҟынтә) мамзаргьы шәыҵаҟантә (адгьыл аҟынтә) гәаҟрак шәзаашьҭреи, мамзаргьы шәара шәара шәеиҿакшаны шәуаӡәы иҟны агьи ишьа ируреи имч ақәхоит». Уахәаԥш, азҵаара агәыцә еилыркаарц азы ҳажәақәа ган рацәала ишеиҭаҳҳәо!   
Аха, уара ужәлар Аҟәырҟан шиашазгьы, уи имцны ирыԥхьаӡеит. Убас ҳәа: «Сара шәара шәзы сыхәдақәҵаҩӡам». 
Жәабжьцыԥхьаӡа ианыҟалаша аамҭак азыԥҵәоуп. Ҳәарада, аамҭа анааилак  шәаргьы уи жәбараны шәыҟоуп.  
Ҳажәахәқәа ирызкны иахәҭоу, иахәҭам ахцәажәара иаҿу анубалак, урҭ ражәа рыԥсахаанӡа рааигәара умнеин. Амала, аҩсҭаа иухаиршҭны унеир, ишугәалашәаз еиԥш иаразнак урылҵ, уи агәымбылџьбаҩцәа уаҳа урыдымтәалан. 
Азхаҵаҩцәа рзы, азхамҵаҩцәа ирызкны иарбанзаалак ҭакԥхықәрак ыҟаӡам. Амала ахыхьчаразы урҭ рылабжьара аҭахуп. 
Адин хәмаргас, аамҭагагас иалзхыз, адунеитә ԥсҭазаара ибыжьнахыз ауаа наҟ урҟәаҵ! Идырҳақәаз рыла, уаҩԥсык ацәгьара дақәдмыршәарц азы, урҭ Аҟәырҟан ала урылабжьа. Ауаҩԥсы изы Аллаҳ ида ауагьы дыҟам, ацхырааҩгьы. Уи, имоу зегьы, хҿыхгас ишәаргьы, иара иҟынтә ауп ҳәа адкылашьа аиуӡом. Урҭ идырҳаз агәырԥсақәа рымшала ақәӡаарахь зхы хоу ауаа роуп. Мап зцәыркқәаз рымшала дара рзы рыжәтәс аӡыршы, насгьы изырхьааша гәаҟрак ыҟоуп. 
Убас ҳәа: «Аллаҳ дааныжьны, ҳара, ахәарҭеи аԥхасҭеи ҳаҭара злымшаша  ҳрымҵахырхәарыма? Аллаҳ, ҳара амҩа иаша ҳанықәиҵа ашьҭахь, аҩсҭаацәа дырҟьаланы асакара иаларҵаз, аха, зҩызцәа «арахь уааи!» ҳәа амҩа иашахь зықәҿырҭуа ауаҩы иеиԥш, еиҭах мапкра мҩас иалаҳхуама?» Убас ҳәа: «Аллаҳ илашара, амҩа иаша ахаҭаԥсаҭа ауп. Ҳара жәҩантәылақәа рынцәа ҳаҽиаҳҭарц дҵас иҳамоуп.  
«Шәнамаз иашаҵәҟьаны ишәкы, насгьы Аллаҳ шәицәшәа, уи иҿагылара шәҽацәыхьчаны азхаҵара шәҽазышәк ҳәа ҳадҵоуп. Уи, зҿаԥхьа ҳаизараны ҳаҟоугьы Аллаҳ иоуп. 
Уи, ажәҩанқәеи адгьыли, аиашареи аҟәыӷареи рыла изшаз иоуп. «Уҟала!» аниҳәа аамҭазы зегьы ҟалоит. Уи иажәа ҵабыргуп. Абыкь (Сур) данҭаҭәҳәо амш аҽынгьы аҳра  зтәу иара иоуп. Амаӡеи аргамеи здыруа иоуп. Уи аҟәыӷара дақәиҭуп, зегьы ишахәҭоу ала издыруа иоуп. 
Аамҭак азы Ибраҳим иаб Азер иахь: «Абарҭ ахаҳә баҟақәа роума нцәахәыс ишьҭухуа? Аиашазы, ухаҭагьы ууаажәларгьы маҳагьарак шәалагыланы шәызбоит» ҳәа иеиҳәахьан. 
Абас ала, ҳара, азхаҵаҩцәа дреиуахарц азы, Ибраҳим ажәҩанқәеи адгьыли ирыҵаз амаӡақәеи, иргәылаз аҵабыргқәеи иҳарбон. 
Аҵх алашьцара анахыла, аеҵәа ибан, «Сынцәахәы абри иоуп» иҳәеит. Амала аеҵәа анҭашәа, «сара иҭашәо бзиа избом» иҳәеит. 
Амза гылазшәа аниба, «Сынцәахәы абри иоуп» иҳәеит. Уигьы анҭашәа, «Сынцәахәы амҩа иаша сықәимҵар, ҳәарада, имҩахҟьаз сырҩызахоит» иҳәеит. 
Амра гылазшәа анибагьы, «Сынцәахәы абри иоуп, избанзар, ари зегьы иреиҳауп» иҳәеит. Аха, уигьы анҭашәа, убас иҳәеит: «Уа сыуаажәлар! Сара, шәарҭ Аллаҳ иваҟәыларазы иаԥшьыжәгақәаз сырцәыхароуп». 
«Сара сыцқьашәқьаны, ажәҩанқәеи адгьыли ыҟамкәа изшаз Аллаҳ иахь схы сырхеит. Сара, Аллаҳ иваҟәылара аԥшьызго среиуам».  
Ижәлар, уи имаркуа иалагеит. Урҭ убас реиҳәеит: «Сара, амҩа иашахь сышкылигахьоугьы, Аллаҳ изкны ажәа сымашәкуама? Сара, уи иваҟәыларазы иаԥшьыжәгақәаз ирыцәшәо сакәӡам. Сынцәахәы ак сықәиҩҩызар, убри ауп сзықәшәаша. Сынцәахәы идырра зегьы ирымҽхакуп. Абыржәгьы лкаак ҟаҵаны шәхы аҭыԥаҿы  ишәзаамгаӡои? 
Шәара, Аллаҳ, дара ирызкны ԥҟарак шышәзынеимышьҭхьоугьы, иара иваҟәылара аԥшьгара шәанацәымшәо, сара, Аллаҳ иваҟәыларазы иаԥшьыжәгақәаз сышԥарыцәшәо? Уажәы ижәдыруазар (ишәҳәа), ҩ-гәыԥк рҟынтә иарбану реиҳа ишәарҭадароу?». 
Иазхаҵаны, разхаҵарагьы хәашьрак алазымҵаз ауаа ыҟами, убарҭ рзы ашәарҭара ыҟам, насгьы амҩа иаша зыԥшаазгьы дара убарҭ роуп. 
Абарҭқәа, иуаажәлар рҿаԥхьа Ибраҳим иаҳҭаз ҳаршаҳаҭгақәа роуп. Ҳара, иаҳҭаху рыҩаӡара ҳараҳкуеит. Ҳәарада, уара унцәахәы аҟәыӷара дақәиҭуп, зегьы ишахәҭоу ала издыруа иоуп. 
Ҳара, уи ашьҭахь, Исҳаки, Иақәыԥи (Исҳак иԥа), Ибраҳим ҳамҭас иаҳҭеит; насгьы зегьы амҩа иашахь икылаҳгеит. Уаанӡагьы Ныҳәи уи ихылҵышьҭра аҟынтә Дауҭи, Шәлимани, Еиуби, Иусуфи, Мысеи, Ҳаруни амҩа иашахь икылаҳгахьан; Ҳара, зхы бзианы имҩаԥызго абас аҳамҭақәа ранаҳшьоит. 
Зеқьериеи, Иаҳиеи, Иасеи, Илиаси (амҩа иашахь икылаҳгахьан). Зегьы (Аллаҳ дырбошәа, мамзаргьы иара урҭ ишибо дырны зхы мҩыԥызгоз ауаа бзиақәа ракәын. 
Исмаили, Елиасеи, Иунуси, Лути (алашара иахьаҳагӡеит) рыззегьы издыруа иреиҳаны иҟаҳҵеит. 
Урҭ, рабацәеи, рхәыҷқәеи, рҭынхацәеи рыбжьара ԥыҭҩыкгьы, (аҷыдарақәа раҭәаҳшьеит). Урҭ иалкаау уааны иҟаҳҵеит, амҩа иашахьгьы икылаҳгеит. 
Иара абри, Аллаҳ илашара ауп, иуааԥсыра рыбжьара ииҭаху уахь днеигоит. Амала урҭгьы, Аллаҳ иваҟәылара аԥшьыргандаз, ҳәарада, рџьабаақәа зегьы башахон. 
Убарҭ ауаа, ашәҟәи, аҟәыӷареи, аԥааимбарреи заҭәаҳшьаз роуп. Амала азхамҵаҩцәа, абри мап ацәыркыр, хымԥада, рхаҭыԥаҿы, абарҭқәа мап рцәызымкыша даҽа жәларык ааҳгоит. 
Урҭ аԥааимбарцәа, Аллаҳ ирлашаз ауаа роуп. Уаргьы урҭ рымҩа ылх. Убасгьы иҳәа: «Сара, абри (аԥааимбарра) азы шәара шәҟынтә ахәыԥса ҳәа акагьы сҭахым. Абри, Аҟәырҟан, ԥсы зхоу зегьы рзы агәаларшәареи алабжьареи мацароуп». 
(Ауриацәа ԥыҭҩык) Аллаҳ ишахәҭоу ала дазхарымҵеит. Избанзар «Аллаҳ дарбанзаалак уаҩԥсык акы изылбаимышьҭит» рҳәеит. Убас раҳәа: «Ус анакәха, Мыса ауааԥсыра рзы лашараны ишәызнеигаз, аха имыхьчаӡакәа қьаадк иаҩызашәтәыз, насгьы ишәҭаху аартны, еиҳаракгьы зӡара шәаҿу, шәхаҭақәеи шәабацәеи урҭ рабацәеи, ишәзымдыруа зегьы зҿышәҵааз ашәҟәы лбаазгада?» (Сԥааимбар!) Уара «Аллаҳ» ҳәа, насгьы урҭ наҟ урҟәаҵ, изҭагылоу аӡбаара иҭахәмарлааит! 
Ари (Аҟәырҟан), Меқьқьеи акәша-мыкәша иҟоуи ргәырҽанҵаразы иузылбааҳгаз, уаанӡатәиқәа зырҵабыргуа иԥшьоу шәҟәуп. Нарцәы азхазҵо аригьы азхаҵаны рнамазқәа ианаамҭоу иагмыжькәа иркуеит. 
Аллаҳ иҿагыланы амцқәа аԥызҵази, акагьы шрыҵаимҳәогьы «Саргьы исыҵаҳәоуп» зҳәази, «Сара схаҭа, Аллаҳ илбааигаз иеиԥшҵәҟьоу лбаазгоит» зҳәази раасҭа игәымбылџьбаҩны иҟада? Урҭ агәымбылџьбаҩцәа, узхәаҽуа ацәқәырԥақәа рзааины аԥсра анрыдгылалак, амаалықьцәа рнапқәа нароуны; «Уажәы еиқәшәырха шәыԥсқәа, ишәзеиқәырхозар! Аллаҳ иҿаԥхьа иҵабыргым ахьышәҳәази, уи иажәаԥҟарақәа рганахь ала аҽырԥагьара ахьаашәырԥшызи рымшала, иахьа шәлазырҟәыша гәаҟрак ала ишәықәыӡбоит!» ҳәа анрарҳәо убандаз! 
Иҵабыргыҵәҟьаны, шәара раԥхьаӡа шәшаҳшаз еиԥш, аӡәаӡәала ҳара ҳахь  шәааиуеит, насгьы (адунеиаҿы) шәара ишәаҳҭаз зегьы шәышьҭахьҟа иааншәыжьуеит. Шәаныршоз ишәылахәуп ҳәа шәзызхәыцуаз шәыцхырааҩцәагьы шәааигәара иаҳбаӡом. Ишыжәбо еиԥш, шәеимадара ҿахҵәеит, Аллаҳ иваҟәыларазы, нцәахәыс иԥхьаӡаны шәзықәгәыӷуаз зегьы, ишәцәыӡны ицахьеит. 
Ҳәарада, Аллаҳ, ажәлеи агәаӷьи еиҟәзырҷҷо иоуп, аԥсы иҟынтә абза, абза иҟынтәгьы аԥсы далызхуа иоуп. Абар Аллаҳ дзакәу! Ус анакәха, (аиаша) шәышԥацәхьаҵуеи! 
Уи, алашьцара ԥхьацаны ашьыжь зырлашо иоуп. Уи, аҵх ԥсшьара аамҭаны, амрагьы амзагьы (аамҭа азыԥҵәаразы) шәага-загас иаԥиҵеит. Абри, ахьӡ-аԥша змоу, (насгьы зегьы) ибзиаӡаны издыруа Аллаҳ иаԥиҵаз ауп. 
Уи, адгьыли амшыни рылашьцарақәа рҟны, дара рыла шәымҩа шәыԥшаарц азы, рсахьеи ргылашьеи рыла аеҵәақәа зшаз иоуп. Ииашаҵәҟьаны, ҳара адырра змоу жәларык рзы аҵабырг дыргақәеи аршаҳаҭгақәеи абас инарҭбааны ицәыраҳгеит, ҳажәаԥҟарақәагьы убасҵәҟьа инарҭбааны иеиҭаҳҳәоит.  
Уи, шәара ԥсык (Адам иҟынтә) шәалызхыз иоуп. Уажәшьҭа шәара шәзы шәахьынхаша аҭыԥи, ишәзыԥҵәоу аамҭеи, аҵыхәтәаны шәахьнанагаша аҭыԥи ыҟоуп. Аҵабырг иҵауланы иеилызкаарц зҭаху рзы ҳажәаԥҟарақәа абас инарҭбааны иеиҭаҳҳәеит.  
Уи, ажәҩан аҟынтә аӡы лбаазго иоуп. Ҳара иеиуеиԥшым аҵиаақәа убриала иҳаргылоит. Уи аҵиаа аҟынтәгьы, иеиқәҵоу арыцқәа злаҳхуа аеҵәареи, ахәырма ахьпытуа аҟынтә икахәхәо ажьымжәақәеи, насгьы зыхәҭак иеиԥшу, зыхәҭакгьы иеиԥшымкәа иҟоу аӡахәақәеи, азеҭи, амыҵмыџьи рбаҳчақәа (ршәырырҭақәа) еиқәҳаршәеит. Арҭ зегьы ашәыр анырҿало, насгьы ианыҟалалак шәнарыхәаԥши! Ҳәарада, абарҭ зегьы рыҟны, иазхазҵо жәларык рзы алкаақәеи аршаҳаҭгақәеи ыҟоуп. 
Абас ишыҟоугьы, аџьинқәа Аллаҳ ивадырҟәыларц иаԥшьыргеит. Аха, урҭ зшазгьы Аллаҳ иоуп. Уи адагьы, хшыҩдарыла Уи (Анцәа) аԥацәеи, аԥҳацәеи идыркылеит. Ари ҟалашьа амоума? Урҭ, уи идыркылақәаз дырцәыхароуп, дагьҳаракӡоуп. 
Уи, ажәҩанқәеи адгьыли аваҟәылаҩ диммкәа изшаз иоуп. Иара, иҩыза аԥҳәыс дызлаимам ала аԥа дышԥаиоуеи? Иара, зегьы зшаз иоуп, зегьы ишахәҭоу ала издыруагьы иара иоуп. 
Абар шәынцәахәы! Уи, Аллаҳ иоуп. Уи, зегьы зшаз иоуп. Ус анакәха, уи шәимҵахырхәа. Уи, зегьы рзы дыхәдақәҵаҩуп, узықәгәыӷша, узымҵагылаша иоуп, зегь рыӷәра зкугьы Иара иоуп. 
Аблақәа уи дрызбаӡом; амала, иара аблақәа ибоит. Уи, зегьы инарҵауланы издыруа, зегь зыӡбахә заҳауа иоуп. 
(Аиашазы) шәара, шәынцәа иҟынтә аилкаара шәыҭоуп. Уажәшьҭа аиаша збаз ихазы ибеит, илашәхазгьы ихы даԥырхагахеит. (Ус анакәха, убас иҳәа): «Сара хьчаҩыс сшәымаӡам». 
Абас ала, аҵабырг аршаҳаҭгақәа иеиуеиԥшым аганқәа рыла инарҭбааны иеиҭаҳҳәоит, уи ала; «Уара, абри алкаа, даҽаӡәы имхны иаҳзеиҭауҳәоит» ҳәа уарҳәашт. Амала ҳаргьы аилкаара змоу жәларык рзы, аҵабырг Аҟәырҟан аҟны иҵегьы иаартны иеиҭаҳҳәап. 
Унцәахәы иуҵаиҳәаз уацныҟәа. Уи ида, нцәа дыҟам. Иваҟәылара  аԥшьызгогьы урызхьамԥшын. 
Аллаҳ игәаԥхандаз, урҭ иваҟәылара рзаԥшьгомызт. Ҳара урҭ хьчаҩыс ураҳамҭаӡеит. Уара, урҭ рзы уагьыхәдақәҵаҩӡам. 
Аллаҳ ида изымҵахырхәо агьырҭ (рныхабаҟақәа) ирызкны ажәа бааԥсы шәымҳәан; нас даргьы, рымдырреи  ргәаӷи ала Аллаҳ изы ажәа гәымхақәа рҳәарц иалагоит. Абас ала ҳара, жәларыцыԥхьаӡа иҟарҵо аусқәа иԥшӡаны идҳарбеит. Аҵыхәтәаны ахынҳәра -Рынцәа ишҟа ауп. Аҵыхәтәан Уи, иҟарҵаз зегьы рзеиҭеиҳәараны дыҟоуп. 
Амала џьашьахәык дрбазар, ҳәарада, Аллаҳ дшазхарҵо ала иҿаԥхьа  ҿыӷәӷәала иқәуеит. Убас ҳәа: «Аџьашьахәқәа зегьы зылшо Аллаҳ мацара иоуп. Аха, иаарҭаху аџьашьахәқәа зегьы дырбазаргьы, ишазхарымҵо шәызгәамҭаӡои? 
Иахьанӡа уи дшазхарымҵоз еиԥш, иахьагьы урҭ рыгәқәеи рыблақәеи  ҿыцха иааҳарҳәуеит. Насгьы урҭ, рыблаҟьареи рхырҟьареи иазынҳажьуеит. 
Ҳара урҭ, ирҭаххацыԥхьаӡа амаалықьцәа рзылбааҳгазҭгьы, аԥсцәагьы дара ирацәажәаратәы иҟаҳҵазҭгьы, насгьы зегьы еизганы рҿаԥхьа иеизаҳгазҭгьы, зегьдарароуп Аллаҳ игәамԥхакәа дазхарҵараны иҟаӡамызт; аха еиҳараҩык ари рыздыруам.  
Абас ала ҳара, ԥааимбарцыԥхьаӡа ауаҩԥси аџьин ҩысҭаацәеи ҩ-гәыԥкны аӷас ирзыҟаҳҵеит. (Арҭ), иеибажьарц азы дара-дара ажәа ԥшӡақәа еиҿахәыҭхәыҭуеит. Унцәа иҭахымхандаз уигьы рзыҟаҵаӡомызт. Уажәшьҭа, урҭ иаԥшьыргаз русқәа рызныжь. 
Нарцәытәи аԥстазаара азхазымҵо рыгәқәа, уи ижьагоу ажәа ԥшӡақәа азханаҵоит, уи алагьы иаанымгылакәа иргәаԥхоит, насгьы изышьцылац ацәгьарақәа ҟаҵаны, изҵалац агәырԥсақәа ирыҵалоит.  
Убас ҳәа: «Аллаҳ ида даҽа ӡбаҩык сишьҭалома? Шәара, иаартыҵәҟьаны ашәҟәы шәзылбаазгаз Иара иоуп. Ашәҟәы заҳҭахьоу ауаа, Аҟәырҟан Анцәа иҟнынтәҵәҟьа ишылбаагоу рдыруеит. Амарџьа, илакҩакуа уреиуамхакәа, уазхаҵареи угәрагареи урықәныҟәа.   
Унцәа иажәа, аиашареи ақьиареи рганахьала инагӡахеит. Уи иажәақәа зыԥсахша дыҟаӡам. Уи, зегьы ишахәҭоу ала изаҳауа иоуп, ишахәҭоу алагьы издыруа иоуп. 
Адунеи иқәынхо реиҳараҩык, дара урыцныҟәар, Аллаҳ имҩа аҟынтә умҩахырҟьоит. Избанзар урҭ, хыҭҳәаак ада уаҳа акагьы иадгылом, мцымзаргьы даҽа ажәак рҳәом. 
Ҳәарада, уара унцәахәы, имҩахҟьаз ауаа ибзиаӡаны идыруеит. Уи, амҩа иаша ианугьы ибзиаӡаны издыруа иоуп. 
Аллаҳ иажәахәқәа азхашәҵозар, (шәыфара, шәажәра аҟны агьырҭ ишәарҳәо шәацымныҟәакәа) уи ихьӡ арбаны иршьыз ржьы шәфар азин шәымоуп. 
Аллаҳ ихьӡ ахҳәааны иршыз зышәмфари?  Аллаҳ, ԥсыхәа анышәмоулак ишәфаша рыда, агьырҭ ишәымфашақәагьы шәзеиҭеиҳәахьеит. Аиашазы, еиҳараҩык дара рҭахра цәгьақәа инақәыршәаны ажәлар мҩахырҟьоит. Ҳәарада, Унцәа, аҳәаа иахысыз ибзиаӡаны идыруеит. 
Ишәзыҳараму акы маӡалагьы аргамагьы иҟашәымҵан! Избанзар, агәырԥса ҟазҵаз зегьы, хымԥада, ахьырхәра иақәшәараны иҟоуп.  
Аллаҳ ихьӡ мҳәакәа ишьу арахәқәа ржьы шәымфан. Ҳәарада, уи гәырԥса дууп. Избанзар, уи Аллаҳ имҩа аныҵроуп, уи иҿагыларауп. Аиашазы аҩсҭаацәа, рыуацәеи, рмаҵуҩцәеи шәара ишәҿагыларц азы иааиԥмырҟьаӡакәа ирабжьыргоит. Урҭ рышьҭра шәықәлар, ҳәарада, шәаргьы Аллаҳ иваҟәылара аԥшьызгаз шәреиуахоит. 
Дшыԥсызгьы, зыԥсы ҭаҳҵаз, насгьы ауааԥсыра рыбжьара дныҟәаратәы лашарак заҳҭаз ауаҩы, алашьцара дагәылаханы зынӡа изалымҵуаны иҟоу ауаҩы диеиԥшхоума? Ҟалаша амаӡам! Аха, мапкыҩцәа иҟарҵақәо (аҩсҭаа инапала) абас ирԥшӡаны идырбахоит. 
Абас ала ҳара, тәылацыԥхьаӡа, аҵәы зыршо аилаҩынтра ҟазҵо агәырԥсауаа ԥызас ираҳҭоит, урҭгьы есаамҭа рхы мацара ржьалоит, ирыздыруам акәымзар. 
Урҭ ҳажәахәҭақәа рзаацыԥхьаӡа, «Аллаҳ ицҳаражәҳәаҩцәа ирыҭоу ахаҭа ҳаргьы иаҳмоукәа иазхаҳҵараны ҳаҟам» рҳәоит. Аллаҳ, аԥааимбарра зиҭаша еиҳа иеиӷьны идыруеит. Агәырԥса аизырҳара мацара иаҿу азхамҵаҩ агызмалрақәа рзы, хара имгакәа Аллаҳ иганахьала урҭ илазырҟәыша гәаҟра ӷәӷәак рыхьӡараны иҟоуп. 
Абас ишыҟоугьы, Аллаҳ, аӡәы амҩа иашахь дкылигарц иҭаххар, уи игәы аԥсылманразы иааиртуеит; дымҩахиҟьарц иҭаххаргьы ажәҩанахь дхаигалошәа игәы ирмаҷуеит. Аллаҳ азхамҵаҩцәа абри аҩыза ахәымгара рыдикылоит. 
Ари амҩа, Унцәа имҩа иашаҵәҟьоуп. Ҳара, аилкаара змоу жәларык рзы ҳажәаԥҟарақәа абас инеиҵыхны иеиҭаҳҳәеит. 
Рынцәа иҿаԥхьа, урҭ агәырӷьатәыла (џьанаҭ) рзыҟоуп. Насгьы иҟарҵо аус бзиақәа рыбзоурала, Аллаҳ урҭ дрыуаҵәҟьоуп, рыцхырааҩы иоуп. 
Аллаҳ, урҭ зегьы џьара ианеидикыло аҽны, «Уа аџьинцәа! (аҩсҭаацәа) Шәарҭ ауааԥсыра кырӡа ишәыргәаҟит» иҳәоит. Урҭ рыбжьара ирзааигәоу ауаагьы: «Уа Ҳанцәа! (ҳара) ҳаизыбзиан, уажәшьҭа иҳауҭаз аамҭагьы анҵәамҭахь инеит» рҳәоит. Аллаҳгьы абри аҩыза реиҳәоит: «Аллаҳ игәаԥхаз рыда, шәарҭ, наунагӡа шәахьҭынхаша амцауп». Ҳәарада, Унцәа иусқәа рыҟны аҟәыӷара дақәиҭуп, зегьы ишахәҭоу ала издыруа иоуп. 
Абасала, изҵалаз агәырԥсақәа рымшала, агәымбылџьбаҩцәа зегьы дарадара иеицхырааҩцәаны иҟаҳҵоит. 
«Уа аџьынцәеи, ауааԥсыреи! Шәыбжьара сажәақәа шәзеиҭаҳәаны, иахьатәи амш шәшақәшәашала шәгәышәҽанызҵаз аԥааимбарцәа шәзымнеиӡеи?» Убас рҳәоит: «Ҳхы ҳаҿагылозаргьы шаҳаҭра азаҳуеит». Адунеитә ԥсҭазаара урҭ ажьеит, насгьы ишмапкыҩцәаз азы рхы иаҿагыланы шаҳаҭра руит. 
Аиашаҵәҟьа убри ауп: Уара Унцәа, ажәлар адырра рымамкәа, ртәылақәа залымдарала  иқәызхуа иакәӡам.   
Зегьы, иҟарҵаз аусқәа рыла ҩаӡарак рымоуп. Унцәа, урҭ иҟарҵақәаз изымдыркәа дыҟаӡам. 
Унцәа ак игӡам, дрыцҳашьаҩуп. Иҭаххар, зегьы шәықәыхны, шәарҭ даҽа жәларык шәышрылихыз еиԥш, шәара шәхаҭыԥангьы даҽа жәларык аԥиҵоит. 
Шәара шәзықәдыргәыӷыз, шәызладыршәаз зегьы, хымԥада, ишәзаауеит; шәарҭ уи шәзаанкылаӡом. 
Убас ҳәа: «Уа сыуаажәлар! Ишәылшо ҟашәҵа! Саргьы иҟасҵоит! Атәыла (адунеи) аҵыхәтәа ааира, изхәарҭахараны иҟоу хара имгакәа иеилышәкаап. Аиашаҵәҟьазы, агәымбылџьбаҩцәа ахеиқәырхара иахьӡараны иҟаӡам». 
Аллаҳ ирзишаз аҽаҩреи арахәқәеи рҟынтә, Аллаҳ ихәҭа аалхны, насгьы дара ртәала, ари Анцәа, аригьы иҳалахәцәоу (ҳтотемқәа) ирзкуп рҳәоит. Рылахәцәа ирзалху Аллаҳ иахь инаӡом, аха Аллаҳ изы иалырхыз рылахәцәа ирзыршоит! Шаҟа ибааԥсны иӡбоузеи, насгьы ирӡбаз шаҟа ицәгьаны иацныҟәоузеи! 
Ари аҩыза алахәцәа, Аллаҳ иваҟәылара аԥшьызгаз ауаа реиҳараҩык, рхәыҷқәа (рҭыԥҳацәа) ршьра ргәадырԥхеит. Ариала, рыхгьы ықәырхып, рдингьы еилаганы иԥхасҭартәып ргәахәуан! Аллаҳ игәаԥхандаз, абри рзыҟаҵаӡомызт. Ус анакәха, урҭ иаԥшьыргаз рус иазныжь. 
Урҭ, ихәашьыз рхәыцрақәа рыла: «Ари, анцәахәқәа ирзалху арахәқәеи аҽаҩреи ауаа ирызкӡам. Ҳара иаҳҭаху рыда аӡәгьы ифаргьы ҟалаӡом. Арҭ арахәқәа ирықәтәаргьы ауам» рҳәоит. Агьырҭ арахәқәа аныршьуагьы, Аллаҳ убас адҵа ҳаиҭеит ҳәаны, ихьӡ мҳәаӡақәа аҳәынҵәа игәыдырҵоит. Иҟарҵо ацәгьарақәа рымшала, Аллаҳ урт ахьырхәра иақәиршәараны дыҟоуп.   
Абри аҟынгьы иаанымгылакәа: «Абарҭ арахәқәа рымгәарҭа иҭоу анрыхшалак, ҳхацәа мацара ирзкуп, ҳаҳәса азин рымаӡам. Амала ианхьалак (аԥа) ԥсыр, усҟан (хаҵеи ԥҳәыси) зегьы ирзкуп» рҳәоит. Аллаҳ ари аҩыза аԥҟара дақәыӡбараны дыҟоуп. Ҳәарада, уи аҟәыӷара дақәиҭуп, зегьы ишахәҭоу алагьы издыруа иоуп. 
Рымдырра амшала, хшыҩдарала зхәыҷқәа ҭазырхо ауааи, Аллаҳ ириҭаз аразҟы, Аллаҳ аҳәынҵәа игәыдҵаны аҳәса ахызбаауеи, хымԥада, ацәыӡ зауыз роуп. Урҭ иҵабыргыҵәҟьаны имҩахҟьаз ауаа роуп, амҩа иаша зыԥшаашагьы ракәӡам.  
Амчындыр змоуи, мамзаргьы измам аӡахәаҭрақәеи, иеиуеиԥшым ахәырмақәеи, аҽаҩреи, азеҭи (иеиԥшуи-иеиԥшыми), амыҵмыџьқәеи зшаз иара иоуп. Рыцыԥхьаӡа ашәыр анҿалалак ргьама жәба. Ианҭажәгалогьы иахәҭоу (изыхәҭоу ирзышәша) ҟашәҵа, амала иԥхасҭашәымтәын; избанзар Аллаҳ, иԥхасҭазтәуа ауаа бзиа ибаӡом. 
Ашьамаҟеи аԥсасеи рҟынтә, аидара шьҭызхуеи, зыхши зкәаци шәхы иашәархәогьы, зыласа ала ауарҳал ҟашәҵогьы зшаз иара иоуп. Аллаҳ, шәара разҟыс ишәиҭақәаз ргьама жәба, аҩсҭаа шәимышьҭаныҟәан; ҳәарада, уи шәара иаартыҵәҟьаны дшәаӷоуп.  
Ҩба-ҩбала иҟоу (рбаӷьии рцынаки- цәыки жәыки… рыла) ашьамаҟеи аԥсасеи ааба-ааба иеицишеит: Ауаса аҟынтә ҩба, аџьма аҟынтә ҩба… Убас ҳәа: «Абарҭ рҟынтә иарбан шәызқәиҭим, аҭыӷьи абаӷьи роума? Ауасеи аџьмеи роума? Мамзаргьы амгәарҭа иҭақәоу роума? Шәиашазар, дырралеи аршаҳаҭгақәеи рыла иеиҭашәҳәа».    
Амахҽқәагьы ҩба, ашьамаҟагьы ҩба. Убас ҳәа: «Арҭ рыцәқәа роума, рыжәқәа роума,  мамзаргьы амгәарҭа иҭақәоу роума ишәзыҳараму? Мамзаргьы, Аллаҳ абри аҩыза аԥҟара анаԥиҵоз шаҳаҭра азыжәуазма? Амдырра ала ауааԥсыра рымҩахҟьараҿы, Аллаҳ амц идызкыло раҟара игәымбылџьбаҩыда? Ҳәарада, Аллаҳ агәымбылџьбаҩцәа амҩа иашахь икылигом, ргәахәтәгьы иахьигӡом.    
Убас ҳәа: «Сара исыҵаҳәақәо рыҟны, аԥсхаԥси, ашьеи, аҳәажьи (аиашазы урҭ ихәымгаҵәҟьоуп) мамзаргьы гәырԥсак ҟаҵаны Аллаҳ ида даҽаӡәы ихьӡ арбаны ишьу арахә ржьы ада, фатәыс ишәзыҳараму ҳәа акагьы сыздыруам. Даҽаӡәы диԥырхагамхакәа, иҳәаагьы дахымскәа дарбанзаалак (абарҭ рҟынтә) ԥсыхәа имамкәа имфар амуыр, идыруазааит, Анцәа иуаназыжьуа иузылыԥхауа иоуп. 
Ауриацәа ашьаԥхыц змоу арахәқәа ҳарамс ирзыҟаҳҵеит. Рҟәаҟәеи, ркьатеиқәеи, рыбаҩ иалоу ашшақәеи аламҵакәа ашьамаҟеи аԥсасеи рышшагьы ҳарамс ирзыҟаҳҵеит. Ари, ргәымбылџьбара амшала урҭ ирықәаҳҵаз аҟәадоуп.  Ҳәарада, ҳара аиаша зҳәо ҳауп. 
Абас ишыҟоугьы, уара амцҳәара удыркыдар, убас раҳәа: «Шәынцәа илԥха ҭбааӡоуп. Амала уи, агәырԥса аҵалара иагәылахаз амапкыҩцәа ирықәиҵаз ахьырхәрагьы  шьҭахьҟа хнырҳәышьа амаӡам. 
Аваҟәылара аԥшьгаҩцәа, рхы дырқьиарц азы убас рҳәашт: «Аллаҳ игәаԥхандаз, ҳаргьы ҳабдуцәагьы уи иваҟәылара ҳзаԥшьгарымызт, акымзаракгьы ҳарамраны иаҳзыԥхьаӡарымызт». Урҭ раԥхьатәиқәагьы аԥааимбарцәа абасҵәҟьа амцҳәара рыдыркылахьан, амала аҵыхәтәаны изҭаҳаргылаз аргәаҟра агьама рбеит. Убас ҳәа: «Шәзықәгәыӷуа дыррак, мамзаргьы ршаҳаҭгак шәыманы аума абас зышәҳәо? Ус анакәха, ишәымоу ҳшәырба! Иҵабыргыҵәҟьаны, шәара баша гәҩарак ада уаҳа даҽакы шәацныҟәаӡом, амц мацароуп шәызлацәажәогьы. 
Убас ҳәа: «Ишьақәырӷәӷәоу аршаҳаҭга Аллаҳ итәуп. Аллаҳ иҭаххандаз зегьы амҩа иаша шәықәиҵон». 
Убас ҳәа: «Иҳарамуп ҳәа ишәыԥхьаӡақәо ирызкны, Аллаҳ, мап злашәцәикиз ала шаҳаҭра шәзызуыша кыр шәымазар иаажәг!» Урҭ имцны шаҳаҭра рургьы, уара шаҳаҭра рыцумуын; ҳажәақәа мцны изыԥхьаӡази, нарцәытәи аԥсҭазаара азхазымҵази, Анцәа иваҟәылара аԥшьызгази рҭахрақәа урыцымныҟәан! 
Убас ҳәа: «Шәааи, Шәынцәа ҳарамс ишәзиԥхьаӡақәаз шәзеиҭасҳәап: Зегьы раԥхьаӡа уи иваҟәылара азы акымзарак аԥшьшәымган, шәани шәаби абзиара рзыҟашәҵа, аӷарра ҽыӡгас иҟаҵаны шәыхшара шәымшьын, (даргьы, шәаргьы аразҟы шәызҭо ҳара ҳауп), ацәгьара аргамазаргьы имаӡазаргьы шәадымгылан, насгьы Аллаҳ азин ахьшәимҭо аҟны, иагьа шәиашазаргьы ԥсы зхоу рыԥсы рхышәымхын! Абарҭқәа, Аллаҳ ишәыдиҵақәаз роуп. Агәыӷра ыҟоуп, шәазхәыцны иеилышәкаап ҳәа. 
Иеизҳаны рхы рдыруа иҟалаанӡа, аиаҭым имал ламысла шәазныҟәа; ашәага-загеи, акапанреи ииашаны иҟашәҵа. Ҳарҭ зегьы ишьҭырхша аҟара аидара рықәаҳҵоит. Ажәа анышәҳәалак, шәҭынхацәа ирызкызаргьы аиаша шәацәхьамҵын, Аллаҳ ишәҭаз ажәа нашәыгӡа. Аллаҳ, ибзиаӡаны шәазхәцырц азы абарҭқәа шәыдиҵоит. 
Ҳәарада, абри, сара сымҩа иашаҵәҟьоуп. Ари амҩа шәаныла. Даҽа мҩақәак алшәымхын. Избанзар, урҭ амҩақәа, гәыԥ-гәыԥла шәеиҩшаны, Аллаҳ шәицәыхарартәуеит. Уи шәихаҵгыланы, иҳәатәхамҵарагьы шәҽацәыхьчаны, ихьчара шәҽҵашәкырц азы Аллаҳ абри аҩыза шәыдиҵоит. 
Нас, абзиара ҟазҵо рзы, ҳаҭәашьарақәа наҳагӡарц, зегьы еиҭаҳҳәарц, алашарахь икылаҳгарц, насгьы ҳарзылыԥхарц азы,  Мысагьы ашәҟәы иаҳҭеит. Агәыӷра ыҟоуп, рынцәа иҿаԥхьа инеираны ишыҟоу азхарҵап ҳәа. 
(Иара убасгьы) Абри (Аҟәырҟан), ҳара илбааҳгаз иԥшьоу, имҩақәҵагоу шәҟәуп. Ус анакәха, уи шәықәныҟәа, насгьы уи мап ацәкреи аҿагылареи шәҽацәышәыхьча. Абас алагьы Аллаҳ ирыцҳашьара шәаҵанакып. 
Уи адагьы, «Ашәҟәы, ҳара ҳаԥхьатәи ҩжәларыкгьы (ақьырсианцәеи ауриацәеи) ирзылбааган, ҳара урҭ изыԥхьоз аӡбахә ҳаздырӡомызт» шәымҳәарц азы. 
Мамзаргьы, «Ашәҟәы ҳара иаҳзылбаагандаз, ҳара урҭ раасҭа  иеиӷьны амҩа иаша ылзхыз ҳакәхон» шәымҳәарц азы Аҟәырҟан лбааҳгеит. Абар, шәара шәзынгьы шәынцәа иҟынтә иаарту аршаҳаҭгеи, алашареи, алԥхеи ааит. Аллаҳ иажәақәа мцуп ҳәа иԥхьаӡаны иазхьамԥшыз иаҟара игәымбылџьбаҩыда? Ҳажәақәа ирызхьамԥшыз, уи амшала иреиҳаӡоу агәаҟра иҭаҳаргылоит. 
Урҭ ззыԥшузеи? Зыԥсы рхырхырц, мамзаргьы гәаҟрак иҭадыргыларц азы амаалықьцәа рзааирц, мамзаргьы Анцәа урҭ иргәаҟырц азы ииӡбаз наигӡарц, мамзаргьы Анцәа иҟынтә дыргақәак рзааирц иазыԥшума? Унцәа идыргақәа анырзааи аҽны, уаанӡа иазхазымҵази, иазхаҵаны бзиарак ҟазымҵази рзы, уи нахыс азхаҵара акы иахәарҭахаӡом. Убас ҳәа: «Шәааԥшы, ҳәарада, ҳаргьы ҳаԥшуп!» 
Здинқәа ҽыҭ-ҽыҭ иеидыхны, рхаҭақәагьы ганкы иадгылаз ыҟами, уара урҭ зынӡа урыдҳәалаӡам. Урҭ рус, Аллаҳ инапы иануп. Аамҭа анааилак, иҟарҵаз зегьы азы Аллаҳ хаз-хазы дразҵаараны дыҟоуп.  
Дарбанзаалак ус бзиак нагӡаны Аллаҳ иҿаԥхьа убриала изнеиз, ацкы жәантә иеиҳаны иоуеит. Амала, дарбанзаалак цәгьарак ала инеиз, уигьы ицәгьара аҟара ахьырхәра дақәшәоит. Дарбанзаалак аӡәгьы қәнамгарак дақәдыршәаӡом. 
Убас ҳәа: «Ҳәарада, сынцәахәы, сара амҩа иашахь, ииашаҵәҟьоу адин ахь, Аллаҳ даӡәыкны дзыԥхьаӡо Ибраҳим идин ахь снаигӡеит. Уи, (Ибраҳим) Аллаҳ иваҟәылара аԥшьызгоз дреиуамызт. 
Убас ҳәа: «Ҳәарада, сара снамази, сӡатәи, сыԥсҭазаареи, насгьы сыԥсреи зегьы жәҩантәылақәа (аԥсабарақәа) рынцәа Аллаҳ изкуп. 
«Уи алахә димаӡам. Сара абри мацара сыдҵоуп, насгьы уи раԥхьаӡа иҽизҭаз (иԥсылманхаз) соуп». 
Убас ҳәа: «Аллаҳ зегьы дышрынцәахәугьы, сара иара ида нцәак дсыԥшаауама? Зегьы идырҳаша дара мацара иртәуп. Дарбанзаалак харак здугьы даҽаӡәы ихара ихахьы изгом. Аҵыхәтәан зегьы шәахьыхынҳәуа Аллаҳ ишҟа ауп. Насгьы уи, аилибамкаара ахьшәоуз аҟны аҵабырг шәзеиҭеиҳәараны дыҟоуп. 
Шәара дгьылтәылаҟны хаҭыԥуаҩыс шәалзхыз, ишәиҭаз (аразҟқәа) ирзкны, шәԥишәарц азы шәыбжьара ԥыҭҩык агьырҭ раасҭа иҳаразкызгьы иара иоуп. Абас ала уи шәара шәԥишәоит. Ҳәарада, Унцәахәы, ахьырхәра аҟны дыццакуп, насгьы иҵабыргыҵәҟьаны Уи акырӡа иуаназыжьуа иоуп, зылԥхагьы кырӡа ирацәаӡоу иоуп.     
Елиф. Лам. Мим. Сад. 
Ари ашәҟәы, ауааԥсыра ргәырҽануҵарц, урылабжьарц азы иузылбаагоуп. Уажәшьҭа уи аганахьала гәыҩбарак  умоуааит.  
(Уа ауааԥсыра!) Шәынцәа иҟынтә ишәзылбаагоу (Аҟәырҟан) шәықәныҟәа! Уи ааныжьны даҽа ԥызацәак шәырмышьҭаныҟәан. Алабжьарақәа шаҟа имаҷны шәырзыӡырҩуазеи, шаҟа имаҷны шәхәыцны, шаҟа имаҷны алкаа ҟашәҵозеи! 
Шаҟа тәылақәа ықәаҳххьоузеи. Уахынла, мамзаргьы ҽынла рыԥсы аныршьоз аамҭазы, иаразнак агәаҟра рхьаҳагӡон.   
Ҳганахь ала агәаҟра рзааины ианрыдгыла, «Ҳара ииашаҵәҟьаны ҳгәымбылџьбаҩцәазаарын!» ҳәа аӷызра ада уаҳа акы рылымшеит. 
Аԥааимбарцәа 	ззынаҳашьҭыз 	ауааԥсырагьы, 	ирзынаҳашьҭыз аԥааимбарцәагьы  хымԥада рҿахәы ирҿаҳхуеит.  
Иҟаз-ианыз зегьы, урҭ дырралаҵәҟьа ирзеиҭаҳҳәоит. Ҳара, иҟаз-ианыз ҳзымдыруа,  ҳацәыхараны, насгьы иҭаҳамҩыкәа ҳаҟам.  
Уи амш аҽны, ашәага-загареи, акапанреи ииашахоит. Уажәшьҭа, абзиара аганахь ала зыкапан хьанҭаханы, изықәҿианы ахеиқәырхара иахьӡақәаз роуп. 
Зыкапан ласхазгьы, ҳажәақәа ирҿагыланы иашамрала иахьрызныҟәаз амшала, ацәыӡ дуӡӡа зауз роуп. 
Аиашазы, шәара адгьылтәылаҿы амчра шәыманы шәнырханы, ахныҟәгашьа бзиагьы шәзаԥаҳҵеит. Шаҟа имаҷны иҭабуп шәҳәозеи! 
Иҵабыргыҵәҟьаны, шәарҭ шәаҳшеит, нас асахьеи аҭеиҭԥши шәаҳҭеит, насгьы амаалықьцәа: «Адам изы шәсымҵахырхәа!» ҳәа адҵа раҳҭеит. Иблис (Аҩсҭаа) ида зегьы ҳадҵа нарыгӡеит. Уи иакәзар, ихырхәаз рыбжьара дҟамлеит. 
Аллаҳ: «Сара адҵа шусҭазгьы ахырхәара ухы зацәыԥхьауки?» ҳәа дҵааит. Иблисгьы, «Сара, уи ауаҩы иаасҭа сҳаракуп; избанзар сара амца салухит, уи иакәзар, анышә далухит!» иҳәеит. 
Аллаҳ: «Ус анакәха, ҵаҟа улбаа! Уахьыҟоу аҽырԥагьара уақәиҭӡам. Удәылҵ! Избанзар, уара уажәшьҭа илаҟәу, ипатудоу урхыԥхьаӡалоуп!» 
Иблис, абас иҳәеит: «Сара (ауааԥсыра) даҽазнык рыԥсы анырхауҵаша амш аҟынӡа исараӡа». 
Аллаҳгьы, «Аҽҳәара зысҭақәаз уреиуоуп» иҳәеит. 
Иблис, иажәа абас иациҵеит: «Рымҩахҟьара азин ахьсуҭаз амшала, саргьы ари нахыс дара мҩахысҟьаларц азы,  умҩа иаша сангылоит!» 
«Насгьы, урҭ раԥхьала, рышьҭахьала, рарӷьарахьала, рармарахьала срывҵалоит. Убарҭ реиҳараҩык, иҭабуп ҳәаҵәҟьа уазымҳәо ауаа иреиуахоит». 
Аллаҳ убас адҵа ҟаиҵеит: «Уажәшьҭа иларҟәу, иԥхаҵоу уакәны уԥхьаӡоуп, удәылҵ! Иҵабыргыҵәҟьаны, урҭ рыбжьарагьы уара иуцныҟәо дҟалар, шәарҭ зегьы амца қьауқьад шәаласыжьуеит!» 
(Нас, Адами ихатәҩызеи џьанаҭ инҭаҵаны убас адҵа риҭеит) «Уа Адам! Уареи уԥшәма ԥҳәыси џьанаҭ аҟны шәынхала, шәгәы ззыҳәо шәфала. Амала абри аҵла ааигәара шәымнеин! Мамзар, агәымбылџьбаҩцәа шәреиуахоит». 
Ус, аҩсҭаа, рыблақәа ирцәымаӡаз рыхтырақәа дара-дара иеибарбаны, рыҩныҵҟа иҭаҵәахыз ргәаҳәарақәа рызцәыригарц азы, дрыҵахәыҭхәыҭуа ихихит. Насгьы «Шәынцәа абри аҵла ааигәара шәнеира, шәмаалықьцәаханы, ԥсра зқәымкәа шәҟамларц азы мап ацәикит» ҳәа реиҳәеит. 
«Сара иҵабыргыҵәҟьаны шәыбзиара сҭахуп» ҳәагьы дқәит. 
Абас ала, рҩыџьагьы хихит. Аҵла иҿаз ашәыр анырфа, рыԥхашьарҭақәа шыхтыз 	рбарҭахеит. 	Нас, 	иаразнак 	џьанаҭтәи 	абӷьқәа 	рыла рыхтырақәа хырҩо иалагеит. Рынцәагьы уи аамҭазы: «Сара уи аҵла мап шацәышәкшаз, 	аҩысҭаагьы 	иаартыҵәҟьаны 	дышшәаӷаз шәасымҳәаӡацзи?» ҳәа рықәҿиҭит. 
Иаразнак иҳәо иалагеит: «Уа ҳанцәа! Ҳара ҳхы ақәнамгара азаҳуит. Ҳара иҳанамыжькәа, ҳрыцҳаумшьар, хымԥада, ацәыӡ зауз ҳреиуахоит!» 
Аллаҳ убас иҳәеит: «Шәара-шәара шәеиӷацәаны џьанаҭ шәҭыҵ! Адгьылтәыла аамҭак азы шәарҭ шәынхареи шәхархәареи иазкуп». 
«Уаҟа шәыԥсы ҭазаауеит, шәагьыԥсуеит, насгьы еиҭах шәыбзахоит» иҳәеит. 
Уа Адам иԥацәа! Шәыхтырақәа злахыжәҩаша, шәзырԥшӡаша амаҭәа шәзаҳшеит. Амала ишәхашәмыршҭын, азхаҵара амаҭәа, уи зегь раасҭа иеиӷьу ауп. Арҭ,  Аллаҳ иажәақәа роуп. Агәыӷра ыҟоуп, ауаа азхәыцны алкаа ҟарҵап ҳәа. 
Уа Адам иԥацәа! Аҩсҭаа, шәани шәаби рыԥхашьарҭақәа еибаирбарц азы рымаҭәақәа ршәыхны џьанаҭ ишҭигаз еиԥш, шәаргьы шәхимхааит. Избанзар, аҩсҭааи идгылаҩцәеи, шәара урҭ ахьынтәишәымбо ала шәырбоит. Ҳәарада, ҳара ҳазхазымҵо, аҩсҭаацәа ҩызцәас ираҳҭеит.  
Урҭ азхамҵаҩцәа, цәгьарак аныҟарҵалак: «Ҳабацәа абри аҩыза амҩа ианын. Иара Аллаҳгьы абас иҳадиҵеит» рҳәоит. Убас ҳәа: «Аллаҳ ацәгьара зынӡа иудиҵом. Мамзаргьы, шәара Аллаҳ изкны ишәзымдырқәо шәрылацәажәома?»  
Еиҭах абас иҳәа: «Сара сынцәа, зегьы рыҟны аиашара удиҵоит». Иара иахь шәхы рханы, асаара шәыҽкашәыжьцыԥхьаӡа гәык-ԥсык ала шәиҳәала! Раԥхьаӡа шәшишаз еиԥш  (еиҭах иара иахь) шәхынҳәраны шәыҟоуп. 
Уи, гәыԥҩык амҩа иашахь инеигеит, гәыԥҩыкгьы амдырра иарҩашьеит. Избанзар, урҭ Аллаҳ дааныжьны аҩсҭаа ҩызас дышьҭырхит. Абас ишыҟоугьы, рхаҭақәа амҩа иаша иану џьыршьоит. 
Уа Адам иԥацәа! Анамаз шәкыцыԥхьаӡа шәыԥшӡаӡа шәҽеилашәҳәа, ишәфа, ишәжәы, амала ишәмырмыцхәын. Избанзар Аллаҳ изырмыцхәуа бзиа ибаӡом.  
Убас ҳәа: «Аллаҳ иуаажәлар ирзишаз арԥшӡагақәеи, ицқьоуи,  иԥшӡоуи аразҟқәа мап рцәызкда?» Еиҭах убас раҳәа: «Урҭ, адунеитә ԥсҭазаараҿы азхаҵаҩцәа ирнаалоит; акаамеҭ амш аҽны акәзар, дара мацара ирызкхоит». Абар, аилкаара зҭаху жәларык рзы ҳажәақәа абас иеиҭаҳҳәоит. 
Убас ҳәа: «Иаргамоу мамзаргьы имаӡоу ацәгьарақәеи, агәырԥсеи, аиашамра аҟны ахырҟьареи, иара иазкны ршаҳаҭгак шыҟамгьы Аллаҳ иваҟәылара аԥшьгареи, насгьы Аллаҳ изкны ишәзымдыруа аҳәареи  Сынцәа шәақәиҭимтәит». 
Жәларыцыԥхьаӡа џьалк (аԥсра аамҭа) рымоуп. Рыԥсра аамҭа анааилак, уи аамҭацк аҟара иузахырԥом, уагьызнахом, уагьзаахом. 
Уа Адам иԥацәа! Шәыбжьара, сажәақәа шәзеиҭазҳәаша аԥааимбарцәа аншәызнеилак, урҭ ирзыӡырҩны, ацәгьара зҽацәыхьчаны зхы зыриашаз рзы ашәарҭара ыҟаӡам, урҭ гәхьаагьы роуӡом.   
Ҳажәақәа иашамкәа изыԥхьаӡази, зҽырԥагьаны ирызхьамԥшызи ауаа ракәзар, урҭ, џьаҳанымуаа роуп. Уаҟа наунагӡагьы иаанхараны иҟоуп. 
Аллаҳ аҳәынҵәа игәыдызҵаз, мамзаргьы, уи иажәақәа иашамкәа изыԥхьаӡаз раасҭа игәымбылџьбаҩны иҟада? Урҭ, дара ирықәҩу аҟара анасыԥ дырҳауеит. Аҵыхәтәаны ҳацҳаражәҳәаҩцәа неины рыԥсы анырхырхуа, «Аллаҳ ида шәзымҵахырхәоз шәынцәахәқәа абаҟоу?» ҳәа ианразҵаалак, «Зегьы ҳааныжьны рыҽӡаны ицеит!» рҳәоит. Абас ала, адунеи аҟны ишазхамҵаҩцәаз азы рхы иаҿагыланы шаҳаҭра руеит. 
Аллаҳ убас рыдиҵоит: «Шәара шәаԥхьа имҩасыз ауааԥсыреи, аџьинцәеи шәнарыцланы шәаргьы амца шәалала!» Жәларыцыԥхьаӡа, амца ишалалаз еиԥш, изыцныҟәоз ршәиуеит. Зегьы иеишьҭагыланы џьаҳаным аҟны ианеизалакгьы, дара раԥхьа имҩасыз рзы: «Уа ҳанцәахәы! Ҳара ҳамҩахызҟьаз абарҭ роуп! Урҭ иреиҳау агәаҟра иҭаргыл!» ҳәа иҳәоит. Аллаҳгьы: «Зегьы иреиҳау агәаҟра шәзыԥшуп, ишәыздыруам акәымзар!» ҳәа реиҳәашт. 
Усҟан, аԥхьатәиқәагьы агьырҭ рзы убас рҳәашт: «Шәаргьы ҳара ҳаасҭа шәызлеиӷьу ҳәа акагьы ыҟам. Ус анакәха, иҟашәҵақәаз рцымхәрас агәаҟра агьама жәба!» ҳәа. 
Ҳажәақәа иашамкәа изыԥхьаӡази, зҽырԥагьаны иазхьамԥшызи ауаа ыҟами?  Убарҭ рзы ажәҩан агәашәқәа аатӡом, насгьы урҭ, амахҽ агәыр аԥынҵа икылсаанӡа, џьанаҭ изҭалаӡом! Ахара зду, абас ауп ахьырхәра ишақәҳаршәо! 
Урҭ рзы, џьаҳанымтәи амца иалху ацәарҭақәеи ахызақәеи ыҟоуп. Агәымбылџьбаҩцәа  абас ауп  ахьырхәра ишақәҳаршәо!  
Иазхаҵаҩцәаханы, адунеии нарцәи рзы аус бзиақәа назыгӡаз ртәы ҳҳәозар  (ҳара, аӡәгьы изышьҭымхуа аидара даҵаҳҵом), убарҭ, џьанаҭуаа роуп. Урҭ уа наунагӡа иҭанхараны иҟоуп. 
Џьанаҭ аҟны, аӡиасқәа рыҵысны ахьлеиуа, ргәы иҭоу агәаӷ зегьы, иҭыӷьӷьаа иҭаҳгоит. Нас, абас рҳәоит: «Ҳара абри аҩыза аразҟы ҳазҭаз, Анцәа арҽхәаԥхьыӡқәа имазааит! Аллаҳ иҳаҭәеимшьазҭгьы, амҩа иаша ҳхала ҳзаныларымызт. Аиашазы, ҳанцәа ицҳаражәҳәаҩцәа аҵабырг ҳзааргазаап». Нас, дара рахь, «Абар, шәара ишәызкыз џьанаҭ! Иҟашәҵаз абзиарақәа рцымхәра уи шәара ишәзынхеит» ҳәа рықәҿыҭхоит. 
Џьанаҭуаа, џьаҳанымуаа рышҟа, «Ҳара, ҳанцәа иаҳниҵаз ажәа шҵабыргыз ҳбеит; шәаргьы шәынцәа ишәниҵаз, иҵабыргны ишәԥылама?» ҳәа рықәҿырҭуеит. Урҭгьы «аиеи!» рҳәашт. Насгьы рыбжьара аӡәы: «Аллаҳ ишәиԥхьыӡ агәымбылџьбаҩцәа ирықәзааит!» ҳәа ибжьы рықәиргоит. 
Урҭ агәымбылџьбаҩцәа, Аллаҳ имҩа аҟынтә умҩахызҟьо, насгьы уи арблаҟьара зҭаху роуп. Урҭ, нарцәытәи аԥсҭазаарагьы мап ацәыркхьеит.  
Аҩганкы, (џьанаҭуааи, џьаҳанымуааи) рыбжьара ԥардак ыҟоуп, Араф аҟынгьы рхаҿсахьақәа мацара рыла зегьы здыруа ауаа гылоуп. Арҭ ауаа, макьана џьанаҭ ишҭамлацгьы, аҭаларазы агәыӷра змоу џьанаҭуаа «Абзиара шәымаз!» ҳәа рықәҿырҭуеит. 
Рыблақәа џьаҳанымуаа рганахь иандырхалак; «Уа ҳанцәахәы! Ҳара агәымбылџьбаҩцәа рыла џьарак ҳаицнумырхан!» ҳәа иҳәашт. 
Арафтәи ауаа, зхаҿсахьақәа рыла ирдыруа, ԥыҭҩык рыбжьы рықәырганы: «Иеидышәкылаз амчреи шәызлаԥагьаз шәдунеии џьаргьы ишәмыхәеит!» рҳәоит. 
(Џьанаҭуаа рнапы рықәкны): «Аллаҳ, иарбанзаалак лыԥхак риҭом ҳәа шәызхықәаауаз абарҭ ракәызма?» (уи аамҭазы џьанаҭуаа рықәҿырҭуеит:) «Џьанаҭ шәҭал; уажәшьҭа шәара шәзы ашәарҭа ыҟаӡам, шәарҭ гәхьаакгьы шәауӡом» ҳәа рарҳәоит.  
Џьаҳанымуаа џьанаҭуаа рахь рхы рханы: «Ишәымоу аӡи, Аллаҳ ишәиҭаз аразҟи рҟынтә маҷк аҟара ҳаргьы иҳашәҭ!» ҳәа ирыҳәоит. Урҭгьы, «Аллаҳ, абарҭқәа азхамҵаҩцәа рыҭара ҳақәиҭимтәит» рҳәашт. 
Урҭ азхамҵаҩцәа ракәын, адин рдунеитә ԥсҭазааразы хәмаргас иҟаҵаны аамҭа зхызгоз. Урҭ, иахьатәи амш ишаԥылаша ахьырхашҭыз, насгьы ҳажәақәа мап ахьырцәыркыз азы, ҳаргьы иахьа дара ҳхашҭуеит, зынӡагьы иаҳгәалаҳаршәаӡом. 
Иҵабыргыҵәҟьаны, иазхаҵаҩцәоу жәларык рзы мҩақәҵагас, лыԥхас, дыррала иеиҭаҳәоу шәҟәык рызнаҳгеит. 
Амала урҭ, аӡбара амш анырзааиша ада уаҳа акагьы иазыԥшӡам. Уи анҵабыргхалакгьы, уаанӡа ҟалашьа змам усуп ҳәа изыԥхьаӡоз рхаҭақәа абас рҳәоит: «Аиашазы, ҳанцәа ицҳаражәҳәаҩцәа аҵабырг ҳзааргазаарын. Уажәы ҳара дгылаҩцәақәак ҳхашшаар, мамзаргьы (адунеи ахь) шьҭахьҟа ҳдырхынҳәыр, уаанӡа иҟаҳҵоз зегьы даҽакала иҟаҳамҵоз!» Урҭ иҵабыргыҵәҟьаны рхы арыцҳара иҭадыргылеит, иаԥшьыргақәазгьы (ртотемқәа) ирԥырҵын рҽырӡеит. 
Ҳәарада, шәара шәынцәа, ажәҩанқәеи адгьыли фымш рыла изшаз, насгьы ажәҩан аҳра иахылаз; аҵх, иаанымгылаӡакәа иашьҭаныҟәо ҽынлатәи аамҭа иакәыршаны ихызҩаз; амреи амзеи, аеҵәақәагьы идҵа аҿаԥхьа ихырхәаны, изшаз Аллаҳ иоуп. Ижәдыруазааит, ашареи адҵа ҟаҵареи, иара мацара дырқәиҭуп. Жәҩантәылақәа рынцәа Аллаҳ, заҟа дҳаракӡоузеи! 
Шәынцәахәы, гәык ала, насгьы маӡала шәиҳәала. Ижәдыруазааит, Уи, зҳәаа иахысуа бзиа ишимбо. 
Аиӷьтәра (аҭышәныртәалара), ашьҭахь адгьылтәылаҿы ацәгьаршра ҟашәымҵан. Аллаҳ, шәицәшәаны, шәиқәгәыӷны шәиҳәа. Хымԥада, абзиара ҟазҵо ауаа, Аллаҳ илԥха кырӡа ирзааигәоуп. 
Аԥшақәа илԥха аԥхьа инаргыланы гәырӷьаҽҳәашаҵас иаазышьҭуа Иара иоуп. Аҵыхәтәан уи аԥшақәа, аԥҭа хьанҭақәа инарықәҵаны иԥсыз тәылак ашҟа идәықәаҳҵоит. Уаҟа аӡы рзылбааганы, уи алагьы иеиуеиԥшым аҽаҩра рызцәыригоит. Дара аԥсцәагьы абас ауп ишҳаргыло. Ус анакәха, абригьы лкаак алышәхыр ҟалоит.  
Атәыла ԥшӡа аҵиаагьы, унцәа игәаԥхарала (иԥшӡаны) игылоит; ицәгьоу  атәыла аҟны акәзар, алҵшәа змам ауп иааурыхуа. Ҳара иҳаҭабуа жәларык рзы ҳажәаԥҟарақәа абас иеиҭаҳҳәоит. 
Иҵабыргыҵәҟьаны, Ныҳә цҳаражәҳәаҩыс ижәлар данырзынаҳашьҭ абас реиҳәеит: «Уа сыуаажәлар! Аллаҳ шәимҵахырхәа, шәара уи ида анцәа дшәымаӡам. Аиашазы, сара агәаҟра шәҭазыргылаша, игәыҭҟьагоу мшык  шәԥеиԥшхар ҳәа сшәоит». 
Иуаажәлар рԥызацәа ракәзар: «Ҳара иҵабыргыҵәҟьаны маҳагьарак удаҳбалоит!» ҳәа иарҳәеит. 
Ныҳә, абас аҭак рзыҟаиҵеит: «Уа сыуаажәлар! Сара иарбанзаалак маҳагьарак салахәым; амала, сара жәҩантәылақәа рынцәа иганахь ала иаашьҭу цҳаражәҳәаҩык соуп». 
«Шәара, сынцәа исыҵеиҳәақәаз шәзеиҭасҳәоит, сшәылабжьоит. Шәарҭ сызлашәеиԥшым; сара Аллаҳ иҟынтә исзааиуа аҵаҳәара ала шәара ишәзымдырқәо здыруеит». 
«Агәырԥса шәҽацәыхьчаны, илԥха шәаҭәашьахарц азы, шәыбжьара аӡәы инапала шәгәышәҽанҵаразы анцәа иҟынтә дҵак, алабжьарак ахьышәзаазго аума  иџьашәшьауа?»  
Аха, Ныҳә иажәақәа ирызхьамԥшкәа, уи амцҳәара идыркылеит. Ҳаргьы, иареи аӷба ицҭалаз ауааи еиқәҳархеит; ҳажәақәа имцны изыԥхьаӡазгьы аӡы иҭаҳхәаҽит! Избанзар, урҭ илашәыз жәларык рыкәын. 
Ад жәларгьы (рыбжьарантәи) рашьа Худ ԥааимбарс дырзынаҳашьҭит. Уигьы абас реиҳәеит: «Уа сыуаажәлар! Аллаҳ шәимҵахырхәа; уи ида нцәа дшәымаӡам. Абыржәгьы уи гәыкала шәихамҵгылаӡо, иҿагылареи, иара иҟынтә ишәзааиша аргәаҟреи шәҽацәышәмыхьчаӡои?» 
Ижәлар ираԥхьагылаҩцәаз азхамҵаҩцәа: «Ҳарҭ, уара хшыҩдарак удаҳбалоит, насгьы уара амцҳәаҩцәа уреиуоуп ҳәа ҳазхәыцуеит!» рҳәеит. 
Худ, абас аҭак риҭеит: «Уа сыуаажәлар! Сара сыхшыҩдаӡам, аха жәҩантәылақәа рынцәа иааишьҭыз цҳаражәҳәаҩык соуп». 
«Сара, анцәа исыҵеиҳәақәаз шәзеиҭасҳәоит, гәыкала ишәылабжьо, зыгәрагоу уаҩуп». 
«Шәыбжьара аӡәы инапала, шәгәышәҽанҵаразы шәынцәа иҟынтә шәҟәык ахьышәзааиз аума иџьашәшьауа? Шәазхәыци шәара уи, Ныҳә иуаажәлар рхаҭыԥаҿы шәааигеит. Насгьы дара рцымхәрас  шәара шәшаны шәҳараикит. Ус анакәха, Аллаҳ ишәаҭәеишьақәаз шәгәаларшәаны ахеиқәырхарахь шәхы шәырха». 
Убас рҳәеит: «Уара, изаҵәу Аллаҳ  ҳаимҵахырхәарц, насгьы ҳабдуцәа зымҵахырхәоз анцәахәқәа каҳажьырц азоума узаҳзааз? Уара ауаа иашақәа уреиуазар, ҳазлауршәаз агәаҟрагьы  ҳзааг!» 
Хәыд абас аҭак ҟаиҵеит: «Шәарҭ шәынцәа иҟынтә гәаҟраки гәыԥжәараки шәзылбааит. Дара ирызкны Аллаҳ ршаҳаҭгак шылбааимгазгьы, шәареи шәабдуцәеи иаԥшьганы изымҵахырхәаз, баша хьыӡқәак ирызкны сара ажәа сымашәкуама? Ус анакәха шәаасԥеиԥш, иаҳбап аус ахкылсуа! Ҳәарада, саргьы шәара шәеиԥш сыԥшызаауеит». 
Аҵыхәтәан, иареи ицыз ауааи ҳарзылԥханы иеиқәҳархеит. Ҳажәақәа мап рыцәкны ҳазхазымҵаз ауаагьы рдаракәац ааҿахаҳҵәеит. 
Семудаа рахьгьы рашьа Салиҳ (дырзынаҳашьҭит).  Уигьы, иуаажәлар агьырҭ реиԥшҵәҟьа: «Уа сыуаажәлар! Аллаҳ шәимҵахырхәа, шәарҭ уи ида нцәа дшәымаӡам. Шәара, уи иҟынтә иаарту ршаҳаҭгак шәзааит. Абар, сара сҟынтә шәыззыԥшу аџьашьахәгьы. Уи, шәара шәзы Аллаҳ дыргаҵас, ҷыдала ишаз абни ажәмахҽ ауп. Уи амахҽ ахы иазоушәыжь, Аллаҳ идгьыл иқәҳәлааит. Цәгьарак азыжәымун, мамзар ахьаа шәҭазыргыло гәаҟрак шәԥеиԥшхоит» ҳәа реиҳәеит.  
«Шәазхәыци, Аллаҳ Ад жәлар рхаҭыԥаны, шәара шәшаны, адгьылтәылаҿы шәынирхеит. Уи идгьыл каршәрқәа рҿы аҳҭынрақәа шәыргылоит, ишьхақәа иҭыжааны аҩнқәа ҟашәҵоит. Уажәшьҭа Аллаҳ иаҭәашьарақәа шәрызхәыцны адгьылтәылаҿы ацәгьаршыҩцәа реиԥш аилаҩынтра цәыршәымган». 
Иуаажәлар раԥхьагылаҩцәа рҟынтә, аԥагьара ихнахыз ауаа рыбжьара имчыданы иҟаз азхаҵаҩцәа абас ирықәымчуан: «Шәарҭ иҵабыргыҵәҟьаны, Салиҳ анцәа иааишьҭыз ԥааимбарк иакәны дазхашәҵома?» Урҭгьы: «Ҳәарада, ҳарҭ иара ила иаҳзаашьҭу зегьы гәыкала иазхаҳҵоит» рҳәон. 
Аԥагьара иханагалаз ауаагьы: «Ҳаргьы шәара иазхашәҵо мап ацәаҳкуеит» ҳәа аҭак рырҭон. 
Ус ишааиуаз, уи амахҽцша ашьапқәа хыҵәҵәаны иршьит, абас алагьы анцәа идҵа еилаганы: «Уа Салиҳ! Ииашаҵәҟьаны уԥааимбарзар, ҳара ҳазлауршәоз агәаҟра узаагозар, иаҳзааг!» рҳәеит. 
Уи амшалагьы игәыҭҟьагоу ҵысрак ааҟалан, зегьы рыдгьылқәа рҿы иеиԥхьытта, ицҟьаны ҵаҟа иҟаҳаит. 
Салиҳ убасҟан иуаажәлар уаҳа дырзхьамԥшкәа данырԥырҵуаз убас реиҳәеит: «Уа сыуаажәлар! Иҵабыргыҵәҟьаны, сара анцәа ишәзааицҳаз шәзеиҭасҳәеит, гәыкала сшәылабжьеит; амала шәарҭ шәзы абзиара зҭаху абжьагаҩцәа бзиа ижәбаӡом». 
Луҭгьы егьирҭ ҳацҳаражәҳәаҩцәа реиԥш дԥааимбарны днаҳашьҭит. Иуаажәлар убас реиҳәеит: «Шәара уаанӡа уааԥсырак иҟарымҵацыз калҭҟьашьра хәымгак  ҟашәҵоит, усоума?» 
«Избанзар шәарҭ, аҳәса ааныжьны шәкалҭ агәаҳәаразы ахацәа рахь шәеихоит. Аиашазы иахзырҟьацәаз жәларык шәоуп». 
Аха, ажәлар, «Абарҭ (Луҭи иҩызцәеи) ҳтәыла иалышәца! Избанзар, арҭ ауаа рыцқьара мыцхәы иахԥагьоит!» аҳәара ада уаҳа аҭак ҟарымҵеит.  
Ҳаргьы иареи иҭаҳцәеи еиқәҳархеит. Иԥҳәыс лакәзар, шьҭахьҟа иаанхаз (азхамҵаҩцәа) дреиуан. 
Нас, игәыҭҟьагоу қәак (ахаҳә) рзаҳаруит. Уахәаԥш агәырԥса арҳара зҽазҭаз ауаа рҵыхәтәа зеиԥшрахаз! 
Медианаагьы рашьа Шьуаиб (дырзынаҳашьҭит). Уигьы  ижәлар убас реиҳәеит: «Уа сыуаажәлар! Аллаҳ шәимҵахырхәа, шәара уи ида уаҳа нцәа дшәымаӡам. Шәарҭ, шәынцәа иҟынтә иаарту аршаҳаҭга шәзааит. Уажәшьҭа ашәага-зага ииашаны иҟашәҵа, ауааԥсыра рмал ахә ларҟәны ишәмыргәаҟын, аҭынчрахь икылсыз адгьылтәыла аҟны ацәгьаршра ҟашәымҵан. Шәарҭ шәазхаҵаҩцәазар, еиҳа ишәзеиӷьуп». 
«Азхаҵаҩцәа ршәаны, Аллаҳ имҩа аҟынтә ирҟьаланы, мҩацыԥхьаӡагьы (ашьацҳәа  ргыланы) шәанымтәалан. Шәазхәыц, шәаргьы шәмаҷҩын, аха уи шәеизирҳаит, шәымчгьы иациҵеит. Ацәгьаршыҩцәа рҵыхәтәа зеиԥшрахаз шәназхәыцны алкаа ҟашәҵа!» 
Шәыбжьара гәыԥҩык, сара исзаашьҭу азхаҵаны, даҽа-гәыԥк иазхарымҵазар, шәыбжьара Аллаҳ еилиргаанӡа иаашәычҳа! Уи, аӡбаҩцәа зегьы дреиӷьуп. 
Иуаажәлар рыбжьара, иԥагьаз ԥызацәак убас рҳәеит: «Уа Шьуаиб! Ма уареи уҩызцәа азхаҵаҩцәеи ҳақалақь шәалцахоит, мамзаргьы ҳара ҳдин ахь шәгьежьуеит!» Шьуаибгьы абас дҵааит: «Иаҳҭахымзаргьы мчылоу?» 
«Аиашазы, Аллаҳ, иашамыз шәхаҵара аҟнынтә ҳара ҳанеиқәирха ашьҭахь, даҽазнык шәдин шьҭаҳхыр, Аллаҳ изкны амц аԥшьызгаз ҳреиуахоит. Ҳанцәа игәамԥхакәа, шәара шәдин азыгьежьра иҟамлаша усуп! Ҳанцәа идырра зегьы амҽхакуп. Ҳарҭ, Аллаҳ мацара ҳаиқәгәыӷуеит. Уа ҳанцәахәы! Ҳареи ҳажәлари иҳабжьоу, иашарала уақәыӡбаны аҵабырг ҳзаарты. Ҳәарада,  уара аӡбаҩцәа зегьы уреиӷьуп!» 
Ажәлар ираԥхьагылаз азхамҵаҩцәа ауаа ирықәыӷәӷәон: «Шьуаиб шәицныҟәар, ижәдыруазааит ацәыӡ шәоуеит, арыцҳарагьы шәақәшәоит!» рҳәон. 
Аҵыхәтәан, дгьылҵысра ӷәӷәак  ааҟалан, (ахеиқәырхара изахьымӡакәа) изқәыз адгьыл  ицҟьа инықәнаԥсеит. 
Шьуаиб амцҳәара идызкылоз, уи атәылаҿы зынӡа инымхозшәа иааҟалеит. Абасала,  Шьуаиб иҳәатәы хамҵакәа ирыцҳатәра зҭахыз, рхаҭақәа арыцҳара иақәшәеит.  
Шьуаиб урҭ дрыцрыҵит. Аха, уи аамҭазы «Уа сыуаажәлар! Сара анцәа ишәзааишьҭыз аҵабыргқәа шәсырдырит, сшәылабжьеит. Аха, иазхазымҵаз жәларык уажәшьҭа изларыцҳасшьари?» иҳәон. 
Иарбан тәылазаалак ԥааимбарк дахьырзынаҳашьҭуаз, хымԥада, аҭыԥынтәи ауаа (аԥааимбар иахьиҿагылаз амшала) ҳара иҳаҳәарц азы, амамзаареи агәаҟреи иҭаҳаргылахьеит. 
Нас, ианԥаҳшәа ашьҭахь, ацәгьара рхыганы, абзиара рзаԥаҳҵеит. Аҵыхәтәангьы иҿианы «Ҳабдуцәа абри аҩыза агәаҟра иақәшәахьан» рҳәо иалагеит. Амала, (рмапкра аҟны уаҳа ианырмуӡа) ҳаргьы урҭ, ргәырҽанӡамкәа иақәаҳкит. 
Уи атәыла ауааԥсыра, иазхаҵаҩцәаханы агәырԥса рҽацәырыхьчазҭгьы, ҳәарада, ажәҩан аҟынтәгьы, адгьыл аҟынтәгьы абарақьаҭра агәашәқәа рзааҳартуан. Амала, ҳажәа имцны ианырыԥхьаӡа, ҳаргьы убри амшала урҭ иеиқәҿаҳәа иаанаҳкылт. 
Мамзаргьы, уи атәыла ауааԥсыра уахынла ишыцәаз, ҳгәаҟра дара ишырзымнеиуаз ала агәыӷра рымазма?  
Мамзаргьы, уи атәыла ауааԥсыра аҽнышьыбжьон игәырӷьаҵәа ишыҟаз ҳгәаҟра рыхьӡарым ҳәа  игәыӷуазма? 
Аллаҳ, иаалырҟьаны ирзааигаз агәаҟра аҟынтә абас рхы иақәгәыӷуазма? Зхы ԥхасҭазтәыз ауаҩы ида, дарбанзаалак аӡәы, Аллаҳ иргәаҟра аҟынтә абас ихы дзақәгәыӷӡом? 
Ажәытә иаԥшәымацәаз рҟынтә адгьылтәыла ззынхаз, абри аҵабырг макьана  ирзеилымкааӡаци? Ҳара иаҳгәаԥхандаз, ргәырԥсақәа рымшала урҭ амашәырқәа ирықәҳаршәон! Ҳара урҭ рыгәқәа амҳәыр ааҳархоит (иаҳшәаҳауеит) даргьы (аҵабыргқәа) раҳаӡом. 
Иара убри атәылақәа, убарҭ рыӡбахәқәа рыхәҭак уара иузеиҭаҳҳәоит. Аиашазы рԥааимбарцәа урҭ иаартыҵәҟьаз аршаҳаҭгақәа рызнаргахьан. Амала, уаанӡа имцуп ҳәа ирыԥхьаӡахьаз акы изазхарҵомызт. Абас ауп, Аллаҳ, азхамҵаҩцәа рыгәқәа  шишәаҳауа (амҳәыр шааирхо). 
Урҭ реиҳараҩык, ражәа ақәныҟәара ҳәа акагьы рыдҳамбалеит. Аиашазы, рыбжеиҳараҩык имҩахҟьаҩцәаны иаҳԥылеит. 
Нас, урҭқәа рышьҭахь Мыса, ҳаџьашьахәқәа рыла, Фараони иуаажәлари рахь днаҳашьҭит; аха, урҭгьы аџьашьахәқәа мап рцәыркит; амала, уахәаԥш ацәгьаршыҩцәа рҵыхәтәа зеиԥшрахаз! 
Мыса убас иҳәеит: «Уа Фараон! Сара жәҩантәылақәа рынцәа иганахь ала иаашьҭу цҳаражәҳәаҩык соуп». 
«Аллаҳ изкны аҵабырг ада даҽакы аҳәара сақәиҭӡам. Шәара, шәынцәа иҟынтә иаарту аршаҳаҭга шәзаазгеит. Уажәшьҭа Исраил иԥацәа рхы иазоужь, сара исыцааиааит». 
Фараон абас иҳәеит: «Уара џьашьахәык ааугазар, иҵабыргыҵәҟьангьы аиаша уҳәозар, иҳарба усҟан». 
Ус аныҟала, Мыса илабашьа нкаижьит. Ианахәаԥш, алабашьа иаартыҵәҟьаны игәылшьапхахьан!  
Нас, иарӷьа напы икәа иахьҭаз, иааҭигеит. Уигьы, иџьашьаны иахәаԥшуаз рҿаԥхьа ишкәакәаӡа, ицырцыруа ирбарҭан! 
Фараон иуаажәлар раԥхьагылаҩцәа убас рҳәеит: «Ари иҵабыргыҵәҟьаны адырра рацәа змоу алаԥшхырԥаҩык иоуп». 
«Шәара шәтәыла шәалицар иҭахуп» рҳәеит.  Фараонгьы дразҵааит: «Ус анакәха, иҳабжьыжәгозеи?» ҳәа. 
Даргьы абас рҳәеит: «Ихаҭагьы, иашьагьы иаарыԥшы; ақалақьқәа рышҟагьы аизгаҩцәа (умаҵаҩцәа) дәықәҵа!» ҳәа. 
«Алаԥшхырԥаҩцәа иҟоу зегьы еидкыланы иузааргааит». 
Алаԥшхырԥаҩцәа Фараон изааит: «Амала, аиааира згаз ҳара ҳакәхар, аҳамҭа ҳауеит, ус ами?» рҳәан иҵааит. 
Уигьы: «Сақәшаҳаҭуп, шәарҭ исзааигәаӡоу ауаа шәреиуахоит» иҳәеит. 
Алаԥшхырԥаҩцәа убас рҳәеит: «Уа Мыса! Уара уоума иказыжьуа (алабашьа), мамзар ҳара ҳакәу?» 
«Шәара ишәыршә» иҳәеит. Урҭ иандыршә, ауаа рылаԥш хнакит, ргәы шәарҭак ҭарҵеит, абас алагьы алаԥшхырԥара дуӡӡак аадырԥшит. 
Ҳаргьы, «Улабашьа ыршә!» ҳәа Мыса иҵаҳҳәеит. Инаԥшызар, ари иршәыз дара идыршәыз алабақәа аанкыланы албаадара иаҿуп!  
Абас ала, аҵабырг цәырҵит, дара иҟарҵаз шымцызгьы ааԥшит. 
Фараони иуаажәлари убраҵәҟьа иаҵахеит, хьымӡӷылагьы шьҭахьҟа ихьаҵит. 
Алаԥшхырԥаҩцәа зегьы асаара рыҽкарыжьит. 
«Жәҩантәылақәа рынцәа дазхаҳҵеит!»  
«Мысеи Ҳаруни рынцәахәы!» рҳәеит. 
Фараон иакәзар, абас иҳәеит: «Сара азин шәысымҭакәа уи дазхашәҵеит, ус аума? Ҳәарада, ари иҟашәаҵаз, ажәлар ақалақь иалыжәгарц азы иеицышәыӡбаз хәмаррак акәын. Амала, хара имгакәа шәзықәшәаша жәбараны шәыҟоуп!» 
«Хымԥада, шәнапқәеи шәшьапқәеи инеихданы иԥысыҟҟоит, насгьы зегьы шәыкнасҳауеит!» 
Алаԥшхырԥаҩцәагьы: «Ҳәарада, ҳаргьы анцәа  изыхынҳәыз ҳакәхоит!» рҳәеит. 
«Амала уара, ҳанцәа иажәақәа иаҳзааиз азхаҳҵеит ҳәа ушьа ууеит.  Уа ҳанцәа! Ҳара ачҳара ҳаҭәашьа, ҳаԥсылманцәаны ҳаԥсы ҳхых!» 
Фараон иуаажәлар ираԥхьагылаҩцәаз убас рҳәеит: «Уареи унцәахәқәеи ааныжьны, адгьылтәылаҟны ацәгьаршра ҟарҵарц азы аума Мысеи иуаажәлари рхы изақәиҭутәуа?» Фараонгьы аҭакс: «Ҳара урҭ рԥацәа шьны, рҭыԥҳацәа мацара аанҳажьуеит. Ҳәарада, ҳара урҭ иаҳҭаху рылаҳагӡартә, насгьы ирҟьацны ҳархысыртә ҳаҟоуп» иҳәеит. 
Мысагьы иуаажәлар убас реиҳәеит: «Аллаҳ иҟынтә ацхыраара шәаҳәаны ачҳарагьы аашәырԥшы. Ҳәарада, адгьылтәыла зегьы Аллаҳ итәуп. Иуаажәлар рҟынтә ииҭаху уи дақәиҭитәуеит; аиааира наӡагьы, згәы еснагь иара ишҟа ахаҵгыларала иҭәны иҟоу, насгьы иҿагылара рхы ацәыхьчаны, идҵақәа назыгӡо  ахдырҩыцәа иртәуп». 
(Фараон иргәаҟыз ауаагьы): «Уара уаҳзааиаанӡагьы ҳдыргәаҟуан, уажәы уанаҳзааи ашьҭахьгьы ҳдыргәаҟуеит» рҳәеит. Мысагьы: «Иҟалап, шәынцәа, шәхы шымҩаԥыжәго ибарц азы, шәаӷа дықәганы ихаҭыԥаҿгьы шәара шәнаганы, шәхы шымҩаԥыжәгаша дахәаԥшуазар?» иҳәеит. 
Иҵабыргыҵәҟьаны, ҳаргьы Фараон ицныҟәаз ауаа алкаа ҟарҵап ҳәа, шықәсы рацәала арҩареи, аҽаҩра армаҷреи рыла ахьырхәра иақәҳаршәеит. 
Урҭ, бзиарак (аҽаҩреи абарақьаҭреи) анырзааи, «Ари ҳара иҳақәнагоуп» ҳәаны, гәаҟрак ианақәшәалакгьы, Мысеи иҩызцәеи рымшьҭацәгьара иадырҳәалон. Ижәдыруазааит, изықәшәаз зегьы Аллаҳ иҟынтә ауп; амала реиҳараҩык адырра иахьадҳәалам азы, уи ус шакәу рыздыруамызт. 
Нас убас рҳәеит: «Ҳара ҳабла хыукырц азы иуҭаху ҳарба, ҳарҭ уара уазхазҵаша ҳреиуаӡам». 
Ҳаргьы, иаарту џьашьахәыҵәҟьақәаны аӡхыҵра дуи, арҵуқәеи, ахәаҷамаҷақәеи, адаӷьқәеи, иҟаԥшӡа илеиуаз аӡиасқәеи рыжәаҳҵеит. Аха зегьдарароуп аԥагьара изаҟәымҵит, агәырԥса иаҵоу жәларыкны аҟалара мҩас иалырхит. 
Агәаҟра ааины ианырхаԥалак: «Уа Мыса! Уара иуиҭаз ажәа аҳаҭыр азы, унцәа уҳазиҳәа! Ҳгәаҟра ҳхихыр, уҳәатәы хаҳҵоит, ҳәарада, Исраил иԥацәагьы уара ула амҩа иқәаҳҵоит» рҳәон. 
Амала, ражәа нарыгӡартә аҟара агәаҟра анырхаҳгалак, ражәа иаразнак иахьхәуан.  
Аҵыхәтәан, ҳажәақәа ҵаҵӷәыда иԥхьаӡаны, урҭ иахьрызхьамԥшуа амшала ахьырхәра иақәыршәаны, амшын иҭаҳхәаҽит. 
Иларҟәны идыргәаҟуаз уи ажәлар, (Исраил иԥацәа) барақьаҭрала ихаҳҟьаз атәыла, мрагылареи мраҭашәареи рганқәа рҿы (иахьабалак) ԥшәымас иҟаҳҵеит. Рычҳара иабзоураны, рынцәа, Исраил иԥацәа ирниҵаз иажәа ԥшӡагьы нагӡахеит. Фараони иуаажәлари, зыргылара иаҿыз рханқәеи, раҳҭынрақәеи, ирааӡоз рбаҳчақәеи зегьы адгьыл иаҟараҳтәит. 
Израил иԥацәа амшын ираҳгеит; ус шаҳҳәоз, дара ирызкыз ныхабаҟақәак изымҵахырхәоз жәларык ирықәшәеит. Ас ианыҟала, «Уа Мыса! Абарҭ рынцәахәқәа реиԥш ҳаргьы нцәахәык даҳзыҟаҵа» рҳәеит. Мыса усҟан абас реиҳәеит: «Шәарҭ здырра маҷу жәларуп!» 
«Ҳәарада, шәара шәзеилаҳаз ауаа, реилазаара ахыбгалара изацәцом; урҭ ашьапкра ҳәа изҿугьы башоуп». 
Мыса: «Шәара шәзы Аллаҳ ида даҽа нцәахәык сишьҭалап, ус аума? Аха, уи шәара ауааԥсыра зегьы шәреиҳаны  шәиԥхьаӡахьан» иҳәеит. 
Шәара Фараон иуаажәлар рҟынтә шәҿаҳамхи. Урҭ, шәара иреицәаз ала шәдыргәаҟуан; шәҭыԥҳацәа ааныжьны шәыҷкәынцәа ршьуан. Абри аҟны шәынцәа иҟынтә ԥышәара дуӡӡак ыҟан. 
Мыса, ҩажәижәаба ҵхы (дҳамҵаныҳәарц азы) аҽҳәара иаҳҭеит; аха, нас аҵхқәа даҽа жәаба изацаҳҵеит; абас ала, унцәа изаԥиҵаз аамҭа ҩынҩажәа уыха аҟынӡа инаӡеит. Мыса иашьа Ҳарун убас иеиҳәеит: «Сыуаажәлар рыбжьара сара сҭыԥ аанкыла, урҭ урылабжьа, амарџьа, ацәгьаршыҩцәа рымҩа алумхын!» 
Мыса, ианеибаҳҳәаз аамҭазы (Синаитәи ашьха) дааины инцәагьы иара даниацәажәа, «Сынцәа! Уҽсырба, снауҿаԥшып» иҳәеит. Анцәа иакәзар: «Уара зынӡаскгьы сузбаӡом. Амала абни ашьха унахәаԥш; сара убри санахәаԥшлак аҭыԥаҿы изаанхар, уаргьы сбара улшап» иҳәеит. Уи аамҭазы анцәа ихаҿсахьа ашьха ианақәыҩҩы иԥыххаа иқәнаҵеит; Мысагьы иԥсы маҷханы дынкаҳаит. Ихы аҭыԥ аҿы ианааигьы убас иҳәеит: «Иарбанзаалак гхак удкылара уаҟәыгоуп, сара сахьхәит, аҭамзаара шьҭасҵоит;  сара раԥхьаӡатәи уазхаҵаҩ соуп!» 
Аллаҳ: «Уа Мыса! Сара, сажәақәа узынашьҭреи уацәажәареи рыла, ауааԥсыра рыбжьара усгьы аҭыԥ ҷыда усҭеит. Иуаҭәасшьаз удкыланы иҭабуп ҳәа зҳәо уреиуаха» иҳәеит. 
Аҵыхәтәан, зҵаара цыԥхьаӡа алабжьарақәеи, иаҭахыз аиҭаҳәарақәеи абӷьықәа ирнаҳҵеит. (Насгьы Мыса убас иаҳҳәеит:) «Абарҭ ӷәӷәала уҽрыдҳәала; ужәларгьы иԥшӡоу абжьгарақәеи аиҭаҳәарақәеи рыдыркыларц ирыдҵа. Хара имгакәа имҩахҟьаз ауаа ртәыла шәсырбараны сыҟоуп». 
«Зынӡа ишрыхәҭамкәа, адгьылтәыла баша иҽырԥагьауа иалоу ауаа, сажәақәа иалхәдастәуеит. Урҭ, аџьашьахәқәа зегьы рбаргьы иазхаҵаҩцәахом; амҩа иаша рбаргьы ианылаӡом. Амала, мҩа хәахәак рбар иаразнак уахь рхы дырхоит. Ари аҩыза ахымҩаԥгашьа, ҳажәақәа имцны иахьырԥхьаӡо, насгьы рымдырра иахҟьоит». 
Аха, ҳажәақәеи нарцәытәи аԥсҭазаара аԥылареи, иашам ҳәа изыԥхьаӡаз русқәа башахеит. Урҭ, иҟарҵақәаз рыда, даҽакы азыҳәан аума ахьырхәра изақәшәо? 
Мыса ишьҭахь, иуаажәлар рхьымаҭәа иеиларҭәаны ҳәыск абаҟа ааҟаҵаны (нцәахәыс) ирыдыркылеит. Ирымбаӡоз, уи иагьрацәажәомызт, иагьрабжьнагомызт! Убри (нцәас) ирыԥхьаӡеит, уи алагьы ақәнамгара алырхит. 
Аха, ишымҩахҟьаз еилкааны ианахьхәгьы: «Ҳанцәахәы ҳрыцҳашьаны иҳанеимыжыр, ҳәарада, ацәыӡ зоуз ҳреиуахоит!» рҳәеит. 
Мыса игәы ԥжәаны, насгьы дхьаауа иуаажәлар данырзыхынҳәы: «Сара сышьҭахь шаҟа аус цәгьақәа ҟашәҵазеи! Ҳанцәа идҵа шәазымԥшыкәа шәыццакыма?» ҳәа реиҳәеит. Ҭора абӷьыцқәа нкажьны, иашьа ихәдацәа аанкыланы диихо далагеит. Ҳарунгьы: «Уа сан лԥа! Уара ууаажәлар сара сымчыданы сырбеит; сыршьырцгьы ак рыгымхеит! Уажәгьы саӷацәа схумырыччан, насгьы сара, абарҭ агәымбылџьбаҩцәа реиԥш  судумкылан!» иҳәеит. 
Мыса: «Уа сынцәа! Сареи сашьеи иҳанажь, ҳарҭ улԥха ҳалархә! Уара, арыцҳашьаҩцәа зегь раасҭа урыцҳашьаҩуп!» иҳәеит. 
(Нас Аллаҳ убас иҳәеит:) «Аҳәыс баҟа иамҵахырхәақәо ыҟами, ҳәарада, урҭ рынцәа иҟынтә агәыԥжәареи, адунеитә ԥсҭазаараҿы аларҟәреи рыхьӡараны иҟоуп. Ҳара, ачарҳәара ҟазҵаз абас ахьырхәра иақәҳаршәоит». 
Ацәгьара аныруы ашьҭахь, иахьхәны иазхаҵаҩцәахаз ртәы ҳҳәозар, ҳәарада, урҭ раҭамзаареи разхаҵареи рышьҭахь унцәа ираназыжьуа иоуп, ирзылыԥхауа иоуп.   
Мыса игәыԥжәара анихыҵ абӷьыцқәа шьҭихит. Урҭ ирныз аҩырақәа рҿы анцәа ицәшәаз рзы алашареи алԥхеи шыҟоу (атәы зҳәоз аԥҟарақәа) анын. 
Мыса, иеибаҳҳәаз аамҭеи аҭыԥи рыҟны иҟаларц азы, ижәлар рҟынтә хынҩажәижәаҩык алихит. (Амала, убраҵәҟьа ирбаз азмырхакәа, Аллаҳ иаартны дрымбар, Мыса ирзааигаз ишазхарымҵаша анырҳәа) Урҭгьы адгьылҵысра ӷәӷәа инақәнакит. Мыса иакәзар, иаразнак Аллаҳ иҳәара дналагеит: «Уа сынцәа! Ус еиԥш иуҭаххандаз даргьы саргьы уаанӡагьы ҳақәухуан. Ҳабжьара иҟоу ахшыҩдақәа рымшала зегьы ҳҭаурхоума? Ари аус, уара уԥышәара ада уаҳа даҽакы акәӡам; уи ала иуҭаху дымҩахуҟьоит, иуҭахугьы амҩа иашахь дкылугоит. Уара, ҳара ҳҭынха уоуп. Уажәшьҭа ҳара иҳанажь, ҳрыцҳашьа! Уара анажьыҩцәа иреиӷьӡо уоуп. 
Ҳарҭ, ари адунеи аҟынгьы нарцәгьы абзиарақәа ҳақәҩы! Ҳәарада, ҳара, уара уахь ҳаихеит». Аллаҳгьы убас иҳәеит: «Исҭаху, агәаҟра дақәсыршәоит; сылԥха акәзар, зегьы аҵанакуеит; уи адагьы, сылԥха Аллаҳ ицәшәара злоуи, азеқьаҭ зҭиуеи, сажәақәа азхазҵои ирықәзыҩуеит». 
Урҭ, рнапаҿы ирку  Ҭораи Инџьили рыҟны зыӡбахә ану ацҳаражәҳәаҩы, уи аҵара змамыз аԥааимбар иҳәатәы харҵоит. Аԥааимбар, урҭ абзиара рыдҵаны ацәгьара мап рцәикуеит; дара рзы ицқьоу ҳалалны, иҟьашьугьы ҳарамны иԥхьаӡоит. Рыхьанҭарақәа шьҭихуеит, ирыҟәну азынџьырқәа ԥиртлоит. Уи аԥааимбар дазхазҵази, уи дыхьчаны адгылара изҭази, уи ицхраази, иара ила ирзынашьҭу алашара иацныҟәази роуп ахеиқәырхара иахьӡақәаз.   
Убас ҳәа: «Уа ауааԥсыра! Иҵабыргыҵәҟьаны сара ажәҩанқәеи адгьыли ирыԥшәмоу Аллаҳ, шәышҟа иааишьҭыз ицҳаражәҳәаҩ соуп. Уи ида анцәа дыҟаӡам. Уи, аԥсы ухазҵо, иагьыухызхуа иоуп. Ус анакәха, Аллаҳи, аҵара змамыз иԥааимбари азхашәҵа, насгьы уи шәицныҟәа, абас алагьы, амҩа иаша аԥшаара шәылшәыршап». 
Мыса иуаажәларгьы амҩа иаша уқәызҵо, иашаралагьы имҩасуа ауаа рылан. 
Исраил иԥацәа жәаҩа абиԥараны иаҳшеит. Мыса иуаажәлар иара иҟынтә аӡы анырҭахха; «Улабашьа ала ахаҳә уас!» ҳәа иҵаҳҳәеит. Ахаҳә данас, жәаҩаџьара аӡы кылҟьеит. Абиԥарацыԥхьаӡа аӡы ахьыржәша аҭыԥ ылрхит. Аԥҭақәа рыхҵаны  ашәшьырагьы рзыҟаҳҵеит; дара рзы, амч рызҭаша аҳалуеи, а ча ажьы рзылбааҳгеит. «Ишәаҳҭаз аразҟқәа рҟынтә ицқьоу шәфа» (ҳҳәеит). Аха урҭ, (абзиара ирзаҳуз еилымкаарала) ҳара ҳакәым, рхы ацәгьара азыруан. 
Урҭ, «Абри ақалақь аҿы шәынха; убраҟа ишышәҭаху ишәфа, ишәжәы, насгьы аҭамзаара шьҭаҵаны, ашә аҟынтәгьы шәхы ларҟәны шәыҩнала, убри ала ҳаргьы ишәанаҳажьып. Абзиара ҟазҵо рзы, наҟ-наҟ ҳаҭәашьара еиҳагьы ирзацаҳҵоит» ҳәа раҳәан. 
Аха урҭ рыбжьара аиаша иаӷрагылаз ауаа, ҳажәа ԥсахны, дара ишраҳҳәаз акәымкәа даҽакала иаадырҳәит. Ҳаргьы  аиаша иахьаӷрагылаз азы, ажәҩан аҟынтә гәаҟрак рзынаҳашьҭит. 
Урҭ, аԥшаҳәа иаԥныз ақалақь ауааԥсыра рҭагылазаашьа уразҵаа. Иркраны иҟаз аԥсыӡқәа, ԥсшьараны ирымаз асабшаҽны, рҽеиуыжьны аӡы ахыхь иҩхаланы, рганахь иаауа ианалага, аԥсшьара анрымамыз аҽны иахьцәырымҵуаз амшала асабшатәи аԥҟарақәа еилаганы ишәарыцон. Ирзаԥҵаз аԥҟарақәа ирыӷрагыланы, рахырҟьара амшала, ҳара урҭ, абас иԥаҳшәон. 
Рыбжьара гәыԥҩык: «Аллаҳ иқәихша, мамзаргьы ӷәӷәала иахьирхәыша жәларык баша шәызрылабжьозеи?» анырҳәа, даргьы: «Шәынцәа иҿаԥхьа иаҳҳәаша ҳамазарц азы, насгьы рҽыԥхьакны рҽааныркылап ҳәа агәыӷра ахьҳамоу азы ауп»  рҳәеит. 
Абас ала, ирзыҟаҵаз агәҽанҵарақәа ианрызхьамԥш, ҳаргьы ацәгьара аанкыларазы ихандеиуаз ауаа алганы, аиашамрахь имҩахыҵызгьы изҿыз ацәгьарақәа рымшала игәыҭҟьагаз аргәаҟрак инақәҳаршәеит. 
Изқәиҭмыз аусқәа ианырҟәамҵ, ҳаргьы дара: «Иларҟәӡоу амаамынқәа шәреиԥшха!» ҳәа раҳҳәеит. 
Унцәа, акаамеҭ амш аҟынӡа, урҭ агәаҟра ӷәӷәа иақәзыршәаша ауаа шрыжәиҵаша иҳәахьеит. Ҳәарада, унцәа иахьырхәра иаарласны иҟалоит, амала уи, зегь дарароуп кырӡа иуаназыжьуа иоуп, кырӡагьы иузылԥхо иоуп. 
Урҭ, гәыԥ-гәыԥла адгьылтәыла иалаҳаԥсеит. Рыбжьара шьоукы, иуаа бзиақәоуп, шьоукгьы ус иҟам. Арҭ аҵыхәтәантәиқәа, рыгхақәа рҟынтә иахьхәны аиаша иазыхынҳәыр ҟалап ҳәа, аҭагылазаашьа бзиақәеи ацәгьарақәеи рыла иԥаҳшәеит. 
Урҭ рышьҭахь ашәҟәы ззынхаз, насгьы «Усгьы иҳанажьхоит» ҳәа адунеитә ҭахрақәа зҽазҭаз даҽа абиԥарак ааит. (Аамҭацыԥхьаӡа) абри аҩыза аҭахрақәа раԥхьа ианрызцәырҵлак, иаразнак рҽарҭоит. Арҭ ауаа, Аллаҳ изкны аиаша ада уаҳа акагьы шырымҳәаша иазкны, ашәҟәы излашьақәнаргылаз ала ажәа рымҭиӡази? Уи адагьы, ашәҟәы иамыԥхьаӡази? Нарцәытәи атәыла, Аллаҳ иҿагылара зҽацәыԥхьазкуеи уи иргәаҟра иацәшәои рзы ҳәарада, еиҳа иеиӷьуп. Абыржәгьы шәыхшыҩ азымцаӡои? 
Ашәҟәы ӷәӷәала рҽакәыршаны, рнамаз иашаны изкқәо ыҟами, ҳара абзиара, абас аус адызуло рҳамҭа зынӡа иԥхасҭаҳтәӡом. 
Аамҭак азы Исраил иԥацәа ашьха шәшьырарҭаны ирхаҳаргылан, ирықәҳауаз џьыршьеит. «Шәарҭ ишәаҳҭаз (ашәҟәы) ӷәӷәала ишәкы, иагәылоугьы шәхы иҭажәгала, абас алагьы, Аллаҳ ихьчара шәаҵанакып» ҳәа раҳҳәеит. 
Акаамеҭ амш аҽны «Ҳара абри аҩыза ҳаздырӡомызт» шәымҳәарц азы, уара унцәа, Адам иԥацәа рҟынтә, урарҭ рыбӷа аҟынтә рхылҵышьҭра ҭыганы, абри аҩыза азҵаарагьы риҭеит: «Сара, зегьы шәынцәа сакәӡами?» урҭгьы: «Ҳәарада! Ҳақәшаҳаҭуп!» рҳәеит.  
Мамзаргьы, «Раԥхьаӡа акәны Аллаҳ иваҟәылара аԥшьызгаз ҳабдуцәа роуп. Ҳаргьы урҭ ҳархылҵшьҭроуп. Уажәы аиашамра зҽадцаланы иҟаз рыгхақәа ирхырҟьаны ҳара ҳанурҵәома?» ҳәа шәымҳәарц азы (абас ҟаҳҵеит).  
Издыруада 	иахьхәыр 	ҳәа 	ҳақәгәыӷны, 	ҳажәақәа 	абас 	иаартны иеиҭаҳҳәоит.  
Аршаҳаҭгақәа заҳҭахьаз, амала наҟ џьара икҿазыжьыз, уи амшалагьы аҩсҭаа дзышьҭалаз, аҵыхәтәангьы ибыжкыз ауаҩы иӡбахә убарҭ ирзеиҭаҳәа. 
Иаҳгәаԥхазҭгьы уи ауаҩы ҳаршаҳаҭгақәа рыла дҳараҳкуан. Амала, уи, адунеи иҽадҳәаланы даанханы, иҭахрақәа дрышьҭалеит. Абас иҟоу рҭагылазаашьа, иԥхаурсыргьы, рхы иазоуужьыргьы, зыбз ҭыганы иҳашҳашуа иумҵагылоу ала аҭагылазаашьа иаҩызоуп. Ҳажәақәа мцны изыԥхьаӡо ажәлар рҭагылазаашьагьы абасҵәҟьоуп ишыҟоу. Уажәы уара абри ажәабжь кьаҿ, урҭ ирзеиҭаҳәа, нас ибзиаӡаны иазхәыцыргьы ҟалап. 
Ҳажәақәа мцны изыԥхьаӡаз, абас алагьы, зхы ацәгьара азызуыз ажәлар рҭагылазаашьа, шаҟа иҿырԥшы бааԥсузеи! 
Аллаҳ амҩа иашахь зхы ирхаз ауаҩы, алашарахь икылсыз иоуп; Уи имҩахиҟьазгьы ацәыӡ зоуз рхаҭаԥсаҭақәа роуп.  
Иҵабаргыҵәҟьаны, ҳара, аџьинцәеи ауааԥсыреи шьардаҩык џьаҳаным азы иаҳшеит. Арҭ, агәы рызҭоуп, аха уи ала аиаша рзеилкаауам; аблақәа рымоуп, аха урҭ рыла ирбаша рызбом; алымҳақәа рымоуп, аха урҭ рыла ираҳаша раҳауам. Урҭ арахәқәа ирҩызоуп, уимоу, еиҳагьы иблаҟьоуп. Абарҭ ауаа, амдырцәа рхаҭаԥсаҭақәа роуп. 
Ахьӡ ԥшӡаҵәҟьақәа Аллаҳ изкуп; абарҭ ахьӡ ԥшӡақәа рыла уи шәиҳәа. Уи ихьӡқәа ирзкны аиаша азхаҵара иацәхьаҵызгьы рхы иазыншәыжь. Урҭ иҟарҵақәаз рымшала ахьырхәра иақәшәараны иҟоуп! 
Иаҳшаз рыбжьара, аиашахь уназго, насгьы убри алашарала зхы мҩаԥызго жәларыкгьы ыҟоуп. 
Ҳажәақәа мцны изыԥхьаӡо ауаа, иахьырзымдыруа ҭыԥк аҟынтә шьаҿа шьаҿала ахыбгаларахь инаҳгоит. 
Урҭ, аҽҳәара рысҭоит. (Амала) ижәдыруазааит, сара сахьырхәра даараӡа иӷәӷәоуп!  
Иазымхәыцӡои? Шықәсырацәала изцыз уи аԥааимбар, иқәымшәара узидбалаӡом; уи, хымԥада, дыгәҽанҵаҩыҵәҟьоуп. 
Ажәҩанқәеи адгьыли раҳраҿы, Аллаҳ ишамҭақәа зегьы ирмыхәаԥшӡеи? Насгьы дара раџьалқәагьы шааигәахо иазымхәыцӡеи? Урҭ, Аҟәырҟан акәымкәа иарбан ажәоу иазхарҵараны иҟоу? 
Аллаҳ имҩахиҟьаз ауаҩы уажәшьҭа алашарахь дкылызгаша аӡәгьы дыҟаӡам. Аллаҳ, арҭ рҩызцәа ауаа, рыбыжкра аҩныҵҟа иҟьалаҩцәаны иаанижьуеит. 
«Иааины ианбаҳадгыло?» ҳәа уара акаамеҭ аамҭазы иуазҵаауеит. Убас раҳәа: «Уи иазку адырра анцәа иҟны мацароуп иахьыҟоу. Аамҭа анааилак, ицәырызгашагьы Аллаҳ мацара иоуп. Уи, (акаамеҭ) ажәҩанқәагьы адгьылгьы ихьанҭаны ирзааиуеит! Шәаргьы иаалырҟьаны шәаанныкылоит!» Уара иудыруашәа иуазҵаахуеит. Убас раҳәа: «Уи иазку адырра анцәа иҟны мацароуп иахьыҟоу, аха ауааԥсыра реиҳараҩык ари рыздыруам». 
Убас ҳәа: «Сара, Аллаҳ иҭахымкәа, схазыҳәан хәарҭакгьы ԥхасҭакгьы сзыҟаҵом. Иҟалаша здыруандаз, ҳәарада, абзиара аганахьала кырӡа схы иасырхәарын, цәгьаракгьы сақәшәарымызт. Сара, иазхаҵаҩцәоу ауаа рзы сыгәҽанҵаҩуп, сгәырӷьаҽҳәашаҳәаҩуп». 
Шәарҭ зегьы ԥсык шәалызхыз, насгьы уи иҟынтә дгәырӷьап ҳәа зхатә ҩыза (аԥҳәыс) дызшазгьы Иара иоуп. Ахаҵа иԥшәма данлыцу, аԥҳәыс еидара хәыҷык лықәлоит, ҳамҭакгьы уи ныҟәылгоит; лцәалтәымра анхьанҭахалак, рынцәахәы Аллаҳ абас иҳәоит: «Иҵабыргыҵәҟьаны, ҳара гха змам хшарак дҳауҭар, хымԥада, иҭабуп ҳәа уазҳәаша ҳреиуахоит!» ҳәа. 
Амала, Аллаҳ,  урҭ гхада хшарак данриҭа, Аллаҳ дара ириҭаз (ахшара) аҟынгьы уи иваҟәылара аԥшьыргоит. Аллаҳ, ауааԥсыра иваҟәыларазы иаԥшьыргақәо дузрыдкылом. 
Зхаҭақәа шоу, насгьы акымзарак ззымшо, Аллаҳ ишԥаивадырҟәыло? 
Насгьы  урҭ (ахаҳә баҟақәа), ирымҵахырхәо ауаа ишзырмыхәогьы, рыхгьы изахәом. 
Амҩа иашахь анаӡаразы урҭ шәрыҳәар, аҭак рзыҟаҵаӡом; урҭ шәрыҳәаргьы, шәыбжьы мыргаӡакәа шәгыларгьы шәара шәзы акоуп. 
Аиашаҵәҟьа убри ауп, Аллаҳ ида шәзымҵаныҳәо зегьы, шәара шәеиԥш имчыдоуп. Мап шәҳәозар, ус анакәха, ирықәҿышәҭ, аҭак шәырҭааит! 
Изланыҟәо ашьапқәа рымоума; изларкыша анапқәеи, изларбаша аблақәеи, излараҳаша алымҳақәеи рымоума урҭ? Убас ҳәа: «Шәааи, сываҟәыларазы иаԥшьыжәгаз зегьы, абрахь шәрыԥхьа, насгьы шәысҿагыланы ишәҭаху шәыӡба, ишәылшозар аблахтыхагьы сышәымҭан! 
Амала ижәдыруазааит, сара исыуаҵәҟьоу, ашәҟәы лбаазгаз Аллаҳ иоуп. Уи, ауаа бзиақәа дырхылаԥшны ихьчоит. 
Уи ида, шәызҳәо –шәызчо (ирҩашьоу анцәахәқәа) шәаргьы изшәыцхраауам, рыхгьы изацхраауам. 
Алашарахь акылсразы, урҭ иагьа шәрыҳәаргьы шәыбжьы раҳаӡом, иухәаԥшуа џьушьоит, аха урбаӡом». 
Иманшәалоу алых, ибзиоу рыдҵа, амдырцәа хьаас ишьҭумхын. 
Амала аҩсҭаа иҟынтә цәгьаршрак улакьакьар, иаразнак Аллаҳ уимҵагыл! Аллаҳ зегьы иаҳауеит, зегьы идыруеит. 
Азхаҵара иаԥшәымацәоу, аҩсҭаа иҟынтә ргәы иавҵалаз хәыцрак анрызцәырҵлак, иаразнак Уи, (Аллаҳ) изхәыцны аҵабырг рбарҭахоит. 
Аҩсҭаа иуацәа (Аллаҳ иваҟәылара аԥшьгаҩцәа), урҭ дырбыжкуеит. Насгьы иаарылшо ала ирыӷрыӡааӡом. 
Уара, џьашьахәык анырзааумгалак: «Иҟалеи, акы узаԥшьымгаӡеи?» ҳәа иҵаауеит. Убас раҳәа: «Сара сынцәа исыҵеиҳәаз мацара сацныҟәоит. Абар, абри Аҟәырҟан, шәынцәа иҟынтә ишәзааз ршаҳаҭгоуп, иазхазҵо жәларык рзы уи лашароуп, (ԥхыӡлаҵәҟьа ирзымбо аҟара абарақьаҭра згәылоу) илԥхоуп. 
Аҟәырҟан ианаԥхьо уи шәазыӡырҩы, насгьы шәҽырҭынчны шәыҟаз, убри алагьы алԥха шәахьӡап. 
Ухала, шьыжьи хәылԥази гәык ала, ухәыужьы еилагылартә унцәа уиҳәала, бжьы ҭаала ихьӡ еиҭаҳәала, амдырцәа уреиуамхан!  
Сынцәа иҿаԥхьа иҟоугьы (амаалықьцәа), уи имҵахырхәаразы аԥагьара рҽарҭаӡом, уи имҵаныҳәоит, насгьы уи изы мацара асаара рыҽкарыжьуеит.  
(Уа сԥааимбар!) Уара, аибашьра иалыжәгаз ахашәалазы иуазҵаауеит. Убас раҳәа: «Аибашьра ахашәала, Аллаҳи иԥааимбари иртәуп» ҳәа. Иҵабыргыҵәҟьаны шәазхаҵаҩцәазар, Аллаҳ иҿагылара шәҽацәыхьчаны, шәыбжьара иҟоу аимак аҭыԥ иқәышәҵа. Аллаҳи иԥааимбари рҳәатәы хашәҵа. 
Азхаҵаҩцәа иашаҵәҟьақәа, Аллаҳ ихьӡ анраҳалак ргәы иҭаӡыӡауеит. Уи иажәақәа ианырзаԥхьалакгьы разхаҵара еиҳа иӷәӷәахоит, русқәа зегьы рҿы еснагь иара мацара иқәгәыӷуеит.  
Урҭ, рнамазқәа ирыгмыжькәа, ианаамҭоу, ишахәҭоу иркуеит. Насгьы ираҭәашьаз аҟынтә (изгу ауаа рзы) агәаӷьра рылшоит. 
Азхаҵаҩцәаҵәҟьақәа убарҭ роуп. Анцәа иҿаԥхьа дара ирызкны, аҩаӡара ҳаракқәеи, анажьреи, насгьы меигӡарах аразҟы ыҟоуп.  
(Урҭ рҭагылазаашьа) Азхаҵаҩцәа гәыԥҩык зынӡа ишырҭахымызгьы, аиашара иазкыз уск азы Унцәа уҩны уандәылигаз (аамҭазтәи аҭагылазаашьа) иаҩызоуп.  
Аллаҳ уаанӡа ииӡбахьаз, насгьы уажәшьҭа аҟаларахь зхы ирхаз аус аҟныҵәҟьа рыбла ишабо аԥсра иаԥылозшәа, уара ажәа умаркуан. 
Аллаҳ, шәара урҭ аҩгәыԥ рҟынтә (ахәаахәҭратә каравани, Меқьқьетәи аруааи)  руак аҿаԥхьа хымԥада аиааира ижәгоит ҳәа ажәа шәиҭахьан. Шәара шәакәзар, еиҳа имчыдаз шәықәшәар шәҭахын. Аха Аллаҳ иӡбарала аиаша аиааира арганы, азхамҵаҩцәа раԥхьагылаҩцәа рышьаҭа ыҵызхша, насгьы азхамҵара зынӡа иаҵазырхаша мҩак ааиртыр иҭахын. 
Зыԥсҭазаара агәырԥса арҳара мацара иазку азхамҵаҩцәа, ргәы иамыхәозаргьы, аиаша аиааира арганы, ирҩашьоу, ишымчыдоу дирбар иҭахын. 
Шәарҭ уи аамҭазы шәынцәа иҟынтә ацхыраара шәаҳәон. Уигьы: «Ишәыцхраарц азы, амаалықьцәа зықьҩык еишьҭаргыланы ишәзынасышьҭуеит» ҳәа аҭак шәзыҟаиҵон.  
Аллаҳ, аиааира ижәгашазы игәырӷьаҽҳәашаны, насгьы шәыгәқәа шәырҭынчырц азы, зықьҩыла амаалықьцәа цхырааҩыс ишәзааишьҭит. Иҵабыргыҵәҟьаны ацхыраара иара иҟынтә ауп. Ҳәарада, Аллаҳ, адуреи аҳаракыреи дырқәиҭуп, иарбан усзаалак аиааира зтәу иоуп, иӡбарақәеи иусқәеи зегьы аҟәыӷара злоу иоуп.  
Иара, ианшәарҭаз аамҭазы, иаҭәашьара ала шәыгәҭынчымрақәа злашәхашәыршҭыша ацәа хаак шәыкәиршон. Насгьы, зегь рыла шәыҽрыцқьаны, аҩсҭаа ишәызцәыригаз шәыгәҩарақәа аԥырҟәҟәааны, Аллаҳ иажәа шәақәгәыӷуа шәҟаланы, адгьылгьы шьапы ӷәӷәала шәықәгылап ҳәа, ажәҩан аҟынтә қәак шәзылбааишьҭуан.  
Унцәа, ганкахьалагьы имаалықьцәа абас ирыдиҵон: «Ҳәарада, сара, шәарҭ сшәыцуп. Шәаргьы гәык ала иазхазҵаз азхаҵаҩцәа гәҩарак рмоуртә иҟашәҵа. Азхамҵараҿы зҽаанызкылаӡаз рыгәқәа ашәарҭара ҭасҵоит, шәаргьы урҭ рыхәдаџьал шәас, (аҳәеи, ахыци ахәымпали зкуагьы) рнацәкьарақәа шәрыс! 
Избанзар, урҭ, Аллаҳи иԥааимбари ирҿагылт. Дарбанзаалак, Аллаҳи иԥааимбари ирҿагылаз ирдыруазааит, ҳәарада, Аллаҳ иахьырхәра кырӡа иӷәӷәоуп. 
Уажәы, уи шәзықәиршәаз аҵахареи ахьырхәреи ргьама жәба; азхамҵаҩцәа рзы уи ашьҭахь, амца аргәаҟрагьы ыҟоуп. 
Уа азхаҵаҩцәа! Азхамҵаҩцәеи шәареи, аруаа рыла шәанеиҿагылалак, шәышьҭахь раҩашәмырхан (шәыҭрысны  шәыбнамлан!) 
Абри аҩыза аҭагылазаашьа аҟны, дарбанзаалак даҽазнык ажәылареи, аибашьразы даҽа гәыԥк алалареи, мамзаргьы даҽа архәҭак рабашьреи рзы, знеишьак ала ахырхарҭа ааныжьра ада, иҭыԥ кажьны дхьаҵыр, ҳәарада уи, Аллаҳ иахьырхәра ӷәӷәагьы зхахьы изгаз иакәхоит. Уи наунагӡа дахьаангылашагьы џьаҳаным ауп. Ари, закәытә ҵыхәтәа цәгьоузеи, шаҟа аангыларҭа бааԥсузеи! 
Аибашьраҿы шәара урҭ, шәымч мацара ала иҭашәмырхаӡеит. Урҭ ҭазырхаз Аллаҳ иоуп. (Уа сԥааимбар!) Аибашьра алагамҭазы анышә анырҿауԥса зегьы рыблақәа ирҭазыԥсаз уара уакәмызт, Аллаҳ иакәын. Аллаҳ, абас ала азхаҵаҩцәа зылҵшәа бзиахашаз ԥышәак иахигон. Ҳәарада, Аллаҳ, ишәҳәо зегьы ишахәҭоу ала изаҳауа иоуп, ишахәҭоу алагьы издыруа иоуп. 
Аллаҳ (шәахьазхаҵаҩцәоу азы) абас дшәызныҟәоит, насгьы уи, азхамҵаҩцәа ршьацҳәақәагьы ҳәарада, лҵшәада инижьуеит. 
(Уа азхамҵаҩцәа!) Аиааира шәҭахызар, абар аиааира ижәгаз! (ҳаиааиуеит шышәҳәоз шәаҵахеит.) Уажәшьҭа азхаҵаҩцәа ргәаӷ шьҭыхра шәаҟәыҵыр, шәара еиҳа ишәзеиӷьуп; мап, еиҭах аиӷара цәырыжәгар, ҳаргьы уаанӡеиԥш  ҳхы мҩаԥаҳгоит. Ижәдыруазааит, хыԥхьаӡарала иеиҳау ауаа шәрылахуп ҳәа, уи ишәнаҭо акгьы ыҟаӡам. Избанзар Аллаҳ, азхаҵаҩцәа дрыцуп. 
Уа азхаҵаҩцәа! Аллаҳи иԥааимбари рҳәатәы хашәҵа, насгьы (Аллаҳ иааишьҭыз ажәақәа) ишшәаҳауагьы, аԥааимбар шәизхьамԥшуа шәҟамлан. 
Уи адагьы, ишырмаҳауагьы «иҳаҳаит!» зҳәаз ауаа реиԥш  шәҟамлан. 
Аллаҳ иҿаԥхьа, адгьылтәылаҿы зыԥсы ҭаны иҟоу рахьтә зегьы иреицәоу; зынӡа имхәыцуа аҿаҳақәеи адагәақәеи роуп. 
Аллаҳ урҭ бзиарак рыдибаландаз, ҳәарада, идирҳауан. Амала иҵабыргыҵәҟьаны, урҭ идирҳаргьы (азхаҵаратә цәанырра ахьырцәыӡыз амшала) хьаас ишьҭырымхкәа, еиҭах изхьамԥшкәа ицон. 
Уа азхаҵаҩцәа! Аԥааимбар аԥсы шәхазҵаша рышҟа даншәыԥхьалак Аллаҳи иԥааимбари рааԥхьара шәацныҟәа. Ижәдыруазааит, Аллаҳ, ауаҩи  иара игәи рыбжьара ԥардак бжьеиҵоит. Насгьы, ҳәарада,  шәарҭ зегьы Уи иҿаԥхьа шәеизараны шәыҟоуп. 
Ацәгьаршреи аиҿакшареи шәҽырцәышәыхьча, избанзар уи шәыбжьара иҟоу агәымбылџьбаҩцәа ркьысра мацарала иаангылаӡом. Еиҭах ижәдыруазааит, Аллаҳ иргәаҟра даараӡа иӷәӷәаӡоуп.   
Ишәгәалашәыршәа, аамҭак азы хыԥхьаӡарала кырӡа шәмаҷын, аӡәгьы хьаас шәикымызт, ишәықәымчуан, шәдыргәаҟуан, ауааԥсыра шәыкны шәыргап, ма шәырҟьыцны ишәхысны ицап ҳәа ашәарҭара шәыман. Абас шәшыҟазгьы, Аллаҳ шәхы ахьыҵашәкыша тәылак шәаҭәеишьеит; ицхыраарала амч шәиҭеит, насгьы ицқьаз аразҟқәа шәзаԥиҵеит.  
Уа азхаҵаҩцәа! Аллаҳи иԥааимбари ачарҳәара рзышәымун; абас ианыҟашәҵа, шәнапы ианышәҵақәазгьы ишәзымыхьчакәа ачарҳәара рзыжәуеит. 
Ижәдыруазааит, шәыхшарагьы, шәбеиарагьы шәара шәзы иԥышәагоуп. Иреиҳаӡоу аҳамҭа акәзар, Аллаҳ иҟнауп иахьыҟоу. 
Уа азхаҵаҩцәа! Шәыгәқәа Аллаҳ ихаҵгылара ала иҭәны, уи иҿагыларагьы шәҽацәышәыхьчар, 	Аллаҳгьы, 	уи 	шәиқәгәыӷны 	аиашеи 	ахәанчеи злеилшәыргаша 	шәага-загак 	шәзаԥиҵоит, 	шәыгхақәа 	ириашоит, ишәанаижьуеит. Избанзар, Аллаҳ заҭәашьара даараӡа иҳаракӡоу иоуп.  
(Уа сԥааимбар!)  Азхамҵаҩцәа уеиқәҿаҳәаны уаанкылареи, уҭархареи, мамзаргьы атәыла уалцареи рзы ашьацҳәақәа узықәдыргылон. Урҭ, ашьацҳәақәа рықәыргылара ианаҿыз, Аллаҳгьы иара итәы ҟаиҵон. Аллаҳ, ашьацҳәа аԥызҵо иреиӷьӡо иоуп. 
Ҳажәаԥҟарақәа ианырзаԥхьо, мамзаргьы ирзаԥхьараны ианыҟоу: «Ҳара арҭ рҩызцәа ирацәаны иҳаҳахьеит, ҳхаҭақәагьы абарҭ иреиԥшу ажәақәа ҳҳәарц ҳалшоит. Арҭ, ажәытәуаа иаԥшьыргаз алакәқәеи ахыҭҳәаақәеи рыда уаҳа даҽакы акәӡам!» рҳәоит. 
Аамҭак азгьы абас рымҳәахьази: «Уажәшьҭа игәыԥҵәагахеит ари!  Уа анцәа! Абри ушәҟәы иҵабыргыҵәҟьазар, ус анакәха, ажәҩан аҟынтә ахаҳә ҳақәҳааит, мамзаргьы, даҽа гәаҟрак ҳақәыршәа!»ҳәа. 
Амала, уара урҭ рыбжьара уҟанаҵы Аллаҳ агәаҟра иақәиршәаӡом. Насгьы ирамхаҟаҵақәаз иахьхәны аҭамзаара шьҭазҵазгьы иргәаҟраны дыҟаӡам. 
Қьааба иақәнагоу напхгаҩцәас, насгьы хьчаҩцәас ишыҟамгьы, Месџьид-и Ҳарам аҟны Аллаҳ иашьапкреи, азхаҵаҩцәа раҭаареи мап ацәызкуа ауаа, Анцәа изимыргәаҟри? Месџьид-и Ҳарам анапхгареи, ахьчареи изықәнаго ауаа; Аллаҳ иҿагылара зҽацәыхьчаны, ргәы, уи ихаҵгыларала ирҭәны, идҵақәа назыгӡо азхаҵаҩцәақәа ракәзароуп. Амала, уи азхамҵаҩцәа ари излардыруеи? 
Урҭ, Беиҭуллаҳ (Аллаҳ иҩны) авараҿы, (Месџьид-и Ҳарам аҟны) аныҳәареи анамазкреи ахаҭыԥаны иҟарҵо, ашәышәреи, анапеинҟьареи роуп.Уажәы, (абас зхы мҩаԥызго азхамҵаҩцәа) иааиԥмырҟьаӡакәа иаԥшьыжәго шәызхамҵара амшала агәаҟра агьама жәба!   
Азхамҵаҩцәа рмазара, Аллаҳ имҩа ашҟа ауаа рынамышьҭра иақәдырӡуеит. Ақәырӡрагьы иаҟәыҵӡом! Амала, мышкы ааиуеит, уи иҟарҵаз ахарџьқәа ргәы архьаауеит, аҵыхәтәангьы иаҵахаҵәҟьоит. Азхамҵараҿы иаангылақәазгьы џьаҳаным амца қьауқьад аҟны иеизгахоит.  
Аллаҳ, абас ала ахәымгеи ацқьеи иеилихуеит, насгьы ахәымгақәа зегьы џьарак инеиқәҵаны иааидкыланы џьаҳаным амца қьауқьад иалаижьуеит. Убарҭ роуп, зегь рыла ацәыӡ зауз ауаагьы. 
Зызхамҵара аҟынтә имхьаҵуа ауаа, убас раҳәа; рызхамҵара нышьҭаҵаны аԥсылманра рҽадырҳәалар, уаанӡатәи ргәырԥсақәа ранажьхоит. Мап кны ихьамҵуазар, дара раԥхьа абри аҩыза иақәшәаз ирыхҭысызгьы маӡаӡам. 
Рызхамҵареи реиӷареи рҟынтә ихьаҵны, Аллаҳ иваҟәылара аԥшьгарагьы иаҟәыҵны, Аллаҳ идин иара аҭыԥ ааннакылаанӡа урҭ шәрабашьла. Амала (рыцәгьаршреи, реиӷареи рҟынтә) иахьхәыр, ҳәарада, Аллаҳ иҟарҵо зегьы ишахәҭоу ала избо иоуп. 
Амала, ирдыруа мацара иацныҟәозар, ижәдыруазааит, Аллаҳ шәара шәыԥшәма иоуп. Уи шаҟа даԥшәыма бзиоузеи, шаҟагьы дыцхырааҩы бзиоузеи! 
Насгьы ижәдыруазааит, аибашьраҿы ихашәаланы ижәгаз хә-хәҭак рҟынтә акы Аллаҳ итәуп. Уи; аԥааимбари иҭынхацәеи, аиаҭымцәеи, аӷарцәеи, амҩа иқәхаз ауааи ирзкуп. Аллаҳи, уи аиашеи ахәанчеи реидыхразы, ҩ-рык ианеиҿагылаз амш аҽны  ҳуаҩыԥсы изылбааҳгаз азхашәҵаҵәҟьазар. Ахашәала шышәшаша убас ауп. Аллаҳ зегьы ишахәҭоу ала зымч зақәхо иоуп. 
Ишәгәалашәыршәа! (Бедир аибашьра аҽны) Шәарҭ, аҩхаа иааигәоу аган аҟны (Медине аган) шәыҟан, дара ракәзар, ихароу аган аҟны (Меқьқье аган) игылан. Акараван акәзар, шәара шәладахьы амшын аԥшаҳәаҿы иҟан. Абри аҩыза аиқәшәара иеибышәҳәазҭгьы ишәзеиқәшәыршәарымызт. Амала, Аллаҳ, ииӡбаз аус анагӡаразы убасала шәеиқәиршәеит, зегьы иаартны имҩаԥысит; иқәӡаашагьы, иаарту ршаҳаҭгак инақәыршәаны иқәӡааит. Рыԥсы еиқәырханы наунагӡа ахҿыхра иахьӡашагьы, иаарту ршаҳаҭгак инақәыршәаны убри иаԥсахааит ҳәа абас иҟаиҵеит. Ҳәарада, Аллаҳ, зегьы ишахәҭоу изаҳауа иоуп, ишахәҭоугьы издыруа иоуп. 
(Уа сыԥааимбар!) Аллаҳ уара, (аибашьра ҟалаанӡа) азхамҵаҩцәа рыруаа, ԥхыӡла излаҟаз аасҭа имаҷны иуирбон. Ус акәымкәа, ишыҟаҵәҟьаз иуирбандаз, ҳәарада, агәкаҳара шәоуны иҟашәҵаша аганахьалагьы аимак шәызцәырҵуан. Амала, Аллаҳ, абри аҩыза шәақәмыршәакәа, аҭынчрахь шәкылигеит. Ҳәарада, Аллаҳ, шәгәы иҭаҵәҟьоу, ишахәҭоу ала издыруа иоуп. 
Аибашьра адәаҟны, наҟ-ааҟ шәанеиҿагыла, Аллаҳ, урҭ шәара имаҷны ишышәирбоз еиԥш,  шәаргьы дара шәмаҷны шәыдирбон. Иҟалалакгьы, аусқәа зегьы аҵыхәтәаны иара иахь икылсуеит. 
Уа азхаҵаҩцәа! Иарбанзаалак гәыԥҩык рыла шәанеиҿагылалак ишәычҳа, насгьы Аллаҳ ирацәаны дышәгәалашәыршәа, абас алагьы, ахеиқәырхареи аиааиреи шәрыхьӡап. 
Аллаҳи иԥааимбари рҳәатәы хашәҵа, шәыбжьара аимак цәыршәымган; мамзар шәгәы ҭрысны, агәкаҳарагьы шәызцәырҵны, шәымчқәа кәадахоит. Уи адгьы ишәычҳа, ҳәарада, Аллаҳ изычҳауа дрыцуп. 
Аибашьраҿы, ртәылақәа рҟынтә рхы иахԥагьаны иҽырба-ҽырбо амҩа иқәланы, ауааԥсыра  Аллаҳ имҩа ашҟа иназмышьҭуа реиԥш шәҟамлан.  Аллаҳ, урҭ иҟарҵо зегьы имҽхаикхьеит.  
Аҩсҭаа, урҭ иҟарҵақәаз ирԥшӡаны идырбаны: «Иахьа, ауааԥсыра рыбжьара ишәиааиша мчык ыҟаӡам, саргьы шәара сшәыдгылаҩуп!»  ҳәа реиҳәеит.  Амала, ҩ-рык анеиҿагылагьы шьҭахьҟа деиханы; «Шәареи сареи иаҳзеило ҳәа акгьы ыҟам. Аиаша шәҭахызар, сара шәарҭ збара шәылымшо збоит, Аллаҳгьы сицәшәоит! Аллаҳ зҟәада даараӡа иӷәӷәоу иоуп!» ҳәа раҳәаны дыбналеит. 
Уи аамҭазы агьангьашцәагьы, згәы хәаԥсоу ауаагьы, азхаҵаҩцәа ирызкны; «Абарҭ ауаа, рдин иажьеит! (Мамзар, Меқьқьаа рыр ишԥарабашьуаз?)» рҳәон. Амала, иҵабыргыҵәҟьоу убри ауп; дарбанзаалак, Аллаҳ диқәгәыӷны иҽимҵаикыр, ҳәарада, Аллаҳ иреиҳаӡоу, иаҳаракӡоу иоуп, еснагь аиааира зго иоуп, иусқәеи иӡбарақәеи аҟәыӷара злоу иоуп. 
Амаалықьцәа, азхамҵараҿы здацқәа зырӷәӷәаз ауаа: «Агьама жәба абыржәы, аҿҿа ҳәа абылра ахьаа!» ҳәа раҳәаны, рҿи рышьҭахьи (рҟәаҟәеи) ирысуа, рыԥсы шырхырхуаз убандаз!  
Шәзықәшәаз арыцҳара, шәнапала нарцәыҟа инашәышьҭыз шәгәырԥсақәа рымшалоуп. Мамзар, Аллаҳ, иуаажәлар зыргәаҟуа иакәӡам. 
(Арҭ рҭагылазаашьа) Фараун иҭаацәеи, уаанӡатәиқәеи рҭагылазаашьа иаҩызоуп: Аллаҳ иажәақәа иаартыҵәҟьаны мап анацәырк; Аллаҳгьы, урҭ ргәырԥсақәа рымшала изымқәацо иақәикит. Аллаҳ, амчра наӡа дақәиҭуп, зҟәадагьы даараӡа иӷәӷәоу иоуп. 
Абри изышәгәалаҳаршәо убриазоуп; жәларык, ҩныҵҟала аиҭакра рҽақәдмыршәар, Аллаҳгьы уи ажәлар ираҭәеишьаз аразҟы ахаан иԥсахӡом. Ҳәарада, Аллаҳ, ажәақәа зегьы ишахәҭоу изаҳауа иоуп, зегьы ишахәҭоу ала издыруа иоуп. 
Ааи, Фараун иҭаацәареи уаанӡатәиқәеи рҭагылазаашьа иаҩызоуп: Рынцәа иажәақәа мцны ирыԥхьаӡеит; ҳаргьы ргәырԥсақәа ирхырҟьаны урҭ ықәаҳхит, Фараун иҭаацәа аӡы иҭаҳхәаҽит. Абас иқәаҳхыз зегьы, аиашазы дара рхазы мацара игәымбылџьбаҩцәан. 
Аллаҳ иҿаԥхьа, аԥсабараҿы ԥсы зхоу зегьы иреицәаӡоу, азхамҵараҿы здацԥашә аузышьҭыз роуп. Избанзар урҭ, уажәынахысгьы иазхазҵаша ракәӡам. 
Урҭ, аиқәшаҳаҭра ззыбжьоуҵо, аха Аллаҳ ицәымшәакәа, есымша зеиқәшаҳаҭра иеилазо ауаа роуп. 
Амала, аибашьраҿ урықәшәар, урмеигӡан, иумшаҭан, избанзар урҭ рышьҭахь иааиуа ирбартә, иабжьартә иҟалар ҿырԥшхоит. 
Уара ула аиқәшаҳаҭра зыбжьоу жәларык, чарҳәарак рыдубалар, дара ирызкны шьаҿак ҟауҵаанӡа, аиқәышаҳаҭра ушьҭарнахыс аус шамуа аганахь ала иаартны адырра рыҭ. Аҩ-ганкгьы аҭагылазаашьа ишахәтоу ала ирдыруазароуп. Аиашазы, Аллаҳ ачарҳәаҩцәа бзиа ибаӡом. 
Азхамҵаҩцәа иҟарҵақәо дара ирзынханы, иаҳзаанкылом, абас алагьы ҳҟәада иацәцоит  ҳәа ргәы иаанамгааит. Урҭ ҳнапы изацәцаӡом. 
(Уа азхаҵаҩцәа!) Шәаӷацәа рҿаԥхьа шәымчқәа зегьы еидышәкыла, аибашьразы аҽқәа шәааӡа. Абас алагьы, Аллаҳ иаӷацәеи, шәара шәаӷацәеи, насгьы макьаназы изусҭцәоу шәзымдыруа, аха Аллаҳ иидыруа шәаӷацәеи шәыршәап. Аллаҳ имҩаҿы инышәхлак ацымхәра иагмыжькәа ишәызшәахоит, шәарҭ зынӡа иашамрак шәақәшәаӡом. 
(Абас ишыҟоугьы) Дара аҭынчра иадгылар, шәаргьы шәадгыланы Аллаҳ шәиқәгәыӷ. Ҳәарада, Аллаҳ, зегьы ишахәҭоу ала изаҳауа, ишахәҭоу алагьы избауа иоуп. 
Уара ужьара иазгәыҳәуазаргьы хьаас иумкын. Уара Аллаҳ дузхоит. Ицхыраареи иазхаҵаҩцәеи рыла еснагь адгылара узҭогьы Иара иоуп. 
Аллаҳ, азхаҵаҩцәа рыгәқәа еидиҵеит. Аԥсабараҿы иҟоу зегьы, абри аус иазукызҭгьы, уи уара иулшарымызт, аха Аллаҳ урҭ иеидиҵеит. Ҳәарада, Аллаҳ, иреиҳаӡоу, иҳаракӡоу иоуп, еснагь иаиааиуа иоуп, зусқәеи зыӡбарақәеи зегьы аҟәыӷара злоу иоуп. 
Уа Аԥааимбар! Уареи уҳәатәы хазҵо азхаҵаҩцәеи рзы (цхырааҩыс) Аллаҳ дшәызхоит. 
Уа Аԥааимбар! Азхаҵаҩцәа аибашьра иазыҟаҵа! Шәара шәыбжьара ачҳареи, ахымҩаԥгашьеи ирфырхацәоу ҩажәаҩык ҟалар, ҩышәҩык ирыԥсоуп. Шәара шәҟынтә шәҩык ҟалар, азхамҵаҩцәа рҟынтә зқьҩык ириааиуеит. Избанзар, урҭ ахәыцреи аилкаареи иазрыцҳау уаауп. 
Амала уажәы, Аллаҳ шәеиадара ирмаҷуеит. Иахьазы шәымч шазымхо идыруеит. Уи амшала, шәыбжьара ачҳареи ахымҩаԥгашьеи ирфырхацәоу шәҩык ҟалар, азхамҵаҩцәа рҟынтә ҩышәҩык ириааиуеит, шәара шәҟынтә зқьҩык ҟалар, Аллаҳ имч ала ҩнызқьҩык ириааиуеит. Аллаҳ, ачҳареи ахымҩаԥгашьеи ирфырхацәоу ауаа дрыцуп. 
Ԥааимбарк, (адҵа ахьимоу аҭыԥ аҟны) ииааира харҭәааны, идин уааԥсыра рыбжьара инаимыгӡакәа (насгьы аибашьраҿы аиааира наӡа имгакәа) атҟәацәа игар диашахом. Шәарҭ иаамҭалатәиу адунеитә ҭахрақа роума иалышәхуа? Аха Аллаҳ,  шәара шәзы нарцәы иҭахуп. Аллаҳ, иреиҳаӡоу, иаҳаракӡоу иоуп, еснагь иаиааиуа иоуп, зусқәеи зыӡбарақәеи зегьы аҟәыӷара злоу иоуп. 
Аллаҳ иҟынтә (атҟәацәа ахҿыхыԥса рымхны роужьра шәшақәиҭу, насгьы ахашәала шышәзыҳалалу ала) ӡбарак шәымамызҭгьы, ауаа тҟәаны ахҿыхыԥса ахьыжәгаз азы, ҳәарада, агәаҟра ӷәӷәа шәақәшәараны шәыҟан. 
Аха, абри аҩыза аԥҟара ахьшәылаҳәаз амшала, ишәыдышәкылаз ахашәалеи ахҿыхыԥсеи, ицқьаны, иҳалалны, шәгәабзиара иазеиӷьны инышәх, насгьы Аллаҳ иҿагылара шәҽацәышәыхьча. Ҳәарада, Аллаҳ, кырӡа ишәаназыжьуа иоуп, ҷыдалагьы иазхаҵаҩцәа рзы зылԥхеи зрыцҳашьареи иамеигӡо иоуп. 
Уа аԥааимбар! Шәнапаҿы иҟоу атҟәацәа абас раҳәа: «Аллаҳ шәыгәқәа рыҟны абзиареи, азхаҵареи, аҳәатәхаҵареи шәыдибалар, шәара ишәымху ахҿыхыԥса аасҭа ишәзеиӷьу акы шәаҭәашьаны, шәгәырԥсақәа зегьы шәанаижьуеит. Аллаҳ, агәырԥсақәа кырӡа ишәаназыжьуа иоуп; ҷыдалагьы (аҭамзаара шьҭаҵаны, иара иахь зхы зырхаз) иуаажәлар рзы зылԥхеи зрыцҳашьареи меигӡарахда иҟоу иоуп. 
(Уа сԥааимбар!) Мап, уара уганахь чарҳәарак иазгәышьуа ыҟазар, иҵабыргыҵәҟьаны, уаанӡагьы уи аҩыза ачарҳәара аԥшьызгаз изықәшәаз зегьы ирбарҭан. Аллаҳ, урҭ рҿаԥхьа уара амч уҭаны, унапы иҵашәартә иҟаиҵеит. Аллаҳ, зегьы ишахәҭоу ала издыруа иоуп; зыӡбарақәеи зусқәеи кырӡа аҟәыӷара згәылоу иоуп. 
Иазхаҵаҩцәаханы амҳаџырра иақәшәази, рмали рыԥси рыла Аллаҳ имҩа иазықәԥази, урҭ ахылаԥшреи ацхыраареи рызҭази ыҟами, убарҭ ауаа, дара дара иеиуацәоуп, иеицхырааҩцәоуп, насгьы аԥсҭынхаҩцәоуп. Аха иазхаҵаҩцәаны, амҳаџьырра имцаз ракәзар, урҭ амҳаџьырра ицаанӡа дара ирызкны абри аҩыза ауал шәықәӡам, шәыбжьара ԥсҭынхаҩыс рыҟаларагьы ахәҭаӡам. Амала адин аганахь ала шәыцхыраара рҭаххар, дара рыла аиқәшаҳаҭра ахьшәыбжьоу азы жәларык шәырҿамгылакәа, ацхыраара рышәҭароуп. Аллаҳ иҟашәҵалак зегьы ишахәҭоу ала избо иоуп.  
Азхамҵаҩцәагьы (еиҳаракгьы шәара шәҿаԥхьа) дара дара иеицхырааҩцәоуп. Шәаргьы убасҵәҟьа шәмеицхырааҩцәахар, адгьылтәыла аҟны шәахьнанагаша шәзымдыруа ахынҭаҩынҭареи, ацәгьаршреи, аиҿакшареи шәызцәырҵуеит. 
Иазхаҵаҩцәаханы амҳаџырра иақәшәази, рмали рыԥси рыла Аллаҳ имҩа иазықәԥази, урҭ ахылаԥшреи ацхыраареи рызҭази роуп азхаҵаҩыҵәҟьақәа. Урҭ рзы (шәыззымхәыцша аҟара аҳамҭақәа згәылоу) анажьреи, меигӡарах аразҟқәеи ыҟоуп. 
Амҳаџьырра ашьҭахь иаразнак иазхаҵаҩцәаханы, зхаҭақәагьы мҳаџьырхаз, насгьы Аллаҳ имҩаҿы ишәыцеибашьуаз ракәзар, убарҭгьы шәара ишәыцуп. Аллаҳ иԥҟара инақәыршәаны, аԥсҭынхара, иеиҭынхацәоу ауаа рыбжьара еиҳа иахәҭоуп. Ҳәарада, Аллаҳ зегьы ишахәҭоу издыруа иоуп. 
Аллаҳи иԥааимбари рҟынтә, аиқәшаҳаҭра ззыбжьаҳҵахьоу аварҟәылаҩцәа рахь гәҽанҵароуп. 
Адгьылтәылаҿы даҽа ԥшьымз ишышәҭаху шәныҟәаны шәҽазыҟашәҵа. Амала, ижәдыруазааит, иҟашәҵалакгьы Аллаҳ имч шәзаиааиӡом. Аллаҳ иакәзар, ҳәарада мапкыҩцәа ахьымӡӷ иҭаиргылараны дыҟоуп. 
Аҵыхәтәан, ҳаџьра ду амш аҽны, Аллаҳи иԥааимбари рҟынтә ауааԥсыра рахь иҟаҵоу алаҳәара абри ауп: Хымԥада, Аллаҳи, уи иԥаамбари, (аиқәшаҳаҭра еилазгаз) азхамҵаҩцәа рыла, еимадара ҳәа акгьы рзаанымхаӡеит. Амала, (Уа азхамҵаҩцәа!) аҭамзаара  шьҭаҵаны, шәхымҩаԥгашьа шәыԥсахыр, ҳәарада, ишәзеиӷьхоит. Мап кны, ҳажәа еиҭах шәазхьамԥшуазар, ижәдыруазаит, Аллаҳ имч шәзаиааиӡом. (Уа сԥааимбар!) азхамҵараҿы ихьамҵуа ауаа, ихьаагоу гәаҟрак гәырӷьаҽҳәашас ирыҭ.  
Амала, аиқәшаҳаҭра аншәыбжьашәҵа ашьҭахь, ишахәҭоу иацныҟәаны шәҿагылаҩцәа ирыдымгылаз азхамҵаҩцәа, абри иаҵанакӡом. Дара рыла ишәымоу аиқәшаҳаҭра ихыркәшахаанӡа шәацныҟәа. Ҳәарада, Аллаҳ, аиашамра зҽацәызыхьчаз  ауаа  бзиа ибоит. 
Аамҭа ирыҭоу анҵәамҭахь инеины, иҳараму ԥшьымзтәи аамҭа анхыркәшахалак, аиқәшаҳаҭра иацымныҟәаз уи аварҟәылаҩцәа, аибашьра рылаҳәаны, шәахьаарықәшәо иҭашәырха; ишәытҟәа, иҭашәк, рхы иақәиҭны аныҟәара азин рышәымҭан, иахьцо-иахьаауа шәрыцклаԥш. Амала, аҭамзаара шьҭаҵаны, рнамаз кны, рзеқьаҭ рҭиир, амҩақәа рзаашәырты. Ҳәарада, Аллаҳ, агәырԥсақәа кырӡа ишәаназыжьуа иоуп. (Еиҳаракгьы аҭамзаара шьҭазҵаз рзы) ҷыдала зылԥхеи зрыцҳашьареи меигӡараху иоуп. 
Абри адагьы, аварҟәылаҩцәа рҟынтә, ацхырааразы иудгылаз, агәыӷра иҭаны дудкыл; абас ала, Аллаҳ иажәа иаҳаратәы аҭагылазаашьагьы иоуп (издыруада дазхаҵаҩхаргьы). Уи, ихылаԥшра уацәхьамҵкәа (иԥси имали рганахь ала) кьыс имамкәа иахьиҭаху днага. Урҭ, абас рызныҟәара заҭаху, ҳәарада, азхаҵареи аԥсылманреи ззымдыруа, амдырра иалахаз жәларыкны иахьыҟоу азыҳәан ауп. 
(Аԥҟареи, азакәани ззымдыруа, аиқәшаҳаҭрақәагьы иацымныҟәо) Аллаҳ иваҟәылара аԥшьгаҩцәа, Аллаҳи иԥааимбари рҿаԥхьа аиқәшаҳаҭра ҳәа ирзыҟалари? Амала, Месџьид-и Ҳарам ааигәа аиқәшаҳаҭра зшәыбжьашәҵақәаз уахь иалаӡам. Урҭ, рхы иашаны имҩаԥыргонаҵы шәаргьы дара иашаны шәрызныҟәа. Избанзар, Аллаҳ, зажәа аилагара зҽацәызыхьчаз  ауаа  бзиа ибоит. 
Аллаҳ иваҟәылара аԥшьгаҩцәа, аиқәшаҳаҭра ҳәа ирзыҟалари? Рымч шәықәхаратәы иҟалазҭгьы аиқәшаҳаҭрагьы, аҭоубагьы, азакәангьы хьаас иркуамызт. Ажәала шәгәы ҟарҵошәа иҟоуп, аха ргәы иҭоу даҽакуп. Избанзар, урҭ реиҳараҩык имҩахҟьаз ауаа роуп. 
Аиқәшаҳаҭрақәа еилаганы, Аллаҳ иажәақәа рдунеитә ҭахрақәа рзы ирҭиит, ауааԥсырагьы Аллаҳ имҩа аҟынтә имҩахырҟьеит. Аиашазы шаҟа ус цәгьақәозеи иҟарҵақәо! 
Азхаҵаҩцәа ирызкны, аҭоубагьы, аиқәшаҳаҭрагьы хьаас ирымам. Урҭ, абас ҳәаак иааннамкыло ажәылаҩцәа роуп. 
Амала, аҭамзаара шьҭаҵаны ирамхаҟаҵаз иахьхәны, рнамаз кны, рзеқьаҭгьы рҭиир, усҟан, шәдин аганахьала шәашьцәа роуп. Идырны иеилызкаауа рзы ҳажәақәа абас инарҭбааны иеиҭаҳҳәоит. 
Шәеиқәшаҳаҭрақәа рышьҭахь, ражәа иаӷрагыланы, шәдингьы иажәлар, усҟан раԥхьагылаҩцәа шәрабашьы; избанзар, урҭ ражәагьы, реиқәшаҳаҭрагьы аанымхаӡеит. Агәыӷра ыҟоуп, ианамуӡа абри аҩыза аҭагылазаашьаҿы (шәареи шәдини ржәылара) иаҟәыҵып ҳәа. 
Зҭоуба еилаганы, аԥааимбар итәыла иахцара зҽазызкыз, насгьы раԥхьаӡа акәны ажәылара иалагаз жәларык шәырмабашьӡо? Мамзаргьы, урҭ шәрыцәшәома? Аха шәара шәазхаҵаҩыҵәҟьазар, зегьы реиҳа шәзыцәшәаша Аллаҳ иоуп.  
Урҭ шәрабашьы, Аллаҳ, шәнапала ахьырхәра иақәыршәаны хьымӡӷы диргап; рҿаԥхьа шәара ацхыраареи аиааиреи шәаҭәашьаны (ақәымчреи агәаҟреи иҭагылоу) иазхаҵаҩу ажәларқәа рыгәқәа ирҭәып. 
Насгьы ргәыԥжәара рхигап. Аллаҳ иззиҭаху, аҭамзаара ашьҭаҵара (алашарахь акылсра) иаҭәеишьоит. Аллаҳ, зегьы ишахәҭоу ала издыруа иоуп, зусқәеи зыӡбарақәеигьы аҟәыӷара згәылоу иоуп. 
Мамзаргьы шәарҭ шәыбжьара Уи (Анцәа) имҩа иазықәԥо, насгьы Аллаҳи, иԥааимбари, иазхаҵаҩцәеи рыда уаҳа аҩыза дышьҭызымхыз ауаа, Аллаҳ урҭ ӡырымгаӡакәа, иаанижьуаз џьышәшьозма? Аллаҳ иҟашәҵалак зегьы ишахәҭоу ала издыруа иоуп. 
Урҭ, Аллаҳ иваҟәылара аԥшьгаҩцәа, азхамҵара ишҭагылоу рхаҭақәа шаҳаҭра шазыруа, Аллаҳ иџьаамақәа рыргылара азин рымаӡам. Урҭ, иҟарҵо зегьы башоуп, наунагӡагьы амца ԥсҭазаараны ироуеит. 
Аллаҳ иџьаамақәа, Аллаҳи нарцәытәи амши ишахәҭоу ала иазхазҵаз, насгьы знамазқәа ирыгмыжькәа ианаамҭоу изкуеи, ззеқьаҭ харҭәааны изҭиуеи, Аллаҳ ида уаҳа аӡәгьы ицәымшәо азхаҵаҩцәа идыргылоит. Убарҭ роуп алашара иазкылсны, ргәыхәтәы иахьӡап ҳәа агәыӷра змоугьы. 
Шәарҭ, ҳаџьра иааиуа аӡы рыҭареи, Месџьид-и Ҳарам ахылаԥшра аҭара, Аллаҳи нарцәытәи амши азхаҵаны, уи имҩазы аибашьра аҭыԥ аннакылап ҳәа ишәыԥхьаӡома? Аллаҳ иҿаԥхьа арҭ узеидкылом. Аллаҳ, агәымбылџьбаҩцәа, алашарахь икылигаӡом. 
Иазхаҵаҩцәаханы амҳаџьырра ицази, Аллаҳ имҩаҿы рмазареи рыԥси рыла иеибашьызи, Аллаҳ иҿаԥхьа рҭыԥ кырӡа иҳаракуп. Урҭ роуп ахеиқәырхара иахьӡаҵәҟьазгьы. 
Рынцәа урҭ иара иҟынтә (аҳамҭақәа згәылоу) лыԥхаки, Иара дырзыразны, рхаҭақәагьы, Иара изыразны рыҟалареи, насгьы дара рзы ирхиоу, имеигӡарахны аразҟгьы згәылоу џьанаҭқәа гәырӷьаҽҳәашас иреиҳәоит. 
Урҭ уаҟа наунагӡа инхоит. Ҳәарада, иреиҳаӡоу аҳамҭа, Аллаҳ иҿаԥхьоуп иахьыҟоу. 
Уа азхаҵаҩцәа! Азхаҵара ахаҭыԥаны, шәабацәагьы шәашьцәагьы азхамҵара алырхзар, ҩызцәасгьы, хылаԥшыҩцәасгьы ишьҭышәымхын. Шәыбжьара, урҭ ҩызцәас, хылаԥшыҩцәас ишьҭызхыз, агәымбылџьбаҩцәа рхаҭаԥсаҭақәа  роуп. 
(Уа сԥааимбар!) Азхаҵаҩцәа абас раҳәа: «Шәабацәеи, шәыхшареи, шәашьцәеи, шәхатәҩызцәеи, шәыуацәеи, шәҭынхацәеи, шәыжәлантәқәеи, шәыԥхӡышала ишәырҳаз шәмалқәеи, иԥхасҭахар ҳәа шәзыцәшәо шәхәаахәҭреи, шәгәалаҟаны шәахьынхо шәыҩнқәеи, шәара шәзы, Аллаҳи иԥааимбари, насгьы урҭ рымҩаҿы ақәԥареи раасҭа иԥшӡазар, еиҳа аҵакы рымазар, Аллаҳ дшәықәыӡбаны шәзықәшәаша шәақәиршәаанӡа шәааԥшы. Аллаҳ, аҳәатәхамҵаҩцәа аиаша ашҟагьы, агәырӷьараҵәҟьа ашҟагьы инеигаӡом. 
Иҵабыргыҵәҟьаны Аллаҳ, иеиуеиԥшым аҭыԥқәа рыҟны, насгьы Ҳунеин амш аҽынгьы шәарҭ дшәыцхрааит. Уи амш, шәхыԥхьаӡара рацәа шәахԥагьазаргьы, џьаракыр ишәмыхәакәа, иҭбааҭыцәӡа иҟаз адунеи иҭшәаӡа ишәзыҟаланы, шьҭахьҟагьы шәхьаҵит. 
Амала Аллаҳ, Иара иԥааимбари, уи иҩызцәеи гәыӷырҭак, гәҭынчрак рзылбааигеит, уи адагьы, шәара ишәымбоз аруаагьы шәзынашьҭны, азхамҵаҩцәа ӷәӷәала иаҵаирхеит. Абри, азхамҵаҩцәа рахьырхәраа ауп! 
Насгьы Аллаҳ, абри ашьҭахь, еиҭах иззиҭаху, аҭамзаара шьҭаҵара иаҭәеишьоит. Избанзар Аллаҳ, кырӡа ишәаназыжьуа иоуп, зылԥхеи зрыцҳашьареи меигӡарахдоу иоуп. 
Уа азхаҵаҩцәа! Аллаҳ иваҟәылара аԥшьгаҩцәа (доуҳала) ихәымгоуп. Уи амшала, абри ашықәс ашьҭахь, уаҳа Месџьид-и Ҳарам ааигәара имнеиааит. Урҭ иахьымнеиуа амшала шәӷархап ҳәа ашәарҭа шәызцәырҵуазар, Аллаҳ иҭаххар, имеигӡарахдоу иаҭәашьарала шәирбеиоит. Ҳәарада, Аллаҳ зегьы ишахәҭоу издыруа иоуп, зыӡбареи зусқәеи кырӡа аҟәыӷара згәылоу иоуп. 
Ашәҟәы заухьоу ишреиуоугьы, иҵабыргыҵәҟьаны Аллаҳи нарцәытәи амши азхазымҵаз, Аллаҳи иԥааимбари мап зцәызкыз, цасҳәа мап рцәызымкуа, адин иаша здызымкылауа ауаа, ишьамхнышгыланы рнапала ахылаԥшратә шәахтә ршәаанӡа шәрабашьы. 
Ауриацәагьы: «Узеир Аллаҳ иԥа иоуп!» рҳәеит. Ақьырсианцәагьы (еиҳараӡак) «Аҿыхҩы (Иаса) Аллаҳ иԥа иоуп!» рҳәоит. Рҿы иҭадырбылгьо абарҭ ажәақәа, амдырцәа ражәақәа роуп, абас ала уаанӡа имҩасыз зхамҵаҩцәақәак иреиԥшханы рхаҭақәагьы иазхамҵаҩцәахоит. Аллаҳ, урҭ рыԥсы рхихааит! Рыхшыҩқәеи, рыгәқәеи мҩахҟьаны, ирҩашьоу иашьҭоуп.  
Ауриацәа Аллаҳ дааныжьны рҳаҳамцәа, ақьырсианцәагьы рыԥшьаҩцәеи Мариам лԥа Иасеи нцәахәқәас ишьҭырхит. Аха урҭ зегьы, иаӡәыку Аллаҳ имҵахырхәара дҵас ирыман. Иаӡәыку анцәа ида уаҳа анцәа дыҟаӡам. Аллаҳ, урҭ иваҟәыларазы иаԥшьыргақәо зегьы зынӡа дырцәыхароуп.   
Урҭ,  Аллаҳ илашара иаҭәҳәаны идырцәар рҭахуп. Аллаҳ иакәзар, азхамҵаҩцәа иргәамԥхозаргьы, илашара анагӡара ада уаҳа даҽакы дақәшаҳаҭхараны дыҟаӡам. 
Аллаҳ иваҟәылара аԥшьызго ауаа иргәамԥхозаргьы, идин егьырҭ адинқәа рыбжьара ирхыҳәҳәо ҭыԥк ааннакыларц азы, алашареи ииашоу адини рыла зыԥааимбар дназышьҭыз иоуп.  
Уа азхаҵаҩцәа! Аҳаҳамцәеи, апапцәеи реиҳараҩык, ииашам амҩақәа рыла ажәлар рмал рымхны ауааԥсыра Аллаҳ имҩахь инармышьҭырц иаҿуп. Ахьи араӡни еизганы, Аллаҳ имҩазы инызымхуа (иззымгәаӷьуа) ыҟами? (Уа сԥааимбар!) Убарҭ, даараӡа иӷәӷәоу гәаҟрак шырзыԥшу ала адырра рыҭ. 
Уи агәаҟра амш аҽны, адунеиаҿы еизганы еиқәрыжьыз ахьи араӡни, џьаҳаным амца аҟны иршны, изтәыз ауаа рылахьи, рыварақәеи, рҟәаҟәақәеи иҿырыблаауеит. «Абар!» рҳәоит, «Шәыԥсыцәгьаразы мацара еиқәҵаны еизыжәгаз ахьи араӡни абарҭ роуп. Уажәы, ргьама жәба, шәызхара ҟамлакәа иеизыжәгоз шәыхьқәа!» 
Ҳәарада, Аллаҳ ажәҩанқәеи адгьыли шаны, иахьатәи рҭагылазаашьа анаԥиҵа аҽны излаиӡбаз ала, амзақәа рхыԥхьаӡара жәаҩа ыҟоуп. Абарҭ рыбжьара ԥшьымз иҳараму амзақәа роуп. Ари, Аллаҳ ииашаны ииӡбаз ауп, ус анакәха, урҭ амзақәа рҿы шәхы шәмыргәаҟын. Амала Аллаҳ иваҟәылара аԥшьгаҩцәа рҽеидкыланы ишәабашьуа реиԥш, шәаргьы шәҽеидкыланы урҭ шәрабашьы. Ижәдыруазааит, Аллаҳ иҿагылара зҽацәызыхьчаз ауаа дрыцуп. 
Иҳараму амзақәа раамҭақәа еиҭакны, раҳаҭыр аԥсахра; Аллаҳ мап зцәикыз аҟаҵареи, мап зцәимкызгьы мап ацәкреи рыла аамҭақәа ԥсахны азхамҵараҿы ԥхьаҟа ацароуп. Абриалагьы азхамҵаҩцәа зынӡа имҩахырҟьоит. Насгьы уи амзақәа шықәсык иҳалалны, шықәсыкгьы иҳарамны иԥхьаӡаны, Аллаҳ ҳалалас ииԥхьаӡаз иҳарамны иазныҟәоит. Урҭ, абри аҩыза иҟьашьу русқәа (аҩсҭаа ила) ирԥшӡаны идырбан. Амала, Аллаҳ, азхамҵаҩцәа ргәыԥ алашарахь икылигом, ргәыхәтәгьы иахьигӡом. 
Уа азхаҵаҩцәа! Ишәыхьи шәара? Аллаҳ имҩазы аибашьрахь ианшәыԥхьа, адунеи шәыхнахны, шәахьыҟоу шәаангылоума? Мамзаргьы, нарцәытәи аԥсҭазаара мап ацәкны адунеитә ԥсҭазаароума иалышәхуа? Амала, адунеитә ԥсҭазаара, нарцәытәи аԥсҭазаара иузадымкыло аҟара иҵакыдоуп. 
Ишшәыдҵо ала, шәҽеидкыланы шәҿынашәымхар, Аллаҳ аамҭа мгаӡакәа гәаҟра дуӡӡак шәақәыршәаны, шәхаҭыԥаҿгьы даҽа жәларык ааигоит. Шәарҭ, аибашьра ацәхьаҵра ала, Уи аԥхасҭа шәызиҭом. Аллаҳ, зегьы зымч ақәхо иоуп. 
Шәара, аԥааимбар ацхыраара ишәымҭаргьы, ижәдыруазааит, Аллаҳ уи еснагь дицхраауан. Ишәгәалашәыршәа, зыӡбахә ибзианы ижәдыруа азхамҵаҩцәа, уи Меқьқье  аанимыжьыр ада аҭагылазаашьа данҭадыргыла, ихы ахьыԥхьеикыз аҳаԥы аҟынгьы, ицыз иҩыза: «Хьаас иҟаумҵан, Аллаҳ ҳара дҳацуп!» ҳәа иеиҳәон. Абри амшалагьы Аллаҳ, (агәҭынчреи, агәыӷреи ирызкыз) илԥха, уи иқәикит. Уи, шәара ишәымбоз аруаа рыла дицхрааны, азхамҵаҩцәа ражәа лаирҟәит. Аллаҳ иажәа усгьы иҳаракӡоуп. Избанзар, Аллаҳ, адуреи аҳаракыреи иақәиҭу иоуп, иусқәа зегьы рыҟны хымԥада аиааира зтәу иоуп, аҟәыӷара иақәиҭу иоуп. 
Имариазааит, иуадаҩзааит, шәылшарақәа маҷзааит, ирацәазааит, иласу, мамзаргьы ихьанҭоу абџьарқәа рыла шәеибыҭазааит, шәшыҟазаалакгьы Аллаҳ имҩаҿы шәмали шәыԥси шәырмеигӡакәа шәеибашьы! Шәара шәзы иреиӷьугьы абри ауп. 
Имазеиу хашәалак аӡбахә ыҟандаз, мамзаргьы иманшәалоу ныҟәарак акәындаз, ҳәарада, (уи агьангьашцәа) иушьҭагыланы инеирын. Амала иуадаҩыз амҩа, дара ихараны ирзааит. Урҭ, Аллаҳ ихьӡ арбаны: «Ишԥаҳҭахыз, амчи алшареи ҳаманы уара ҳуцны амҩа ақәлара!»  ҳәа иқәуеит, аха урҭ рхы аҭархара иаҿуп. Избанзар Аллаҳ, урҭ шымцҳәаҩцәоу ҳәарада идыруеит,. 
Ҳаи, Аллаҳ  иуанаижьааит  уара аԥааимбар! Аибашьра иуыцымнеирц азы азин зҭаххаз уи агьангьашцәа еилырганы, аиашеи амци зҳәоз узеилымкаакәа, азин зруҭеи? 
Аллаҳи нарцәытәи амши азхазҵо ауаа, Аллаҳ имҩа рмали рыԥси ақәҵаны азықәԥара рҽагдмырхарц азы, уара уҟынтә зынӡа азин рҭаххаӡом. Аллаҳ, зыгәқәа иара ихаҵгыларала иҭәу, насгьы ҳәатәхамҵара зҽацәызыхьчо ауаа (азхаҵаҩцәа) ибзиаӡаны идыруеит.  
Уара уҟынтә азин зҭаххаз ауаа, Аллаҳи нарцәытәи амши азхамҵакәа, зыгәқәа гәҩарала ицәқәырԥо ауаа роуп. 
Амҩа иуцықәлар рҭаххандаз, ҳәарада, убри иазкны рҽазыҟарҵон. Аиашазы Аллаҳ, абас еиԥш рхымҩаԥгашьа игәамԥхеит, уи амшалагьы шьҭахьҟа иаанижьит. Насгьы: «Шәыҟаз, зыҩнаҭақәа рҿы итәоу шәрыдтәаланы!» ҳәа дрықәыӡбеит. 
Урҭгьы ишәыцны хьыӡрацара амҩа иқәландаз, ауадаҩра шәызцәыргара ада уаҳа акгьы ихәарҭахарымызт. Насгьы, шәара-шәара шәеиҿарыкшарц азы, иҩуа ишәыбжьазаауан. Иара шәыбжьара, урҭ ирзыӡырҩышагьы ҟаларын. Аллаҳ агәымбылџьбаҩцәа ибзиаӡаны идыруеит. 
Урҭ, уаанӡагьы ацәгьаршра рҽазышәаны, уара иузкынгьы иагьа аус ҟьашьқәа еиладырҩынтхьан. Амала, ишырҭахымызгьы аиаша аҭыԥаҿы иааины, Аллаҳ ииӡбаз ҟалеит. 
Рыбжьара: «Сара азин сыҭ, хьыӡрацара сымнеиааит, ацәгьаршрак саламлааит!» рҳәоит. Аха арахь ацәгьаршра агәҭаҵәҟьа иалагылоуп. Џьаҳаным  азхамҵаҩцәа ауразоуроу ирыкәшауеит. 
Бзиарак уақәшәар уи дара архьаауеит, аха цәгьарак уақәшәаргьы:  «Абри азы ҳара агәҽанҵара ҳаман!» ҳәа рхы иахԥагьаны игәырӷьаҵәа ихынҳәны ицоит. 
Убас раҳәа: «Аллаҳ, ҳара иҳазкны иҳақәыҩҩызаалак, ҳара иҳазкны ииӡбазаалак ауп ҳзықәшәашагьы. Уи ҳара иаҳхылаԥшуа иоуп, ҳаԥшәма иоуп. Убри азгьы азхаҵаҩцәа Аллаҳ мацара иқәгәыӷлааит.  
Убас ҳәа: «Шәарҭ ҳара иҳазкны ацәгьара ҳәа шәыззыԥшу, ҳара ҳзы зегьы раасҭа иԥшӡоу  ахақәҵареи аиааира агареи рыда уаҳа даҽакы акәӡам!  Аха ҳарҭ, Аллаҳ ҳнапала ишәхьигӡаша агәаҟра ҳазыԥшуп. Ус анакәха, шәазыԥшла, ҳәарада, ҳаргьы ҳашәыцԥшуеит».  
Еиҭах убас раҳәа: «Шәмазара аҟынтә хатәгәаԥхаралагьы, шәгәы иаҭахымкәагьы акәзааит, ишәшәа. Иҟашәҵаз ақәырӡ, Аллаҳ иҿаԥхьа адкылара аиуӡом. Аиашазы шәарҭ, амҩа иаша иацәыхароу аҳәаҭхамҵаҩцәа шәоуп. 
Урҭ инырхыз адкылара змоуагьы; Аллаҳи иԥааимбари иахьазхарымҵо азоуп, урҭ анамаз иацәаашьо иааиуеит, цхыраарак аныҟарҵогьы ирҭахымкәа иҟарҵоит. 
Урҭ рмалгьы рыхшарагьы урмеилаҳааит. Избанзар, Аллаҳ убарҭ рыла адунеи аҿы иргәаҟны, иазхамҵаҩцәаны рыԥсы рхихыр иҭахуп. 
Аллаҳ ихьӡала иқәны: «Ҳаргьы шәара ҳшәыцуп!» рҳәоит. Аха зынӡа ишәыцӡам, амала Аллаҳ иваҟәылара аԥшьгаҩцәа ирзыжәуыз иацәшәаны згәы ҭҟьаз уаауп. 
Рхы ахьыҵаркыша ҭыԥк, мамзаргьы иахьынхаша ҳаԥык рзыԥшаазҭгьы, иаразнак уахь ибналон. 
Рыбжьара шьоукгьы, уара азеқьаҭи асадаҟеи ахьырзушо рыбз аларҵоит. Урҭ  азеқьаҭи асадаҟеи рҟынтә рхаҭақәа ак рызкашәар, ргәы иахәоит, аха акгьы румҭар, усҟангьы  иаразнак ргәы ԥжәоит. 
Абас иҟарымҵакәа, Аллаҳи иԥааимбари рҟынтә ироуз иақәшаҳаҭханы: «Ҳара Аллаҳ дҳазхоит, Аллаҳ иаҭәашьара аҟынтә еиҭах иҳаиҭап, иԥааимбаргьы иҳаиҭап, ҳара ҳхы ахьхоу Аллаҳ ишҟа ауп!» рҳәар, иҟаларыз? 
Азеқьаҭқәа; амамзаара иҭагылоу ауааи, зхы цәырзымго арыцҳацәеи, азеқьаҭ еидызкыло амаҵуцәеи, згәы аԥсылманрахь ихап ҳәа шәзызхәыцуа ауааи, атәцәеи, зуал ашәара злымшо ауааи, Аллаҳ имҩа иазықәԥо ауааи, амҩа ианхалази ирызкызароуп. Абри азҵаара аҟны, Аллаҳ ииӡбаз, абас ауп ишыҟоу. Аллаҳ, зегьы ишахәҭоу издыруа иоуп, зыӡбарақәеи зусқәеи зегьы аҟәыӷара згәылоу иоуп. 
Агьангьашқәа рҟынтә гәыԥҩык, аԥааимбар дҵәылхны, уи изыҳәан: «Зегьы ирзыӡырҩуа лымҳак иоуп!» рҳәоит. (Уа сԥааимбар!) Убас иҳәа: «Ааи, усоуп ишыҟоу, аха уи, шәара шәзы, шәыбзиаразы иӡырҩуа, шәыбзиара мацара заҳарц зҭаху лымҳак иоуп. Аллаҳ дазхаҵаны дышиқәгәыӷуа еиԥш, азхаҵаҩцәагьы ражәақәа азхаҵаны ҳаҭыр ақәиҵоит. Ари, шәыбжьара иҟоу азхаҵаҩцәа рзы алԥха дууп». Аиашаҵәҟьазы, Аллаҳ иԥааимбар игәы нзырхаз рзы агәаҟра ӷәӷәа ыҟоуп.  
Шәааигәара иааины, шәгәы аҟаҵаразы Аллаҳ ихьӡала иқәуеит. Аха, иазхаҵаҩыҵәҟьазар, зегьы раԥхьаӡа ирдырша, Аллаҳи иԥааимбари ргәы шыҟарҵаша ауп. 
Абыржәгьы ирзымҵаӡаци, дарбанзаалак, Аллаҳи иԥааимбари дырҿагыланы аиаӷара рзиур, ҳәарада, уи ихәҭаа, наунагӡа дызҭанхаша џьаҳанымтәи амца ауп. Абри ауп иреиҳаӡоу ахьымӡӷгьы. 
Агьангьашқәа, ргәы иҭоу акы иаартны иразҳәаша жәаԥҟарақәак лбаар ҳәа ишәоит. Убас иҳәа: «Шәарҭ аҵәылхра шәаҿыз! Аллаҳ уи шәзыцәшәақәо зегьы цәыригараны дыҟоуп! 
Урҭ, иеибырҳәаз азы уразҵаар: «Баша аамҭа ҳхаҳгон, иеибаҳҳәаз ҳәа акгьы ыҟаӡамызт!» рҳәоит. Убас раҳәа: «Шәарҭ, Аллаҳи, иажәаԥҟарақәеи, иԥааимбари ҵәылшәхуеит акәу?!» ҳәа. 
Баша 	аҭамзаара 	ашьҭаҵара 	шәҽазышәымкын. 	Избанзар, 	шәарҭ шәшазхаҵаҩцәоу 	атәы 	шышәҳәоз, 	шәазхамҵара 	аашәырԥшит. Шәыбжьара зҭамзаара ҳадаҳкылаша ҟалозаргьы, агәырԥсеи азхамҵареи рыҟны иаангылаз  агьырҭ, ҳәарада, ахьырхәра иақәҳаршәараны ҳаҟоуп. 
Ихацәазааит, иҳәсазааит агьангьашуаа дара дара еиԥшуп. Ацәгьареи ахәымгареи иацхрааны, ажәлар ирыларҵәаны, абзиареи, аиашареи, аԥшӡареи раанкылара рҽазыркуеит. Аллаҳ имҩаҿы аныхразы рнапы даараӡа икуп. Урҭ, Аллаҳ дырхашҭхьеит, Аллаҳгьы урҭ ихашҭхьеит! Ҳәарада, агьангьашцәа аҳәатәхамҵаҩҵәҟьақәа роуп. 
Ихацәазааит, иҳәсазааит агьангьашқәеи азхамҵаҩцәеи Аллаҳ наунагӡа изҭанхаша џьаҳаным амца ауп ажәаны ириҭо. Уи, дара ирызхоит. Аллаҳ урҭ дрықәшәихьеит. Урҭ рзы инымҵәо гәаҟрак ыҟоуп. 
(Уа агьангьашцәа!) Шәаргьы уаанӡатәиқәа шәырҩызоуп: Урҭ шәара шәаасҭа иӷәӷәан, рмали рыхшареи шәара шәтәқәа иеиҳан. Урҭ  (адунеи амазара аҟынтә) ирызкашәаз рхы иадырхәеит. Абас, шәара шәаԥхьатәиқәа, рыхәҭаа рхы ишадырхәаз еиԥш, шәаргьы шәыхәҭаа шәхы иашәырхәахьеит. Урҭ адунеи ақьаф рыҽшарҭаз еиԥш, шәаргьы шәҽашәҭеит. Урҭ агьангьашцәеи азхамҵаҩцәеи рџьабаақәа зегьы, адунеи аҟынгьы нарцәгьы ибашахеит. Ацәыӡ зоуны зхы ҭазырхаз ауаагьы убаҭ роуп. 
Урҭ раԥхьа имҩасыз; Ныҳәи, Ади, Семуд жәларқәеи, Ибраҳим ижәлари, Медиенааи, насгьы иҟәыбаса ишьҭаҵаз ақалақьқәеи, рыӡбахә дара рҟынӡа имнаӡаӡеи? Рԥааимбарцәа иаартыҵәҟьаз аџьашьахәқәа рзааргахьан. (Амала ианазхарымҵа, Аллаҳгьы урҭ ахьырхәра иақәиршәеит) Ус анакәха, Аллаҳ иакәӡамызт урҭ зыргәаҟуаз, дара рхаҭақәа рхала рхы дыргәаҟуан. 
Иазхаҵаҩцәоу ахацәеи аҳәсеи еиуацәоуп. Абзиара уабжьганы, ацәгара мап ацәыркуеит. Анамаз иашаҵәҟьаны иркуеит, азеқьаҭ ршәоит, Аллаҳи иԥааимбари рҳәатәы харҵоит. Абарҭ ауаа, Аллаҳ дырзылыԥхараны иҟоуп, ҳәарада, Аллаҳ, амчраҵәҟьа зтәу иоуп, аӡбареи аҟәыӷареи ирқәиҭу иоуп. 
Аллаҳ иазхаҵаҩцәоу ахацәеи аҳәсеи, наунагӡа изҭынхаша, зыҩныҵҟа аӡиасқәа зҭысуа аџьанаҭқәеи, Аднтәи џьанаҭқәеи рыҟны иԥшӡаӡоу аханқәа ирықәиргәыӷит. Аллаҳ иразра арҳара акәзар, абарҭ зегь раасҭа еиҳауп. Убри ауп ақәҿиара дуӡӡагьы. 
Уа аԥааимбар! Азхамҵаҩцәеи агьангьашцәеи урабашь, насгьы иџьбараны урызныҟәа. Урҭ ахьнанагаша џьаҳаным ауп. Шаҟа инеирҭа бааԥсузеи уи аҭыԥ! 
Акгьы шырымҳәаз ала Аллаҳ ихьӡала иқәуеит. Аха урҭ ажәа гәымха рҳәеит, насгьы ианыԥсылманха ашьҭахь, еиҭах иазхамҵаҩцәахеит. Иазмырхакәа, ирықәымҿиаз аусгьы (аԥааимбар ишьра) рҽазыршәеит. Аллаҳи иԥааимбари урҭ абзиара ада уаҳа акы шраҭәарымшьазгьы, ргәы ашьаура мацара ҭагьежьуеит. Абас ишыҟоугьы, иахьхәны аҭамзаара шьҭарҵар, дара ирзеиӷьуп. Аха иазхьамԥшыр, Аллаҳгьы урҭ, адунеиаҿгьы нарцәгьы хьаала иҭәу гәаҟрак иақәиршәараны дыҟоуп. Уажәшьҭа, дара рзы дгьылтәылаҿы, ауа-аҭынхагьы, цхырааҩгьы дыҟаӡам. 
Рыбжьара, «Аллаҳ иаҳаракыра аҟынтә иҳаҭәеишьар, ҳаргьы ауаа меигӡарах агәыҳалалра рзыҟаҳҵарын, ҳәарада, аҳәатәхаҵаҩцәагьы ҳреиуахон» ҳәа, Аллаҳ ажәа изҭақәогьы ыҟоуп. 
Амала, Аллаҳ, иаҭәашьареи иаҳаракыреи рҟынтә урҭ ианриҭа, акаҷбеира аадырԥшит, ражәа иазхьамԥшит. 
Абри амшала Аллаҳ ражәа иаӷрагыланы амцҳәара шьцыларас иахьышьҭырхыз азы, ргәы агәҭаҵәҟьа, иара ишҟа инеиаанӡа иаанхаша гәыҩбарак рызҭеиҵеит.  
Аллаҳ, урҭ ргәы иҭарҵәахуеи, реиҿахәыҭхәыҭрақәеи шидыруеиԥш, иҟалашагьы ибзиаӡаны ишидыруа абыржәгьы ирзеилымкааӡаци? 
Азхаҵаҩцәа рҟынтә, азеқьаҭ шрыхәҭамгьы хатәгәаԥхарала иназыгӡо, џьабаала ирҳаны иалазҵауа  азхаҵаҩ ӷарцәа аҵәы рылхны ирхыччо ыҟами? Аллаҳ, урҭ цәыршәагас иҟаиҵахьеит. Урҭ рыхәҭаа, иӷәӷәаӡоу гәаҟрак ауп. 
(Уа сԥааимбар!) Урҭ иранасыжьырц усыҳәаргьы, усмыҳәаргьы акгьы аҽаԥсахуам. Урҭ рзы хынҩажәижәабантә анажьра уаҳәаргьы, Аллаҳ иранаижьырц дыҟаӡам. Избанзар, Аллаҳи  иԥааимбари азхарымҵаӡеит,  иагьирҿагылеит. Аллаҳ, абарҭ рҩызцәа аҳәатәхамҵаҩцәа илашара раҭәеишьом. 
Аллаҳи иԥааимбари ирҿагыланы, хьыӡрацара имцакәа шьҭахьҟа иаанхаз, рыҩнқәа рҿы иахьтәаз иеигәырӷьеит. Аллаҳ имҩаҿы рмали рыԥси рыла ақәԥара ргәы иамыхәакәа, агьырҭ ауаагьы; «Абри ашоураха хьыӡрацара шәыдәықәымлан»  ҳәа рабжьыргеит. (Уа сԥааимбар!) Убас раҳәа: «Џьаҳаным амца еиҳагьы ишуп» ҳәа. Ма убриак рзеилкаауандаз! 
Абри амшала, ирамхаҟаҵаны ирықәҩу ргәырԥсақәа рымшала, имаҷӡаны игәырӷьалааит, кырӡагьы иҵәыуалааит! 
Аллаҳ, уара хьыӡрацара аҟынтә уанирхынҳәлак, шьҭахьҟа иаанхаз агьангьашцәа рҟынтә гәыԥҩык, даҽа хьыӡрацарак ашҟа идәықәларц рҭаххар, убас раҳәа: «Шәарҭ ари нахыс сара шәсыцны иарбанзаалак хьыӡрацарак ашҟа неишьа шәымам, шәсыцеибашьыртә еиԥш аҭагылазаашьагьы шәоуӡом. Избанзар, шәара хьыӡрацара акәымкәа, шьҭахьҟа аанхара алышәхит. Абыржәгьы, шьҭахьҟа иаанхаз (аҳәсеи, ахәыҷқәеи, ананамгацәеи) шәрыдтәала!» 
Урҭ рҟынтә иԥсыз дҟалар, аԥсы изку анамаз рзумкын, рнышәынҭрагьы уахамгылан. Избанзар урҭ, Аллаҳи иԥааимбари мап рыцәкны имҩахҟьаны ишыҟаз рыԥсы рхыҵит. 
Урҭ рмазареи, рыхшареи урмеилаҳааит. Избанзар, Аллаҳ абарҭ рыла, урҭ адунеи аҟны агәаҟра еизырҳаны, иазхамҵаҩцәаны ишыҟоу цәгьаԥсышьала рыԥсқәа рхихыр иҭахуп. 
«Аллаҳ дазхашәҵа, иԥааимбар шәицны шәеибашьы!» ҳәа  адҵа анроу, рыбжьара амали аҭагылазаашьа бзиеи змоу, азин умырхырц азы «Ҳара уаҳҟәаҵ, аҩнқәа рыҟны иаанхаз (аҳәсеи ахәыҷқәеи) ҳрыдтәалаз!» рҳәеит. 
Урҭ шьҭахьҟа иаанхаз (аҳәсеи ахәыҷқәеи) рыдтәалара ахьалырхыз азы рыгәқәа ҳшәаҳаит. Уажәшьҭа акы рзеилкаауам. 
Амала, аԥааимбари ицыз азхаҵаҩцәеи, рмали рыԥси ақәҵаны џьиҳад ицҟазҵақәаз ракәзар, абзиарақәа зегьы зызку роуп. Абарҭ ауаа, ахеиқәырхара иахьӡаз рхаҭаԥсаҭақәа роуп. 
Аллаҳ урҭ рзы наунагӡа изҭанхаша, зыҩныҵҟа аӡиасқәа зҭысуа аџьанаҭқәа ирмазеихьеит. Абар ақәҿиара дуӡӡа! 
Абедуинцәа рҟынтә аҽыӡга змақәаз, хьыӡрацара имцакәа рҭыԥ аҿы иаангыларц азы азин роурц иааит. Аллаҳи иԥааимбари, амц разҳәақәазгьы итәаны иаанхеит. Урҭ рыбжьара иҟоу азхамҵаҩцәа агәаҟра ӷәӷәа иақәшәараны иҟоуп. 
Хьыӡрацара изымцо аҟара имчыдоу, ичмазаҩу ауааи, насгьы иахәҭоу аҽазыҟаҵара рылымшакәа рҩызцәа еидарас ирзыҟалаша ауааи, Аллаҳи иԥааимбари гәыкала ирзыҟаны, шьҭахьҟа иаанхаз рыцхыраареи, ирызкашәо агьырҭ аусқәа назыгӡоз ауааи, аҭакԥхықәреи аҽыԥныҳәеи рыдҵахаӡом. Аллаҳ дырбошәа, ианамуӡагьы Уи дара ишибо дырны, абзиара иазхәыцны иназыгӡо ауаа, гәыбӷан зларуҭаша ҳәа акгьы ыҟаӡам. Аллаҳ, ирацәаны ишәаназыжьуа, насгьы алԥхеи арыцҳашьареи шәзаазырԥшуа иоуп. 
Акы иақәыртәаны хьыӡрацара иушьҭырц азы иузааиз, аха «шәзықәсыртәаша сымам» ҳәа зауҳәаз, уаҳа иҟарҵаша анырмоугьы рыгәқәа хьаауа алаӷырӡ каҭәо шьҭахьҟа ихынҳәыз ауаагьы ҭакԥхықәрак рыдӡам.  
Аҭакԥхықәра; ишбеиоугьы, аҭагылазашьа шрымоугьы, хьыӡрацара имцарц азы уара уҟынтә азин зҭаххаз ирыдуп. Арҭ ауаа, шьҭахьҟа иаанхаз (аҳәса) рыдтәалара иақәшаҳаҭхеит. Аллаҳгьы рыгәқәа ишәаҳаит. Уажәшьҭа урҭ амдырцәа иреиуоуп. 
Шәаныхынҳәлак рҿыҵгақәа шәзеиҭарҳәашт. Убас раҳәа: «Аҿыҵга ҳзеиҭашәымҳәан. Ҳара шәазхаҳҵараны ҳаҟаӡам. Избанзар, Аллаҳ, шәарҭ шәхымҩаԥгашьа ҳирдырит. Уажәшьҭарнахыс шәхымҩаԥгашьа Аллаҳгьы, иԥааимбаргьы ибаны, ахәшьара арҭашт. Аҵыхәтәаны, иубарҭоугьы, иубарҭамгьы, зегьы здыруа иахь шәхынҳәуеит, иҟашәҵақәазгьы шәаԥхьа иқәҵахоит» ҳәа. 
Шьҭахьҟа шәхынҳәны шәанеиқәшәалак, азҵаара роуны аҽыԥныҳәа иақәымшәарц азы, Аллаҳ ихьӡала ишқәыц иқәуеит. Аха шәарҭ уаҳа шәрызхьамԥшын. Ииашаҵәҟьаны, урҭ ихәымгоу жәларуп. Хаҭала идырҳаз агәырԥсақәа рымшала наунагӡа иахьаангылашагьы џьаҳаным ауп. 
Шәырзыразхарц азы шәҿаԥхьа иқәуеит. Аха, шәарҭ шәырзыразхаргьы, Аллаҳ уи аҳәатәхамҵаҩцәа зынӡа дырзыразхаӡом. 
Абедуинцәа, мапкреи ацәгьаршреи рганахь ала раԥхьаҟа игылоуп, насгьы рҭагылазашьала, Аллаҳ иԥааимбар изылбааигаз аԥҟарақәа рызхамҵара еиҳа иазаагәоуп. Аллаҳ, зегьы ишахәҭоу ала издыруа иоуп, зыӡбарақәеи зусқәеи аҟәыӷара згәылоу иоуп. 
Абедуинцәа рыбжьара убри аҩыза ауаа ыҟоуп, (Аллаҳ имҩаҿы) инырхуа рымҭақәа зегьы цәыӡны иԥхьаӡаны (абри аҩыза иақәымшәарц азы) шәарҭ гәаҟрак шәанбақәшәо ҳәа иазыԥшуеит. Агәаҟра рхаҭақәа ақәшәааит! Аллаҳ ишахәҭоу ала изаҳауа иоуп, ишахәҭоу ала издыруа иоуп. 
Абедуинцәа рыбжьара даҽа шьоукгьы ыҟоуп, урҭ Аллаҳи нарцәытәи амши азхарҵоит. Инырхуа зегьы Аллаҳ изааигәахареи аԥааимбар иныҳәара аԥсахареи иазкызар рҭаххоит. Ижәдыруазааит, абри (инырхыз амал, Аллаҳ иҿаԥхьа) урҭ азааигәазтәуа ауп. Алаҳ урҭ илԥха иаҵаикуеит. Ҳәарада, Аллаҳ акырӡа ишәаназыжьуа иоуп, кырӡагьы шәрыцҳазшьо иоуп. 
Аԥсылманра раԥхьаӡа издызкылаз амҳаџьырцәеи, енсарааи, урҭ инарымаданы бзиарала ирышьҭаныҟәаз ауааи ыҟами, Аллаҳ урҭ дырзыразуп, рхаҭақәагьы Аллаҳ изыразуп. Аллаҳ урҭ, зыҩныҵҟа аӡиасқәа зҭысуа, наунагӡагьы изҭынхаша џьанаҭқәа рызирмазеит. Абри қәҿиара дуӡӡоуп.  
Шәзааигәара инхо Абедуинцәа рҟынтә зхамҵаҩцәақәак ыҟоуп. Медине инхо рыбжьарагьы ацәгьаршраҿы иҟазахаз азхамҵаҩцәақәа ыҟоуп, аха ҳара иуаҳамҳәар, уара урҭ зусҭцәоу уздырӡом. Урҭ, зеиԥш гьангьашқәау ҳара мацара иаҳдыруеит. Урҭ ҩынтәны ахьырхәра иақәҳаршәараны ҳаҟоуп, насгьы идуӡӡоу гәаҟрак ахь ҳрыгәҭасуеит. 
Даҽа гәыԥкҩык ракәзар, ргәырԥсақәа имӡакәа еиҭарҳәеит. Урҭ иҟарҵаз аус бзиақәеи рыцәгьарақәеи неилаҵаны, агәырԥсагьы аԥсаԥагьы дырҳаит. Аха агәыӷра ыҟоуп, Аллаҳ раҭамзаарақәа идикылап ҳәа. Ҳәарада, Аллаҳ, агәырԥсақәа кырӡа ишәаназыжьуа иоуп, зылԥхеи зрыцҳашьареи меигӡарахдоу иоуп. 
Урҭ рмал аҟынтә, дҵас ирымоу азеқьаҭи насгьы асадаҟеи рымхны, абриала рҽыдрыцқьартә иҟаҵаны урықәныҳәа. Избанзар, уара уныҳәара дара рзы гәҭынчроуп. Аллаҳ, ишахәҭоу изаҳауа иоуп, ишахәҭоугьы издыруа иоуп. 
Ауааԥсыра раҭамзаарақәеи, Аллаҳ имҩаҿы иҟарҵо ацхыраарақәеи здызкыло Аллаҳ шиакәу, рҭамзаарақәа ирацәаны издызкыло, зрыцҳашьарагьы даараӡа иҭбаау Аллаҳ шиакәу рзымдырӡо? 
Убас иҳәа: «Аус шәуы, иҟашәҵо Аллаҳгьы, иԥааимбаргьы, азхаҵаҩцәагьы ирбарҭахоит. Аҵыхәтәаны, иҟалашагьы, иҟаҵәҟьоугьы здыруа Аллаҳ ишҟа шәдырхынҳәуеит. Уигьы иҟашәҵахьоу зегьы акакала ишәзеиҭеиҳәоит» ҳәа. 
(Хьыӡрацара имцаз) Даҽа гәыԥҩык рызҵаара аӡбарагьы Аллаҳ инапы иануп. Уи иҭаххар, ахьырхәра иақәиршәап, иҭаххаргьы раҭамзаарақәа идикылап. Аллаҳ ишахәҭоу издыруа иоуп, аӡбареи аҟәыӷареи иақәиҭу иоуп. 
Агьангьашқәа рҟынтә гәыԥҩык, аԥсылманреи аԥсылманцәеи аԥхасҭа рыҭаны, азхамҵара адгылара арҭарц азы, аԥсылманцәа рыбжьара аимак цәырыргарц, насгьы ажәытә аахыс Аллаҳи иԥааимбари ирҿагыланы ирабашьуа хыҵакырҭаны ирзыҟаларц азы аџьаамагьы дыргылеит. Арҭ ауаа, «Ҳара абзиара ада уаҳа акагьы ҳазкым» ҳәа иқәуеит. Аха, Аллаҳ дшаҳаҭуп, урҭ зынӡа имцҳәаҩцәоуп. 
Уаҟа идыргылаз аџьаамаҿы анамаз умкын. Аханатә азхаҵара шьаҭас иаманы идыргылаз аџьаама аҟны унамаз укыр, ҳәарада, еиҳа иахәҭоуп. Уаҟа аҽрыцқьара хыкәкыс измоу ахацәа ыҟоуп. Аллаҳ аҽрыцқьара иашьҭоу ауаа бзиа ибоит. 
Зхыбра, Аллаҳ иҿагылара аҽыхьчареи, уи иразра арҳареи рзы изыргылаз ауаҩы иакәу реиҳа ибзиоу; мамзаргьы аӡы аҵаҟала иҭыжааны ахарбгаларахь инанагаз  ҭыԥк алыхны, зхыбрагьы зхаҭагьы џьаҳаным иҭаҳараны иҟоу ауаҩы иакәу? Аллаҳ агәымбылџьбаҩцәа реилазаара амҩа иашахь икылигом. 
Агьангьашцәа рхыбрақәа, (рыԥсы рхыҵны) рыгәқәа иԥыхха ицаанӡа, рыгәҩарақәа рыҩныҵҟа иҭанхалоит. Аллаҳ, зегьы ишахәҭоу ала издыруа иоуп, аӡбареи аҟәыӷареи ирықәиҭу иоуп. 
Аллаҳ, ацымхәра џьанаҭ риҭарц азы, азхаҵаҩцәа рҟынтә рыԥсқәеи рмалқәеи  ааихәахьеит. Избанзар урҭ, Аллаҳ имҩаҿы иеибашьуеит, иҭахоит, иҭадырхоит. Ари, Ҭора аҟынгьы, Инџьил аҟынгьы, Аҟәырҟан аҟынгьы иҳәаз ажәа ауп. Аллаҳ иаасҭа зажәа иацныҟәаша ҳәа иҟаларыда? Уа азхаҵаҩцәа! Аллаҳ ила иҟашәҵаз абри аҩыза аилахәаахәҭра амшала гәырӷьаҽҳәаша шәымаз! Абри ауп алҵшәа ду, ақәҿиара дуӡӡа! 
Арҭ ауаа, аҭамзаара шьҭаҵаны, рашьапкра нагӡаны, иҭабуп ҳәаны, ичганы, рнамаз ишахәҭоу ала икны, абзиара абшьганы, ацәгьарагьы мап ацәкны, Аллаҳ иаԥиҵаз аҳәаақәа ишақәнагоу ала иацныҟәаз роуп. (Уа сԥааимбар!) Урҭ азхаҵаҩцәа агәырӷьаҽҳәаша рыҭ. 
Аллаҳ иваҟәылара аԥшьгарала зыԥсҭазаара иалҵны џьаҳанымтәи амца ишазку ала еилкаахаз ауаа, аԥааимбари уи иазхаҵаҩцәеи рҭынхацәақәа ракәзаргьы, абри аҩыза ауаа (аварҟәылаҩцәа) рзы иранаижьырц азы Аллаҳ иҳәара, аԥааимбари иазхаҵаҩцәеи ирыхәҭам. 
Ибраҳим иаб ианажьхарц азы Аллаҳ дызиҳәаз, уаанӡа ииҭахьаз ажәа азы акәын. Амала Аллаҳ дышиаӷаз анеилкааха, уигьы дацәхьаҵит. Ҳәарада, Ибраҳим, агәыԥшаара злаз, згәы ҵаӷаз уаҩы ҟәымшәышәк иакәын. 
Жәларык, амҩа иашахь инаганы, зхы зцәырыхьчашақәагьы иаартны ирамҳәаӡакәа, Аллаҳ уи ажәлар мҩахиҟьарц дыҟаӡам. Ҳәарада, Аллаҳ зегьы ишахәҭоу ала издыруа иоуп. 
Ажәҩанқәеи адгьыли рыԥсҳара Аллаҳ мацара итәуп. Уи, аԥсҭазаарагьы аԥсрагьы узҭо иоуп. Шәара шәзы, Аллаҳ ида, ҭынхакгьы цхырааҩыкгьы дзыҟалом. 
Иҵабыргыҵәҟьаны Аллаҳ, уи аԥааимбар лыԥхала дизныҟәеит, иара убасҵәҟьа ауадаҩра аамҭазы гәыԥҩык агәҩарақәа анроугьы дырзылԥханы, рҽеидкылара дацхрааны, абас ала аԥааимбар ицыз амҳаџьырцәеи енсарцәеи иранаижьхьан. Ҳәарада, Аллаҳ, иԥааимбари, амҳаџьырцәеи, енсарцәеи рзы кырӡа дгәыбзыӷуп, даараӡагьы дрыцҳашьаҩуп. 
Хьыӡрацара иацәынхаз хҩык раҭамзаарагьы идикылеит. Адгьылтәыла иагьа иҭбааҭыцәзаргьы, урҭ ирзыҭшәаханы, рыгәқәа еивҵаханы ианыҟала, Аллаҳ иргәаҟра аҟынтә, еиҭах рхы иара иҵакра ада уаҳа ԥсыхәа шрымамыз еилыркааит. Абри амшала, Аллаҳ урҭ аҭамзаара  шьҭаҵара иақәиҭитәит. Даргьы гәыкала аҭамзаара шьҭарҵеит. Ҳәарада, Аллаҳ, аҭамзаарақәа ирацәаӡаны издызкыло, зрыцҳашьарагьы даараӡа ирацәоу иоуп.  
Уа азхаҵаҩцәа! Аллаҳ иҿагылара шәҽацәышәыхьча, насгьы ауаа иашақәа шәрыцла. 
Медине инхо ауааи, акәша-мыкәша инхо Абедуинцәа, Аллаҳи, иԥааимбари ирҿагыланы, урҭ рыцымныҟәареи, рыԥсқәа аԥааимбар иԥсы аасҭа аиӷьашьареи иақәнагам усуп. Избанзар урҭ, Аллаҳ имҩаҿы изықәшәаз, аӡба акреи, ааԥсареи, амлакреи, насгьы азхамҵаҩцәа ргәы ԥыржәарц азы иҟарҵаз ашьаҿақәеи, аӷа иҿаԥхьа иаадырԥшыз ақәҿиарақәеи уҳәа зегьы рхаҭыԥаны, дара рзы ԥсаԥак анырымҵакәа иҟамызт. Ҳәарада, Аллаҳ, абзиара ҟазҵаз рҳамҭа ахаан ирӡуам. 
Аллаҳ имҩаҿы, имаҷыз, ирацәаз ак нызхыз ракәзааит,  аҩхаак иҭысыз ракәзааит, Аллаҳ урҭ иҟарҵаз азы, иеиӷьу ала аҭак ҟаимҵакәа, рыхьӡала ԥсаԥак азгәеимҭаакәа дыҟаӡам. 
Уи адагьы, азхаҵаҩцәа есымша ишынеибакәу еицны хьыӡрацара рцарагьы ииашаӡам. Избанзар, рыбжьара гәыԥҩык, адин аганахьала иҵауланы аҵара ҵаны, рыжәлар аныхынҳәлак ргәы рҽанырҵарц азы шьҭахьҟа иаанхароуп. 
Уа азхаҵаҩцәа! Азхамҵаҩцәа рҟынтә, раԥхьаӡа шәааигәара иҟоу шәрабашьы, шәара ԥыҭк шәыџьбараны шәырбааит. Ижәдыруазааит, Аллаҳ иҿагылара зҽацәызыхьчаз дрыцуп. 
Иарбан аамҭазаалак, ажәаԥҟара ҿыцк анылбаалак, агьангьашцәа рыбжьара гәыԥҩык, «Уажәы абри зызхаҵара иацнаҵаз шәарбану?» ҳәа иҵәылхны иҵаауеит. Уи иазхазҵо ауаа ыҟами, убарҭ разхаҵара иацнаҵеит, насгьы урҭ игәырӷьаҵәа иеибаныҳәоит, ироуз агәырӷьаҽҳәашагьы ргәы иахәаны иҟоуп. 
Згәаҿы ачымазара зызҭоу ауаа ракәзар, рыхәымгара аҟара ацлоит, насгьы урҭ, абас ала иазхамҵаҩцәаны рыԥсы рхыҵуеит. 
Ирымбаӡо есышықәса знык, ҩынтә амашәыр иақәыршәаны ишԥышәахо. Нас, аҭамзаарагьы шьҭарҵом, лкаакгьы рзыҟаҵом. 
Жәаԥҟара ҿыцқәак анылбаалак, «ҳара ӡәыр ҳаибарымашь?» ҳәа ишәаԥырҳаԥуа инаԥшы-ааԥшуа, дара-дарагьы инеилацәҟәысны, инхәыҵашьшьы ицоит. Аилкаара змам жәларыкны иахьыҟоу амшала, Аллаҳ урҭ рыгәқәа ааирҳәхьеит. 
Иашаҵәҟьаны, шәара ишәылҵыз рҟынтә ԥааимбарк дшәызнеит, уи, ауадаҩра шәақәыршәара даараӡа ицәыхьанҭоуп. Избанзар, кырӡа ишәыхӡыӡаауа иоуп, азхаҵаҩцәа рзы дгәыбылҩуп, даараӡагьы дрыцҳашьаҩуп. 
(Уа сԥааимбар! Уара абас ушрыхӡыӡаауагьы) Урҭ, уареи умҩеи иацәхьаҵыр, убас раҳәа: «Сара Аллаҳ дсызхоит. Уи ида анцәа дыҟаӡам. Сара, уи мацара сиқәгәыӷуеит. Уи, иҳаракӡоу жәҩантәылақәа драԥшәымоуп» ҳәа.    
Елиф. Лам. Ра. Арҭ, ҟәыӷара ала иҭәу ашәҟәы ажәаԥҟарақәа роуп.  
Рыбжьара уаҩԥсык: «Ауааԥсыра ргәырҽанҵа, рынцәа иҿаԥхьа, иазхазҵаз рзы дара ирызкны ишәарҭадароу ҭыԥк шыҟоу гәырӷьаҽҳәашаны ирыҭ!» ҳәа ахьиҵаҳҳәаз, дара рзы иџьаршьаша усны иҟалама? Абри амшалоума, азхамҵаҩцәа, «Абри иаартыҵәҟьаны длаԥшхырԥаҩуп!» ззырҳәо? 
Ҳәарада, шәара шәынцәа, ажәҩанқәеи адгьыли фымш рыла изшаз, насгьы ажәҩан аҳаракыра дахыланы аусқәа зегьы рҭыԥ иқәызҵаз Аллаҳ иоуп. Уи дақәшаҳаҭымкәа, аӡәы даҽаӡәы дзихашшаауам. Уи, шәынцәа Аллаҳ иоуп. Ус анакәха, уи шәиашьапк. Абыржәгьы шәрызхәыцны, абарҭқәа зегьы рҟынтә алкаак шәзалымхӡои? 
Аҵыхәтәан зегьы шәахьыхынҳәуагьы иара ишҟа ауп. Избанзар, Уи, акымзарак ыҟамкәгьы ишоит, насгьы иишаз (ианыԥслак ашьҭахь) даҽазнык рыԥсы рхеиҵоит (ирбзоит). Абас ала, иара дазхаҵаны абзиарақәа ҟазҵаз, аҳамҭақәа риҭар иҭахуп. Азхамҵаҩцәа ракәзар,  рызхамҵара амшала, ӡыршыла арыжәтәи агәаҟра ӷәӷәеи рзыҟоуп. 
Уи Аллаҳ иоуп, амра алашара зхылҵуа хыҵхырҭак акәны иҟазҵаз; амзагьы (амра иадҳәаланы) илашо иҟаҵаны, ашықәс хыԥхьаӡареи, аамҭеи, аҳасабреи шәдырырц азы анеирҭақәа азаԥиҵеит. Аллаҳ абарҭқәа зегьы, баша акәымкәа, хықәкык инақәыршәаны ишеит. Уи, адырреи аилкаареи змоу ауаа рзы иажәаԥҟарақәа иеиҭеиҳәоит.   
Аҵхи амши раамҭақәа аҽаԥсахуа иеишьҭаргыланы рааира аҟны, Аллаҳ ажәҩанқәеи адгьыли рыҟны иишаз зегьы рыҟны, насгьы ахҭысқәа зегьы рҿы,  зыгәқәа Аллаҳ ипату ала иҭәу, зыԥсҭазаараҿгьы Уи иҿагылара зҽацәыхьчаны, иргәаҟрагьы иацәшәаз ауаа рзы, кырӡа адыргақәеи аршаҳаҭгақәеи ыҟоуп. 
Аха убас ауаагьы ыҟоуп, урҭ нарцәы ҳара иаҳԥылап ҳәа гәаҳәараки, гәыӷырҭаки, азыԥшраки рымаӡам; урҭ, адунеитә ԥсҭазаара алырххьеит, уи иалаӡоит. Урҭ ирзылбааҳгаз ашәҟәы ажәаԥҟарақәагьы зынӡа ирцәыхароуп, иагьрызхьаԥшуам. 
Хаҭала идырҳаз агәырԥсақәа рымшала, аҵыхәтәантәи рнеирҭа амца ауп. 
Урҭ рыда; иазхаҵаҩцәаханы, разхаҵара иалнахыз ахырхырҭа ала; иахәҭоу, иӷәӷәоу, насгьы иаҭаху аус шьахәқәа ҟазҵаз ракәзар: Рынцәа, разхаҵара иабзоураны, урҭ, иара иахь инагӡаны, ргәыхәтәы иахьигӡоит, зыҩныҵҟа иеиуеиԥшым аразҟқәа ахьырчаԥо, зыҵаҟа аӡиасқәа ахьлеиуа аџьанаҭқәа ирхьигӡоит.  
Урҭ, (ргәы иааҭаху зегьы имазеины иахьроуша) уи аџьанаҭқәа рыҟны рныҳәарақәа рҿы иуаҳауа: «Уара иарбанзалак гхак удкылаӡам, аваҟәыла думаӡам, ииашам уск аҟаҵарагьы уацәыхароуп с-Аллаҳ!» абарҭ ажәақәа роуп. Уаҟа еиқәшәацыԥхьаӡа аразра зцу  «Аԥсшәа еибыҳәара» мацара ауп. Рныҳәарақәеи реиқәҿыҭреи еснагь, «Арҽхәаԥхьыӡқәа жәҩантәылақәа рынцәа Аллаҳ изкуп!» ажәала ихдыркәшоит. 
Аллаҳ ауааԥсыра абзиара иаарласны ишраҭәеишьо еиԥш, ирыхәҭоу ахьырхәрагьы, иаразнак аамҭа иахымгаӡакәа иақәиршәондаз, рҵыхәтәа ааины иқәӡааны ицахьазаарын. Аха ҳара ҳаҭаара, агәаҳәареи, ақәгәыӷреи, азыԥшреи иазхьамԥшыз ауаа, ҳамҭакы рхы иазынҳажьуеит, рахырҟьарала, ҵакыда, хықәкыда, изазо иаанҳажьуеит. 
Ауаҩԥсы гәаҟрак дақәшәаны дҟамлааит, дтәазааит, дгылазааит, дзеиԥшразаалак ҳара дҳаҳәоит. Игәаҟра аниԥыраҳгалакгьы, уаанӡа абри аҩыза зҳәаз иара иакәымшәа даҽа хымҩаԥгашьак ааирыԥшуеит. Аллаҳ, дара ириҭаз (аԥсҭазаареи, ахшыҩи, иеиуеиԥшым аҷыдарақәеи уҳәа…) амазара баша иныхны, иахзырҟьацәаз ауаа, иҟарҵаз аусқәа (аҩсҭаа инапала) абас иԥшӡаны идирбоит. 
Иҵабыргыҵәҟьаны, шәара шәҟынӡа имҩасыз ажәларқәа аӡәырҩы, ирзынашьҭыз аԥааимбарцәа имаӡамкәа иаартыз аҵабыргқәеи аршаҳаҭгакәеи шрызнаргазгьы, (урҭ амцҳәара рыдкыланы, аиаша аҿагыларала) агәымбылџьбара ахьырзаадырԥшыз, насгьы иахьазхамҵаҩцәахаз амшала иқәӡаа иаҳгеит. Зыԥсҭазаара агәырԥса арҳара иазку амапкыҩцәа абас ауп ахьырхәра ишақәҳаршәо. 
Насгьы урҭ рышьҭахь; шәхы шымҩаԥыжәгаша ҳбарц азы, рхаҭыԥаҿы шәнаҳгеит. 
Ҳажәаԥҟарақәа иаартыҵәҟьоу аршаҳаҭгақәаны дара ианырзаԥхьалак, (ианыԥслак ашьҭахь) ҳара ҳахь иааираны ишыҟоу агәра зымгоз ауаа, «Ма, ҳара абри ада даҽа Ҟәырҟанк ҳзаага, мамзаргьы ахаҭа ԥсах» рҳәеит. Убас раҳәа: «Уи, ԥсахрак алагалара ҟалашьа змам усуп. Сара, исыҵаҳәаз сықәныҟәоит. Насгьы сынцәа иҿагыларала, акырӡа игәыҭҟьагоу амш аргәаҟра сацәшәоит». 
Еиҭах убас ҳәа: «Аллаҳ иҭахымхандаз сара уи сзышәзаԥхьарымызт, снапалагьы уи ишәзааишьҭрымызт. Уи адагьы, сара кыр шықәса раахыс сшәыланхон. Абыржәгьы шәазхәыцны ахшыҩзышьҭра ашәымҭаӡои?» 
Аллаҳ ихьӡ ала амцқәа аԥшьганы аҳәынҵәа игәыдҵареи, уи иажәаԥҟарақәа мцны аԥхьаӡареи иаҿу раҟара гәымбылџьбаҩыс иҟада? Абри иҵабыргыҵәҟьоуп; зыԥсҭазаара зегьы агәырԥса арҳара иазкыз амапкыҩцәа, ахаан иеиӷьхараны иҟам. 
Аллаҳ инаишьҭаргыланы, аԥхасҭагьы ахәарҭагьы уҭара злымшо амаҭәарқәа ирымҵахырхәаны, насгьы «Аллаҳ иҿаԥхьа иаҳхашшаараны иҟоу абарҭ роуп!» рҳәоит. Убас раҳәа: «Абас акы ыҟаны, Аллаҳ уи изымдыркәа ҟалашьа амоума? Мамзаргьы, шәара ажәҩанқәеи адгьыли рыҟны иҟоу, аха Аллаҳ издыруам ҳәа ишәгәахәуа рыӡбахә аума Аллаҳ изеиҭашәҳәо? Ҟалашьа амам! Уи, иваҟәыларазы иаԥшьгоу зынӡа дырцәыхароуп, уи дҳаракӡоуп. 
Ауааԥсыра, аханатә жәларыкны иҟан; нас хаз-хазы ицеит, рҳәоу анеиқәымшә хазы гәыԥны иҟалеит. Унцәа иҟынтә (аҵыхәтәантәи ақәыӡбара, нарцәы азныжьра аганахь ала) ӡбарак ыҟамындаз, ҳәарада шәыбжьара иҟоу аимак уажәраанӡа дақәыӡбахьазаарын. 
Абас ишыҟоугьы иҩагыланы, «Уи (аԥааимбар), инцәа иҟынтә џьашахәык зылбаимгои?» рҳәоит.  Убас раҳәа: «Иҟалаша Аллаҳ инапы иануп. Уажәы шәарҭ шәыԥшла, саргьы сыԥшлоит». 
Урҭ азхамҵаҩцәа, изықәшәаз гәаҟрак ашьҭахь, маҷк ҳаарзылԥхар, иаразнак ҳажәаԥҟарақәа ирызкны агьангьашрақәеи, ашьацҳәақәеи раԥҵара иалагоит. Убас раҳәа: «Аллаҳ, шәарҭ шәзызхәыцуа ашьаҳагақәа нашәыгӡаанӡа, шәара шәхы иҭаирԥоит. Ижәдыруазааит,  ҳамаалықьцәа, шәгьангьашрақәеи шәшьацҳәақәеи зегьы анҵара иаҿуп». 
Шәазхәыц; шәарҭ адгьыл аҟынгьы, амшын аҟынгьы шәзырныҟәо Аллаҳ иоуп. Убас, ӷбак ала амшын шәанхылалак, аӷба иҭоу ауаа, иманшәалоу ԥшак арсуа, ауааԥсырагьы абри иеигәырӷьо ишцо, иаалырҟьаны ԥшатлакәк аацәырҵны зехьынџьаратә ацәқәырԥақәа иржәыланы, уажәшьҭа еиқәхашьа шрымам ианазхәыцлак, идин ишынеибакәу ирыдыркылазшәа Аллаҳ имҵаныҳәара иалаганы: «Ииашаҵәҟьаны, абри ахлымӡаах ҳалугар, хымԥада, иҭабуп ҳәа уазҳәо ҳреиуахоит!» рҳәоит. 
Аллаҳ урҭ, уи ахлымӡаах ианалигалакгьы зегьы аархашҭны, адгьылтәыла аҟны рхырҟьарақәеи ржәыларақәеи инарылагоит. Уа ауааԥсыра! Ижәдыруазааит, абарҭ шәхырҟьарақәеи шәжәыларақәеи зегьы шәхы мацара иаԥырхагоуп. Шәзышьҭалаша, шәнапаҿы иҟоу ахархәара мацара ауп. Уи ашьҭахь шәахьыхынҳәуагьы ҳара ҳашҟа ауп. Усҟан, адунеи аҟны ижәуыз, иҟашәҵаз зегьы акакала шәҿаԥхьа инцәырганы, ҳшәазҵаараны ҳаҟоуп. 
Адунеитә ԥсҭазаара, ажәҩан аҟынтә илбааҳгаз ақәа аҭагылазаашьа иеиԥшуп. Ауааԥсыреи, агьырҭ ԥсы зхоу зегьы ирфо аҵиаақәа убри аӡы ала иеизҳаны ихибарҭәаауеит. Аҵыхәтәан, адгьылтәыла иԥшӡаӡа ихҟьаны, ажәларгьы убраҟа ирҭаху ҟарҵап ҳәа ргәы иаанаго, ашәырқәеи аҽаҩреи ҭаргалар рҭаххоит. Амала, уахынла, мамзаргьы ҽынла ҳадҵа нагӡатәханы, уи аҭыԥ, мышкы аԥхьа иблахкыганы иџарџаруа ишгылаз акәымкәа, аҽаҩра ҭагаланы, ирхны иҟоушәа иааҟаҳҵоит. Абас ауп, иҵауланы иазхәыцны алкаа ҟазҵаша ауаа рзы аҵабыргқәеи урҭ рыршаҳаҭгақәеи инарҭбааны иеиҭаҳҳәоит. 
Аллаҳ, иуааԥсыра абзабааи ашәарҭадареи ртәыла ахь дрыԥхьоит, Уи изиҭаху амҩа иашахь дкылигоит. 
Аллаҳ, ишибо иазхәыцны еснагь ибзианы зхы мҩыԥызго, рхымҩаԥгашьа азы ираҭәеишьо аҳамҭақәа, шәара шәыззымхәыцуа аҟара ирацәоуп. Урҭ, ахаан рхы лазырҟәыша хьымӡӷык ргаӡом. Урҭ, џьанаҭуаа роуп, уаҟа наунагӡа инхараны иҟоуп. 
Ацәгьара ҟаҵаны, гәырԥсала инхо ракәзар, иҟарҵаз ацәгьарақәа инарықәыршәаны иеиҳау ала ахьырхәра иақәыршәахоит, ахьымӡӷ дыргахоит. Аллаҳ иҿаԥхьа урҭ хьчаҩы дроуӡом. Рхаҿсахьақәа, еиқәылашьцоу аҵх иагәылаханы иҟазшәа иҟалоит. Урҭ џьаҳанымуаақәаны, уаҟа наунагӡа инхаша роуп.  
Уи амш, урҭ зегьы (рнышәынҭрақәа рҟынтә иргыланы) џьарак иеизганы, адунеи аҟны Аллаҳ иваҟәылара аԥшьызгақәоз рахьгьы, «Шәареи, Аллаҳ иваҟәыларазы иаԥшьыжәгақәази шәҭыԥқәа рахь шәеиха!» ҳәа раҳҳәоит. Уажәшьҭа азхаҵаҩцәеи дареи еидыхны, Аллаҳ иваҟәыларазы иаԥшьыргақәази дареи иеиҿаҳаргылахьеит. Амала, ваҟәылаҩцәас иаԥшьыргақәаз убас ҿаарҭуеит: «Шәара усгьы ҳара шәҳамҵахырхәаӡомызт!» 
«Шәареи ҳареи ҳабжьара шаҳаҭс Аллаҳ дҳазхоит. Шәарҭ шәышҳамҵахырхәоз аганахь ала ҳара адырра ҳамамызт» ҳәа. 
Уаҟа зегьы, адунеи аҟны иҟарҵақәаз рыла иааизынхоит. Уажәшьҭа зегьы, ираԥшәымаҵәҟьаны иҟаз Аллаҳ ишҟа идырхынҳәхьеит, адунеи ианықәынхоз Аллаҳ аҳәынҵәа игәыдырҵарц, иваҟәыларазы иаԥшьыргақәозгьы, урҭ рхала иааныжьны уаҩы имбо иҟалахьеит. 
Убас ҳәа: «Шәарҭ ажәҩан аҟынтәгьы адгьыл аҟынтәгьы аразҟы шәызҭоуда? Шәаҳареи шәбареи иаԥшәымаҵәҟьоу дызусҭада? Аԥсы иҟынтә абза, абза иҟынтәгьы аԥсы далзхуада? Жәҩантәылақәа рҿы имҩаԥысуа аусқәа зегьы рҭыԥ иқәызҵода?» зегьы, «Аллаҳ!» ҳәа аҭак  ҟарҵараны иҟоуп. Ус анакәха, убас ҳәа: «Нас, шәзықәныҟәо абри амҩа аҵыхәтәа шәацәымшәаӡои? Уи иахьырхәра хьаас ишәымкӡои?» 
Шәара шәынцәахәы, Аллаҳ иоуп! Аиашара анеилажәга, гьангьашрада уаҳа иҟалари? Ус анакәха,  агьангьашра ашҟа шәышԥамҩахырҟьои? 
Унцәа, имҩахҟьаз ауаа ирызкны: «Урҭ уаҳа иазхарҵараны иҟоу ракәӡам» ҳәа ииҳәаз ажәагьы абас ала иҵабыргхеит. 
Убас ҳәа: «Аллаҳ иваҟәыларазы иаԥшьыжәгақәаз рыбжьара, иарбанзаалак акы, раԥхьа аԥсы ахаҵаны, нас ианыԥслак ашьҭахьгьы, даҽазнык аԥсы ахаҵара зылшо ӡәыр дыҟоума?» Убас ҳәа: «Аллаҳ, изакәызаалак акы, раԥхьа аԥсы ахаҵаны, нас ианыԥслак ашьҭахьгьы даҽазнык аԥсы ахаҵаны ибзаны иргылоит. Абас ишыҟоугьы ирҩашьоу шәышԥшьҭаныҟәои? 
Убас ҳәа: «Аллаҳ иваҟәыларазы иаԥшьыжәгақәаз рыбжьара, аиашахь шәназго акы ыҟоума?» Убасгьы раҳәа: «Аллаҳ аиашахь укылигоит». Ус анакәха, аиашахь уназго иоума реиҳа азхаҵара зыхәҭоу, мамзаргьы рнапы кны амҩа иаша иқәумҵакәа зхала амҩа ззымыԥшаауа роума? Ишәыхьуеи шәарҭ? Абри аҩыза ииашам аӡбарақәа шԥашәыдышәкыло?  
Урҭ реиҳараҩык ргәаанагара иашьҭаныҟәоит. Агәаанагара акәзар, аҵабырг аҿаԥхьа акагьы аанагаӡом. Ҳәарада, Аллаҳ, урҭ зҿу ишахәҭоу ала издыруа иоуп. 
Абри Аҟәырҟан, аӡәы ихыҭҳәааны, нас Аллаҳ ихьӡала ирҳәазшәа аҳәара ԥсыхәа змам усуп. Уи, уаанӡа илбаагаз ашәҟәқәа ырҵабыргны, урҭ зыдҳәалаз ахыҵхырҭақәагьы еиҭанаҳәоит. Абри аҟны хьаҳәа-ԥаҳәак ыҟаӡам. Уи жәҩантәылақәа рынцәа иеиҭеиҳәаз ауп. 
Мамзаргьы уи (Муҳаммед) ихаҭа ихы иҭиҳәааит рҳәома? Убас раҳәа: «Аиаша зҳәо шәакәзар, шәааи, Аллаҳ ида зегьы цхырааҩыс шәрыԥхьаны, шәхаҭақәагьы абри аҩыза ажәаԥҟара еиқәшәыршәа!» 
Мап, ражәа рзынагӡаӡом. Урҭ макьана цқьа иеилкааны, ииашоу дыррак роуаанӡа, иаразнак Аҟәырҟан мцыс ирыԥхьаӡарц иалагеит. Уаанӡа ирзааиз ашәҟәқәагьы абас ирызныҟәон. Ииашамкәа ишәаны-изаны, изкапануа, абри аҩыза агәымбылџьбаҩцәа рҵыхәтәа зеиԥшрахаз унахәаԥш! 
Урҭ (Меқьқье инхо ажәлар) рыбжьара, Аҟәырҟан азхазҵаз, уажәшьҭан иазхазҵаша шыҟоугьы, иахьа иазхазымҵо, аринахысгьы иазхазымҵаша ауаагьы ыҟоуп. Уара унцәа ацәгьаршыҩцәа ибзиаӡаны идыруеит. 
Уара, амцҳәара удкылара иаҟәымҵыр, уаргьы убас раҳәа: «Сара иҟасҵо, сара истәуп, шәара иҟашәҵо, шәара ишәтәуп; шәарҭ, сара иҟасҵақәаз рыла аҭакԥхықәра шәыдӡам; саргьы, шәара иҟашәҵақәаз рзы аҭакԥхықәра сыдӡам». 
Рыбжьара уара иузыӡырҩырц иааиуа ауаа ыҟоуп. Амала ихәыцны ахшыҩзышьҭра арымҭозар, адагәацәа уара идурҳауеи? 
Урҭ рыбжьара уара иухәаԥшуагьы ыҟоуп. Аха, рҟәыӷара цагәызар, алашәқәа уара уоума амҩа иашахь иназго? 
Иҵабыргыҵәҟьаны, Аллаҳ, ауааԥсыра иарбанзаалак акала иргәаҟӡом; ауааԥсыра рхаҭақәа роуп зхы зыргәаҟуа. 
Аллаҳ, урҭ зегьы рнышәынҭрақәа рҟынтә иргыланы џьарак ианеизига амш аҽны, адунеи аҟны аибадырха рмоуа аҟынӡа, аамҭакьаҿк инхазшәа рзааиуеит. Амала мышкызны Аллаҳ иҿаԥхьа ишнеиша имцны изыԥхьаӡаз ауаа, ҳәарада, рхы рыцҳартәит, урҭ аиаша иаԥыланы, згәыхәтәы иахьӡаз ракәымхеит. 
Урҭ ирызкны ҳажәақәеи, ҳагәҽанҵарақәеи рыхәҭак уара уԥсы шҭоу инаҳагӡар, мамзаргьы иаразнак уԥсы ааухыхны инаҳагӡар, кыр аҽаԥсахуазма? Зегьдарароуп урҭ зегьы ахьыхынҳәыша ҳара ҳашҟа ауп. Насгьы, Аллаҳ, урҭ иҟарҵаз зегьы ишахәҭоу ала дазышаҳаҭуп. 
Жәларыцыԥхьаӡа аԥааимбар дрымоуп. Аԥааимбар данырзааилак (иажәа ԥыҭҩык иазхаҵаны, даҽа ԥыҭҩыкгьы аҿагылар), рыбжьара иашарала аӡбара мҩаԥганы аӡәгьы ддыргәаҟӡом. 
(Аха урҭ,) «Ишәҳәаз иашазар, шәажәа анбанаӡо?» ҳәа иҵаауеит (абас алагьы рмапкра аадырԥшуеит). 
Убас раҳәа: «Аллаҳ игәамԥхакәа сара ԥхасҭак схы сзацәгом, мамзаргьы схазы хәарҭарак сзыҟаҵом. Жәларыцыԥхьаӡа ирзыԥҵәоу аамҭак ыҟоуп. Уи аамҭа анааилак, аамҭацк шьҭахьҟа узнахом, ԥхьаҟагьы иузаагом». 
Убас ҳәа: «Аллаҳ иахьырхәра, уахынла, мамзаргьы ҽынла ишәықәшәар ишәылшари, уи шәазхәыцхьоума?» ҳәа. Абас ишыҟоугьы, рыԥсҭазаара зегьы агәырԥса аҟаҵара иазку мапкыҩцәа абри ахьырхәра иаарласны ирзааир рҭаххаратәы изықәгәыӷуеи? 
Иҟалаша аныҟалалак ашьҭахь аума  Уи (Аллаҳ) даназхашәҵо? (Амала уи аҽны, абри аҩыза шәарҳәоит:) «Абыржәоума? Уажәшьҭа икьасацәоуп! Насгьы шәарҭ уи агәаҟра иаарласны ишәзааир шәҭахӡамзи?» 
Нас, уи агәымбылџьбаҩцәа абас рарҳәоит: «Агьама жәба, нҵәара зқәым абри агәаҟра! Адунеи аҟны ишәырҳақәаз рыцкы ада даҽакы жәбаӡом усгьы!»  
«Иҵабыргыҵәҟьаны, ииашоума ари?» ҳәа уара иуазҵаашт. Убас раҳәа: «Ааи, Анцәаиныс аиаша ахаҭаԥсаҭа шакәу; насгьы шәарҭ уи иззахырԥаша шәакәӡам» ҳәа. 
(Уи амш аҽны) Агәымбылџьбара аазрыԥшқәаз, адгьылтәыла аҟны иҟоу абеиара зегьы дара иртәны, убарҭ зегьы рхыршәааргьы, ргәаҟра рзахырԥаӡом. Уи агәаҟра анырзааилак, ргәы ҭҟьаны, рҿы акуеит, рыҩныҵҟа ирызцәырҵыз рахьхәраҵәҟьа рзеиҭаҳәом. Уи аҽны, ауааԥсыра рыбжьара иашарала ирықәыӡбоит, дарбанзаалак аӡәгьы иашамрак дақәшәаӡом. 
Ибзианы ижәдыруаз, ажәҩанқәеи адгьыли рыҟны иҟоу зегьы Аллаҳ итәуп. Еиҭах ибзианы ижәдыруаз, Аллаҳ иажәа ҵабыргуп, амала ауааԥсыра реиҳараҩык адырра ахьрымам азы абри рыздыруам акәымзар. 
Аԥсҭазаара шәызҭогьы  Иара иоуп, шәыԥсы шәхызхуагьы, насгьы Уи ишҟа шәхынҳәуеит. 
Уа ауааԥсыра! Иҵабыргыҵәҟьаны, шәара шәзы шәынцәа иҟынтә алабжьара рҵаганы, шәгәышԥқәа (шәыгәқәа рдоуҳатә чымазарақәа) рзы ихәшәны, насгьы азхаҵаҩцәа рзы зегь рыла илашаларцы лыԥхаҵәҟьак шәзааит. 
(Уа сԥааимбар!) Убас ҳәа: «Аллаҳ иаҭәашьареи илԥхеи рзы игәырӷьалааит, избанзар ари, урҭ адунеи аҿы иеидыркылаз зегь раасҭа иеиӷьуп». 
Убас ҳәа: «Ишәымбаӡои? Аллаҳ шәарҭ аразҟы шәзылбааигоит, шәара шәакәзар, урҭ рыбжакы ҳарамс, рыбжакгьы ҳалалс ишәыԥхьаӡоит».  Еиҭах убас раҳәа: «Исашәҳәа сара, Аллаҳ иоума шәарҭ азин шәызҭаз? Мамзар, шәара иаԥышәҵаз аԥҟарақәа рыла, Аллаҳ аҳәынҵәа игәыдшәымҵозааит?» ҳәа. 
Дара ртәала аԥҟарақәа аԥшьганы, Аллаҳ аҳәынҵәа игәыдызҵаз ауаа, акаамеҭ амш иазкны ирхәыцуеи? Иҵабыргуп, Аллаҳ, ауааԥсыра рзы кырӡа даҭәашьаҩуп; амала ауаа реиҳараҩык иаҭабуп зҳәо ракәӡам. 
(Уа Муҳаммед!) Ушыҟазаалак уҟаз, Аҟәырҟан иану ажәаԥҟарақәа узыԥхьозаалак уаԥхьа, шәарҭгьы (уа ауааԥсыра!) шәызҿызаалак шәаҿыз, уи аус шәҽаҭаны шәаныҟоугьы, ҳара шаҳаҭра шәзаҳуеит. Адгьыл аҟынгьы, ажәҩан аҟынгьы, хәыцк аҟара ихьанҭоу акы унцәа иҿаԥхьа ҵәахышьа амам; уи аасҭа ихәыҷу, мамзаргьы идуу, хымԥада, зегьы згәылоу, иаарту шәҟәык аҟны иҭаҩҩуп. 
Абри ижәдыруазааит, Аллаҳ изыуаау рзы ашәарҭа ҳәа акагьы ыҟаӡам. Урҭ зынӡа гәхьаакгьы роуӡом. 
Урҭ Аллаҳ ишахәҭоу ала дазхаҵаны, рыгәқәа ипату ала ирҭәны, уи иҿагылара рҽацәыхьчаны, идҵақәагьы назыгӡаз роуп. 
Урҭ рзы адунеитә ԥсҭазаара аҟынгьы, нарцәгьы гәырӷьаҽҳәаша ыҟоуп. Аллаҳ иӡбарақәеи иажәақәеи рыҟны зынӡа ԥсахрак ҟалом. Абри ауп ахеиқәырхара дуӡӡагьы. 
(Уа сԥааимбар!) Урҭ ражәақәа угәы унамырхьааит. Иҵабыргыҵәҟьаны, адунеи аҳаракыреи, ахьӡ-аԥшеи зтәу Аллаҳ иоуп. Уи, зегьы ишахәҭоу изаҳауа иоуп, ишахәҭоугьы издыруа иоуп. 
Ибзиаӡаны ижәдыруаз, ажәҩанқәа рҿы иҟоугьы, адгьыл аҿы иҟоугьы зегьы Аллаҳ итәуп. Аллаҳ иваҟәылара аԥшьганы, урҭ ирымҵахырхәауа ауаа, изакәызеи изышьҭаныҟәо? Ҳәарада, урҭ гәаанагарак иашьҭаныҟәаны, рҭахрақәа инарықәыршәаны амц рҳәоит. 
Аллаҳ, шәыԥсы шәшьаларц, шәҭынчхаларц азы аҵх шәзишеит, насгьы ҽынла, абареи аусуреи ираамҭаны ишәзаԥиҵеит. Ҳәарада, изаҳауа рзы абри аҟны кырӡа ршаҳаҭгақәеи алкаақәеи ыҟоуп. 
Агьангьашцәа, «Аллах ахшара диоуит!» рҳәеит. Ҟалашьа амоума! Уи, абарҭқәа зынӡа иузидкылом. Иара, акы дазрыцҳамкәа, зегьы зтәыҵәҟьоу иоуп. Ажәҩанқәеи адгьыли рыҟны иҟоу зегьы иара итәуп. Насгьы абри аҟны ршаҳаҭгакгьы шәымаӡам. Аллаҳ изкны дыррак шәымамкәа шәцәажәаны, уи ишакәызаалак ак идышәкыларц шәҭахума? 
Убас ҳәа: «Аллаҳ изкны амц аԥшьганы, уи аҳәынҵәа игәыдызҵо ауаа ахеиқәырхара зынӡа изахьӡаӡом.   
Адунеи аҟны аамҭак ала анхароуп дара рзы иҟоу, нас, ҳара ҳашҟа ауп иахьыхынҳәуа. Ҳара, урҭ рмапкра амшала агәаҟра ӷәӷәа агьама дҳарбараны ҳаҟоуп. 
Урҭ, Ныҳә изку ахҭыс рзеиҭаҳәа. Уи, ижәлар абас реиҳәахьан: «Уа сыуаажәлар! Сара абас сшәылагыланы, Аллаҳ ижәаԥҟарақәа сышәзаԥхьаны сахьшәылабжьо ишәцәыхьанҭазар, ижәдыруазааит, сара Аллаҳ мацара сиқәгәыӷны сыҽидысҳәалоит. Шәаргьы шәҽааидкыланы, сара исызкны шәхы шымҩаԥыжәгаша шәазхәыц, ишәҭахызар, Аллаҳ иваҟәыларазы иаԥшьганы ишәымоу рыцхыраарагьы шәхы иашәырхәа. Убас иҟашәҵа, нас, абас иҟаҳҵандаз ҳәа шәахьымхәааит! Саргьы аҽҳәара сышәымҭакәа исзышәыӡбаз, иаразнак инашәыгӡа! 
Амала сара ишәыдызгалази, ишәабжьызгази шәрызхьамԥшуа шәҟалар, сара исцәыӡуа ҳәа акагьы ыҟаӡам; избанзар шәара шәҟынтә ахәыԥса сазыԥшӡам! Сара сыхә зшьауа Аллаҳ иоуп. Дҵас исымоугьы уи зегьрыла иҽизҭаз аԥсылманцәа сыруаӡәкны аҟалароуп». 
Аха иуаажәлар Ныҳә изымӡырҩыкәа, амцҳәара идыркылеит. Ҳаргьы, иареи иӷба ицҭақәази, адгьылтәыла аҟны ҳхаҭыԥуаҩцәаны иҟаҳҵарц азы рыԥсы еиқәҳархеит; ҳажәаԥҟарақәа мап рцәызкқәазгьы аӡы (амшын) иҭаҳхәаҽит. Агәҽанҵара ззыҟаҵаз (аха иазхьамԥшыз) ауаа рҵыхәтәа зеиԥшрахаз убама? 
Ныҳә инаҩсгьы, ажәларқәа аӡәырҩы аԥааимбарцәа рзынаҳашьҭит. Урҭ, рыуаажәлар, иаартыҵәҟьаз аршаҳаҭгақәеи аџьашьахәқәеи рыла ирызнеит. Амала рыуаажәлар, рԥааимбарцәа ирзааргаз аиаша мыцны аԥхьаӡареи, иддырбаз аџьашьахәқәагьы мап рыцәкреи изаҟәымҵит. Иахзырҟьаз ауаа, рыгәқәа абас иаҳшәаҳауеит. 
Нас, урҭ аԥааимбарцәа рашьҭахь Мысеи Ҳаруни еиҭах ҳаџьашьахәқәа рыла Фараони иҩызцәеи рахь инаҳашьҭит; аха, урҭгьы рԥагьахара амшала азхаҵара раҭәарымшьакәа, еснагь агәырԥса аазрыхуа жәларыкны аҟалара мҩас иалырхит. 
Ҳара ҳҟынтә ирызнагаз аҵабырг анырбагьы: «Ари, ҳәарада лаԥшхырԥароуп!» рҳәеит. 
Мыса иакәзар, абас реиҳәеит: «Шәарҭ ишәзааиз аиаша абри аума иахышәҳәаауа? Абри лаԥшхырԥароуп, ус аума? Аха алаԥшхырԥаҩцәа ргәыхәтәы иахьӡаны, рхеиқәырхара рбарҭахаӡом?» 
Убас рҳәеит: «Уара, ҳабдуцәа рымҩа аҟынтә ҳамҩахуҟьарц, абри атәылаҿы амчра шәарҭ шәҩыџьа шәнапахьы ииашәгарц азы аума узаҳзааи? Мап, мап! (Уа Мысеи Ҳаруни!) ҳара, шәарҭ шәазхаҳҵом!» 
Фараон: «Атәылаҿы иҟоу хар змамҳәа ижәдыруа алаԥшхырԥаҩцәа зегьы сзаажәга» иҳәеит. 
Алаԥшхырԥаҩцәа анааигьы, Мыса урҭ рахь: «Ишәыршәырц ишәҭаху, шәыршә!» ҳәа реиҳәеит. 
Алаԥшхырԥаҩцәа (рлабашьақәа) андыршә, Мыса абас реиҳәеит: «Шәарҭ иҟашәҵаз алаԥшхырԥароуп. Аллаҳ, ҳәарада уи лҵшәада иаанижьуеит. Избанзар, Аллаҳ аиҿакшаҩцәа рус нагӡара аиҭом. 
Насгьы агәырԥса арҳаҩцәа иргәамԥхозаргьы, Аллаҳ, иажәақәа иашарыла ишьақәирӷәӷәоит». 
Ижәлар рыбжьара ҿыц игылоз ԥыҭҩык аҿар рыда Мыса дазхарымҵеит.  Избанзар, Фараони иҩызцәеи идыргәаҟыр ҳәа ирыцәшәон. Иҵабыргыҵәҟьаны, Фараон, атәыла мчыла инапаҿы иааганы иман, аиашарагьы хьаас измамыз гәымбылџьбаҩык иакәын.  
Мыса: «Уа сыуаажәлар! Иҵабыргыҵәҟьаны, Аллаҳ дазхашәҵазар, зегьрыла уи шәыҽишәҭазар, уи шәиқәгәыӷ!» ҳәа иуаажәлар дрылабжьон.  
Урҭгьы: «Аллаҳ мацара ҳиқәгәыӷуеит!» ҳәаны, абасгьы нацырҵон: «Ҳанцәахәы! Ҳара, абарҭ агәымбылџьбаҩцәа рыргәаҟра ҳазныжьны, дара рзы ԥышәагас ҳҟаумҵан! 
Улыԥхала, азхамҵаҩцәа рҟынтә ҳҿых!» 
Мысеи иашьеи: «Шәыжәлар рзы Мысра аҩнқәа рхианы, урҭ анамаз ахышәкша ҭыԥны иҟашәҵа. Анамазгьы ишахәҭоу ала ишәкы, насгьы азхаҵаҩцәа агәырӷьаҽҳәаша рыҭ» ҳәа рыҵаҳҳәеит. 
Мысагьы Аллаҳ абас диҳәеит: «Уа ҳанцәа! Уара, Фараони инапхгареи иблахкыгоу адунеитә ԥсҭазаареи, амазареи руҭеит, урҭгьы абарҭ рхы иархәаны ауааԥсыра уара умҩа иахганы амдырра иаларыжьуеит. Уа ҳанцәа! Урҭ рмазара ицҟьа иқәҵаны, ргәы хьаала ирҭәы. Урҭ агәаҟра иақәымшәакәа уазхазҵаша ракәӡам. 
Аллаҳгьы: «Шәҩыџьа аҳәара иҟашәҵаз сыдыскылеит. Шәаргьы, уажәраанӡа шәшыҟаз еиԥш, уажәшьҭарнахысгьы аиашара шәықәныҟәа, амдырыҩцәа рымҩа ашҟа шәмеихан» иҳәеит. 
Исраил иԥацәа амшын ираҳгеит. Фараонгьы, ируаа рыла урҭ дрыжәланы иргәаҟырц азы дрышьҭалеит. Аха аҵыхәтәан аӡааҟәрылара даналага: «Исраил иԥацәа иазхарҵо ида даҽа нцәахәык дшыҟам азхасҵеит. Саргьы уажәшьҭа аԥсылманцәа среиуоуп!» иҳәеит. 
Абыржәы аума (ҳаназхауҵо)? Аха уаанӡа уаҳҿагыланы ацәгьаршыҩцәа уреиуахахьан. 
Ҳаргьы иахьа, уцәеижь хьчаны, уара ушьҭахь игылараны иҟоу абиԥарақәа рзы ҵатәхәыс инҳажьуеит. Избанзар, ауааԥсыра реиҳараҩык ҳажәаԥҟарақәа иҵабыргыҵәҟьаны иазхьаԥшӡом. 
Исраил иԥацәа, изықәҳаргәыӷыз зегьы, иманшәаланы иахьроуша иԥшьоу тәылак аҟны инырханы, ицқьоу, иҳалалу, ргәабзиарагьы иазеиӷьу аразҟқәа раҭәаҳшьеит. Амала, аиаша иазкыз адырра анырзааи нахыс рҽеиҩыршеит. Ҳәарада, рыҽзеиҩыршаз атәы, рынцәахәы акаамеҭ амш аҽны дақәыӡбараны дыҟоуп. 
Уара иузылбааҳгаз аганахь ала гәыҩбарак умазар, уара уаԥхьагьы ашәҟәы ззылбааҳгаз уразҵаа, ҳәарада, унцәа иҟынтә аҵабырг ахаҭаҵәҟьа узааит. Ус анакәха, зынӡа алакҩакра злоу уреиуамхан!  
Аллаҳ ижәаԥҟарақәа имцны изыԥхьаӡо уреиԥшымхан! Усҟан ацәыӡ зауз уреиуахоит. 
Урҭ, 	дара 	ирызкны 	анцәа 	иажәа 	(иӡбара) 	анынаӡа 	ашьҭахьгьы  иазхарҵом. 
Иагьа 	аџьашьахәқәа 	рбаргьы, 	хьаала 	иҭәу 	агәаҟра 	иақәшәаанӡа иазхарҵаӡом. 
Иунус ижәлар рыда (зыуаажәлар ықәаҳхыз егьырҭ атәылақәа рҟынтә), даҽа жәларык, агәаҟра иақәымшәакәа иазхаҵаҩцәаханы, разхаҵарагьы рыхәанда! Иунус ижәлар ианазхарҵа, рыԥсҭазаараҿы изықәшәаша арԥхашьагарақәагьы ирҟәыганы, даҽа аамҭак адунеи ақәынхара иақәиҭаҳтәит.  
Ҳәарада, унцәа иҭаххандаз, адунеи иқәынхоз зегьы ишынеибакәу иазхаҵаҩцәахон. Абас ишыҟоугьы, уара мчыла иазхаҵаҩцәахааит ҳәа ирыдуцалоума? 
Аллаҳ игәамԥхакәа аӡәгьы дзазхаҵаҩхом. Аллаҳ, зыхшыҩ зхы иазмырхәо ауаа агәаҟра иҭаиргылоит. 
Убас раҳәа: «Ажәҩанқәеи адгьыли рыҟны, иҟоуи-иануи, имҩаԥысуеи шәнарыхәаԥши! Иазхазымҵаша жәларык рзы, абриаҟара ажәаԥҟарақәеи, аршаҳаҭгақәеи, агәҽанҵарақәеи кыр аанагома? 
Абри аҩыза ахымҩаԥгашьала, уаанӡа дара реиԥш имҩасыз ажәларқәа зықәшәаз агәаҟра ада уаҳа иззыԥшузеи? (Уа сԥааимбар!) Убас ҳәа: «Шәыԥшыз, саргьы шәара сшәыцыԥшлоит». 
Уи аҩыза амш аҽны, уаанӡа ҳԥааимбарцәеи рызхаҵаҩцәеи шеиқәҳархаз еиԥш, иахьагьы убасҵәҟьа иеиқәҳархоит. Ҳара излаҳақәнагоу ала, насгьы еснагь изланаҳагӡо ала, азхаҵаҩцәа, ҳәарада, еиқәҳархауеит.   
(Уа сԥааимбар!) Убас ҳәа: «Уа ауааԥсыра! Сара сдини, сазхаҵареи, сзымҵахырхәои рганахь ала гәыҩбарак шәымазар, ижәдыруазааит, сара, шәарҭ Аллаҳ ида шәзымҵахырхәақәо зынӡа срымҵахырхәом. Аха зегьы шәыԥсра знапаҿы иҟоу Аллаҳ симҵахырхәоит. Сара дҵас исымоу, азхаҵаҩцәа среиуахарц ауп». 
Сара уи адагьы: «Ицқьашәқьа иҟоу анцәа иаӡәыкра азхаҵаны, иааулшо зегь рыла, ииашаҵәҟьоу адин ашҟа (аԥсылманрахь) уеиха; насгьы зынӡа Аллаҳ иваҟәылара аԥшьызго уреиуамхан!» ҳәа исыдҵан. 
Аллаҳ дааныжьны, цәгьарак уацәырыхьчаратәы амч змам, хәыцк аҟара хәарҭак уҭарагьы злымшо акы нцәахәыс ишьҭыхны уамҵамныҳәан. Абас аныҟауҵа, ҳәарада, уаргьы, Аллаҳ иваҟәылара аԥшьызго уреиԥшханы, зхы иаԥырхагахаз урҩызахоит. 
Аллаҳ, уара гәаҟрак уақәиршәар, мамзаргьы ԥхасҭак уиҭар, Аллаҳ ида уи аҟынтә уалзырго даҽаӡәы дыҟам. Уара бзиарак узеиӷьаишьаргьы, уи иаҭәашьара аанызкылаша дзыҟалом. Уи, иаҭәашьара изиҭаху ирхьигӡоит. Иара, кырӡа иуаназыжьуа иоуп, кырӡагьы урыцҳазшьо иоуп. 
Убас ҳәа: «Уа ауааԥсыра! Шәара шәынцәа иҟынтә аҵабырг (Аҟәырҟан) шәзааит. Уажәшьҭарнахыс, амҩа иаша ианылаз, ихазы данылеит, имҩахҟьазгьы ихазы дымҩахҟьеит.  Сара, шәарҭ  шәҭакԥхықәра сыдӡам» ҳәа. 
(Уа Муҳаммед!) Уара, иуыҵаҳәаз уацныҟәаны, Аллаҳ ииӡбаз ааирԥшаанӡа ичҳа! Уи, аӡбаҩцәа иреиӷьӡоу иоуп. 
Елиф. Лам. Ра. Ари ҟәыӷарала иҭәу, насгьы зегьы здыруа (Аллаҳ) ила ишьақәырӷәӷәоу, иаартны иеиҭаҳәоу шәҟәуп.  
Уи (Аҟәырҟан), Аллаҳ ида даҽаӡәы шәимҵамхырхәарц азоуп.  Ҳәарада, сара Аллаҳ  иҟынтә ишәзаашьҭу гәҽанҵаҩык, гәырӷьаҽҳәашаҩык соуп.   
Насгьы, Аллаҳ иҟынтә анажьра шәаҳәаны, иара иахь шәхы шәырхарц азы илбаагоуп. Абри ала Аллаҳ, шәара ишәзыԥҵәоу аамҭа хыркәшахаанӡа иреиӷьу ала шәнырханы, зыԥсҭазаара шьахәны изхызгазгьы меигӡарах аҳамҭақәа раҭәаишьоит. Аха абас ҟамҵакәа, шәазхьамԥшыр, усҟан сара, ишәԥеиԥшхараны иҟоу уи амш дуӡӡа ишәзаанаго аргәаҟра сацәшәоит. 
Шәахьыхынҳәуа Аллаҳ иахь ауп; Уи, зегьы зымч ақәхо иоуп. 
Аԥааимбар иҟынтә рҽырҵәахуеит, шәрыхәаԥши, рымаҭәақәа рхы иҭадырԥоит. Аха Аллаҳ урҭ рыҩныҵҟа ирҵәахуагьы, аргама иҟарҵогьы идыруеит. Ҳәарада, Уи, агәқәа ирҭоу зегьы ишахәҭоу ала издыруа иоуп. 
Адгьылтәылаҿ иҟоу, ԥсы зхоу зегьы рразҟы Аллаҳ мацара идҳәалоуп. Аллаҳ, урҭ зегьы адунеи аҟны иахьаангылогьы нарцәы иахьнанагашагьы здыруа иоуп. Арҭ зегьы иаарту ашәҟәы (жәҩангәашәԥхьара аҟны) иануп. 
Уи, шәара шәахьтә еиҳа еиӷьны зхы мҩаԥызго ԥишәарц азы, жәҩан қәацә аӡы ианахыз аамҭазы, ажәҩанқәеи адгьыли фымш рыла (ф-шаҿак рыла) изшаз иоуп. Абас ишыҟоугьы: «Аԥсра ашьҭахь, ҳәарада, даҽазнык шәыбзахоит» ҳәа рауҳәар, мапкыҩцәа «Ари иаартыҵәҟьоу лаԥшхырԥарак ада уаҳа даҽакы акәӡам» рҳәоит. 
Излаҳаршәаз агәаҟра иаразнак иақәмыршәакәа, аамҭак азы ирхаҳгар, «Уи даанызкылеи?» ҳәа иҵәылхра иалагоит. Ибзиаӡаны ижәдыруаз, уи агәаҟра рзааираны иҟоу амш хырԥашьа амаӡам. Убасҟан уи иҵәылырхуаз агәаҟра ауразауроу ирыкәшараны иҟоуп. 
Ауаҩԥсы лыԥхак агьама ирбаны, насгьы ианимаҳхлак, ҳәарада, гәкаҳарак дақәшәаны, абзиара пату ззақәымҵақәаз дырҩызахоит. 
Амала иԥырхагаз цәгьарак ашьҭахь бзиарак агьама иҳарбар, хымԥада, «Ацәгьарақәа наҟ исԥырҵит» иҳәоит. Избанзар, иқьынцыцу, иԥагьо аӡә иоуп. 
Аха ичҳаны, аус бзиақәа назыгӡо рзы анажьреи идуӡӡоу аҳамҭеи ыҟоуп. 
(Уа Муҳаммед! Аллаҳ иваҟәылара аԥшьгаҩцәа) «Уи хазынак изылбаандаз, мамзаргьы маалықьк  дацылбаандаз!» ҳәа ахьуарҳәо амшала, иузылбааз ахәҭак умбошәа ҟауҵома? Уи амшалагьы угәы еивҵахома? Амала уара, угәҽанҵаҩы мацароуп. Зегьы еиқәыршәаны аҭыԥ иқәызҵо, Аллаҳ иоуп. 
Мамзаргьы, «Уи (Аҟәырҟан) ихыҭҳәаауп» рҳәоума? Убас ҳәа: «Аиаша зҳәо шәакәзар, Аллаҳ ида, шәара шәымч зықәхо зегьы рыцхыраара шәаҳәаны, шәаргьы абри аҩыза  ажәаԥҟара хәҭақәа жәаба еиқәшәыршәа». 
«Амала ацхырааразы шәзыҳәаз, шәааԥхьара аҭак рзыҟамҵар, усҟан ижәдыруазаит, Аҟәырҟан Аллаҳ мацара идырра ишадҳәалоу. Уи, идырра иадҳәаланы ишәзылбаауеит, насгьы иара ида анцәа дыҟаӡам. Убри ашьҭахьгьы шәара шәаԥсылманымхаӡои? 
Адунеитә ԥсҭазаареи уи аԥшӡарақәеи алзхыз рзы, иҟарҵаз ацымхәра иагмыжькәа ирхаҳшәаауеит. Уаҟа урҭ иашамрак иақәыршәахаӡом. 
Аха, урҭ убас еиԥш иҟоу уаауп; дара рзы нарцәы амца ада уаҳа акагьы ыҟаӡам. Адунеи аҟны иҟарҵаз зегьы шьҭахьҟа иаанханы, нарцәы азыҳәан акы аанамгаӡо, ибашаханы ицахьеит. 
Ус анакәха, шәазхәыц, Инцәа иҟынтә изааз иаарту аршаҳаҭга (Аҟәырҟан) иадҳәалоу, зхаҭагьы Анцәа иаҭәеишьаз ашаҳаҭ ила ахылаԥшра змоу, уаанӡагьы мҩақәҵагас, лыԥхас иаашьҭыз Мыса ишәҟәы алагьы ишьақәырӷәӷәоу ауаҩы, (амапкыҩцәа) дреиԥшума? Абарҭ реиԥшымра агәаҭара зылзыршаз, Аҟәырҟангьы азхарҵоит. Жәларыс дзеиуазаалак; дарбанзаалак, абри дырны мап ацәызкыз, аҵыхәтәан дахьнанагаша амца ауп. Ажәакала, (Уа сԥааимбар!) уи, ҳара ҳҟынтә ишуҵаҳәо ала, уара агәыҩбара шуымам еиԥшҵәҟьа егьырҭгьы ирымамзароуп. Ҳәарада, уи, Унцәа иҟынтә иузааиз аҵабырг ахаҭаԥсаҭа ауп, аха ауааԥсыра реиҳараҩык иазхарҵом. 
Аллаҳ изкны амц аԥшьызго раҟара игәымбылџьбаҩу дарбану? Урҭ, Аллаҳ иҿаԥхьа ианнаргалак, ашаҳаҭцәагьы: «Аллаҳ иҿагыланы амц зҳәоз абарҭ ракәын!» рҳәоит. Ижәдыруазааит, агәымбылџьбаҩцәа зегьы, Аллаҳ илыԥха иалхәдаитәхьеит. 
Урҭ, ауааԥсыра Аллаҳ имҩа иаҟәыганы, уи амҩа, арблаҟьара зҭаху ауаа азхамҵаҩцәа роуп. Урҭ, нарцәгьы азхазымҵо роуп. 
Урҭ, адгьылтәыла аҟны Аллаҳ ииӡбаз анагӡара зынӡа изаԥырхагахаӡом. Насгьы (рхазы имаҷымкәа анцәахәқәа аԥырҵазаргьы) Аллаҳ ида дара хылаԥшра рызҭаша, русқәагьы назыгӡаша уаҳа цхырааҩк дрымаӡам. Урҭ ргәаҟра аҟара ацлараны иҟоуп. Избанзар, адунеи аҟны ианыҟаз, аҵабырг аҳареи абареи ахьырцәыӡыз амшала, уажәшьҭа иагьраҳауам, иагьырбауам. 
Абарҭ ауаа, ацәыӡ зоуз роуп; адунеи аҟны иаԥшьыргақәазгьы (ирҩашьоу анцәахәқәагьы) уажәшьҭа наҟ ирԥырҵны рыла иамбо ицахьеит. 
Ҳәарада, нарцәы зегь раасҭа ацәыӡ зоуз дара роуп. 
Амала иазхаҵаҩцәаханы, разхаҵара ишақәнагаз ала абзиарақәа назыгӡаз, насгьы рынцәа гәык ала зыҽидызҳәалаз ауаа ракәзар, урҭ џьанаҭуаа роуп. Урҭ уа наунагӡа инхаша роуп. 
Арҭ аҩ-гәыԥк рҭагылазаашьа, алашәцәеи адагәацәеи ргәыԥи, избои изаҳауеи ргәыԥи ирҩызоуп. Абарҭ, дара-дара изеиԥшхоума? Абыржәышьҭагьы, шәхәыцны алкаа шәзыҟамҵаӡои? 
Иҵабыргыҵәҟьаны, ҳара, Ныҳә иуаажәлар ԥааимбарс дырзынаҳашьҭит. Иара, урҭ абас реиҳәеит: «Сара, шәара шәзы иаартыҵәҟьаны сыгәҽанҵаҩуп». 
«Аллаҳ ида даҽаӡәы шәимҵамхырхәан. Амала, ишәҭагылазаашьоу ала ишәԥеиԥшхараны иҟоу, хьаала иҭәу уи амш аргәаҟра сацәшәоит». 
Иуаажәлар рыбжьара азхамҵаҩцәа ираԥхьагылаҩцәаз, иаразнак рыбжьы ақәдыргеит: «Ҳара ҳтәала уаргьы, ҳара ҳаиԥшҵәҟьа ууаҩыԥсуп, насгьы ҳабжьара агәаанагара змам ацәҳәыҟьантазқәа рыда иушьҭаныҟәогьы даҳбом. Уи адагьы ҳҿаԥхьа, шәҳаразкуа ҳәа ак шәымам! Уимоу, шәымцҳәаҩцәаны шәҳаԥхьаӡоит» ҳәа. 
Ныҳә абас реиҳәеит: «Уа сыуаажәлар! Абас шәҳәоит, сара анцәа иҟынтә иаартыҵәҟьоу ршаҳаҭгак сшьақәнаррӷәӷәаны, иара иҟынтә лыԥхак саҭәашьаны, шәаргьы убри збаша абла шәымамзар? Иҟаҳҵари, шәара ишәҭахымкәа, уи мчыла излашәыдаҳгалари? 
«Уа сыуаажәлар! Абри ишәабжьызго азы, шәара шәҟынтә малк сҭахым. Сара сыхә зшьаша Аллаҳ иоуп. Уи адагьы, исыдгылоу азхаҵаҩцәагьы исзыԥхаҵаӡом. Избанзар урҭ, рынцәа иԥылараны иҟоуп. Амала сара, шәарҭ ииашаҵәҟьаны амдырра иалахаз жәларыкны шәызбоит». 
«Уа сыуаажәлар! Сара урҭ ԥхасҵар, Аллаҳ иҿаԥхьа сзыхьчода? Шәарҭ  абри шәазымхәыцӡои? 
Сара, «Аллаҳ имазара зегьы сақәиҭуп», ҳәа шәасҳәом; иҟалашагьы здыруа сакәӡам. «Смаалықьуп»  ҳәагьы сҳәом, шәарҭ иҟәнышәшьо ауаа рзыҳәангьы, «Аллаҳ урҭ бзиарак рзыҟаиҵом»  ҳәа сызҳәом. Аллаҳ, урҭ ргәы иҭоу ҳара ҳаасҭа иеиӷьны идыруеит. Урҭ ԥхасҵар, усҟан агәымбылџьбаҩцәа среиуахоит. 
Абас рҳәеит: «Уа Ныҳә!  Иҳамаукит, мыцхәыгьы иуроуит. Аиашаҵәҟьа зҳәо уакәзар, ҳазлауршәаз агәаҟра ҳзааг!» ҳәа. 
Ныҳәгьы убас реиҳәеит: «Уи Аллаҳ игәаԥхар, ишәзааиуеит; шәара Аллаҳ дымчыданы дышәзыҟаҵом». 
Аллаҳ шәирбыжкыр иҭахызар, сара сшәылабжьара џьаргьы ишәыхәарҭахаӡом. Уи, шәара шәынцәа иоуп, шәарҭ  зегьы (аҵыхәтәан) иара иахь шәырхынҳәхоит. 
(Уа Муҳаммед!) Мамзаргьы, «Уи (Аҟәырҟан), ихы иҭиҳәаама?» рҳәоит. Убас раҳәа: «Уи схы иҭысҳәаазар, агәырԥса зду сара соуп. Амала шәарҭ, шәазхамҵара иаҽыҵганы абас аҳәынҵәа сгәыдышәҵозар, шәызҵалаз агәырԥсақәа сырцәыхароуп». 
Ныҳә абас иҵаҳәахеит: «Ужәлар рыбжьара уаанӡа уазхазҵаз рыда уаҳа аӡәгьы уазхеиҵом. Ус анакәха, урҭ иҟарҵақәо хьаас иумкын». 
«Ҳхылаԥшрала, ишуҵаҳхәо еиԥш, уи аӷба ҟаҵа. Агәымбылџьбаҩцәа ирызкынгьы сара акгьы саумҳәан. Избанзар урҭ аӡы иҭаҳхәаҽуеит». 
(Ныҳә) Аӷба аҟаҵара дшаҿыц даҿын. Ижәлар раԥхьагылаҩцәагьы иааигәа иааицыԥхьаӡа аҵәы илырхуан. Убас иҳәон: «Ҳара аҵәы ҳалшәхуеит, аха, шәарҭ ишҳалышәхыз еиԥшҵәҟьа ҳаргьы аҵәы шәылаҳхраны ҳаҟоуп!» ҳәа. 
Уажәшьҭа ахьымӡӷ дзыргаша, уи агәаҟра ззааишагьы, иааиԥмырҟьаӡакәа уи агәаҟра иақәшәаша зусҭцәахогьы, ҳаԥхьаҟа иеилышәкаараны шәыҟоуп». 
Аҵыхәтәан ҳадҵа аамҭа ааины, аӡқәа хыҵуа иалагеит. Усҟангьы Ныҳә абас иаҳҳәеит: «Рахәыцыԥхьаӡа рбаӷьки-рцынаки, цәыки-жәыки рыла иудкыл, дара ирызкны ақәыӡбара ззыԥҵәоу рыда, уҭаҳцәеи егьырҭ уазхаҵаҩцәагьы аӷба иҭагала!» Аха, Ныҳә дазхазҵахьаз даараӡа имаҷҩын. 
(Ныҳә), «Шәааины аӷба шәҭал! Уи аӡсарагьы, аангыларагьы Аллаҳ ихьӡалоуп. Ҳәарада, сынцәа кырӡа иҳаназыжьуа, кырӡагьы ҳрыцҳазшьауа иоуп» иҳәеит. 
Аӷба, ашьхақәа реиԥш ацәқәырԥақәа иргәылсны, урҭ аманы ицон. Аӷба дацәыхараны иҟаз Ныҳә иԥа даниба, иаразнак: «Сыҷкәын, уааи, аӷба уҳацҭал, азхамҵаҩцәа уреиуамхан!» ҳәа иқәҿиҭит. 
Аха, иҷкәын: «Иҳараку шьхак схалар аӡы сахьчап!» ҳәа аҭак ҟаиҵеит. Ныҳә иакәзар: «Иахьа, Уи иргәаҟра аҟынтә, илыԥха ҷыдала иаҵанакыз рыда, дарбанзаалак аӡәы, дзыхьчаша мчрак ыҟаӡам!» иҳәеит. Уи аамҭазы цәқәырԥак аарыбжьалан иԥагьы аӡы иҭахәаҽыз дыруаӡәкхеит.  
Аҵыхәтәан, Аллаҳ: «Уа адгьылтәыла, уӡы лбаада! Уа жәҩантәыла, уаргьы уӡы аанкыла!» ҳәа адҵа ҟаиҵеит. Аӡы лаҟәны аҭыԥ аҟны инеит, Аллаҳ идҵа анынагӡахагьы аӷба Џьуди ашьха ақәацә аҿы инықәтәеит. Насгьы «Агәымбылџьбаҩцәа 	ргәыԥ 	џьаҳаным 	рҭыԥхааит!» 	ҳәа 	бжьык нықәыҩҩит. 
Ныҳә, инцәа ибжьы наиқәырганы абас иҳәеит: «Сынцәа! Ҳәарада, аӡы иҭахәаҽыз сыҷқәын дазхаҵаҩны сҭаацәара дахәҭакын. Уара (азхаҵаҩцәа шеиқәурхауала) уажәагьы иҵабыргуп. Насгьы уара; аӡбаҩцәа рыӡбаҩы уоуп». 
Аллаҳ: «Уа Ныҳә! Уи зынӡа уара уҭаацәара датәӡамызт. Иԥсҭазаара зегьы иҽеим ала ишьақәгылан. Ус анакәха, адырра умамкәа сара усмыҳәан. Амдырцәа реиԥш ухы мҩаԥыумгарц уабжьызгоит». 
Ныҳә: «Уа сынцәа! Ииашаны адырра зласымам ала, зҵаарак аганахьала акы уҳәара сҽацәысыхьчоит. Уара, исанаумыжьыр, лыԥхалагьы усзымныҟәар, ацәыӡ сауз среиуахоит» иҳәеит. 
Анаҩс уи абас адҵа иҭан: «Уа Ныҳә! Аӷба шәҭыҵ; уареи, иуыцу азхаҵаҩцәеи шәхылҵышьҭрақәа, 	уажәшьҭа 	агәҭынчреи, 	ашәарҭадареи, абарақьаҭреи шәзыҟоуп. Аха аԥхьаҟа, азхамҵаҩцәақәагьы ҟалашт, урҭгьы адунеи аҟны аамҭала ахныҟәгара раҳҭоит, амала нас; ҳганахь ала агәаҟра ду иақәшәараны иҟоуп. 
Абарҭқәа, иҟалаша рҟынтә уара иуыҵаҳҳәаз ажәабжьқәа роуп. Уаанӡа уаргьы иуыздыруамызт, ужәларгьы. Ус анакәха, ичҳа. Избанзар, алҵшәа бзиа (ичҳаны), Аллаҳ иҿагылара зҽацәызыхьчаз иртәхоит.  
Ад (Адиҭ) жәларгьы рашьа Хәыд дырзынаҳашьҭит. Хәыд убас иҳәеит: «Уа сыуаажәлар! Аллаҳ шәимҵахырхәа. Уи ида шәара нцәа дшәымаӡам. Шәарҭ, уи иваҟәылара аԥшьгарала, Аллаҳ аҳәынҵәа игәыдҵара ада уаҳа даҽакы ҟашәҵом». 
«Уа сыуаажәлар! Сара абри ишәабжьызго ахәԥса сҭахым. Сара сыхә зшәараны иҟоу, сара сызшаз мацара иоуп. Абыржәгьы шәыхшыҩ шәақәиҭӡами?»  
«Уа сыуаажәлар! Шәынцәа ишәанаижьырц шәиҳәаны, гәыкалагьы иара ишҟа шәхы шәырха; абас ала, ажәҩан (ақәа)меигӡарах ишәзылбааганы, шәымч амчра ациҵап. Агәырԥса аҵалара зҽаҭаны, Аллаҳ изхьамԥшра мҩас илшәымхын!» 
«Уа Хәыд!» рҳәеит иуаажәлар: «Уара уажәа шьақәзырӷәӷәаша ршаҳаҭгаки џьашьахәыки ҳаумырбаӡац. Ҳарҭ, уара уажәақәа мацара ҳрыхәаԥшны ҳанцәахәқәа ҳазкажьуам, уаргьы уҳазхаҵом». 
«Иаҳҳәарц иаҳтаху убри ауп; ҳара ҳанцәахәқәа уара ӷәӷәала укыдырҟьазар акәхап!»  Хәыд, абас аҭак риҭеит: «Аллаҳ шаҳаҭс дсымоуп, шәаргьы шәшаҳаҭыз; сара, Аллаҳ иваҟәыларазы иаԥшьганы ишәымоу зегьы сырцәыхароуп». 
(Нцәас, нцәахәыс) «Уи мацара дыздыруеит. Абри кыр ахышәҳәаар шәҭахызар, шәҽеизганы сара иаашәҭаху ашьацҳәа сзықәшәыргыл, аблахтыхагьы сышәымҭан!»  
Сара; схаҭагьы исынцәоу, шәаргьы ишәынцәоу Аллаҳ сиқәгәыӷуеит. Аллаҳ, адгьылтәыла аҟны зыхцәхәыц кны имчреи ихылаԥшреи иаҵаимкыц, ԥсы зхоу ҳәа акагьы ыҟам.  Ҳәарада, Сынцәа амҩа иашаҵәҟьа дануп. 
«Мамзаргьы шәсызхьамԥшуазар, ижәдыруазааит, сара сыла ишәзынашьҭыз шәабжьызгеит. Сынцәа (игәаԥхар) шәхаҭыԥаҿы даҽа жәларык ааигоит, шәарҭ уи ишәзаанкылом, ԥхасҭакгьы шәзаҭоуп. Избанзар, сара сынцәа, зегьы хылаԥшра рызҭо иоуп». 
Рықәӡаара иазкыз ҳадҵа анааи, Хәыди, ицны иҟаз азхаҵаҩцәеи, ҳарзылԥханы иеиқәҳархеит. Урҭ агәаҟра хьанҭа рԥыраҳгеит. 
Абар, Ад жәлар! Рынцәа иажәаԥҟарақәа шырдыруаз мап ацәыркит. Абри аҟынгьы иаанымгылакәа аԥааимбарцәа зегьы ирҿагыланы агәымбылџьбаҩцәа рыдҵа нарыгӡеит. 
Убриала, адунеи аҟынгьы, акаамеҭ амш аҽынгьы алԥха рҟәыганы, ашәиԥхьыӡ иақәшәеит. Хәыд ижәлар Ад (Адиҭ), рынцәа мап ицәкны изхамҵара мҩас иалырхит. Аҵыхәтәангьы иқәӡаа ицеит! 
Семуд жәларгьы ԥааимбарс, рашьа Салиҳ дырзынаҳашьҭит. Уигьы, абри аҩыза рабжьигеит: «Уа сыуаажәлар! Аллаҳ шәиашьапк; шәара шәзы уи ида нцәа дыҟаӡам. Шәара шәаныҟамызгьы уи анышә шәалхны шәыбҩаркыра аԥҵаны, адгьылтәыла аҟны аԥсҭазаара шәзышьақәыргыланы  убраҟа шәынирхеит. Ус анакәха,  шәгәырԥсақәа рзы ианажьра шәаҳәаны, гәык ала иара иахь шәхы шәырха. Ииашаҵәҟьаны сынцәа иуааԥсыра кырӡа дырзааигәоуп; аҳәара иҟарҵақәогьы  здызкыло иоуп». 
Ижәлар убас рҳәеит: «Уа Салиҳ! Уара, иахьа уажәраанӡа ҳабжьара ҳзықәгәыӷуаз аӡә уакәын. Уажәы иҟалеи, ҳабдуцәа зымҵахырхәоз анцәахәқәа рымҵахырхәара ҳахьурхәыр уҭахума? Аиашазы, ҿыц иҳадугалаз ари азхаҵара аганахьала агәыҩбара ӷәӷәа ҳамоуп» ҳәа. 
Салиҳгьы абас аҭак риҭеит: «Уа сара сыуаажәлар! Абас шәҳәоит, аха ма сара сынцәа иҟынтә ршаҳаҭгак  сшьақәнарӷәӷәозар, сара Уи илыԥха ҷыда саҭәашьазар? Абас ишыҟоугьы, Аллаҳ сиҿагылар, Уи иҿаԥхьа сара сзыхьчарыда? Усҟан шәаргьы, сара аԥхасҭа сыҭара ада уаҳа шәабасыхәари?» 
«Уа сыуаажәлар! Абар сара сҟынтә шәыззыԥшу аџьашьахәы, Аллаҳ шәара шәзы иишаз абри амахҽцша ауп. Шәаҟәыҵ уи, ахала Аллаҳ идәы иқәҳәааит. Амарџьа! цәгьарак азыжәымун, мамзар, хара имгакәа гәаҟрак шәақәшәоит». 
Амала Сумуд жәлар амахҽцша ашьапқәа ԥыҟҟаны иршьит. Салиҳгьы убас реиҳәеит: «Шәтәыла даҽа хымш шәықәынха, ашьҭахь иҟалаша ҳбап!» иҳәеит.   
Рықәӡаара иазкыз ҳадҵа аамҭа анааи, Салиҳи идгылаҩцәеи ҳалԥха ала уи амш ахьымӡӷ иалаҳгеит. Ҳәарада, уара унцәа амчраҵәҟьа дақәиҭуп, аҳаракыреи аиааирақәеи дрықәиҭуп. 
Аллаҳ иваҟәылара аԥшьгарала зхаҭақәеи ауааԥсыреи зыргәаҟуаз уи агәымбылџьбаҩцәа, игәыҭҟьагаз бжьыцәгьак иааннакылан, ҵысыхагьы рмоукәа адгьыл рҽықәыжьны иаанхеит. 
Зынӡа инымхазшәа акәын ишыҟаз! Ишәымбеи, Семудаа, Анцәа мап ицәкра аҟны ишымхьаҵыз. Ишәымбеи, аҵыхәтәангьы инықәӡаа ишцаз! 
Аамҭак азы ҳацҳаражәҳәаҩцәа гәырӷьаҽҳәашак ала Ибраҳим инаидгыланы аԥсшәа иарҳәеит. Ибраҳимгьы «шәаргьы абзиара шәымаз» ҳәа аҭак  ҟаҵаны аамҭа мгаӡакәа ацәҵыс ажьы иӡны раԥхьа инықәиҵеит. 
Амала афатә ишаламкьысуа ангәеиҭа, рҭагылазаашьа игәамԥхакәа, игәы гәҩарак ҭашәеит. «Умшәан!» рҳәеит даргьы, «Ҳара Луҭ ижәлар рзы ҳаашьҭуп». 
Уи аамҭази Ибраҳим иԥшәмаԥҳәысгьы рааигәара дгыланы дырзыӡырҩуан. Иаразнак лшьабара  аагәалҭан (дыԥхашьаны дааԥышәрыччеит). Ҳаргьы уи, раԥхьа Исҳак; уи инаҩсгьы Иақәыԥ дышлыхшо гәырӷьаҽҳәашаны илаҳҳәеит. 
«Унан, сара рыцҳа! Сара сҭакәажәны, схаҵагьы дҭаҳмаданы, ахшара дсоурцу? Аиашазы иџьаушьаша усуп!» лҳәеит. 
Даргьы: «Бара, Аллаҳ иус џьабшьоума? Аллаҳ илыԥхеи ибарақьаҭреи шәықәзааит шәарҭ аҩны аԥшәмацәа! Ҳәарада, Аллаҳ, меигӡарах аҭәашьара змоу, арҽхәаԥхьыӡқәагьы зыхәҭаҵәҟьоу иоуп» рҳәеит. 
Уажәшьҭа 	Ибраҳимгьы 	игәыҩбара 	ихыҵны 	ҳгәырӷьаҽҳәаша 	аниоу, иаразнак Луҭ ижәлар ирызкны ҳацҳаражәҳәаҩцәа рымакра далагеит. 
Избанзар, Ибраҳим кырӡа дҟәымшәышәын, ачҳара иман, игәы ԥшқан, Аллаҳ кырӡа иҳәоз, гәык алагьы иара иахь зхы хаз, уи зыҽизҭоз уаҩын. 
Ҳацҳаражәҳәаҩцәа убас рҳәеит: «Уа Ибраҳим! Ҳамакра уаҟәыҵ! Уажәшьҭа Унцәа аӡбара идикылахьеит, анаӡрагьы иаҿуп. Урҭ ирзааираны иҟоу агәаҟра хырԥашьа амаӡам!» 
Ҳацҳаражәҳәаҩцәа, (арԥарацәа рсахьа рыҭаны) изнеихьан азы Луҭ, урҭ шизымыхьчаша дазхәыцны агәаҭеира далагеит, игәы еивҵаханы «иахьа ихьанҭоу мшуп!» иҳәеит. 
Луҭ иуаажәлар, ргәаҳәара ҟьашьқәа рыла иҩны иажәлеит; усгьы кыраамҭа абри аҩыза ахәымгарақәа ирҿын. Луҭ, раԥхьа дҩагыланы, «Уа сыуаажәлар!» иҳәеит: «Абар сҭыԥҳацәа; шәара шәзы ицқьоу, насгьы иҳалалу дара роуп. Аллаҳ шәицәшәа, саргьы сысасцәа рҿаԥхьа сышәмырԥхашьан. Шәара шәыбжьара зхаҭыԥаҿы иҟоу уаҩԥсык дыҟаӡами?» 
«Уара иудыргәышьозеи, ҳарҭ уҭыԥҳацәа рахь усс иҳамои? Уара, ҳара иаҳҭахуҵәҟьа ибзиаӡаны иудыруеит!» ҳәа иқәмақарит. 
«Шәара сызлашәҿагылаша мчык сымандаз, мамзаргьы хыҵакырҭас баагәарак сымандаз, уаҳа исҭахыз!» иҳәеит Луҭ. 
Ҳацҳаражәҳәаҩцәа, абас иаҳәаны ддырҭынчит: «Уа Луҭ! Ҳара, Унцәа ицҳаражәҳәаҩцәа ҳауп. Хьаас иҟаумҵан, уара изуылакьысӡом. Ҵхагәазы уҭаацәеи уареи шәыҩны ааныжьны шәындәықәла, аӡәгьы шьҭахьҟа дыхнымҳәааит, уԥшәма ԥҳәыс лыда. Ужәлар зықәшәаша уигьы дақәшәароуп. Рықәӡааразы иазыԥҵәоу аамҭагьы иахьа ашьыжь ауп. Мшәан ашьыжь ааигәаӡами?»  рҳәеит. 
Аҵыхәтәаны ҳадҵа анагӡашьа аҭаны, уи (иҟьашьыз) атәыла хыла-гәыла иеилаҵаны, рхыхь ала иӡыз анышәаԥшь иалхыз ахаҳәқәа рзаҳаруит. 
(Урҭ ахаҳәқәа) Унцәа иҟны рыцыԥхьаӡа иахьцаша еилырган. Абри аҩыза ахаҳә алеира, есаамҭа, иахьабалак агәымбылџьбаҩцәа ирцәыхараӡам. 
Медиен (Мадианитиан) жәларгьы рашьа Шуаиб дырзынаҳашьҭит. Уигьы (егьырҭ реиԥш) «Уа сыуаажәлар!» иҳәеит: «Аллаҳ шәиашьапк, шәара шәзы уи ида Анцәа дыҟам. Ашәага-загеи, акапанреи иагшәмырхан. Сара, шәарҭ (аиашамрала ишәырҳаз, иҭабуп ҳәагьы изхышәымҳәаауа) беиарак шәагәылатәаны шәызбоит, насгьы ишәыкәшараны иҟоу амш цәгьа аргәаҟра сацәшәоит». 
«Уа сыуаажәлар! Ашәага-загеи, акапанреи шәахӡыӡааны инашәыгӡа; ауааԥсыра дара иртәу иагырханы ишәмыргәаҟын, атәылаҿы шәыцәгьаршыҩцәаны, аилаҩынтра цәыршәымган».  
«Шәазхаҵаҩцәазар, ижәдыруазааит, Аллаҳ, арҳареи алҵшәеи рганахь ала иҳалалны ишәзалихыз, шәарҭ еиҳа ишәзеиӷьуп. Сара, (шәыбзиара сазхәыцны сшәылабжьоит) ахьчаҩыс сшәымаӡам». 
Даргьы: «Уа Шуаиб! Ҳабацәа зымҵахырхәақәоз ҳарҟәаҵны, ҳмалгьы ишаҳҭаху ахархәара аҳамҭарц, уара унамаз аума иудызҵо? Аха уара, иҟәымшәышәу, насгьы зхы аҭыԥаҿы иҟоу уаҩуп» рҳәеит. 
Шуаибгьы абас иҳәеит: «Уа сыуаажәлар! Сара сынцәа иҟынтә (иааиз) иаарту ршаҳаҭгак сымазар, мамзаргьы иара иҟынтә иреиӷьӡоу аразҟы саҭәашьазар иахышәҳәаауазеи? Сара, шәарҭ сышәҿагыланы, мап ацәышәкырц ишәыдызгалақәаз рыҟаҵара сҭахӡам. Сара, иахьынӡаисылшо ала шәсыриашар сҭахуп. Исықәҿиар, Аллаҳ ицхыраара алоуп. Иара мацара сиқәгәыӷит, иара иахь мацара схынҳәуеит». 
Уа сыуаажәлар! Сара шәысҿагыланы аиӷара ахьысзыжәуа амшала Ныҳә иуаажәлари, Хәыд иуаажәлари, мамзаргьы Салиҳ иуаажәлари зықәшәаз аҩыза ахлымӡаах шәақәымшәааит! Луҭ итәылагьы шәара ишәцәыхараӡам». 
(Уажәрааӡатәи) Шәгәырԥсақәа рзы, Анцәа иҟынтә ишәанаижьырц шәиҳәаны, гәык ала иара иахь шәхы шәырха. Ҳәарада, сынцәа (гәык ала иара иахь зхы зырхаз рзы) илыԥха ҷыдеи, ирыцҳашьареи меигӡарахдоуп, ибзиабарагьы ҭбааӡоуп. 
Убас рҳәеит: «Уа Шуаиб! Уара иуҳәо еиҳарак ҳзеилкаауам, насгьы уара, ҳабжьара умчыданы уаҳбоит. Ушьҭра раҳаҭыр ыҟамызҭгьы, ахаҳә уаҳаргарын. Иудыруазааит, ҳҿаԥхьа амчгьы умаӡам». 
Шуаиб абас реиҳәеит: «Уа сыуаажәлар! Сара сышьҭра, Аллаҳ иаасҭа ҳаҭыр рықәума? Уи шәизхьамԥшкәа, шәызқәа иеиашәырхеит. Ҳәарада, сынцәа, иҟашәҵаз зегьы здыруа, избауа, насгьы изаҳауа иоуп». 
«Уа сыуаажәлар! Шәымч зықәхо ҟашәымҵакәа шәаанымгылан! Саргьы исылшо ҟасҵап! Изеиԥшрахо макьана ишәзымдыруа, аха иаԥылазгьы ахьымзӷ изыргаша, игәыҭҟьагоу уи агәаҟра иақәшәараны иҟоу, амц зҳәо дызусҭоу, иара убасҟан ижәбараны шәыҟоуп. Уажәы шәаазыԥшы, саргьы шәара сшәыцыԥшуеит».  
Аҵыхәтәан, дара рыргәаҟра иазкыз ҳадҵа анагӡара анааи, ҳаргьы Шуаиби изхаҵаҩцәеи ҳаҭәашьара ала иеиқәҳархеит. Агәымбылџьбаҩцәа ракәзар, игәыҭҟьагоу бжьык ала, изықәгылаз адгьыл илықәҳажьит. 
Аамҭацк иалагӡаны амазареи абарақьаҭреи рымамызшәа иааҟалеит. Иеилабгааит, иқәӡааны ицааит Медиенаа (Мадианитианаа), Семуд жәлар иқәӡаа ишцаз еиԥш! 
Мысагьы иаартыз аршаҳаҭгақәеи аџьашахәқәеи рыла,  
Фараони иҩызцәеи дырзынаҳашьҭит; амала урҭ, Фараон инапхгара алырхит. Аха Фараон идҵақәа аиаша иадҳәалаӡамызт. 
Уи, акаамеҭ амш аҽны; ижәлар драԥхьагыланы, урҭ (арахә аӡахьы ишырго еиԥш) амца ашҟа инаигоит. Аиашазы шаҟа иҭыԥ бааԥсузеи уи амца! 
Урҭ, ари адунеи аҟынгьы, акаамеҭ амш аҽынгьы ашәиԥхьыӡ иақәшәеит. Шаҟа иҳамҭа бааԥсузеи ари аҩыза ашәиԥхьыӡ! 
(Уа сԥааимбар!) Абарҭ иузеиҭаҳҳәақәо, иқәӡааз уи атәылақәа ражәабжьқәа рҟынтә ауп. Урҭ рышьҭыбжь иахьанӡа иаанагаз шыҟоугьы, идырхыз аҽаҩра еиԥш иҟамызшәа, ицахьоугьы ыҟоуп.  
Ҳара урҭ, иаҳмыргәаҟӡеит, амала дара рнапала рхы агәаҟра иҭадыргылт. Унцәа агәаҟра иазкыз идҵа анааи, Аллаҳ дааныжьны изымҵахырхәоз (ирҩашьаз) рынцәахәқәа џьаргьы ирмыцхрааит; рыхәара акәым, рцәыӡ иацнаҵеит. 
Унцәа, агәымбылџьбара зҽазҭаз атәылақәа абас ауп ишақәикуа. Ҳәарада, Уи, абас уахьақәикуа кырӡа ихьаагоуп, кырӡагьы иӷәӷәоуп. 
Ҳәарада, нарцәытәи агәаҟра иацәшәо рзы, абри аҟны аҵатәхәы ыҟоуп. Уи амш, ауааԥсыра (аҳасаб еилыргареи ахьырхәреи рзы) ианеиқәшәаша мшуп. Ари, зегьы иеизаны џьарак ианнанаго амш ауп. 
Ҳара уи (акаамеҭ амш), иазԥаҳҵәаз ҽҳәарак аҟынӡа иахҳарԥоит. 
Уи аамҭа анааилак, Аллаҳ азин ҟаимҵакәа аӡәгьы ажәак изҳәом. Урҭ рыбжьара зылахь еиқәугьы ыҟоуп, игәырӷьаҵәа иҟоугьы. 
Зылахь  еиқәу ауаа; џьаҳанымуаа роуп. Урҭ уа, ирыцҳахәха иқәыԥсычҳауа игылоуп. 
Ажәҩанқәеи адгьыли ыҟанаҵгьы наунагӡа амца иҭанхараны иҟоуп. Амала унцәа даҽакала игәаԥхар, хымԥада, ус ҟалаӡом. Унцәа акы аниҭаххалак, ҳәарада, уи гхада инаигӡоит.   
Игәырӷьаҵәа иҟоу ракәзар; урҭ џьанаҭ иҭоу роуп. Ажәҩанқәеи адгьыли ыҟанаҵгьы наунагӡа убра иҭанхараны иҟоуп. Амала унцәа даҽакала игәаԥхандаз, хымԥада, абас ҟаларымызт. Ари, дара рзы меигӡарах аҳамҭеи аҭәашьареи ауп. 
Уажәшьҭа абарҭ,  Аллаҳ иваҟәылара аԥшьгаҩцәа изымҵахырхәақәоз рымшала ирԥеиԥшхараны иҟоу агәаҟразы гәыҩбарак умоуааит. Урҭ, уаанӡа рабдуцәа зымҵахырхәоз роуп изымҵахырхәо. Ҳаргьы убарҭ ирықәнагоу (агәаҟра) иагмыжькәа иақәҳаршәараны ҳаҟоуп. 
(Абыржәы уара ишуаҳҭаз еиԥш) Убасҵәҟьа Мысагьы ашәҟәы иаҳҭеит, аха уи ашәҟәы иазкынгьы аимак ҟалеит. Унцәа уаанӡатәи иажәа ыҟамызҭгьы, ҳәарада, урҭ реимакгьы ӡбахон.  Иҵабыргыҵәҟьаны урҭ, (Аллаҳ иваҟәылара аԥшьгаҩцәа) Аҟәырҟан иазкны агәыҩбара ӷәӷәа рымоуп. 
Хымԥада, уара унцәа, зегьы иҟарҵаз амыцхәра иагмыжькәа ириҭараны дыҟоуп. Избанзар, урҭ зҿу ишахәҭоу ала идыруеит. 
Ус анакәха, уа сԥааимбар! зҵаарацыԥхьаӡа, излауыдҵоу ала, ухы ииашаны имҩаԥга. Аллаҳ иахь рхы рханы иудгылазгьы, рхы убас имҩаԥыргааит. Шәхырхарҭа шәацәхьаҵны амҩа иаша шәанымҵын. Ҳәарада, иҟашәҵалак зегьы Аллаҳ ишахәҭоу ибауеит.  
Аллаҳ иваҟәылоу ыҟоушәа ԥхьаӡаны, зхы ԥхасҭазтәыз ауаа шәырмеилаҳан. Мамзар, амца шәаргьы ишәылакьысуеит. Шәара, Аллаҳ ида хылаԥшҩы дшәымаӡам. Нас  (уи иҟынтә) ацхыраарагьы шәоуӡом. 
Амш, аҩганкы аҟынгьы, аҵх ашьыжь ианазааигәоу аамҭақәа аҟынгьы, унамаз ишахәҭоу ала икы. Избанзар, абзиарақәа, ацәгьарақәа ықәнагоит. Абри, аилкаара зманы иазыӡырҩуа рзы агәаларшәареи алабжьареи ауп.  
Насгьы ичҳа! Избанзар, Аллаҳ абзиареи аԥшӡареи аԥшьызго рџьабаа ирӡӡом. 
Шәара шәаԥхьатәи абиԥарақәа рыбжьара иҟаз ауаа ҟәыӷақәа, ауааԥсыра адгьылтәыла аҟны ацәгьаршра аҟаҵара иаҟәырхындаз, ишԥаҟаларыз? Амала урҭ, рыбжьара, зхаҭақәа еиқәҳархахьаз, даараӡа имаҷҩыз ауаа роуп абри аҩыза аус зҽазызкыз. Агәымбылџьбаҩцәа ракәзар, аԥагьарахь икылызгаз рбеиара инашьҭаланы, агәырԥсауаа ирҩызахеит. 
Уара унцәа, зыуаажәлар абзиареи аиашареи рзы ақәԥара иахьаҿу атәылақәа агәаҟра иҭаргыланы иқәихӡом. 
Унцәа иҭаххандаз, ауааԥсыра зегьы жәларыкны иҟаиҵон.  
Амала унцәа дыззылыԥхаз аламҵакәа, агьырҭ реиҿагылара иацырҵалоит. Аллаҳ урҭ зишазгьы убри азыҳәан ауп. Абас ала унцәа: «Иҵабыргыҵәҟьаны џьаҳаным; аџьнышцәеи, ауааԥсыреи рҟынтә ахьырхәра зықәшәаз рыла исырҭәуеит»  ҳәа ииҳәаз ажәагьы наӡеит. 
Уара иузеиҭаҳҳәаз абарҭ ажәабжь кьаҿқәа, аԥааимбарцәа рыԥсҭазаарақәа рҟынтә, угәы зырӷәӷәаша аҵатәхәқәа роуп. Абарҭ рҟынтә уара иалухша, аиаша ахаҭаԥсаҭа ауп, азхаҵаҩцәа рзыҳәангьы имҩақәҵагоу алабжьареи, агәҽанҵареи, агәаларшәареи роуп. 
Иазхазымҵо убас раҳәа: «Шәымч зықәхо зегьы ишшәылшо ала иҟашәҵа, ҳаргьы излаҳалшо ала ҳаҿуп». 
«Ус анакәха, шаазыԥшы алҵшәа зеиԥшрахо; ҳәарада, ҳаргьы ҳаԥшуп». 
Ажәҩанқәеи адгьыли иргәылаҵәаху зегьы здыруа, насгьы зегьы знапаҿы иҟоу Аллаҳ иоуп. Аусқәа зегьы аҵыхәтәаны иара иахь икылсуеит. Ус анакәха, уи уҽиҭаны уиқәгәыӷ. Иудыруазааит, иҟашәҵо унцәа изымдыруа дыҟаӡам.  
Елиф. Лам. Ра. Арҭ, иаартӡоу ашәҟәы ажәаԥҟарақәа роуп.  
Ҳара уи Аҟәырҟан иеилышәкаарц азы араԥ бызшәала илбааҳгеит.  
(Уа сԥааимбар!) Ҳара, абри аҟәырҟан уҵаҳәарала, ажәытәтәи ажәларқәа ирызку ажәабжьқәа ибзиаӡаны узеиҭаҳҳәоит. Иҵабыргыҵәҟьаны, уара, абарҭқәа рыӡбахә уаанӡа иуздырӡомызт.  
Аамҭак азы Иусуф иаб (Иақәыԥ) абас иеиҳәеит: «Уа саб! сара ԥхыӡла аеҵәақәа жәеиза цыреи, амреи, амзеи исымҵахырхозшәа збеит».  
Иақәыԥгьы, «Сыҷкәын!» иҳәеит: «Абри аԥхыӡ уашьцәагьы ирзеиҭаумҳәан. Иҟалап, иуҵашьыцны, ашьацҳәа узықәдыргылар. Избанзар, аҩсҭаа иаартыҵәҟьаны ауаҩԥсы диаӷоуп».   
«Уԥхыӡ атәы ҳҳәозар; Унцәа уара уаликаауеит, аԥхыӡи ахҭысқәеи рыхҳәаа аҟаҵаразы, уабдуцәа Ибраҳими Исҳаки аҷыдара шраҭәеишьаз еиԥш уаргьы ухылҵшьҭрагьы ираҭәашьаны, Иақәыԥ иҭаацәара ирызку илԥхагьы наигӡоит. Ҳәарада, уара унцәа зегьы ишахәҭоу ала издыруа иоуп; аҟәыӷарагьы дақәиҭуп.  
Аҵабырг иашьҭо, насгьы азҿлымҳара азҭо рзы; Иусуфи иашьцәеи ирыхҭысқәаз рыҟны кырӡа аҵатәхәқәа ыҟоуп.  
Иашьцәа убас рҳәеит: «Ҳара иӷәӷәаӡа иҟоу гәыԥк шҳакәугьы, Иусуфи иашьеи (Биуниамин), ҳаб урҭ еиҳа бзиа ибоит. Аиашазы ҳаб агха ихьуеит». (Иусуфи Биуниамини ран дхазын) 
Руаӡәк: «Иусуф дышәшьы, мамзаргьы дахьзымааша џьара дыншәыжь! Абас ала, шәаб ибзиабара шәара мацара ишәзынхап, насгьы аҭамзаара шьҭаҵаны, ауаа цқьақәа шәреиуахап» иҳәеит. 
Даҽаӡәгьы абас реиҳәеит: «Иусуф дшәымшьын, уи ҵеџьк дҭашәыжь, уаантәи ииасуа караванқәа руак, дбаны дышьҭырхып» ҳәа.  
(Абри аҟны рҳәоу еиқәыршәаны) Раб иҟны иааин: «Уа ҳаб! Уара Иусуф ҳнапы дануҵом, аха ҳарҭ еснагь уи ибзиара зҭаху ҳауп!»  
«Иҟалозар, уаҵәы ҳара дҳацҵа, ифааит, ижәааит, дыхәмарааит. Гәыҩбаракгы умоуааит, ҳара уи ҳаихылаԥшуеит» рҳәеит.  
Иақәыԥ: «Уи дшәыманы шәцара, иҵабыргыҵәҟьаны сархьаауеит. Избанзар шәара уи дышәхашҭны, шәхы шәшашьҭоу, қәыџьмак ааины дафар ҳәа сшәоит» иҳәеит.  
«Ииашаҵәҟьаны, ҳара абас ҳаӷәӷәаӡа ҳшыҟоу қәыџьмак ааины убри дафар, Аллаҳиныс, ахьымӡӷ згаз ҳакәхоит!» ҳәа аҭак ҟарҵеит. 
Аҵыхәтәан (раб дақәыршаҳаҭны), Иусуф дрыманы ицеит. Насгьы уи аҵеџь ҵаҟа дҭарыжьырц рыӡбеит. (Уи, аҵеџь данҭарыжьуаз аамҭазгьы) ҳара Иусуф абас иҵаҳҳәеит: «Гәыҩбарак умоуааит, мышкызны, зынӡа ианазыԥшым аамҭазы, абри иҟарҵаз ргәалауршәараны уҟоуп» ҳәа.  
(Иусуф аҵеџь дҭажьны) Ахәылбыҽха иеибарҵәыуо раб ишҟа инеит.  
«Уа ҳаб! Ҳара ҳаицлабуан, Иусуфгьы дырхылаԥшырц азы ҳамаҭәақәа ахьышьҭаз ааигәа дынҳажьит. Шьҭахьҟа ҳанааи, аума ҳбеит; қәыџьмак Иусуф дафазаап! Аха ҳара иагьа аиаша ҳҳәаргьы уара ҳагәра угарым!» рҳәеит.  
Иусуф ихарԥ, даҽа шьак ақәҭәаны изааргахьан. Раб: «Мап! Шәара шәыԥсы шәзазымиааикәа ак шәамхаҟаҵазар акәхап. Уажәшьҭа сара исуалу ачҳара ауп. Шәажәақәа ирызкны ацхыраара сахьаҳәашагьы Аллаҳ иҿоуп» иҳәеит.  
Ас ишыҟаз, караванк ааин, еицыз рахьтә аӡәы, аӡы ааигарц азы аҵеџь ахь дрышьҭит. Аӡы ҭызгоз, аныга аҵеџь ахь илбааишьҭит, аха данҩаха ҷкәынак дахьынҳалан азы дыҳәҳәеит: «Агәырӷьаҽҳәаша! Хаҵарԥыск дызбеит!» Уи, илахәаахәҭразы дрыдкыланы, дрыхьчеит. Амала Аллаҳ иҟарҵогьы, иҟарҵараны иҟоугьы ибзиаӡаны идыруан.  
Аҵыхәтәаны, хәмариала, раӡны ҟәрышьқәак рзы дырҭиит. Усгьы ихә ҳаракны ирызшьомызт (иаразнак дырԥырыргар рҭахын).  
Уи, даазхәаз Мысратәи ауаҩы, иԥҳәыс лахь ихы рханы: «Абри ибзианы бихылаԥш, иаҳаҭыр шьҭых. Иҟалап џьара дҳахәар, мамзаргьы ԥас дҟаҳҵар» иҳәеит. Абас ала, Иусуф, атәылаҿы иӷәӷәаз ҭагылазаашьак изаԥаҳҵеит. Дзызкыз аус инақәыршәангьы (аԥхыӡқәагьы налаҵаны), ахҭысқәа рыхҳәаа аҟаҵара иҳарҵараны ҳаҟан. Аллаҳ акы игәаԥханы, ак иӡбар, хымԥада уи наигӡоит. Аха, ауааԥсыра реиҳараҩык абри рыздыруам.  
Ус, Иусуфгьы деизҳаит, дхаҵарԥысхеит, ацәгьеи абзиеи аилыргареи, аҟәыӷареи, адырреи дырқәиҭхеит. Ҳара, зхы абзиара иазызкуа, абас аҳамҭақәа раҭәаҳшьоит.  
Аха абри аамҭазы, аҩнаҭа аԥшәма ԥҳәыс, дхылхырц иақәылкхьан. Ашәқәа зегьы иҵарҟаца иаркны «Уажәшьҭа, уааи сара сахь!» ҳәа иалҳәеит. Иусуф иакәзар: «Аллаҳ сацәихьчааит! Избанзар, бара бхаҵа, сара даара ибзианы дысхылаԥшит, ибзианы дсызныҟәеит. Иашаҵәҟьаны, агәымбылџьбаҩцәа аҽеиӷьтәра зынӡа изақәшәом!» иҳәеит.  
Аԥҳәыс, Иусуф лнапаҿы даалгарц лгәы иҭалкхьан. Иара ишҟа лҿыналхеит. Анцәа иршаҳаҭга мбакәа дыҟазҭгьы, иҟаларын Иусуфгьы лара леиԥш дныҟәар. Амала ҳара, ацәгьареи акалҭҟьашьреи Иусуф ицәыхараҳтәхьан. Аиашазы уи, ҳара аҽрыцқьара иахьаҳагӡаз ҳуааԥсыра дыруаӡәкын.  
(Иусуф, адәахьы адәылҵразы данеиха) Рҩыџьагьы ашә ашҟа иццакит. (Уи аамҭазы иаанкылара дшашьҭаз) Ишьҭахьала ихарԥ дамҵысны иҿылжәеит. Ашәхымс ихыҵаанӡагьы аԥшәма даарԥылеит. Аԥшәмаԥҳәыс иаразнак даарыԥхьагылан: «Уара уԥшәма иакәымала илызныҟәаз абахҭа аҭакра ада уаҳа ихәҭаны уԥхьаӡои?» лҳәеит.  
Иусуф: «Аиашазы, лара лхаҭа лхы салырхәар лҭахын!» ҳәа ихы ихьчеит. Аԥшәмаԥҳәыс лҭынхацәа рҟынтә аӡәы, дақәыӡбо абас иҳәеит: «Иусуф ихарԥ аԥхьала иԥжәазар, аԥшәмаԥҳәыс диашоуп, Иусуф дымцҳәаҩуп». 
«Мап, ишьҭахьҟа иԥжәазар, усҟан аԥшәмаԥҳәыс амц лҳәоит, Иусуф диашоуп» ҳәа.  
Аԥшәма, Иусуф ихарԥ ашьҭахь ала ишыԥжәаз ангәеиҭа, иԥҳәыс лахь: «Ҳәарада, ари аҳәса шәшьацҳәоуп. Избанзар, шәара шәшьацҳәақәа рымҽхак кырӡа иҭбаауп».  
«Уа Иусуф! Абри аус ухаршҭ, уаҳагьы уаламцәажәан!» ҳәа Иусуф дилабжьеит, нас «Баргьы бгәырԥсақәа рзы аҭамзаара шьҭаҵа. Избанзар, агәырԥса ду ҟабҵеит» ҳәа иԥҳәыс илеиҳәеит.  
Ақалақь аҟны ԥыҭҩык аҳәса: «Ишәаҳама?» ҳәа уҳәан-сҳәан аиҭаҳәара иалагахьан: «Ишәаҳама? Аԥыза иԥҳәыс, тәыс ирымаз бзиа дылбазаап. Лыбзиабара убасҟак илылсзар акәхап, зынӡа дыхнаԥааит. Аиашазы, ҳара абри аҩыза ҳазлаҭәашьом!»  
Лара илызкны игәараз уҳәан-сҳәанқәа заҳаз аԥшәмаԥҳәыс, аҳәса зегьы лыҩныҟа ааԥхьара рылҭеит. Аишәачара рызлырхиеит, рыцыԥхьаӡагьы ҳәызбак ҳәызбак рзықәылҵеит. Аҳәса аҳәызбақәа кны ашәыр аныцәдырԥссоз аамҭазгьы Иусуф, «Уажәшьҭа уааины уҩнал!» ҳәа илырбеит. Аҳәса, Иусуф рҿаԥхьа данцәырҵ ишанханы иаанхеит, уи иԥшӡара изалымҵуа, ирызгәамҭаӡақәа зегьы рнацәкьарақәа ԥырҟҟеит: «Ҟалашьа амам, Аллаҳиныс, ари дуаҩԥсӡам; ари, кырӡа иҳараку маалықьк иакәзар ҟалап!» рҳәон.  
Аԥшәмаԥҳәысгьы убас ралҳәеит: «Абар, сара сгәы зызцаз, уи амшалагьы лахь зсышәҭаз арԥыс! Уи, схы дасырхәарц сҭаххеит, иашоуп; амала иара, иламыс даӷрагыланы, агәырԥса иҽеимҭеит. Ииашаҵәҟьаны, уи идысҵаз ҟаимҵар, абахҭа дҭажьны, аларҟәра иақәшәаз дреиуахоит».  
(Иусуф, Аллаҳ иахь ихы рханы): «Сынцәа! Абарҭ сара исыдыркыло аҟаҵара аасҭа, абахҭа аҭалара еиӷьасшьоит. Урҭ ршьацҳәақәа сԥырумгар, сгәы рызцаны, амдырыҩцәа сырҩызахоит» ҳәа диҳәеит.  
Инцәа, уи иҟаиҵаз аҳәара идкыланы, аҳәса ршьацҳәақәа наҟ иԥыригеит. Ҳәарада, уи зегьы ишахәҭоу изаҳауа иоуп, зегьы ишахәҭоу издыруа иоуп.  
Аҳҭынра анапхгарагьы, аиашаҵәҟьа еилкааны, изхараз рыбла дшабазгьы, аамҭак азы акәзаргьы, Иусуф абахҭа иҭакра мҩас иалырхит.   
Абахҭа, ҩыџьа арԥарацәагьы ицҭалеит. Рыуаӡәк, зны иибаз ԥхыӡк Иусуф изеиҭеиҳәеит: «Ԥхыӡла аҩы ҟасҵарц азы ажь шысхәоз збеит», иҳәеит. Уи аамҭазы агьи арԥысгьы: «Саргьы ԥхыӡла, ача-мгьал схы иқәҵаны изгон, амала аԥсаатәқәагьы уи афара иаҿын», иҳәеит. «Ҳаԥхыӡқәа иаанаго ҳауҳәар ҟалома? Аиашазы ҳара, уара абзиара ҟазҵо, уаҩы иашаны уаҳбоит» рҳәеит.   
Иусуф убас реиҳәеит: «Шәарҭ ишәзааргараны иҟоу афатәқәа шәзааиаанӡа, арҭ рыхҳәаа заанаҵы ишәасҳәап. Ари адырра, сара Анцәа исылаиҵаз ауп. Аиашазы сара, Аллаҳ дазхазымҵо, нарцәгьы мап ацәызкуа жәларык рдин садҳәалаӡам».  
«Сабдуцәа Ибраҳими, Исҳаки, Иақәыԥи рдин сықәныҟәеит. Ҳара, Аллаҳ иваҟәылара аԥшьгара ҳахәҭаӡам. Ари, ҳареи ауааԥсыреи Аллаҳ иҳаҭәеишьаз ауп, аха ауааԥсыра реиҳараҩык иҭабуп ҳәа аҳәашьа изақәшәом».  
«Уа исыцҭаку сҩызцәа! Хаз-хазы анцәахәқәа роума еиҳа иеиӷьу, мамзаргьы иаӡәу, зегьы ирықәиҭу Аллаҳ иоума?»  
«Шәарҭ, Аллаҳ дааныжьны; шәареи шәабдуцәеи зыхьӡ ршьаз (ирҩашьоу анцәахәқәа) шәрымҵахырхәоит. Аллаҳ урҭ ирызкны ршаҳаҭгакгьы лбааимгаӡац. Амала ихадароу, Аллаҳ ииӡбаз ауп. Уи, иара ида даҽа мчрак амҵахырхәара шәақәиҭитәуам. Абри ауп зегь рыла ииашоу адингьы, аха ауааԥсыра реиҳараҩык ирыздыруам».   
«Уа исыцҭаку сҩызцәа! Шәыԥхыӡқәа рыӡбахә ҳҳәозар; раԥхьа исазҵааз аҩыза, ажәытә дшыҟаз еиԥш иԥшәма имаҵура дазыхынҳәны, уаанӡа еиԥш аҩынаҳара дызҿыз наигӡалоит; егьы иакәзар, дыкнарҳауеит, аԥсаатә ихы дыркәыкәуеит. Шәара ахҳәаа ҟасҵарц шәысзыҳәаз аус иазкны, уажәшьҭа аӡбарагьы рыдыркылахьеит!»  
Иусуф, урҭ аҩыџьа рҟынтә зыԥсы еиқәхоит ҳәа ииԥхьаӡаз иҩыза: «Уԥшәма иҟны сара сыӡбахә (ак шысхарам) еиҭаҳәа!» ҳәа иеиҳәеит. Аха аҩсҭаа, иҩыза абри аҳәара ихаиршҭын, Иусуф даҽа шықәсқәак абахҭа дҭахеит.  
Ус ишыҟаз, зны атәыла аҳ: «Сара ԥхыӡк збеит! Сыԥхыӡ аҟны ажә ссақәа быжьба, ипсыла-ичах иҟаз ажә дуӡӡақәа быжьба аанкыланы ирфон; насгьы ииаҵәаӡа иҟаз ачахәҵәқәа быжьбеи, иҩаны иҟаз ачахәҵәқәа быжьбеи иеивагылан. Уа сабжьагаҩцәа! Ари сыԥхыӡ иаанагозеи? Иеилырганы исашәҳәа, аԥхыӡ аилыргашьа шәдыруазар» иҳәеит.    
Урҭ: «Иеилаԥаҭоу ԥхыӡқәоуп; ҳара ари аҩыза аԥхыӡ аилыргара ҳалшом» ҳәа аҭак ҟарҵеит.  
Абахҭа иҭаз ҩыџьа дыруаӡәкны иеиқәхаз ауаҩы, кыр аамҭа цахьазаргьы, иҩыза (Иусуф) дааигәалашәан: «Сара уи иҟаиҵаша ахҳәаа шәзеиҭасҳәап, абыржәыҵәҟьа абахҭахь сдәықәышәҵа» иҳәеит.  
(Абахҭаҿы даннеи) «Иусуф! Зажәа иашоу! Аԥхыӡ аҟны, изгыу ажәқәа быжьба, иԥсыла-ичах иҟоу ажәқәа быжьба аанкыланы рыфареи; насгьы ииаҵәаӡа иҟоу ачахәҵәқәа быжьбеи, иҩаны иҟаз ачахәҵәқәа быжьбеи еивагыланы рбареи, хҳәаас ирзыҟауҵои? Агәыӷра сымоуп, иахәҭоу ахҳәаа ала шьҭахьҟа схынҳәны, сзызнеир, абри ала уара иухәҭоу еилыркаап ҳәа» иҳәеит.    
Иусуф убас иҳәеит: «Быжь шықәса, ишаԥу еиԥш адгьыл шәықәаарых. Аха, аҽаҩра анҭажәгало, ишәфаша амаҷ ада, иаанхаз зегьы ачахәҵә аҟны ишыҟоу ишәҵәахы».  
«Анаҩстәи быжь шықәса аарҩара ӷәӷәа ҟалоит. Арҭ ашықәсқәа рзы, ажәлазы иааншәыжьуа рыда, иҵәахны ишәымоу аҽаҩра зегьы ифаны шәрылгашт».  
«Нас уи ашьҭахьгьы убас шықәсык шәзааиуеит, ажәлар рызхара ақәа леиуеит, ргәаҟрақәа рыхганы, ашәыргьы меигӡарахда ашәырӡии ахәшеи алырхуеит».  
(Иԥхыӡ ахҳәаа анизеиҭарҳәа) Аҳ: «Уи арахь дысзаажәга!» иҳәеит. Аҳ ицҳаражәҳәаҩы, Иусуф дааигарц азы абахҭахь даннеи: «Мап, раԥхьа уаҳ иҟны унеины: уи знацәкьарақәа ԥызыҟҟаз аҳәса гәаҟрас ирымаз закәыз? ҳәа уиазҵаа. Ҳәарада, сынцәа урҭ ршьацҳәақәа даараӡа ибзианы идыруеит» иҳәеит.  
Аҳ, (аҳәса еизганы): «Иусуфи шәареи шәыбжьара иҟалеи? Уи шәхы дашәырхәарц анышәҭахха, ихы шԥамҩаԥигаз?» ҳәа дразҵааит. «Аллаҳиныс, ҟалашьа амам! Ҳара уи изкны ицәгьоу акы ҳаздыруам!» рҳәеит. Аҳ ицхырааҩ иԥҳәысгьы даацәырҵын: «Сара уи исҭаху иласыгӡар сҭаххеит, аха уи, ииашоу, ачарҳәара злам уаҩуп» ҳәа лыгха еиҭалҳәеит.  
Иусуф (абарҭқәа зегьы аниаҳа): «Уаҳа даҽаказы акәым, аҳ ицхырааҩы, ианимбо ачарҳәара шизызымуз, насгьы ачарҳәаҩцәа ргьангьашрақәа Аллаҳ ақәҿиарахь ишкылимго зегьы ирдырырц азоуп абас схы зымҩаԥызгаз» иҳәеит.  
«Абас ишыҟоугьы, сыԥсы (сгәаҳәара-сыԥсыцәгьара) срыцқьеит сзыҳәом. Избанзар уԥсы есымша ацәгьара уҵанаҳәоит; акызаӡәык иухәаша, Анцәа дузылԥханы уихьчар ауп. Ҳәарада, сынцәа агәырԥсақәа кырӡа иуаназыжьуа иоуп, кырӡагьы урыцҳазшьауа иоуп».  
Аҳ: «Уи арахь дысзаажәга, схазы далкааны бжьагаҩыс дҟасҵап!» ҳәа рыдиҵеит. Иусуф даниацәажәа ашьҭахьгьы: «Иахьарнахыс иреиҳаӡоу аҭыԥ змоу, зыгәрагоу  цхырааҩыс уҟаҵоуп» иҳәеит.  
Иусуф: «Сара, атәыла амазарақәа сырхаргыл. Избанзар, зегьрыла зыгәрагоу, урҭ ишахәҭоу изыхьчаша, насгьы зус ибзиаӡаны издыруа соуп» иҳәеит.  
Абас ала Иусуф Мысра дынҳархеит, амчреи алшареи иаҳҭеит. Иахьиҭаху даԥшәыман. Аллаҳ, ирыцҳашьара иззиҭаху рзы меигӡарахдоуп. Насгьы ҳара, абзиара зҽазызкыз рҳамҭа ҳарӡуам.  
Ҳәарада, Аллаҳ дазхаҵаны, ацәгьара зҽацәызыхьчаз ауаа рзы нарцәытәи аҳамҭа зегьы иреиӷуп.  
Аамҭа анааи, (ртәылаҟны иҟаз амлакра иарҳәацәаз) Иусуф иашьцәа, Мысра иааны, Иусуф иҟны иныдгылт. Иусуф урҭ идырит, аха дара дырзымдырӡеит.  
Иусуф, изааз агәыԥ реидарақәа андырхиа: «Даҽазнык шәанаауа абрыла ишәашьоу егьи шәашьагьы даажәга. Ишәымбаӡои, сара ииашаҵәҟьаны ишәаны, изаны, инацҵаныгьы ишшәысҭо, сысасцәагьы ҳаҭырла исыдыскылоит!» иҳәеит.  
«Аха, 	уи 	даажәымгар, 	ижәдыруазааит, 	сара 	сҟынтә 	уаԥсҵәык ачарыцгьы шәоуӡом; баша сааигәарагьы шәмааин!»(иҳәит).  
«Иаб дақәыршаҳаҭны, ԥсыхәак аҳҭаԥ» ҳәа аҭак ирҭеит.  
Иусуф, арыц рызҭоз аусуҩцәа убас реиҳәеит: «Ачарыц злаархәазгьы, реиадара иалаҵаны шьҭахьҟа ишәырхынҳәы. Рҭаацәа рахь ихынҳәны ианнеилак, реидарақәа анаадыртлак игәаҭаны даҽазныкгьы ргәы ҭынчны иаҳзаап».  
Иусуф иашьцәа, раб (Иақәыԥ) ишҟа ианыхынҳәы: «Ҳаб ухаҵкы! Ҳара, уаҳа ачарыц ҳарҭаӡом. Уи амшалагьы иҟалозар, даҽазнык ҳанцо ҳашьа дҳацҵа, абас алагьы иҳагу арыц ааҳхәап. Уи, ҳаблагәы еиԥш дшаҳахьчо алагьы ажәа уаҳҭоит» рҳәеит. 
Иақәыԥ убас реиҳәеит: «Уаанӡа шәыгәра ганы, иашьа шәнапы дшанысҵаз еиԥш, уажәгьы иара дшәыцысҵап, ус аума? Амала, иҵабыргыҵәҟьаны узыхьчаша Аллаҳ иоуп, Уи, арыцҳашьаҩцәа зегьы раасҭа дрыцҳашьаҩуп». 
Реидарақәа анаадырты, ахәыԥса ҳәа иршәаз зегьы убраҟа ишрылаз гәаҭаны: «Ҳаб, ҳаб!» рҳәеит: «Ари аҵкыс еиӷьу бзиара ыҟоума? Абар арыц злааҳхәазгьы шьҭахьҟа идырхынҳәызаап. Уажәшьҭа даҽазныкгьы ҳцаны арыц аахәара ҳалшоит. Ҳашьагьы дҳахьчоит! Абас ала, махҽк иазышьҭыхуа аҟара арыцгьы инацҵаны иааҳхәоит. (Избанзар ари аҳ, дарбанзаалак аӡәӡәала хазы ачрыц риҭон.) Даара иманшәалоу хәаахәҭрахоит ари ҳара ҳзы!»  
«Мап!» иҳәеит Иақәыԥ: «Уаҳа ԥсыхәа шәымамкәа шәаанымхакәа, уи деибганы дшаажәго ала Аллаҳ иҿаԥхьа ҿыӷәӷәала ажәа сышәымҭар, уи шәара дшәыцны дсышьҭуам!» Аха, ажәа анирҭагьы абас реиҳәеит: «Иеибаҳҳәаз Аллаҳ дазышаҳаҭны хылаԥшҩыс дамоуп».  
Насгьы: «Уа сыҷкәынцәа! Уа шәаннеилак (ақалақь) џьарантә мацара акәымкәа, иеиуеиԥшым аҭаларҭақәа рыла шәнеи; сара усгьы Аллаҳ шәара ишәызкны ииӡбаз сзыԥсахуам. Ҳәарада, аӡбареи амчреи Аллаҳ мацара итәуп. Уи мацара симҵагыланы, уи мацара сиқәгәыӷуеит. Дазхазҵо ауаагьы, иара мацара имҵагыланы, иқәгәыӷааит».  
Раб ишрыдиҵаз еиԥш, хаз-хазы аҭыԥқәа рыла ақалақь иалалеит. Анцәа дара ирызкны ак иӡбахьазар, ари аҩыза аҽгәаҭара Иақәыԥ изцәырҵыз игәыҩбара аԥыхра ада уаҳа даҽакы иахәомызт. Иақәыԥ, иара илаҳҵаз иҷыдоу адырра дақәиҭын. Аха ауааԥсыра реиҳараҩык уи рыздыруамызт.  
Аҵыхәтәан, Иусуф иҭыԥ аҟны инеит. Иусуф, иашьа гәакьа иԥхаӡа дидкыланы, ҷыдала дизныҟәеит. Насгьы: «Иудыруазааит, сара уашьа соуп; урҭ аханатә аахыс иҟарҵақәазгьы хьаас ишьҭумхын!» ҳәа иеиҳәеит.  
Иусуф, иашьцәа реидарақәа ирмазеины амахҽқәа ирықәдирҵеит. Уи аамҭазы зыхә ҳаракӡаз ӡыржәтәгакгьы иашьа гәакьа иеидара иалеиҵеит. Амҩа иқәланы ԥыҭрак ианца ашьҭахь, маҵуҩык дрыхьӡан, «Шәарҭ уа шәаанҿас! Избанзар, шәӷьычцәоуп!» ҳәа ибжьы нарықәиргеит. 
Иаразнак 	шьҭахьҟа 	инаҳәны, 	ишшанхаз 	мҩашьо: 	«Иҟалеи? Ишәыԥшаауазеи?» ҳәа иразҵааит.  
«Аҳ иҿа ыӡит; иԥшааны изназгогьы, махҽк иазышьҭнахуа аҟара аҳамҭа изыԥшуп!» ҳәа аҭак ҟарҵеит. Урҭ рыбжьара аӡәы: «Саргьы, уи ԥшааны ишназго ала ажәа рысҭахьеит!» иҳәеит.  
«Аллаҳиныс! Шәаргьы ишыжәдыруа еиԥш, ҳара араҟа ацәгьаршразы ҳмааит; ҳарҭ ҳӷьычцәаӡам» рҳәеит. 
Иааиз агәаҭаҩцәа: «Ибзиоуп, ус анакәха, амала амц шәҳәозар, шәара шәҿы аӷьычра ҟазҵаз ихәҭоузеи?» ҳәа иразҵааит.  
«Ихәҭоу убри ауп, уи аӡыржәтәга аҿа зеидараҿы ицәырҵыз ауаҩы, изцәиӷьычыз тәыс диоуеит. Ҳарҭ, иӷьычыз, агәымбылџьбара ҟазҵаз абри аҩыза ахьырхәра дақәҳаршәоит» рҳәеит.  
Иусуф, иашьа гәакьа иаԥхьа, агьырҭ реидарақәа гәарҭарц рыдиҵеит. Аӡыржәтәгагьы аҵыхәтәаны иашьа иҟны ирԥшааит. (Абас ала, иашьа иара иҟны дынхараны дыҟан). Ҳарҭ абарҭқәа Иусуф изы иеиқәҳаршәеит. Мамзар, атәыла аҳ иԥҟарақәа рыла иныҟәандаз, иашьа дизаанкылаӡомызт; аха Аллаҳ акы игәаԥхар, уи хымԥада иҟалоит. Ҳара иаҳҭаху, абас аҭыԥ ҳаракқәа рахь днаҳгоит. Избанзар, адырҩцәа зегьы реиҳа издыруа Аллаҳ дыҟоуп.  
«Иахаҳҳәаари, уи иӷьычзар? Уаанӡа иашьагьы дӷьычхьан» рҳәеит. Иусуф, абри иаҳаз игәы инархьзаргьы, ирыдмырдыркәа ҩныҵҟала: «Уажәы абас шәҳәоит, аха шәара, еиҳа еицәоу шәҭагылоуп. Аллаҳ уи азҵаара иазкны, аиаша ибзиаӡаны идыруеит» иҳәеит.  
«Уа аԥыза! Ари крызхыҵуа абык димоуп. Иҟалозар, уи ихаҭыԥаны ҳабжьара даҽаӡәы даанкыл. Аиашазы, ҳарҭ, уара аилкаара змоу, насгьы зегь рыла абзиара зҽазҭаз аӡә уакәны уаҳбоит» рҳәеит.  
Иусуф: «Аллаҳ сацәихьчааит!» ҳәа аҭак ҟаиҵеит: «Ҳара ҳмал здаҳбалаз даанаҳкылоит. Мамзар, аиашамра ду ҟаҵаны, агәымбылџьбаҩцәа ҳарҩызахоит!»  
Аҵыхәтәан, Иусуф дышриимҭоз анеилыркаа, рҽыԥхьакны, дара дара иааицәажәеит. Реиҳабӡа: «Ишәхашҭма, ҳаб, Аллаҳ ихьӡ ала ажәа ишәымихыз. Уаанӡагьы Иусуф изкны агха ду иҟаҳҵахьаз, шәхашҭма? Сара, саб уажәшьҭа уааи ҳәа сзаицҳаанӡа, мамзаргьы Аллаҳ сара исызкны ак иӡбаанӡа, абраантәи шьаҿакгьы ҟасҵом. Аллаҳ еснагь иреиӷьӡаны изыӡбо иоуп» иҳәеит. 
«Уажәы, шәарҭ шәцаны, шәаб убас иашәҳәа: Ҳаб ухаҵкы! Ииашаҵәҟьаны уԥа аӷьычра ҟаиҵеит. Иаҳдыруаз, ҳаблала иаҳбаз хҭыск шаҳаҭра азаҳуит. (Уи дҳахьчоит ҳәа ажәа ануаҳҭоз) Ҳаԥхьаҟа иаҳԥеиԥшхоз злаҳдыруаз. Ҳара иҟалараны иҟоу хьчаҩыс ҳамоума? 
«Ҳҳәатәы хаумҵозар, ҳахьыҟаз аҭыԥ, ауааԥсыра, мамзаргьы иҳацыз ауаа уразҵаа. Ҳара аиашаҵәҟьа ҳҳәоит».  
Ихынҳәны ианааи, абарҭ зегьы раб иарҳәеит. Иақәыԥ (гәаныла) абас иҳәеит: «Мап, абри иҟалаз зегьы, шәара шәыԥсыцәгьара шәызҭанаргылаз аус ацҵара ада уаҳа даҽакы акәӡам. Сара исуалугьы ишахәҭоу ала ачҳара ауп. Ус сгәыӷуеит; Аллаҳ урҭ зегьы сара исзааганы, исцәыӡны иҟоу зегьы срықәиршәашт. Избанзар уи, зегьы ишахәҭоу издыруа; зыӡбареи зусқәеи аҟәыӷара згәылоу иоуп.  
Уинахыс уаҳа дрызхьамԥшкәа «Уа Иусуф! Уабаҟоу Иусуф?» ҳәа алаӷырӡ каиҭәон, дӷызуан. Иҵәыуара иахҟьаны иблақәа аш рхылан, длашәхеит.  
Икәша-мыкәша иҟаз ауаа: «Аллаҳиныс, абриаҟара аамҭа шцазгьы Иусуф ихьӡ аҳәара уаҟәымҵит. Абас мацара уцар, ухьаа уарчмазаҩуеит, мамзаргьы уахыԥсаауеит» рҳәон.  
Иақәыԥ: «Сара схьаақәеи сгәырҩақәеи Аллаҳ изеиҭаҳәаны, сырхашшаауеит. Насгьы Аллаҳ исирҵаз, издыруа, убри аҩыза аусқәа ыҟоуп, шәарҭ урҭқәа шәыздыруам» ҳәа аҭак ҟаиҵон.  
«Уа сыҷкәынцәа! Иаашәылшо зегьы шәхы иархәаны, Иусуфи иашьеи ирызку акыр шәзеилкаауазар, иеилышәкаа. Аллаҳ илыԥха ақәгәыӷра шәацәхьамҵын. Абри иҵабыргыҵәҟьоуп, уи дазхазымҵо рыда дарбанзаалак аӡәгьы, Аллаҳ илыԥха ақәгәыӷра дацәхьаҵуам».  
Инеин еиҭах Иусуф иҿаԥхьа ирҳәеит: «Уа аԥыза! Ҳхаҭақәагьы ҳауаажәларгьы, амамзаареи аарҩареи ааха ӷәӷәа рнаҭеит; даара имаҷны, акы злааҳхәаша ҳаманы ҳааит; амала уара ҳнапы иаку уамыхәаԥшкәа иҭәны иҳаҭ, уигьы уара уԥсаҭа акәны иҟалааит! Ҳәарада, Аллаҳ абзиара мыцхәы иҟазҵо, меигӡарах аҳамҭа раҭәеишьоит» рҳәеит.  
Иусуф иакәзар: «Шәарҭ, шәыхшыҩдара ала Иусуфи иашьеи ирзыжәуқәаз шәдыруама?» ҳәа ҿааиҭит.  
«Уара Иусуф уоума?» ҳәа иааилауаҭырит. «Ааи! Сара Иусуф соуп, абригьы сашьа иоуп» ҳәа аҭак риҭеит Иусуф. «Аллаҳ, ҳарҭ иаҭәашьара ҳаҵеикит. Ииашаҵәҟьаны, дарбанзаалак уи ишахәҭоу пату иқәиҵар, иҿагылара иҽацәыхьчаны, дзықәшәазгьы ичҳар, ҳәарада, Аллаҳ, абас бзиарала зхы мҩаԥызго рҳамҭа бжьаирӡӡом».  
«Аллаҳиныс, иҵабыргыҵәҟьаны, Аллаҳ, ҳара ҳаасҭа уара уеиӷьаишьеит. Ҳарҭ ииашаҵәҟьаны агха ҳахьит».  
Иусуф иаразнак ражәа даԥылеит: «Иахьа, шәара лахь шәыҭахаӡом. Аллаҳ ишәанаижьааит. Избанзар уи, арыцҳашьаҩцәа зегьы раасҭа дрыцҳашьаҩуп».  
«Уажәы абри схарԥ наганы саб иҿы инықәшәшь, иблақәа аатуеит. Насгьы шәҭаацәа зегьы ааидкыланы арахь исзаажәга!»  
Агәыԥ амҩа иқәлеит. Уи аамҭазгьы раб, икәша-мыкәша иҟаз рахь: «Ииашаҵәҟьаны, Иусуф ифҩы саҳауеит, амала ухшыҩ цеит ҳәа сашәымҳәан!» иҳәон.  
Аха ивагылаз ауаа: «Анцәаиныс уара ажәытәтәи ушанхара уалагылоуп» рҳәеит.  
Ус ишыҟаз, агәырӷьаҽҳәашаҳәаҩы дааин, ахарԥ Иақәыԥ ианааиҿишь, иблақәа аатит. (Уи аамҭазы агьырҭ иҷкәынцәагьы ааит) Иақәыԥ: «Сара уаанӡа, Аллаҳ исирҵаз адырра ҷыдақәа сымоуп, аха шәарҭ ишәыздыруам ҳәа шәасымҳәаӡози?» иҳәеит.  
Иԥацәа: «Уа ҳаб! Ҳара ҳагәырԥсақәа ҳанаижьырц азы Аллаҳ уҳазиҳәа. Избанзар, ҳарҭ ииашаҵәҟьаны, агәырԥса ҳаҵалеит» рҳәеит.  
Иақәыԥгьы: «Ҳаԥхьаҟа шәара шәзы, Анцәа ишәанаижьырц сиҳәоит. Ҳәарада, уи агәырԥсақәа шәаназыжьуа иоуп, меигӡарахгьы дрыцҳашьаҩуп» иҳәеит.   
(Нас) Иусуф иҟны инеит. Иусуф, иани иаби игәыдиҳәҳәалеит, насгьы иааз зегьы: «Аллаҳ игәаԥхарала, шәымшәа, шәмырҳа Мысра шәҭал» ҳәа реиҳәеит.  
Иани иаби итәарҭа ҳарак иқәиртәеит. Зегьы иҿаԥхьа ҳаҭырла ихырхәеит. Иусуф иаб убас иеиҳәеит: «Саб ухаҵкы! Абри, уаанӡа избаз аԥхыӡ ахҳәаа ауп. Сынцәа уи ирҵабыргит. Аҩсҭаа, сареи сашьцәеи данҳавҵала ашьҭахь; сынцәа сара абахҭа сҭыганы, шәаргьы асакара шәахыганы, абранӡа шәааганы, абзиара дуӡӡа сзиуит. Ииашаҵәҟьаны сынцәа, иааигәаԥхалак, зегь раасҭа еиӷьны, ауаагьы ирызгәамҭаӡакәа рҭыԥ иқәиҵоит. Ҳәарада, уи зегьы ишахәҭоу издыруа иоуп, зыӡбарақәеи зусқәеи аҟәыӷара згәылоу иоуп».  
«Сынцәа! Сара анапхгареи амчреи саҭәаушьеит, ажәақәеи ахҭысқәеи рыхҳәаа аҟаҵашьа сурҵеит. Уа ажәҩанқәеи адгьыли зшаз! Уара адунеи аҟынгьы, нарцәгьы, ԥшәымас, хьчаҩыс исымоу уоуп. Сара сыԥсылманны сыԥсы схыхны аԥсыцқьақәа сырхыԥхьаӡала!»  
(Уа сԥааимбар!) Абарҭқәа зегьы (Иусуф ихҭысқәаз) амаӡақәа рыӡбахәқәа роуп, урҭ уара иуыҵаҳәаны иуҳардыруеит. Избанзар, ашьацҳәа ықәзыргылоз ауаа, абарҭқәа зегьы аныҟарҵоз  уара рааигәара угылаӡамызт.  
Уара, ӷәӷәала иуҭахызаргьы, ауааԥсыра зегьы иазхаҵаҩцәаханы изыҟалом.  
Арахь, уара абри азы дара рҟынтә ахәыԥсагьы уҭахӡам, уи (Аҟәырҟан) издыруа рзы алабжьара мацара ауп.  
Ажәҩанқәеи адгьыли рыҟны убасҟак аршаҳаҭгақәа ыҟоуп, аха абарҭқәа зынӡа ирызхьаԥшуам. 
Урҭ реиҳараҩык, Аллаҳ, аваҟәыла диваргыланы дазхарҵоит.  
Мамзаргьы, Аллаҳ иҟынтә изықәшәаша гәаҟрак шырзымааиуа, акаамеҭ амшгьы иаалырҟьаны ишрыдымгылашала гәыӷрак рымоума?  
Убас ҳәа: «Абри сара сымҩоуп. Сара, Аллаҳ иахь шәаасыԥхьоит. Сареи сыдгылаҩцәеи амҩа лаша ҳануп. Аллаҳ, аваҟәыларақәа зегьы дырҟәыгоуп. Сара, Уи аваҟәылаҩ дивазыргыло среиуаӡам!  
Ҳара, уара уаԥхьагьы, атәылақәа рыуаажәлар рахьтәгьы, ҳажәаԥҟарақәа зыҵаҳҳәаз ахацәа рыда аԥааимбар дырзынаҳмышьҭӡеит. Адгьылтәыла иакәшаны, дара раԥхьа имҩасыз ажәларқәа ирлахьынҵахаз иахәаԥшааит! Ҳәарада, Аллаҳ иҿагылара зҽацәызыхьчаз ауаа рзы нарцәытәи атәыла еиҳа еиӷьуп. Абыржәгьы шәыхшыҩ аус шәзамыруӡои?   
Аҵыхәтәаны, аԥааимбарцәа ргәыӷрақәа рцәыӡны, амцҳәара ҳадыркылоит ҳәа азхәыцра ианалагоз аамҭазы, ҳацхыраара рхьыгӡаны иаҳгәаԥхазгьы ахҿыхра иахьаҳагӡеит. Ҳаргәаҟра акәзар, ахьырхәра зыхәҭоу ауаа рҟынтә шьҭахьҟа хнырҳәышьа амаӡам.  
Ииашаҵәҟьаны, урҭ ражәабжьқәа, ахшыҩ змоу рзы аҵатәхәқәа ргәылоуп. Аҟәырҟан, ухы иҭуҳәааша ажәа акәӡам. Уаанӡатәиқәа зырҵабыргуа, насгьы зегьы акакала иеиҭазҳәо, иазхазҵо жәларык рзыҳәангьы имҩақәҵагоу лыԥха зцу ауп, илашароуп.  
Елиф. Лам. Мим. Ра. Абарҭ, Аҟәырҟан ажәаԥҟарақәа роуп. Унцәа иҟынтә уара иузылбаагоу аҵабырг ахаҭаԥсаҭа ауп. Аха абас ишыҟоугьы, ауааԥсыра реиҳараҩык иазхарҵом. 
Шәыбла иабо ажәҩанқәа ашьаҟақәеи аҵаргылақәеи ыҟамкәа иҳаразкыз, уи ашьҭахь жәҩан аҳаракыраӡа дахыланы, амреи амзеи инапы аҵаҟа иаазгаз Аллаҳ иоуп. Арҭ зегьы ирзыԥҵәоу аамҭак аҟынӡа иныҟәоит. Уи, аусқәа зегьы ишахәҭоу аҭыԥ иқәиҵоит, напхгара риҭоит, насгьы аҵабырг нарҭбааны ишәзеиҭеиҳәоит, абасала, шәынцәа шәеиқәшәараны шәшыҟоугьы азхашәҵап.  
Адгьыл зырхиаз, уи аҟны иҳараку ашьхақәеи аӡиасқәеи зшаз, насгьы рбаӷьи рцынеи рыла зегьы ҩба-ҩбала иаԥызҵаз, аҵхгьы иааиԥмырҟьаӡакәа амш ахыхь иахызҟьаз Иара иоуп. Абарҭқәа рыҟны, ихәыцуа рзы, ҳәарада, аҵатәхәқәа ыҟоуп. 
Адгьылтәыла аҟны иеизааигәоу, мамзаргьы иеицәыхароу адгьыл ҿацәқәеи, аӡахәаҭрақәеи, амхурсҭақәеи, дацк, мамзаргьы адац рацәа иахылҵуа ахәырмаҵлақәеи ыҟоуп. Арҭ зегьы ӡык ауп иржәуа, аха ҳара, зегьы гьамалеи фҩылеи иеиуеиԥшым ахкқәа рыла иаԥҵаны, ак аҵкыс ак еиӷьны иҟаҳҵоит. Ҳәарада, иҟәышу жәларык рзы абраҟа акыр аҵатәхәқәеи, адыргақәеи ыҟоуп. 
Иџьашьатәу: «Ҳара ҳцәеижь анышә ианалаӡлак ашьҭахь, еиҭах ҳабзахоума?» ҳәа ирҳәо ажәоуп. Абарҭ ауаа, Анцәа мап ицәызкыз роуп. Урҭ, зыхәдақәа аҟәараӷқәа зхарԥоу ауаа роуп.  Абарҭ ауаа, џьаҳанымуаа роуп. Урҭ уаҟа наунагӡа инхаша роуп.  
Насгьы, дара раԥхьа ахьырхәра иақәшәақәаз шыҟоугьы, рхаҭақәагьы иԥшӡаӡа анхара шрымоугьы: «Иааг, абри ҳазлауршәаз агәаҟра!» ҳәа иуҿагылоит. Аиашазы, ауааԥсыра абас ацәгьара ишалагылоугьы, Унцәа, дара рзы ирзеилымкаауа аҟара анажьра ду имоуп. (Иагьа убас иҟазаргьы) Унцәа иахьырхәрагьы даараӡа иӷәӷәоуп.  
Аллаҳ, идырны мап ицәызкуа азхамҵаҩцәа (аԥааимбар изы): «Инцәа иҟынтә иаарту ршаҳаҭгак (џьашьахәык) лбааигар акәӡамзи?» рҳәоит. (Аха) Уара угәҽанҵаҩуп. Жәларыцыԥхьаӡагьы мҩақәҵаҩык дрымоуп. 
Аллаҳ ахшара аиура иазку зегьы, рымгәарҭа иҭоугьы, иацлоугьы иагхоугьы идыруеит. Уи иҟны зегьы ашәага-загалоуп ишыҟоу. 
Аллаҳ, иумбогьы, иумаҳауагьы, цәаныррала иузеилмыргогьы, иҟалахьоугьы, иҟалашагьы здыруа иоуп. Уи идуӡӡоу, насгьы иҳаракӡоу иоуп. 
Шәыбжьара зажәа маӡала, мамзаргьы иаартны изҳәогьы, мамзаргьы аҵх зхы иҵазҵәахырц иақәызкызи, ҽынла аныҟәара иаҿугьы, уи изы, идырра аҿаԥхьа иеиԥшуп. 
Уаҩԥсыцыԥхьаӡа, раԥхьаҟагьы рышьҭахьҟагьы Аллаҳ идҵа ала ирхылаԥшны изыхьчо амаалықьцәа ыҟоуп. Ҳәарада, жәларык дара рҭагылазаашьа рмыԥсахкәа Аллаҳ урҭ иԥсахуам. Амала, Аллаҳ жәларык рзы ацәгьара иҭаххаргьы, уи шьҭа аанкылашьа амаӡам. Урҭ, Аллаҳ ида цхырааҩгьы дрымаӡам. 
Уи, ашәареи агәыӷреи шәиҭарц азы амацәыс шәзырбо, насгьы еидарас ақәа змоу аԥҭақәа шәзаԥызҵо иоуп. 
Адыдра, уи ирҽхәаԥхьыӡ еиҭанаҳәоит. Амаалықьцәагьы, уи ицәшәаны дҳараркуеит. Урҭ Аллаҳ иҿагыланы ианықәԥо, иаргьы амацәысқәа рзынашьҭны иззиҭаху ирааирхоит. Уи, захьырхәра даараӡа иӷәӷәоу иоуп. 
Узыҳәалашьа Иара мацара иоуп. Уи ида изашьапкуаз, аҭакҵәҟьагьы рзыҟаҵаӡом. Урҭ рҭагылазаашьа, аӡы сзааиндаз ҳәа знапы еиҵыхны иԥшуа ауаҩы иҭагылазаашьа иаҩызоуп. Аӡы ахала иааины иҿы изҭалом. Азхамҵаҩцәа рыҳәарақәа, рхырхарҭа еснагь абас ибашоуп. 
Ажәҩанқәеи адгьыли рыҟны иҟоу зегьы, рхаҭақәагьы, рыгагақәагьы, ирҭахы ирҭахым, шьыжьи хәылбыҽхеи Аллаҳ иеихырхәоит.   
Убас ҳәа: «Ажәҩанқәеи адгьыли рынцәа дызусҭада?» Убас ҳәа: «Аллаҳ иоуп!» Ус анакәха, убасгьы ҳәа: «Уи дааныжьны, зхыҵәҟьа изамыхәо, аԥхасҭагьы злымшо ауацәа (аҭынхацәа) шьҭышәхма?» Убас ҳәа: «Илашәуи илашәыми зеиԥшхома? Уи адагьы, алашьцареи алашареи иеиԥшума? Мамзаргьы урҭ, Аллаҳ иишаз шишаз еиԥш, изшаша алахәцәак ԥшааны, абри ашара аус иеиԥшу џьашьаны, ашараҵәҟьа зылшо иеилкаара рцәыуадаҩхама? Убас ҳәа: «Аллаҳ зегьы зшаз иоуп, насгьы уи, даӡәуп, аҳраҵәҟьагьы иақәиҭу иоуп. 
Уи, ажәҩан аҟынтә аӡы лбааигоит, аҩхаақәа рыбжьара илеиуа аӡиасқәагьы убри ала иҭәны илеиуеит. Абас ицо арҩашқәа, ирхыло ашәахгьы шьҭыхны иргоит. Ауааԥсыра ахьымаҭәа, мамзаргьы даҽа маҭәарк алырхырц азы амаденқәа амцаҿы иандырҭәогьы абри аҩыза ашәах хылоит. Аллаҳ, аиашеи ахәахәеи абас ҿырԥшыла иеиҭеиҳәоит. Ашәах аанхаӡом, иқәӡаа ицоит, аха ауааԥсыра ирыхәаша аус акәзар, аҭыԥ аҟны иаанхоит. Аллаҳ, абас ауп аҿырԥшқәа шышәзааиго. 
Зынцәа иҳәатәы хазҵо рзы иреиӷьӡоу аҳамҭақәа ыҟоуп. Уи изхьамԥшуагьы, ирԥеиԥшхараны иҟоу иақәымшәарц азы, адгьылтәыла аҟны иҟоу зегьы дара иртәны, ахҿыхԥсазы иршәар рҭаххоит. Дара убарҭ роуп, аҳасабеилыргара иреицәаӡоу зызкугьы. Урҭ ахьнанагаша џьаҳаным ауп. Уа шаҟа ҭыԥ бааԥсузеи!  
Унцәа иҟынтә иузылбааго шҵабыргу здыруа ауаҩы, алашә диеиԥшхома? Аха, абри зыхшыҩ иақәиҭу мацара роуп иеилызкаауа. 
Урҭ, Аллаҳ ирҭаз ажәа нагӡаны, зеиқәшаҳаҭрагьы иаӷрамгыло роуп. 
Урҭ, Аллаҳ изықәныҟәарц ирыдиҵаз азгәазҭо, рынцәа ихаҵгыло, насгы ицәгьоу аҳасаб иацәшәо ауаа роуп.  
Урҭ, рынцәа илԥха арҳаразы изычҳауа, знамаз ииашаны изкуа, дара ираҭәаҳшьаз аҟынтәгьы маӡалеи аргамеи Аллаҳ изы инызхуа, насгьы бзиарала ацәгьара аԥырызхуа роуп. Адунеитәыла алҵшәа бзиақәа дара мацара ирызкуп. 
Уи алҵшәа, Аднтәи џьанаҭқәа роуп. Рабшьҭреи, рыԥшәмацәеи, рыҷкәынцәеи рҟынтә ибзиақәо рыла уахь иҭалоит. Амаалықьцәагьы ашәқәа иарбанзаалак ирзаатуеит. 
«Шәычҳара иабзоураны, абзиара шәымаз! Адунеитәыла алҵшәа (џьанат) шаҟа иԥшӡоузеи!» ҳәа рарҳәоит. 
Аллаҳ ириҭаз ажәа, ианышьақәгыла ашьҭахь иаӷрагылаз, ирыхьчарц азы Аллаҳ рнапы ианиҵаз (аҭынхаратә еизыҟазаашьақәа) назмыгӡаз, насгьы адгьылтәыла аҟны ацәгьаршра цәырызгаз; ашәиԥхьыӡ рзыҟалааит, иреицәоу атәылагьы, (џьаҳаным) дара ирызкуп. 
Аллаҳ, аразҟы ззиҭау меигӡарах ираҭәеишьоит; (иззиҭаху рызгьы) ирмаҷуеит. Амала урҭ, адунеитә ԥсҭазаара иеигәырӷьаны иахнаԥаауеит. Арахь, адунеитә ԥсҭазаара нарцәытәи аԥсҭазаара иаҿурԥшуазар, ибашоу, ҵакы змам хныҟәгашьак иаҩызоуп. 
Мапкыҩцәа убас рҳәоит: «Уи, инцәа иҟынтә џьашьахәык изылбаагазар акәымзи?» Усҟан убас ҳәа: «Ҳәарада, Аллаҳ ииҭаху дымҩахиҟьоит, иара ишҟа зхы зырхазгьы амҩа иашахь дкылигоит». 
Урҭ, иазхаҵаҩцәаханы, зыгәқәа Аллаҳ игәалашәарала иҭынчхаз роуп. Ижәдыруазааит, агәқәа, Аллаҳ игәалашәара мацарала аҭынчрахь икылсуеит. 
Иазхаҵаҩцәаханы, аус бзиақәа назыгӡаз ракәзар, агәырӷьареи, анеирҭа ԥшӡеи рзыҟоуп. 
(Уа Муҳаммед!) Абас ала, уара, дара раԥхьа имаҷымкәа ажәларқәа имҩасхьоу жәларык ԥааимбарс урзынаҳашьҭит. Ашаҭара ду змоу иганахьала, азхамҵара аазрыԥшуа арҭ ауаа, уара иуыҵаҳҳәаз Аҟәырҟан иаартыҵәҟьаны урзаԥхьа. Убасгьы ҳәа: «Уи, сара сынцәа иоуп, уи ида анцәа дыҟаӡам. Сара, зегь рыла уи сыҽидысҳәалеит, сыззыхынҳәуагьы иара мацара иоуп» ҳәа. 
Ашьхақәа ныҟәаратәы, адгьылтәыла еиҟәыҷҷа ицаратәы, аԥсцәагьы цәажәаратәы иҟазҵоз шәҟәык ҟалондаз, убри Аҟәырҟан мацара акәхон. Амала, адҵа, Аллаҳ мацара итәуп. Азхаҵаҩцәа абыржәгьы ирзеилымкааӡаци? Аллаҳ иҭаххазҭгьы, ауааԥсыра зегьы амҩа иашахь икылигон. Аллаҳ иажәа нагӡахаанӡа, мапкыҩцәа иҟарҵақәаз рымшала, ма рхы гәаҟрак иҭадыргылоит, мамзаргьы уи агәаҟра рыҩнқәа рзааигәара илбаауеит. Аллаҳ, иажәа зынӡа дахыԥаӡом. 
Ииашаҵәҟьаны, уара уаԥхьагьы аԥааимбарцәа аҵәы рылырхит. Амала, сара уи азхамҵаҩцәа раԥхьа аамҭа рысҭеит, ашьҭахьгьы инақәыскит. Сара сахьырхәра зеиԥшрааз? 
Ауааԥсыра зегьы идырҳауа гәаҭаны, иахылаԥшуа Аллаҳ мап ицәкра ҟалома? Аха урҭ, Аллаҳ иваҟәылара аԥшьыргеит. Убас ҳәа: «Урҭ хьыӡқәак рышәҭа (изусҭцәада урҭ?), мамзаргьы, шәара Аллаҳ изымдыруа ак иашәҳәо џьышәшьома? Мамзаргьы баша шәцәажәома?» Аиашазы, мапкыҩцәа ргьангьашрақәа иԥшӡаны идырбан, насгьы урҭ, амҩа иаша аҟынтә имҩахҟьан. Аллаҳ имҩахиҟьазгьы, уинахыс амҩа иашахь дназгаша дыҟаӡам. 
Урҭ, адунеитә ԥсҭазаараҿы иззыԥшым аҟара аргәаҟра рԥеиԥшуп. Нарцәытәи рыԥсҭазаара акәзар, еиҳагьы ихьанҭоуп. Урҭ, Аллаҳ иргәаҟра аҟынтә изыхьчашагьы дзыҟалаӡом. 
Аллаҳ иҿагылара зҽацәызыхьчаз, ажәаны ирыҭоу џьанаҭ аҭагылазаашьагьы абас ауп: Уи аҩныҵҟа аӡиасқәа ҭысуеит, ашәырқәеи рышәшьырақәеи ԥымкрадоуп. Абри,  Аллаҳ иҿагылара зҽацәызыхьчаз рҵыхәтәа бзиа ауп. Мапкыҩцәа рҵыхәтәа акәзар, амца ауп. 
Зхаҭақәа ашәҟәы заухьаз ауаа, уара иузылбааз Аҟәырҟан иеигәырӷьоит. Аха, урҭ рыбжьара, Аҟәырҟан ахәҭак мап ацәызкуагьы ыҟоуп. Убас ҳәа: «Сара Аллаҳ имҵахырхәара, насгьы уи иваҟәылара мап ацәкра сыдҵоуп. Сара, Уи мацара иахь ааԥхьара ҟасҵоит, сахьыхынҳәуагьы иара ишҟа мацарауп. 
Ишыжәбаз еиԥш, абри Аҟәырҟан, араԥ бызшәла аҵыхәтәантәи ӡбараны, аҟәыӷарагьы иашьаҭаны илбааҳгеит. Уара, иузааиз абри адырра ашьҭахь, урҭ ргәаҳәарақәеи рҭахрақәеи урыцныҟәар, Аллаҳ иганахьала ауагьы, ахьчаҩгьы дуоуӡом. 
Иҵабыргыҵәҟьаны, уара уаԥхьагьы аԥааимбарцәа наҳашьҭит. Урҭгьы ахатәҩызцәеи ахшареи раҳҭеит. Аллаҳ игәамԥхакәа, дарбанзаалак ԥааимбарк аџьашьахәы изаагом. Ҽҳәарацыԥхьаӡа изну шәҟәык ыҟоуп. 
Аллаҳ ииҭаху анихуеит, ииҭахугьы аҭыԥ аҟны иаанижьуеит. Ашәҟәқәа рхаҭақәа ракәзар, Уи иааигәара иҟоуп. 
Урҭ злаҳаршәаз агәаҟра ахәҭак уара иуҳарбар, мамзаргьы иумырбаӡақәа уԥсы ухаҳхыргьы, уара иуду, (Аллаҳ иуыдиҵаз) рзеиҭаҳәара ауп.  Аҳасаб аилыргара акәзар, ҳара мацара иаҳусуп. 
Урҭ, ҳара адгьылтәылахь ҳнеины акәша-мыкәша ишагҳархо рымбаӡеи? Аллаҳ ишиҭаху иӡбоит. Уи ииӡбаз зыԥсахшагьы дыҟаӡам. Насгьы Уи, зҳасаб иаарласны иеилзырго иоуп. 
Урҭ раԥхьатәиқәагьы, (аԥааимбарцәа рзы) ашьацҳәақәа дырмазеихьан. Аха, ашьацҳәақәа зегьы Аллаҳ итәуп. Уи, зегьы идырҳаша идыруеит. Мапкыҩцәагьы адгьылтәыла аҵыхәтәа зтәыҵәҟьоу ааигәа иеилыркаараны иҟоуп! 
Мапкыҩцәа: «Уара уԥааимбарӡам!» рҳәоит. Убас раҳәа: «Шәареи сареи ҳабжьара шаҳаҭс Аллаҳи, Аҟәырҟан адырра змоуи (аԥааимбар) азхоит» ҳәа. 
Елиф. Лам. Ра. Ари Аҟәырҟан, Анцәа иҟаиҵаз аԥҟарала, ауааԥсыра алашьцарахьтә алашарахь икылугарц; амчраҵәҟьа иақәиҭу, арҽхәаԥхьыӡқәагьы ирыԥсоу Аллаҳ имҩахь инаугарц азы иузылбааҳгаз шәҟәуп. 
Аллаҳ – ажәҩанқәеи адгьыли рыҟны иҟоу зегьы зтәу иоуп. Иӷәӷәаӡоу агәаҟрақәа рԥеиԥшуп азхамҵаҩцәа! 
Адунеитә ԥсҭазаара нарцәы аасҭа иеиӷьашьаны, (ауааԥсыра) Аллаҳ имҩа иахыганы, уи амҩа иашамкәа, ихәахәаны идзырбо ауаа, убарҭ иҵаулаӡоу мҩахҟьарак иҭагылоит. 
Ҳара (Аллаҳ идҵақәа) ибзианы иеиҭарҳәап ҳәа, аԥааимбарцәа рыжәлар рбызшәа ала ирзынаҳашьҭит. Уажәшьҭа, Аллаҳ ииҭаху дымҩахиҟьоит, ииҭахугьы амҩа иашахь дирхоит. Избанзар, Уи, амчреи аҟәыӷареи дырқәиҭуп. 
Иара Мысагьы: «Ужәлар алашьцара аҟынтә алашарахь инага, урҭ, Аллаҳ ажәларқәа уаанӡа ахьырхәра ишақәиршәаз ргәаларшәа» ҳәа ҳџьашьахәқәа рыла дырзынаҳашьҭит. Ҳәарада, абри аҟны ачҳареи аҭабуреи аазырԥшыз зегьы рзы аҵатәхәқәа ыҟоуп.  
Мысагьы иуаажәлар рахь: «Аллаҳ ишәаҭәеишьаз анасыԥ шәгәалашәыршәа. Уи, шәара Фараон иуаажәлар рҟынтә шәҿиххьан. Урҭ, шәара иреиҳаӡоу агәаҟра шәақәдыршәон, шәыҷкәынцәа ҭарханы, шәыҳәсахәыҷқәа мацара аанрыжьуан. Абарҭ ишәзеиҭаҳәақәоу шәынцәа шәызхигаз аԥышәа дуӡӡақәа ракәын» ҳәа реиҳәахьан.  
Насгьы, шәынцәа ишәеиҳәаз шәгәалашәыршәа: «Ииашаҵәҟьаны, иҭабуп ҳәа сашәҳәар, ҳәарада, саҭәашьара ишәзацысҵауеит. Амала, абзиара ззеилымкаауа шәреиуахар, усҟангы, сахьырхәра  даараӡа иӷәӷәахоит!»   
Мыса убас  иҳәеит: «Шәарҭ адгьылтәыла иқәынхо зегьы, абзиара ззеилымкаауа шәреиуахар, ижәдыруазааит, Аллаҳ зегь рыла ибеиаӡоу, насгьы арҽхәаԥхьыӡқәа зегьы ирыԥсоу иоуп» ҳәа. 
Шәара шәаԥхьа имҩасыз, Ныҳә, Ад, Семуд рыжәларқәеи, насгьы урҭ рышьҭахьтәиқәеи рыӡбахә шәмаҳаӡаци? Урҭ рыӡбахә, Аллаҳ ида уаҳа аӡәгьы издырам. Рԥааимбарцәа иаартыз аџьашьахәқәа шрызнаргазгьы, рнапқәа рԥааимбарцәа рҿы инақәырӷәӷәаны: «Ҳара, шәарҭ ишәзаашьҭу зегьы мап рцәаҳкуеит. Ааԥхьара иҳашәҭаз аганалахьгьы агәыҩбара ӷәӷәа ҳамоуп!» рҳәеит. 
Рԥааимбарцәагьы убас рҳәеит: «Ажәҩанқәеи адгьыли зшаз Аллаҳ изкны агәыҩбара шәымоума? - ҳәа. Аха Уи, шәгәырԥсақәа шәанажьны аҽҳәарагьы шәыҭаны азхаҵарахь ааԥхьара шәиҭоит». Урҭгьы: «Шәаргьы, ҳара ҳаиԥш шәуаауп, ҳара ҳабдуцәа зымҵахырхәоз ҳарҟәышәхыр шәҭахуп. Ус анакәха, иаартыҵәҟьоу ршаҳаҭгак ҳзаажәга!» рҳәеит. 
Аԥааимбарцәа ракәзар, абас рарҳәеит: «Ҳаргьы шәара шәеиԥш ҳуаауп. Амала, Аллаҳ иуааԥсыра рыбжьара ииҭаху ираҭәеишьоит. Уи, азин ҟаимҵакәа ҳара ршаҳаҭгак шәзаагара ҳақәнагам. Азхаҵаҩцәа ирыхәҭоу, Аллаҳ мацара иазхаҵара ауп» ҳәа. 
«Насгьы, Аллах амҩа иаша анаҳирба ашьҭахь, ҳара уи дзазхаҳамҵари? Шәара ҳазҭашәыргалаз агәаҟрагьы, хымԥада, иҳачҳауеит. Азхаҵаҩцәа Аллаҳ мацара дазхарҵааит». 
Мапкыҩцәа ракәзар, рԥааимбарцәа рахь: «Хымԥада, ҳтәыла шәалаҳцоит, мамзаргьы ҳара ҳдин шәазыхынҳәроуп!» ҳәа рарҳәеит. Рынцәа иҟынтәгьы убас ажәаԥҟара ааит: «Ҳара, агәымбылџьбаҩцәа хымԥада инҳарҵәоит!» 
«Урҭ рышьҭахьгьы уи аҭыԥ аҟны, ҳәарада,  шәара шәынҳархоит. Ари, ҳҭыԥ иацәшәаны ҳаршәара зҽацәызыхьчаз ирызкуп». 
(Аԥааимбарцәа) Аиааира рҭаххан, (Аллаҳгьы) ириҭеит. Аҵыхәтәан, агәымбылџьбаҩцәагьы ргәыӷрақәа башахеит. 
Згәыӷрақәа башахаз, агәымбылџьбаҩы иԥеиԥшу џьаҳаным ауп. Уаҟа уи ашьаҟӡыҟ злоу аӡы идыржәуеит.   
Ари аӡы, ҿамҩа ҿамҩала мацара илбааидар иҭаххоит, аха, иҟарҟы изкылсӡом. Уи, ганрацәала аԥсра изааиуеит, аха дыԥсӡом, ашьҭахьгьы агәаҟра ӷәӷәа дақәшәоит. 
Рынцәа мап ицәызкуа рҭагылазаашьа абас ауп: Урҭ русқәа, аԥшатлакә анасуа аамҭазы, аԥша ицҟьа иқәнаҵаз ахәа иаҩызоуп. (Адунеи аҿы) Идырҳаз акымзарак, (нарцәы) ирыхәараны иҟаӡам. Абар, иҵаулаӡоу аҟьалара. 
Аллаҳ ажәҩанқәеи адгьыли, аиашеи аҟәыӷареи инарықәыршәаны ишишаз  умбаӡеи? Уи иҭаххар,  шәарҭ шәықәганы даҽа жәларык ааигоит. 
Ари, Аллаҳ изы иуадаҩӡам. 
Ауааԥсыра зегьы Аллаҳ иҿаԥхьа ианнеилак, имчыданы иҟаз ауаа, рхы иазԥагьаны зхы мҩаԥызгоз абас иразҵаауеит: «Адунеи аҟны шәара ҳшәыдҳәалан. Уажәы, Аллаҳ иргәаҟра аҿаԥхьа ҳашәзыхьчома?» Агьырҭгьы абас аҭак ҟарҵоит: «(Иҟаҳҵари) Аллаҳ, амҩа иашахь ҳкылигандаз, ҳаргьы шәара уахь шәнаҳгарын. Уажәшьҭа иагьа ҳазхьааргьы зегьдарароуп, ҳара ҳзы ахеиқәырхара ҳәа акгьы ыҟаӡам». 
Рыҳасаб еилырганы, рус анынагӡахалакгьы, аҩсҭаа абас драцәажәоит: «Хымԥада, Аллаҳ, иҟалаша шәақәиргәыӷит; сара сакәзар, ус баша акы шәақәсыргәыӷын, насгьы сахьхәит. Сара усгьы, сажәа зланасыгӡаша алшара сымаӡамызт. Мапкразы ааԥхьара мацара шәысҭеит, шәаргьы шәыҩуа сааԥхьара шәахаҵгылеит. Уи амшалагьы, уажәы гәыбӷан сышәымҭан, шәхы шәақәыӡба. Иахьа, шәара шәыцхыраара сзахьӡарангьы сыҟам, сара сыцхыраарагьы шәарҭ шәзахьӡом. Адунеи аҟынгьы сара Аллаҳ сахьивашәырҟәылаз мап ацәыскхьеит». Ҳәарада, агәымбылџьбаҩцәа рзы хьаала иҭәу гәаҟрак ыҟоуп. 
Иазхаҵаҩцәаханы аус бзиақәа назыгӡаз ракәзар, Рынцәа игәаԥхарала наунаӡа изҭынхаша, зыҩныҵҟа аӡиасқәа зҭысуа џьанаҭқәа иҭарҵоит. Урҭ, уаҟа еиқәшәацыԥхьаӡа ирҳәаша «абзиара умаз» ажәа ауп. 
Иумбаӡеи, Аллаҳ ажәа ԥшӡа ҿырԥшыс ишааигаз? Ажәа ԥшӡа, здацқәа адгьыл аҟны иӷәӷәоу, зымахәқәагьы ажәҩан аҟынӡа инаӡо ҵлак иаҩызоуп. 
Ари аҵла, Анцәа игәаԥхарала еснагь ашәыр ҿалоит. Аллаҳ, ихәыцны аҵатәхәы алырхырц азы ауааԥсыра абас аҿырԥшқәа рзааигоит. 
Ажәа бааԥсы аҭагылазаашьагьы; адгьыл иҵжәаны икажьу, здацқәәа ӷәӷәам аҵла иаҩызоуп. 
Аллаҳ дазхазҵо ауаа, ԥсахра зқәым, иӷәӷәоу, насгьы иҵабыргу ражәа иахьацныҟәо азы, адунеи аҟынгьы, нарцәгьы рҭыԥ ӷәӷәоуп, ршьапы иқәҟьом. Агәымбылџьбаҩцәа ракәзар, Аллаҳ, урҭ ирблаҟьоит, имҩахиҟьоит. Аллаҳ, иааигәаԥхаз ҟаиҵоит. 
Аллаҳ ибзиарақәа, ачарҳәара рзуны, зыуаажәлар инаганы, иқәӡааша атәылаҿы инзырхаз умбаӡеи? 
Урҭ џьаҳаным иҭалаша роуп. Шаҟа нхарҭа бааԥсузеи уи! 
Ауааԥсыра, Аллаҳ имҩа иахыргарц азы, уи, аваҟәылацәа ивадыргылеит. Убас ҳәа: «Даҽа ҳамҭакы шәынха. Избанзар, шәахьнанагаша амца ауп». 
Иазхаҵаҩцәоу суаажәлар абас раҳәа: Рнамаз ииашаны иркааит, иарбанзаалак хәаахәҭраки аиҩызареи аныҟамлаша уи амш ааиаанӡа, дара ираҭәаҳшьаз рҟынтә, Аллаҳ имҩазы маӡалеи аргамеи инырхааит. 
Аллаҳ, ажәҩанқәеи адгьыли зшаз, ажәҩан аҟынтә ақәа лбаашьҭны, убри ала шәарҭ разҟыс ишәоуша, иеиуеиԥшым ашәырқәа цәырызгаз; идҵа ала аӷбақәа амшын аҟны иӡсаларц шәнапы ианызҵаз, аӡиасқәагьы шәмаҵура иазызкыз иоуп.  
Уи, ишырзаԥу ала аныҟәара иаҿу амреи амзеи шәара хәарҭас ишәзыҟазҵаз, аҵхи амши шәара шәмаҵура иазызкыз иоуп. 
Уи, ишәҭахыз зегьы шәиҭеит. Шәарҭ, Аллаҳ иразҟқәа аиқәыԥхьаӡара шәалагар, шәзахьӡарым. Аиашазы, ауаҩԥсы кырӡа дгәымбылџьбаҩуп, кырӡагьы абзиара знымаало иоуп! 
Ибраҳим аамҭак азы абас иҳәахьан: «Сынцәа! Абри ақалақь ишәарҭадароу ҭыԥны иҟаҵа, сареи сыхшареи аныхабаҟақәа рымҵахырхәара ҳацәыхьча» ҳәа. 
«Сынцәа! Избанзар уи аныхабаҟақәа, ауааԥсыра реиҳараҩык мҩахырҟьеит. Уажәшьҭа дарбанзаалак сара исыцлаз, уи сара дыстәуп. Дарбанзаалакгьы сҳәатәы хамҵакәа исҿагылаз, ҳәарада, уара кырӡа уанажьҩуп, кырӡагьы урыцҳашьаҩуп». 
«Ҳанцәа! Сара сыхшара рыхәҭак, уара иԥшьоу уҩны (Қьааба) авараҿы, аарыхра ахьалымшоз аҩхаак аҟны инсырхеит. Ҳанцәа! Урҭ, рнамаз ииашаны иркырц азы абас ҟасҵеит. Уаргьы ауааԥсыра ԥыҭҩык рыгәқәа дара рахь ирха, урҭ уаалыҵқәа рыла аразҟы раҭәашьа, иҟалап даргьы иҭабуп ҳәа уарҳәар». 
«Ҳанцәа! Ҳәарада, уара, иаҳӡогьы иҳаргамоугьы удыруеит. Избанзар, адгьыл аҟынгьы, ажәҩан аҟынгьы акымзарак Аллаҳ изы имаӡаны изаанхом». 
«Сажәымҭыҽха Исмаили Исҳаки ҳамҭаны исызҭаз Аллаҳ арҽхәаԥхьыӡқәа зегьы дрыԥсоуп! Ҳәарада, сара сынцәа аныҳәарақәа ишахәҭоу изаҳауа иоуп». 
«Сынцәа! Сареи схылҵшьҭреи, анамаз аԥҟарақәа инарықәыршәаны, ианаамҭоу, насгьы иагмыжькәа изкуа ҳреиԥштә. Уа ҳанцәа! аҳәара иҟасҵаз удкыл!» 
«Ҳанцәа! Аҳасаб анеилыргахо амш аҽны, сареи, сани, саби, азхаҵаҩцәеи иҳанажь». 
(Уа сԥааимбар!) Урҭ агәымбылџьбаҩцәа зҿқәоу Аллаҳ изымдыруа џьумшьан. Уи, аблақәа ҳаӷеимшхара баны ианыҭҟьаша амш аҽнынӡа, урҭ аҽҳәара риҭоит. 
Уи аҽны урҭ, рыхшыҩ ҭацәны, иааҳәны рхы рымбо, рыблақәагьы џьарак мацара икыдхаланы, иеибарыҩуа иҟазаауеит. 
(Уа Муҳаммед) Ауааԥсыра, уи агәаҟра амш шырзааиша аганахьала агәҽанызаара рыҭ. Избанзар, уи аҽны агәымбылџьбаҩцәа: «Уа ҳанцәа! Ҳамҭакы иҳараӡа, ҳаргьы уааԥхьара ҳҽақәҳаршәап, уԥааимбарцәа рымҩа ҳнанылап» рҳәашт. Аха урҭ абас раҳәахоит: «Шәара уаанӡагьы ԥырхагак шышәмоуа алагьы шәымқәӡаззи?»  
«Рнапала, рхы агәымбылџьбара азуны, зҵыхәтәа зхала иаазгаз ажәларқәа ртәылақәа шәрықәынхеит. Урҭ ҳашрызныҟәаз иаартны ишәбарҭан, уи адагьы шәарҭ аҿырԥшқәагьы шәҳарбахьан». 
Дара ртәала, ацәцашьа змам ашьацҳәақәа ықәдыргылахьан. Аха Аллаҳ урҭ ршьацҳәақәа шидыруа еиԥш, илҵшәаданы рыҟаҵарагьы имч ақәхоит, ршьацҳәақәа, ашьхақәа рҭыԥ ирыхнацартә иҟазаргьы. 
Аллаҳ иԥааимбарцәа ириҭаз иажәа наимыгӡо џьумшьан! Избанзар, Аллаҳ амчраҵәҟьа дақәиҭуп, ахьырхәра ақәыршәараҿгьы ишьаура аанижьуам. 
Уи амш, адгьылтәыла, даҽа дгьылтәылак, ажәҩанқәагьы даҽа жәҩанқәак реиԥш инарҳәы аарҳәхоит, насгьы ауааԥсыра иаӡәыку, зегьы зымҽхаку Аллаҳ иҿаԥхьа инагахоит. 
Уи аҽны ацәгьауцәа азынџьырқәа рыла иеиқәҿаҳәа иубап. 
Рхарԥқәа иршәу, акаҭран иалхуп, рхаҿсахьагьы амца ацралахьеит. 
Аллаҳ, зегьы (адунеиаҿы) идырҳаз ацымхәра риҭарц азы абас ҟаиҵоит. Ҳәарада, Аллаҳ зыҳасаб лассы иеилзырго иоуп. 
Абри Аҟәырҟан; ргәырҽанырҵап, Аллаҳ дшаӡәыку рдырып, насгьы ахшыҩ змоу ауаа ихәыцны аҵатәхәы алырхып ҳәа ауааԥсыра ирзынашьҭу шәҟәуп.   
Елиф. Лам. Ра. Арҭ ажәақәа, ахьӡ-аԥша змоу, иаарту, насгьы аҵабырг еиҭазҳәауа Аҟәырҟан ажәаԥҟарақәа роуп.  
Аамҭак 	ааиуеит, 	азхамҵаҩцәа 	«ҳаргьы 	ҳаԥсылманцәазҭгьы!» 	ҳәа анырҳәаша.  
Урҟәаҵ урҭ; ирфалааит, иржәлааит, аԥсҭазаара қьаф алыхра иаҿызааит; ргәаҳәарақәеи рҭахрақәеи аамҭа рцәагааит. Хара имгакәа иеилыркаараны иҟоуп! 
Ҳара, иарбанзаалак жәларык, шәҟәык рзынамышьҭкәа иқәҳамгаӡеит.  
Жәларык, дара раџьал аамҭа, аԥхьаҟагьы изаахом, шьҭахьҟагьы изнахом.  
Азхамҵаҩцәа уҵәылхны: «Уа аҵаҳәара ззааиуа ауаҩы! Уара, хымԥада, зыхшыҩ цаз уоуп!» ҳәа уарҳәеит.  
«Аиаша зҳәо уакәзар, ҳарҭ амаалықьцәа ҳзааугар акәын!» рҳәоит.  
Ҳарҭ амаалықьцәа иаарҭу аҵабырг азы илбааҳгоит, аха усҟангьы урҭ аҽҳәара рыҭахаӡом.  
Ижәдыруазааит, абри ашәҟәы ииашаҵәҟьаны ҳара илбааҳгеит, уи зыхьчогьы хымԥада ҳара ҳакәхоит.  
Иҵабыргыҵәҟьаны, уара уаԥхьагьы ажәларқәа дара рыбжьарантәи ацҳаражәҳәаҩцәа рзынаҳашьҭхьан.  
Аԥааимбарцәа анрызнеилак, урҭ иаразнак аҵәы рылырхуа иалагон.  
Абас ала, ҳара убри (Аҟәырҟан) ахара зду рыгәқәа иҭаҳҵоит.  
Урҭ, уаанӡатәиқәа ирыхҭысқәаз аҵатәхәы алхра шрыхәҭоугьы, ахаан абри (Аҟәырҟан) азхарҵараны иҟам.  
Дара убарҭ ажәҩан аҟынтә ҩнашәк рзаартны, аҩада ихаҳгаларгьы,  
Еиҭах: «ҳаблақәа аш хылеит, мамзаргьы алаԥшхырԥарак ҳзыҟаҵазар акәхап!» рҳәоит.  
Иҵабыргыҵәҟьаны, ҳара ажәҩан аҟны еҵәаџьаа аԥҵаны, иахәаԥшуа рзы уи ҳарԥшӡеит.  
Насгьы урҭ, ахаҳә иаргоу (иԥхаҵоу) аҩсҭаацәа рҟынтә иҳахьчеит.  
Амала, алымҳа аҵаӷьычра зҽазызкыз (акылӡырҩы) дхазуп. Уигьы ицырцыруа ибылуа агәашьа цәымзак ишьҭалоит.  
Адгьылтәылагьы еиҵаҳхит, уаҟа иӷәӷәоу ашьхақәа шьаҟаны иалаҳаргылт, иара убра, ашәага-загала аҵиаа хкқәагьы иаҳартә иаԥаҳҵеит.  
Убраҟа шәара шәзыҳәангьы, зразҟы шәара ишәыдым, ԥсы зхоу зегьы рзгьы, ахныҟәгатәқәагьы аԥаҳҵеит.  
Зегьы рыхазынарақәа ҳара ҳнапаҿы иҟоуп. Амала ҳара урҭ шәага-загак инақәыршәаны илбааҳгоит.  
Аԥшақәа, еихаҳагас инашьҭны, насгьы ажәҩан аҟынтә ӡык лбааҳашьҭуеит, абри ала ишәзымхо аӡгьы шәоуеит. (Абарҭқәа ҟаҳамҵазҭгьы) Шәара уи аӡы, адгьыл аҵаҟа ишәзеизгаӡомызт.  
Ҳәарада, аԥсҭазаара шәызҭогьы, ишәымызхуагьы ҳара мацара ҳауп! Аҵыхәтәаны зегь ззаанхогьы ҳара ҳауп.  
Ҳара, ииашаҵәҟьаны, шәара шәҟынтә ԥхьаҟа ицақәазгьы ҳдыруеит, шьҭахьҟа иаанхазгьы ибзиаӡаны иаҳдыруеит.  
Урҭ зегьы, акаамеҭ амш аҽны иеидызкылашагьы уара унцәа иоуп. Избанзар, Уи, зегьы ҟәыӷарала ирқәиҭу, зегьы здыруа иоуп.  
Иҵабыргыҵәҟьаны, ҳара ауаҩԥсы иҩоу аҳәынҵәеи, анышәаԥшь еиқәаҵәеи далаҳхит.  
Аџьнышцәа ракәзар, уаанӡа ашҳам злоу мцак  иалаҳххьан.   
Уара унцәа амаалықьцәа рахь: «Сара, иҩоу аҳәынҵәа аҟынтә, ичаԥоу анышәаԥшь еиқәаҵәа аҟынтә уаҩԥсык дысшоит» ҳәа реиҳәахьан.  
«Уи ҭеиҭыԥшла дчаԥаны, сыԥсы аҟынтәгьы санихәлаҭәҳәалак, шәаргьы иаразнак (уи ипату шәахаҵгыларазы) асаара шәыҽкашәыжь!» 
Амаалықьцәагьы иаразнак асаара рыҽкарыжьт. 
Амала, Иблис; уи, асаара зыҽказыжьыз рыҽрылаимырхәӡеит. 
Аллаҳгьы абас иҳәеит: «Уа Иблис! Уара иухьи, асаара зыҽказыжьыз узрылахәми?» ҳәа.  
Иблис, абас аҭак ҟаиҵеит: «Сара, ирҩоу аҳәынҵәа, анышәаԥшь еиқәаҵәа иалухыз уаҩԥсык изы сыҽсызкажьӡомызт». 
«Удәылҵ!» иҳәеит Аллаҳ : «Уара уажәшьҭарнахыс ара узынхом!» 
«Ақәыӡбара амш аҟнынӡа абри ашәиԥхьыӡ ала уҟазаауеит!»  
«Сынцәа! Ус анакәха, ауааԥсыра даҽазнык аԥсы анырхауҵаша амш аҽнынӡа аҽҳәара сыҭ» – иҳәеит Иблис. 
Аллаҳгьы: «Аҽҳәара уҭоуп!» иҳәеит. 
«Амала, иазыԥҵәоу аамҭа (акаамеҭ амш) аҟынӡа».   
Иблис: «Сынцәа, сара амҩахҟьара азин суҭазар, саргьы урҭ адгьылтәыла аҟны (агәырԥсақәа) иԥшӡаны идырбаны, зегьы мҩахысҟьоит».    
«Амала, уара утәқәа, аҽрыцқьара иахьӡаз ауаа аламҵакәа».  
Аллаҳ, убас иҳәеит: «Абар, сара сахь инаӡаша, ииашаҵәҟьоу амҩа абри ауп».   
Ҳәарада, имҩахҟьаны, уара умҩа ианыло рыда, сара истәқәоу рахьтә уара амчра умам.  
Ҳәарада, уара иуцныҟәаз зегьы  рзы,  џьаҳаным еиқәшәарҭа ҭыԥны иҟалоит.  
Уа агәашәқәа быжьба ҿоуп, урҭ зегьы зызку хазхазуп.  
Аллаҳ иҿагылара зҽацәызыхьчаз, хымԥада, џьанаҭтәи абаҳчақәа рҿы аӡыхьқәа рхықә аҟны иҟалашт.  
«Шәаӡыӡарада, гәҭынчрала шәҭал уахь!» ( ҳәа раҳәахоит).  
Урҭ рыгәқәа аиӷара ҭыгоуп, уажәшьҭа зегьы иеишьцәаны, ацәардаӷәқәа рыҟны наҟ-ааҟ еиҿаԥшуа инықәиалоит.  
Уаҟа иарбанзаалак ааԥсарак рныԥшран иҟам, наунагӡагьы уаантәи иҭыргаӡом.  
(Уа сԥааимбар!) Суааԥсыра адырра рыҭ, ҳәарада, сара ишәаназыжьуа, ишәзылыԥхауа шсакәу.  
Амала сара сҟынтә аргәаҟрагьы, кырӡа ахьаа узҭо шгәаҟроу рзеиҭаҳәа!  
Урҭ, Ибраҳим исасцәагьы ргәаларшәа.  
Уи 	иааидгыланы 	аԥсшәа 	иарҳәеит. 	Ибраҳимгьы: 	«Шәганахь 	ала агәҭынчымра ҳамоуп» ҳәа реиҳәеит. 
«Умшәан!» рҳәеит: «Уара гәырӷьаҽҳәашаны адырра змоу ԥак дуаҳҭоит».   
Ибраҳим: «Сажәымҭыҽха абри аҩыза агәырӷьаҽҳәаша сышәҭома? (ахшара дызласмоуа ала) Гәырӷьаҽҳәаша сыҭаразы шәзықәгәыӷуеи?» иҳәеит. 
«Аҵабырг, гәырӷьаҽҳәашас иуаҳҳәеит. Згәыӷра зцәыӡыз уреиуамхан!» рҳәеит.  
«Аиаша иацәхьаҵыз рыда Анцәа иҟынтә згәыӷра зцәыӡуада?» иҳәеит.  
«Уа ацҳаражәҳәаҩцәа! Дҵас ишәымои?» ҳәагьы дразҵааит.  
«Ҳарҭ, ахара зду жәларык ахьырхәра иақәҳаршәарц азы ҳаашьҭуп».   
«Амала, Луҭ иҭаацәа аԥхасҭа роуӡом, урҭ зегьы еиқәҳархоит, 
Иԥҳәыс мацара лыда! Уи илызку аӡбара – иқәӡаараны иҟоу дышрыцу шьҭахьҟа лаанхара ауп.  
Ацҳаражәҳәаҩцәа, Луҭ иҭаацәарахьгьы инеит.  
Луҭ, урҭ рахь: «Шәарҭ, иаҳдырқәо шәреиуаӡам!» ҳәа реиҳәеит.  
«Ус ауп, аха ҳарҭ ауааԥсыра ргәы зызҩоз (аргәаҟреи, ақәӡаареи) узааҳгеит».   
«Уара аиаша узааҳгеит. Ҳарҭ, хымԥада аиаша уаҳҳәоит».   
«Уажәы, аҵх  иалагӡаны, уҭаацәа иаарласны амҩа иқәҵа, уаргьы урышьҭагыла уҿынаха! Аӡәгьы ишьҭахьҟа дхьамԥшааит! Иахьшәыдҵоу аҭыԥ ашҟа шәца!»  
Уи (Луҭ), абри аҩыза ҳаӡбара иҵаҳҳәеит: «Урҭ, ашьыжь аламҭалазы рдарақәац ҿахҵәахоит!»  
Ақалақьуаа гәырӷьаҵәа (Луҭ иҩныҟа) иааит.  
Луҭ урҭ абас реиҳәеит: «Арҭ, сара сысасцәа роуп. Сшәыҳәоит рҿаԥхьа сышәмырԥхашьан» ҳәа.   
Аллаҳ шәицәшәа, сара ахьымӡӷ сышәмырган!» 
«Ҳарҭ, атәымуаа рыхьчара уҽалаумырхәын ҳәа удҳамҵаӡази?» ҳәа иҵаҟьеит.  
Луҭ: «Абарҭ сыԥҳацәа роуп, кыр шәгәы иҭазар (урҭ ҩнра ижәга)»,  иҳәеит.  
(Уа сԥааимбар!) Уара умсааит, урҭ, арыжәтә иашьны иҟарҵара рзымдыруа иҟан.  
Аҵыхәтәаны, 	амра 	агыламҭаз 	игәыҭҟьагаз 	уи 	абжьыцәгьа 	урҭ ааннакылеит.  
Ашьҭахьгьы ртәыла хылагәыла иааҳарҳәит, ихаҳәхьаз анышәгәал рзаҳаруит.  
Ҳәарада,  еилызкаауа рзы, абри аҟны иагьа адыргақәеи аҵатәхәқәеи ыҟоуп.  
Урҭ ақьаԥҭажәқәа, мҩак аганаҿы абыржәгьы игылоуп.  
Уи аҟны азхаҵаҩцәа рзы аҵатәхәы ыҟоуп.  
Еиқье инхо ажәлар иҵабыргыҵәҟьаны игәымбылџьбаҩцәақәаз ракәын.  
Ҳара урҭ, ирыхәҭаз иақәҳаршәеит. Арҭ аҩқалақькгьы, иаарту мҩак иаԥнуп.  
Иҵабыргыҵәҟьаны, Ҳиџьр ажәларгьы рԥааимбар амцҳәара идыркылеит.  
Ҳара урҭ, ҳажәаԥҟарақәа рзынаҳашьҭзаргьы, иазхьамԥшит.  
Ашьхақәа 	рҿы, 	дара 	рзы 	ишәарҭадараны 	иахьырыԥхьаӡоз 	аҩнқәа дыргыларц иҭыржаауан.  
Шьыжьык, урҭгьы иаалырҟьаны игәыҭҟьагаз уи абжьы иааннакылеит.   
Идырҳахьаз амазарагьы, рылшарақәагьы џьаргьы ирмыхәеит.  
Ҳара, ажәҩанқәеи адгьыли, насгьы абарҭ рыбжьара иҟоу зегьы баша акәымкәа, хыкәкык инақәыршәаны, зегьы рҭыԥ аҟны, аҵабрг иадҳәалоу шьақәгылашьак ала иаҳшеит. Хымԥада, акаамеҭ амшгьы ааираны иҟоуп. Ус анакәха, уара ауааԥсыра еилкаарала урызнеи.  
Ҳәарада, уара унцәа, дҳаракӡоуп, зеиԥш дыҟам ашаҩы иоуп, насгьы зегьы ишахәҭаҵәҟьоу издыруа иоуп.  
Ииашаҵәҟьаны ҳара, лассы-лассы иеиҭаҳәатәу ажәаԥҟарақәа быжьбеи, хьӡи-ԥшеи змоу Аҟәырҟани уаҳҭеит.  
Азхамҵаҩцәа рыбжьара гәыԥҩык, ираҳҭаз адунеитә мазара улаԥш адымхалааит! Уи амшала умхьаан, насгьы азхаҵаҩцәа лыԥхала урызныҟәа!  
«Ҳәарада, сара иаартыҵәҟьаны сыгәҽынҵаҩуп» ҳәа раҳәа.  
Ажәакала, ҳара, (Аҟәырҟан) хәҭала иааиҩшаны иеиҿазыргыло агәаҟра  рзылбааҳгеит.  
Урҭ, Аҟәырҟан ҽыҭ-ҽыҭ иеиҩызшо роуп.  
Унцәаиныс, иҟарҵақәаз рымшала, 
Ҳара урҭ зегьы ҳразҵаараны ҳаҟоуп.   
Уара, дҵас иумоу иаартны ирзеиҭаҳәа, Аллаҳ иваҟәылара аԥшьызго урызхьамԥшын.  
Урҭ аҵәылхыҩцәа рҿаԥхьа, ҳара ҳузхоит.  
Аллаҳ дышрымоу, даҽа нцәахәык дышьҭызхыз ракәзар, ԥхьаҟа иеилыркаараны иҟоуп! 
Ражәақәа рымшала угәы шеиҵахо ҳдыруеит.  
Амала, уара, унцәа арҽхәаԥхьыӡқәа рыла ихьӡ ырҳаракны, уҽиҭаны, уимҵахырхәа!  
Хырԥашьа змам (аԥсра) ааиаанӡа, унцәа уиашьапкла! 
Аллаҳ идҵа хымԥада инагӡахоит. Ус анакәха, уи арласра шәахымыццакын. Аллаҳ 	иваҟәыларазы 	 урҭ 	иаԥшьыргақәаз 	кырӡа 	дырцәыхароуп, дҳаракӡоуп. 
Аллаҳ 	иуааԥсыра 	рахьтә 	иажәаԥҟара 	иззиҭаху 	ирзнаргарц 	азы амаалықьцәа лбаашьҭны, абри аҩыза адҵа риҭоит: «Сара сыда анцәа дшыҟам 	ала 	сыуаажәлар 	ргәырҽанышәҵа, 	насгьы, 	сара 	мацара шәсыцәшәа» ҳәа.    
Уи, ажәҩанқәеи адгьыли хыкәкык инақәыршәаны, аиаша иадҳәаланы ишеит. Уи, ивадырҟәылақәаз дырҟәыгоуп. 
Уи, ауаҩԥсы цәыкәбарк далихит, амала уи иаартыҵәҟьаны инцәа диаӷахеит. 
Зжьы шәфо аԥсасеи ашьамаҟеи уи ишеит. Урҭ рыҟны шәзырԥхаша, насгьы иҵегьы ишәыхәарҭахаша ыҟоуп. Урҭ чыссгьы шәхы иашәырхәалоит. 
Урҭ ахәылбыҽха рхыбрахь иааганы, ашьыжь рҳәырҭақәа рахь ианкашәцо ҽакала гәахәак алышәхуеит. 
Арҭ арахәқәа, шәара џьабаала ҭыԥк ашҟа инажәгаша шәеиадарақәа еиҭаргоит. Ҳәарада, шәынцәа кырӡа дҟәымшәышәуп, кырӡагьы дрыцҳашьаҩуп. 
Шәрықәтәарц, насгьы рыԥшӡара шәгәы иахәарц азы аҽқәеи, агәыжьқәеи, аҽадақәеи ишеит. Уи  ишахьеит шәара ишәзымдыруа акыр, макьана иагьа ишараны дыҟоуп. 
Амҩа иаша зтәу Аллаҳ иоуп. Амҩа иаша шыҟоу еиԥш, ихәахәоу амҩагьы ыҟоуп. Аллаҳ игәаԥхандаз зегьы амҩа иашахь шәкылигон. 
Ажәҩан аҟынтә аӡы шәзылазышьҭуа уи иоуп. Уи, шәхазы аӡыржәтә шыҟоугьы,  шәырахәқәа злашәырҳәыша аҵиаақәагьы убри ала иеизҳауеит. 
Аллаҳ, убри аӡала, шәара шәзы, аҵиаақәеи, азеҭынҭрақәеи, ахәырмаҭрақәеи, аӡахәаҭрақәеи, иеиуеиԥшым ашәырқәеи иеизирҳауеит. Абри аҟны ихәыцуа жәларык рзы кырзҵазкуа аҵатәхәқәа ыҟоуп. 
Уи, аҵхи амши, амреи амзеи шәмаҵура иазикит; аеҵәақәагьы зегьы иара идҵала иныҟәоит. Абри аҟны зыхшыҩ зхы иазырхәауа жәларык рзы кырзҵазкуа аҵатәхәқәа ыҟоуп.  
Шәара шәзы иеиуеиԥшым аԥшшәқәа рыманы адгьыл аҟынтә изызҳауа ашәҭқәа ишеит,  убарҭ рҟынгьы ихәыцуа жәларык рзы идуӡӡоу аҵатәхәқәа ыҟоуп. 
Зжьы шәфо (аԥсыӡ), ишәыҟәнышәҵо (абырлашқәа) ҭыжәгарц азы амшын шәмаҵура иазызкызгьы  Иара иоуп. Аӷбақәа амшын аҟны аӡы наҟ-ааҟ еиҩшаны ишцо жәбоит, абригьы уи иаҭәашьара шәаҵанакырц, насгьы иара шәихаҭабурц азыҳәан ауп. 
Шәарҭ шәамырхыџхыџырц азы, адгьыл ашьаҟақәа (ашьхақәа) аирсит; шәхырхарҭақәагьы шәыԥшааларц азы аӡиасқәеи амҩақәеи шәзаԥиҵеит.  
Шәымҩа аԥшааразы уи еиԥш иагьа дыргақәа шәзыҟаиҵеит; урҭ, аеҵәақәа рылагьы рымҩа рыԥшаауеит, рхырхарҭа ылырхуеит. 
Ус анакәха, абас шәназхәыц; изшази (Аллаҳ), акымзарак ззымшази (аныхабаҟақәа) иеиԥшхома? Абыржәгьы шәазымхәыцӡои? 
Аллаҳ 	иаҭәашьарақәа 	иагьа 	ишәыԥхьаӡаргьы 	шәзахьӡарым. 	Аллаҳ иҵабыргыҵәҟьаны кырӡа данажьҩуп, даараӡа дрыцҳашьаҩуп. 
Аллаҳ ишәмырзогьы ишәырзогьы идыруеит. 
Урҭ зымҵахырхәақәо акымзарак рызшаӡом Аллаҳ ида. Избанзар дара рхаҭақәа ишоу роуп. 
Урҭ ибзоу ракәӡам, иԥсқәоу роуп; еиҭах ианыбзахашагьы рыздыруам. 
Шәара шәынцәа иаӡәу иоуп. Нарцәы азхазымҵо ракәзар, урҭ рыгәқәа мапкра иазкуп; рхаҭақәагьы рыҽхарззаланы иныҟәо роуп. 
Хымԥада, Аллаҳ урҭ ирзогьы идмырзогьы идыруеит. Уи, аҽхарззалаҩцәа бзиа ибаӡом.  
Урҭ, «Шәынцәа илбааигазеи?» ҳәа ианразҵаалак: «Уи – ажәытәтәи ажәларқәа рлакәқәа роуп!» ҳәа аҭак ҟарҵоит. 
Аҵыхәтәаны, акаамеҭ амш аҽны дара ргәырԥсақәа инагӡаны ишрыдло еиԥш, амдырра ала имҩахырҟьаз ауаа ргәырԥсақәа рҟынтәгьы хәҭак рыдлараны иҟоуп. Ииашаҵәҟьаны, шаҟа аидара бааԥсузеи урҭ изҵало! 
Урҭ раԥхьа имҩасқәазгьы ашьацҳәақәа ықәдыргылахьан, аха Аллаҳ урҭ рыргыларҭақәа руасхырқәа рҟынтә иҵжәаны, рхыбқәагьы рхы иҭаирԥеит. Ари агәаҟрақәа, урҭ зынӡа ргәы ахьазымҩоз аганала ирзааит. 
Нас, акаамеҭ амш аҽны, Аллаҳгьы урҭ ахьымӡӷ дырганы абас реиҳәашт: «Иабаҟоу зымшала азхаҵаҩцәа аиӷара ззыжәуаз сываҟәылаҩцәа?!»  Адырра зауз ауаа абас рҳәоит: «Иахьа, ахьымӡӷи ацәгьареи, ҳәарада, мапкыҩцәа ирызкуп!» 
Амаалықьцәа, азхамҵаҩцәа рнапала рхы шдыргәаҟуа рыԥсқәа рхырхуеит. Урҭгьы агәаҟра анырбалак: «Ҳара иарбанзаалак цәгьарак ҟаҳамҵеит» ҳәа рхы ларҟәны рнапқәа иҩахоит. «Мап! Аллаҳ иҟашәҵақәаз ибзиаӡаны идыруеит!»  
«Ус анакәха, зыҩныҵҟа наунагӡа шәахьҭынхаша џьаҳаным агәашәқәа рҟынтә шәҭал!   Аҽхарззалаҩцәа рҵыхәтәа шаҟа ицәгьозеи!» 
Аллаҳ иҿагылара зҽацәызыхьчаз: «Шәынцәа илбааигазеи?» ҳәа ианразҵаалак: «Абзиара ҳзылбааигеит!» рҳәоит. Абри адунеи аҟны абзиара ҟазҵаз, алҵшәа бзиа рԥеиԥшуп. Нарцәытәи атәыла акәзар, еиҳагьы ибзиоуп. Аллаҳ иҿагылара зҽацәызыхьчаз ртәыла шаҟа иԥшӡоузеи!» 
Иахьҭалаз аҭыԥ, зыҵаҟа аӡиасқәа ахьлеиуа аднтәи џьанаҭқәа роуп; урҭ уаҟа иаарҭаху ирқәиҭуп. Аллаҳ азхаҵаҩцәа абас аҳамҭа раҭәеишьоит. 
Урҭ ауаа, амаалықьцәа имыргәаҟкәа рыԥсы рхыхны: «Абзиара шәымаз; шәхымҩаԥгашьа иалҵшәаны џьанаҭ шәҭал!» ҳәа ззырҳәаша ауаа роуп. 
Уи мапкыҩцәа, амаалықьцәа рызнеиреи, анцәа идҵа рызнеиреи рыда даҽакы иазыԥшума? Урҭ раԥхьатәиқәагьы абас акәын рхы шымҩаԥыргоз. Аллаҳ урҭ ирыхәҭамкәа дырзымныҟәеит, амала рхаҭақәа рхы дыргәаҟит.   
Аҵыхәтәан, рыцәгьарақәа еиҭах дара ирыхьӡеит, аҵәы злырхуазгьы иааины урҭ инарыкәшеит. 
Аллаҳ иваҟәылара аԥшьгаҩцәа убас рҳәеит: «Аллаҳ иҭаххандаз, ҳхаҭақәагьы ҳазхылҵызгьы иара ида даҽаӡәы ҳимҵахырхәомызт. Уи идҵа ыҟамкәа акымзаракгьы иақәнамганы иаҳзыԥхьаӡарымызт!» Урҭ раԥхьатәиқәагьы абас ауп рхы шымҩаԥыргоз. Аԥааимбарцәа рыдҵа, рнапы иану иаартны аиҭаҳәарада уаҳа даҽакы акәӡам. 
Ииашаҵәҟьаны ҳара, жәларыцыԥхьаӡа: «Аллаҳ шәимҵахырхәа, ирҩашьоу анцәахәқәа шәҽырцәышәыхьча» ҳәа разҳәаша цҳаражәҳәаҩык дырзынаҳашьҭит. Урҭ рыхәҭак, Аллаҳ амҩа иашахь икылигеит, рыхәҭак ракәзар, амҩахҟьара рлахьынҵахеит. Адгьылтәыла шәнакәшаны, 	ииашоу 	адин 	мап 	ацәызкыз 	рҵыхәтәа 	зеиԥшрахаз шәнахәаԥш! 
(Уа сԥааимбар!) Уара, урҭ амҩа иашахь рхы дырхарц гәыкала иуҭаххаргьы, Аллаҳ имҩахиҟьаз ауаҩы, аӡәгьы алашарахь дизкылгом. Урҭ зынӡа ацхырааҩцәагьы роуӡом. 
Урҭ, иԥсхьоу аӡәы ирбзара Аллаҳ ишилымшо ҳәа ӷәӷәала иқәхьеит. Мап! Ари Аллаҳ ҷыдала ихахьы иигаз иажәа ауп, аха ауааԥсыра реиҳараҩык ирыздыруам. 
Аллаҳ 	убри 	амшала, 	гәыҩбарас 	ирымоу 	рзеиҭаҳәаны, 	мапкыҩцәа ишымцҳәаҩцәоу рхаҭақәа иеилыркаарц азы (рыԥсы рхеиҵоит). 
Ҳара, акы  ҟаларц анаҳҭаххалак, ҳажәа: «Уҟала!» аҳәара мацароуп. Иаразнак иааҟалоит. 
Агәаҟра изықәшәаз ашьҭахь, рҭыԥқәа ирхыҵны ахҵәарагьы иақәшәаз ауааԥсыра ракәзар, урҭ, абри адунеи аҟны хымԥада ҭыԥ ԥшӡак аҟны инҳархоит. Амала ирдыруандаз, нарцәытәи рҳамҭа, еиҳагьы ишеиӷьхо! 
Урҭ ауадаҩрақәа чҳаны, Анцәа иқәгәыӷыз ауаа роуп.  
Уара уаԥхьагьы, ҳажәаԥҟарақәа зыҵаҳҳәақәаз рыда аӡәгьы ԥааимбарс днаҳмышьҭӡеит. Ишәзымдыруазар, адырра змоу шәразҵаа. 
Урҭ, иаарту аршаҳаҭгақәеи иԥшьоу аҩырақәеи рыла инаҳашьҭит. Ауааԥсыра ирзынаҳашьҭыз рзеиҭауҳәарц, насгьы иазхәыцны иеилыркаарц азы, абри ашәҟәы узылбааҳгеит. 
Уажәы, ацәгьаршра иаҿу ауаа, Аллаҳ урҭ адгьыл аҵа ишыҵаимыргыло, мамзаргьы зынӡа иахьазыԥшым ала гәаҟрак ишақәимыршәо ҳәа агәыӷра рымоума?  
Мамзаргьы, рҽырԥагьа ишыҟоу, Аллаҳ иаалырҟьаны иақәикрым ҳәа игәыӷуама? Урҭ, абри аҩыза аус аанкылшьа рымаӡам.  
Мамзаргьы, ргәы ашәарҭа аҵаҵаны ашьшьыҳәа ирыгырхо, Аллаҳ ахьырхәра ишақәимыршәо ала агәыӷра рымоума? Ҳәарада, шәара шәынцәа, кырӡа дгәыбзыӷуп, кырӡагьы дрыцҳашьаҩуп. 
Аллаҳ ишамҭақәа рымбаӡои? Урҭ, рышәшьырақәа Аллаҳ идҵа аҿаԥхьа ихырхәаны арӷьарахьи армарахьи инаҳәы-ааҳәуа, рҽырмашьцаны асаара рыҽкарыжьуеит. 
Ажәҩанқәеи адгьыли рыҟны ԥсы зханы иҟоу зегьы, насгьы амаалықьцәа, рхы иахԥагьамкәа Аллаҳ иҿаԥхьа асаара ихырхәоит. 
Урҭ, зегьы раасҭа иҳаракӡоу Рынцәа ицәшәоит, ирыдҵоу нарыгӡоит. 
Аллаҳ урҭ убас рыдиҵеит: «Ҩ-нцәак шәыдшәымкылан. Ижәдыруазааит, Анцәа даӡәуп. Ус анакәха, сара мацара шәсыцәшәа!» 
Ажәҩанқәеи адгьыли рыҟны иҟоу зегьы Иара итәуп. Хьаҳәа-ԥаҳәада уи мацара иҳәатәы хаҵатәуп. Жәҩантәылақәагьы уи иҳәатәхаҵарала ишьақәгылоуп. Абас ишыҟоугьы, Аллаҳ ида даҽаӡәы шәицәшәоума? 
Ишәымоу абзиарақәа зегьы Аллаҳ иҟынтә ауп. Уи адагьы гәаҟрак шәанақәшәалакгьы, шәзыҳәо иара мацара иоуп. 
Амала, Аллаҳ агәаҟра шәанацәихьчалак, шәыбжьара ԥыҭҩык, иаразнак уи иваҟәылара аԥшьгара рҽазыркуеит.  
Усҟан, дара ираҭәаҳшьақәаз ачарҳәара рзыруеит. Ус анакәха, макьаназы ишәфала-ишәыжәла; амала абарҭқәа закәу лассы еилышәкаараны шәыҟоуп. 
Урҭ ираҭәаҳшьақәаз рҟынтә, изызку рхаҭақәагьы ирзымдыруа (аныхабаҟақәа ирызкны) рыхәҭаа рзалырхуеит. Аллаҳиныс, абри иаԥшьыжәгақәаз рымшала, хымԥада шәҿахәы шәҿырхраны шәыҟоуп.  
Урҭ, (Ҟалаша змам ала): «Аҭыԥҳацәа Аллаҳ итәуп» рҳәоит. Иргәаԥхақәазгьы (аԥацәа) рхы иақәнадыргоит. 
Урҭ рыбжьара аӡәы, хшараны аҭыԥҳа гәырӷьаҽҳәашас данрырҭалак, ргәы ԥжәаны рхаҿы еиқәаҵәаӡа иҟалоит. 
Абри агәырӷьаҽҳәаша (дара ртәала) иахьыцәгьоу азы, ауаа рҟынтә ирҵәахуеит. Ужәы иҟаиҵари? Дара ртәала изықәшәаз ахьымӡӷ чҳаны, уи арыцҳа дааныркыларыма, мамзаргьы анышә дарҭарыма? Шәахәаԥши (аԥеи аԥҳаи реилыхрала),  рыӡбареи  рҵаси шаҟа ицәгьоу!  
Ахьыӡ цәгьақәа ахҵара нарцәы азхазымҵо ауаа ирҟазшьоуп. Аллаҳ иакәзар, иреиҳаӡоу ахьыӡқәа иқәнагоуп. Уи дҳаракӡоуп, амчраҵәҟьа иақәиҭу иоуп, дҟәыӷаӡоуп, ахьӡ-аԥша змоу иоуп. 
Аллаҳ ауааԥсыра, рықәнымгақәа рзы иаразнак ахьырхәра иақәиршәозҭгьы, адгьылтәылаҟны ԥсы зхоу ҳәа акагьы аанижьуамызт. Аха, урҭ ҽҳәарак аҟынӡа араӡара риҭоит. Аха, ирзыԥҵәоу аамҭа анааилак, аамҭацкгьы ирзахырԥом, иагьырзааигәатәуам. 
Иргәамԥхақәо, рхы иақәнадмыргақәо зегьы Аллаҳ ихарартәуеит. Иреиӷьӡоу алҵшәақәа дара ирыбзоуроушәа амцҳәара иаҿуп. Ҳәарада, урҭ рзы иҟоу амца мацароуп, уахь иагьалажьхоит. 
Аллаҳиныс, уара уаԥхьагьы иеиуеиԥшым ажәларқәа ацҳаражәҳәаҩцәа рзынаҳашьҭит; амала, аҩысҭаа уи ажәларқәа иҟарҵаз аусқәа (иазхамҵаҩцәахарц азы) ирԥшӡеит. Уи аҩсҭаа, иахьагьы убас иҟоу ауаа хылаԥшҩыс дрымоуп. Аха урҭ рзы игәыҭҟьагоу гәаҟрак ыҟоуп. 
Абри ашәҟәы, азхаҵаҩцәа аҽеиҩшара иахьақәшәаз азҵаарақәа рзеиҭоуҳәарц азы, насгьы иазхаҵаҩцәоу жәларык рзы мҩақәҵаганы, илԥханы иҟалааит ҳәа иузылбааҳгеит. 
Аллаҳ, ажәҩан аҟынтә аӡы лбаашьҭны, уи ала иԥсхьоу адгьыл аԥсы ахаиҵоит. Ҳәарада, абри аҟны аӡырҩышьа здыруа жәларык рзы иаарту аҵатәхәы ыҟоуп. 
Ҳәарада, ахш змышәхуа арахәқәа рҟынгьы, шәара шәзы аҵатәхә ду ыҟоуп. Ҳара урҭ, ркьатеии ршьеи рыбжьара иҟоу ирылхны, мариала илбаажәдо ахш цқьа шәҳаржәуеит. 
Ахәырмаҵлақәеи аӡахәақәеи раалыҵқәа рҟынтә арыжәтәи, ибзиоу афаҭәқәеи рылшәхуеит. Абри аҟны зыхшыҩ зхы иазырхәо ауаа рзы иаарту аршаҳаҭга ыҟоуп. 
Нас, унцәа ашьхыц абас аҵеиҳәеит: «Ашьхақәа рҟыны, аҵлақәа рҟыны, ауааԥсыра идыргыло ақьалақәа рҟыны ахыбрақәа ылх. 
Насгьы иеиуеиԥшым ашәырқәа рҟынтә ифала; Анцәа иузаԥиҵаз азакәанқәа урықәныҟәаны, уи иузалихыз амҩала уцала!» Урҭ рыҩныҵҟа рҟынтә иеиуеиԥшым аԥштәықәа змоу ацха ылх. Уи, ауааԥсыра ргәабзиаразы ихәарҭоуп. Абри аҟынгьы ихәыцуа жәларык рзы иаарту ршаҳаҭгак ыҟоуп. 
Шәарҭ Аллаҳ шәишеит, нас шәыԥсы шәхихраны дыҟоуп. Шәыбжьара, зегьы шырдыруагьы уаҳа акгьы рзымдыруа иажәны, неихыркәа рымамкәа иҟалаанӡа аԥсынҵыра ду зиҭашагьы ҟалашт. Ҳәарада, Аллаҳ адырреи амчреи дрықәиҭуп. 
Аллаҳ, шәыбжьара ԥыҭҩык, еиҳа аразҟы раҭәеишьеит. Абас меигӡарахда аразҟы заҭәашьақәоу, урҭ, рнапаҵаҟа иҟоу ауаагьы ирызшаны, еиҟарахар  рҭахым. Абас ишыҟоугьы, Аллаҳ ириҭаз аразҟы мап ацәыркуама? 
Аллаҳ, шәарҭ ишәеиԥшу ахатәҩызцәа ишеит, шәхатәҩызцәа рҟынтәгьы шәара шәзы аԥацәеи амоҭацәеи ишеит; насгьы ицқьоу афатәқәа шәаҭәеишьеит. Урҭ, абыржәгьы амц азхаҵаны, Аллаҳ ираҭәеишьаз мап ацәыркуама? 
Аллаҳ дааныжьны, дара рзы ажәҩанқәа рҟынтәгьы, адгьыл аҟынтәгьы разҟык рзаагара злымшо (аныхабаҟақәа) ирымҵахырхәоума? 
Аллаҳ изкны аҿырԥшқәа раагара шәаҟәыҵ. Избанзар, аҵабырг здыруа Аллаҳ иоуп, шәарҭ ишәыздырам.  
Аллаҳ, акагьы имчымкәа тәыс иҟоу уаҩыки, аразҟы бзиа заҭәаҳшьахьоуи, насгьы убарҭ рҟынтәгьы маӡалеи, аргамеи инызхуа ауаҩы ҿырԥшыс ишәзааигоит: Абарҭ ауаа еиҟарахоума? Арҽхәаԥхьыӡқәа Аллаҳ мацара изкуп, аха урҭ реиҳараҩык абри рыздыруам. 
Еиҭах, Аллаҳ абас ҩыџьа ҿырԥшыс ишәзааигоит: Руаӡәк дҿаҳауп, акгьы злымшо иоуп, иԥшәма џьабаас димоуп, дахьдәықәиҵалак ихәарҭоу лҵшәак ала дзыхынҳәуам. Уажәы, абас аӡәы ила, аиашеи аҵабырги здыруа, насгьы иарбан усзаалак аҿы ишахәҭоу ахылаԥшра азызуа ауаҩи зеиҟарахоума?  
Ажәҩанқәеи адгьыли ирыҵоу амаӡақәа ирықәиҭу Аллаҳ мацара иоуп. Акаамеҭ аҟаларагьы (Аллаҳ имчра аҿаԥхьа) лацәҟәысрак, мамзаргьы еиҳа еиҵаны аамҭак аҩныҵҟа имҩаԥысуеит. Ҳәарада, Аллаҳ зегьы имч рықәхоит. 
Шәарҭ, акымзарак шәзымдыруа шәшыҟаз, Аллаҳ шәанацәа рымгәарҭақәа шәырҭыганы; Иара иџьышәшьаларц азы алымҳақәеи, аблақәеи, агәқәеи шәаҭәеишьеит. 
Ажәҩан аҵаҟа Аллаҳ идҵа аҿаԥхьа ихырхәаны иԥыруа аԥсаатә рымбаӡои? Урҭ, уа, Аллаҳ ида даҽаӡәы изкӡом. Ҳәарада, абри аҟны иазхаҵаҩу жәларык рзы аҵатәхәқәа ыҟоуп. 
Аллаҳ, ҭынч нхарҭас, насгьы ԥсшьарҭас ишәымазарц азы аҩнқәа шәзыҟаиҵеит; шәырахәқәа рцәақәа ирылхны, шәныҟәарақәа рҿы, мамзаргьы аамҭала шәахьынхаша аҭыԥқәа рыҟны шәхы иашәырхәарц азы, зеиҭагара мариоу ахыҵакырҭақәеи, урҭ рхәыц ирылхны ахашәалахәы алышәхырц азы иҟашәҵо амаҭәарқәеи амаругақәеи шәаҭәеишьеит.  
Аллаҳ, иишаз рҟынтә шәарҭ ашәшьыра ҭыԥқәа шәзаԥиҵеит, ашьхақәа рҿы ахыҵакырҭақәа шәзаԥиҵеит; ашоураи ахьҭеи шәырцәызыхьчо амаҭәақәаи, аибашьраҿы аӷа шәицәызыхьчо акәылӡы ачаԥашьа шәаҭәеишьеит. Аллаҳ, зегьрыла иҳәатәы азхашәҵарц азы иаҭәашьарақәа абас ихарҭәааны ишәзаԥиҵоит. 
(Уа сԥааимбар!) Абас ишыҟоугьы, урҭ уара иузхьамԥшыр, уинахыс уара иузкашәо, иаартыҵәҟьаны аиҭаҳәароуп. 
Урҭ, Аллаҳ иаҭәашьарақәа рдыруеит, аха убас ишыҟоугьы, мап ацәыркуеит. Урҭ реиҳараҩык имапкыҩцәоуп! 
Аамҭа ааины, жәларыцыԥхьаӡа шаҳаҭк данрылаҳхуа амш аҽны, урҭ аҭамзаара  ашьҭаҵахагьы рыҭахаӡом, аҭамзаара шьҭарҵарцгьы ираҳәахаӡом. 
Урҭ агәымбылџьбаҩцәа, агәаҟра анырбалак иаадырԥшуа ахьхәра, дара рахьырхәра иагнархаӡом, аҽҳәарагьы рыҭахаӡом. 
Аллаҳ иваҟәылара аԥшьгаҩцәа, уи ивадырҟәылақәаз анырбалак: «Уа ҳанцәа! Абарҭ иубо, уара уааныжьны ҳзымҵахырхәақәоз роуп!» ҳәа рыгха еиҭарҳәоит. Амала, Аллаҳ ивадырҟәылақәозгьы: «Шәарҭ иҵабыргыҵәҟьаны шәымцҳәаҩцәоуп» ҳәа ирыхәҭоу аҭак рырҭоит.   
Даргьы уажәшьҭа ирҭахы ирҭахым, Аллаҳ имчра иамҵахырхәоит; иаԥшьыргаз ирҩашьоу рынцәахәқәа ракәзар, рхала иааныжьны рҽырӡоит. 
Рхаҭақәа ахьмапкыҩцәақәоу азмырхакәа, ауааԥсыра Аллаҳ имҩа ашҟа рнеирагьы иаԥырхагахаз ыҟами, убарҭ рыцәгьаршрақәа рымшала, изықәшәараны иҟоу ргәаҟра аҟара иацаҳҵоит. 
Уи амш, жәларыцыԥхьаӡа шаҳаҭк дрылаҳхуеит; уаргьы убарҭ зегьы шаҳаҭс урзыҟаҳҵоит. Уара, абри ашәҟәы, зҵаарацыԥхьаӡа аиаша рзеиҭаҳәаразы мҩақәҵагас, алашареи алԥхеи ируасхырхарц, насгьы Аллаҳ гәык ала зыҽидызҳәалаз рзыҳәангьы игәырӷьаҽҳәашахарц иузылбааҳгеит. 
Хымԥада, Аллаҳ, аиашареи, абзиареи, аҭынхацәа ацхыраара рыҭареи шәыдиҵоит; аԥхамшьареи, ацәгьареи, ахырҟьареи мап рцәышәкырцгьы ишәыдиҵоит. Уи, шәазхәыцны алкаа ҟашәҵарц дшәылабжьоит. 
Ажәа анышәҭилак, Аллаҳ ишәҭаз шәажәа нашәыгӡа; Аллаҳ хәдақәҵаҩыс дҟаҵаны, ишьақәшәырӷәӷәаз шәажәақәа шәрыӷрамгылан. Ишәхашәмыршҭын, Аллаҳ шәызҿу зегьы идыруеит. 
Гәыԥк, еиҳа амч рымоуп ҳәа, шәажәа имчыдоу ирԥырхагахаратәы иԥсахны, аласа анылхаха ашьҭахь, икәыкәны ишьҭаҵаны зус ԥхасҭазтәыз аԥҳәыс шәылмеиԥшхан. Аллаҳ, абри ала шәара шәԥишәоит. Насгьы уи, еимактәыс ишәоуз азҵаара иазку аҵабырг, акаамеҭ амш аҽны хымԥада ишәзеиҭеиҳәараны дыҟоуп. 
Аллаҳ иҭаххандаз, хымԥада, шәарҭ зегьы иазхаҵаҩцәоу жәларыкны шәҟаиҵон. Амала уи, изиҭаху амҩахҟьара дақәиҭитәуеит, изиҭахугьы амҩа иашахь дкылигоит. Иҟашәҵақәаз рзы, хымԥада, шәҿахәы шәҿырхуеит. 
Шәықәрақәа, шәыбӷгаракәа шәыбжьаратәи аибажьарақәа рзы хархәагас иҟашәымҵан! Мамзар шәшьапы иӷәӷәаӡа шәшықәгылоу шәлықәҟьаны, Аллаҳ имҩа шәахьымҩахҟьаз азгьы ацәгьара агьама жәбоит, уи ада (нарцәгьы) агәаҟра ӷәӷәа шәԥеиԥшхоит. 
Аллаҳ ишәҭаз ажәа, амаҷ азы (адунеитә ҭахрақәа рзы) ишәмыԥсахын! Аллаҳ иҿаԥхьа иҟоу аԥсаԥа шәара еиҳа ишәзеиӷьуп. 
Шәарҭ шәнапаҿы иҟоу нышәхуеит, аха Аллаҳ иҟны иҟоу нҵәара ақәӡам. Ҳәарада, изычҳаз, иреиӷьӡоу ала аҳамҭақәа раҭәаҳшьоит. 
Дхаҵазааит, дыԥҳәысзааит, дарбанзаалак адунеии нарцәи рзы ихәарҭоу аусқәа назыгӡаз, хымԥада, ҳара уи иԥшӡоу ԥсҭазаарак ианаҳшьоит. Абас зхы мҩаԥызгаз ауаа рҳамҭақәагьы, иҟарҵаз аусқәа инарықәыршәаны иреиӷьӡоу раҳҭоит. 
Ус анакәха, Аҟәырҟан уанаԥхьаша аамҭазы иԥхарсу уи аҩсҭаа иҟынтә ахыхьчаразы Аллаҳ уҽимҵакы! 
Иҵабыргыҵәҟьаны, иазхаҵаҩцәаны Рынцәа иқәгәыӷыз ауаа рҿаԥхьа аҩсҭаа илшо ҳәа акгьы ыҟаӡам.  
Аҩсҭаа имч зықәхо – иара хылаԥшҩыси цхырааҩыси дыԥхьаӡаны, Аллаҳ иваҟәылара аԥшьызгази роуп. 
Аллаҳ, ажәаԥҟарак ахаҭыԥаны даҽа ажәаԥҟарак анылбааигалак  (ҳәарада, Аллаҳ илбааигаша  ибзиаӡаны идыруеит): «Уара ухы иҭуҳәаауеит» рҳәоит. Ус акәӡам, аха урҭ реиҳараҩык ирыздыруам. 
Азхаҵаҩцәа ачҳара рнаҭап, аԥсылманцәа мҩақәҵагас, гәырӷьаҽҳәашас ирзыҟалап ҳәа унцәа иҟынтә иҵабыргны, ацқьа (Гаврил) Аҟәырҟан шуиҭаз ҳәа. 
Ҳәарада: «Абарҭқәа, уи уаҩԥсык иирҵоит» ҳәа шырҳәогьы ҳдыруеит. Аха, уи иирҵоит ҳәа ззырҳәо ибызшәа тәым бызшәоуп, Аҟәырҟан абызшәа акәзар, иаартыҵәҟьаны араԥ бызшәоуп.  
Аллаҳ иажәаԥҟарақәа азхазымҵақәо, Аллаҳ урҭ алашарахь икылигаӡом; урҭ рзы хьаала иҭәу гәаҟрак ыҟоуп. 
Аллаҳ иажәаԥҟарақәа азхазымҵо мацара роуп абри аҩыза амцқәа аԥшьызго, урҭ амцҳәаҩцәа рхаҭаԥсаҭақәа роуп. 
Аллаҳ даназхаиҵа ашьҭахь (қәымчрала, уаҳа ԥсыхәа анимоу, дмапкыҩхазшәа зхы аазырԥшуа ида) дарбанзаалак Аллаҳ мап ицәикыр, Аллаҳ игәыԥжәара убарҭ ирықәуп, урҭ рзы  иӷәӷәаӡоу агәаҟра ыҟоуп. 
Урҭ адунеитә ԥсҭазаара нарцәы аасҭа иахьеиӷьаршьаз азыҳәан ауп. Аллаҳ азхамҵаҩцәа алашарахь икылигом. 
Арҭ, Аллаҳ зыгәқәеи, злымҳақәеи, зыблақәеи ишәаҳаз ауаа роуп; амдырра иҭагылаҵәҟьоу убарҭ роуп. 
Ҳәарада, нарцәы зцәыӡраны иҟоугьы дара роуп. 
Абас ишыҟоугьы, уара унцәа, агәаҟрақәа рыла иԥышәаны, зҭыԥқәа рҟынтә ихырҵәаз, аха уи ашьҭахьгьы ичҳаны ихандеиз рзы дыцхырааҩуп; абарҭқәа зегьы рышьҭахь унцәа, ҳәарада, кырӡа иуаназыжьуа, кырӡагьы урыцҳазшьауа иоуп. 
Уи амш анааилак рхы ахьчара иашьҭалоит, зегьы иҟарҵаз ацымхәра роуеит, аӡәымзар аӡәгьы қәнымгак дақәшәаӡом.  
Аллаҳ қалақьк ҿырԥшыс ишәиҭоит: Ари ақалақь, ишәарҭадаран, иҭынчран; ган рацәала аразҟы азааиуан. Ус ишыҟаз, ауааԥсыра Аллаҳ ираҭәеишьаз аразҟы ачарҳәара азыруит. Аллаҳгьы абри амшала, урҭ ӷәӷәала амлакреи ашәарҭеи инҭаиргылеит.    
Арахь, рхаҭақәагьы ԥааимбарк дрылҵны дрызнеихьан. Аха, амцҳәара идыркылеит, убри амшалагьы риашамрақәа ишырҿыз, агәаҟра рзааин иааннакылеит. 
Уажәшьҭа, Аллаҳ ишәиҭаз, иҳалалу, иԥшӡоу аразҟқәа рҟынтә ишәфала, ишәыжәла, Аллаҳ шәимҵахырхәозар, уи ишәаҭәеишьаз рызгьы иҭабуп шәҳәа. 
Аллаҳ шәара, аԥсхаԥси, ашьеи, аҳәажьи, Аллаҳ ида даҽаӡәы ихьӡала ишьу афара шәақәиҭимтәӡеит. Амала гәаҟрак шәҭагылар, аҳәаа шәахымскәа ԥсымышьҭыгак аҟара афара шәақәиҭуп. Ҳәарада, Аллаҳ кырӡа ишәаназыжьуа иоуп, дагьрыцҳашьаҩуп.  
Шәҿы ишааҭашәо еиԥш шәцәажәаны: «Абри ҳақәиҭуп, абри ҳақәиҭӡам» шәымҳәан; избанзар, абас ала Аллаҳ изкны ииашам шәҳәарҭахоит; Аллаҳ изкны иҟам ианым зҳәаз, рхы рзырҽеиуам.  
Урҭ адунеи аҟны идырҳаз даараӡа имаҷуп, нарцәы акәзар, хьаала иҭәу гәаҟрак рзыԥшуп. 
Уара иузеиҭаҳҳәақәаз (аԥсхаԥси, ашьеи, аҳәажьи, Аллаҳ ида даҽаӡәы ихьӡала ишьу), уаанӡа ауриацәа рызгьы мап ацәаҳкхьан. Ҳара урҭ, ақәнамга рзаҳмуӡеит, аха рхаҭақәа рхы иазыруит. 
Иҵабыргыҵәҟьаны, уара унцәа, мдыррала агәырԥса замхаҟаҵаз, аха нас аҭамзаара шьҭаҵаны зхы зыриашаз рзы дыцхырааҩуп; урҭ аҽыриашарақәа рышьҭахь, унцәа ианажьреи илԥхеи кырӡа иҭбааӡоуп. 
Хымԥада, Ибраҳим, анцәа иаӡәкра шәыдызгалоз, Аллаҳ гәык ала иҳәатәы хазҵоз ԥызак иакәын, Аллаҳ иавҟәылара аԥшьгаҩцәа дреиуамызт. 
Аллаҳ иаҭәашьарақәа дырхаҭабуан; избанзар, Аллаҳ уи далкааны, амҩа иашахь дирхахьан. 
Ҳара уи, (Ибраҳим) адунеи аҟны абзиара иаҭәаҳшьеит; ҳәарада, уи нарцәгьы ацқьацәа дырхыԥхьаӡалахоит. 
Насгьы уара: «Анцәа иаӡәкра шәыдызгалоз Ибраҳим идин удкыл. Уи, анцәа иваҟәылара аԥшьгаҩцәа дреиуамызт» ҳәа уҵаҳҳәеит. 
Асабшатәи ԥсшьарамш азгәаҭара, уи иазкны аимак зыбжьалаз рзы мацара иаҭахны иԥхьаӡан. Унцәа, урҭ ирбжьалаз уи аимак, хымԥада дақәыӡбараны дыҟоуп.  
Уара унцәа имҩа ашҟа ҟәыӷарала, насгьы иԥшӡоу алабжьарала ааԥхьара ҟаҵа; урҭ ажәа анрымаукуа, еиҳа иԥшӡоу ажәақәа ухы иархәа. Ҳәарада, уара унцәа имҩахҟьаз зусҭцәоу зегь раасҭа иеиӷьны издыруа иоуп. Уи, амҩа иаша ианугьы ибзиаӡаны идыруеит. 
Ахьырхәра иақәшәыршәар шәҭахызар, шәара ишшәызныҟәаз еиԥш шәрызныҟәа, амала ачҳара аашәырԥшыр, ижәдыруазааит, изычҳауа рзы еиҳа еиӷьуп. 
Уара ичҳа! Избанзар учҳарагьы Аллаҳ иҟынтә ауп. Урҭ  рзы умхьаан, иқәдыргылаз ашьацҳәақәа рымшалагьы умгәырҩан! 
Избанзар, Аллаҳ, аӷәрыԥса зхы ацәыхьчаны абзиара ҟазҵо дрыцуп.  
Уахык, иажәаԥҟарақәа рыхәҭак иирбарц азы итәы (Муҳаммед), Месџьид-и Ҳарам аҟынтә, зыкәша-мыкәша иԥшьаны иԥхьаӡоу Месџьид-и Ақса дназгаз Аллаҳ агха-ԥхақәа дырҟәыгоуп. Иҵабыргыҵәҟьаны Уи, зегьы збо, зегьы заҳауа иоуп. 
Ҳара, Мыса ашәҟәы иҭаны, Исраил иԥацәагьы: «Сара сыда уаҳа аӡәгьы шәимықәгәыӷын» ҳәа раҳәаны, уи ашәҟәы мҩақәҵагас ирзыҟаҳҵеит. 
Уа Ныҳә ицны (ӷбала) ииаҳгақәаз рхылҵышҭра! Ижәдыруазааит, Ныҳә кырӡа иҭабуп зҳәоз уаҩԥсык иакәын.  
Ҳара, ашәҟәаҟны Исраил иԥацәа абас раҳҳәахьан: «Адгьылтәыла аҟны ҩынтә ацәгьаршра аԥшьганы, шәԥагьара ҳәаак амамкәа шәхы шәыхнахшт». 
Абри ацәгьаршрақәа раԥхьатәи аамҭа аҟны, зымч ӷәӷәаз ҳуааԥсыра шәыжәаҳҵеит. Арҭ аҩнқәа ирбжьаланы кәакьҭацыԥхьаӡа шәарҭ шәрыԥшааит, ари инагӡахараны иҟаз ҳажәа акәын. 
Аамҭак ашьҭахь, урҭ рҿаԥхьа шәара шәҳараҳкит, беиаралеи, ҵеиралеи еиҳагьы амч шәаҳҭеит; шәуаажәлар рхыԥхьаӡарагьы еизҳарҳаит. 
Абзиара ҟашәҵар, шәхазы иҟашәҵоит; ацәгьарагьы шәхазы. Аҩбатәи шәыцәгьаршра аамҭа анааигьы, шәыпату иаӷрагыланы, уаанӡатәи еиԥш Беиҭул Мақдисгьы иҭаланы иаарԥыхьашәо зегьы иԥыххаа иқәҵаны ирблырц азы шәаӷацәа шәыжәаҳҵеит.  
Агәыӷра ыҟоуп Анцәа шәрыцҳаишьап ҳәа. Амала еиҭах шәыцәгьаршра шәазыхынҳәыр, ҳаргьы уи аҩыза ахьырхәра еиҭа шәақәҳаршәоит. Ҳара, азхамҵаҩцәа рзы џьаҳаным, наунагӡатәи бахҭаны иалаҳххьеит. 
Ҳәарада, 	абри 	Аҟәырҟан, 	аиашаҵәҟьа 	шәанаҳәоит. 	Абзиара 	ҟазҵо азхаҵаҩцәа рзы ҳамҭа дуӡӡак шыҟоу гәырӷьаҽҳәаша рнаҭоит. 
Нарцәы азхазымҵо ракәзар, урҭ рзы ихьанҭаӡоу гәаҟрак ҳармазеит. 
Абас ишыҟоугьы, ауаҩԥсы ацәгьарагьы абзиареиԥш иҭахуп. Иҵабыргыҵәҟьаны, ауаҩԥсы кырӡа дыццакцәоуп. 
Ҳара, аҵхи амши идырганы иаҳшеит. Абас ала, Шәынцәа ишәаҭәеишьақәо шәыԥшаарц, насгьы ашықәсқәа рхыԥхьаӡареи, аамҭа аҳасабреи жәдырырц азы, аҵх алашьцара ахыхны, амш алашара шәзааҳгеит. Ҳара, зегьы иаартыҵәҟьаны иеиҭаҳҳәеит. 
Уаҩыԥсыцыԥхьаӡа иҭакԥхықәра, иара  иҟәаҟәа иқәаҳҵеит. Акаамеҭ амш аҽынгьы ауаа, иаартны раԥхьа иқәырҵаша шәҟәык рызцәыраҳгоит. 
«Абыржәы ушәҟәы уаԥхьа! Иахьа ухы уақәыӡбарц азы, ухаҭа мацара уазхоит!» 
Дарбанзаалак амҩа иаша ылызхыз – ибзиаразы илихит, имҩахҟьарзгьы ихы аԥхасҭа азиуит. Дарбанзаалак аӡәы ихара, иара ихахьы изгом. Ҳара, ԥааимбарк дырзынамышьҭкәа жәларык агәаҟра иҭаҳмыргылаӡац. 
Тәылак ақәхра анаҭаххалак, уи, зхы иахԥагьацәахаз анапхгаҩцәа (абзиара иазку) адҵақәа раҳҭоит; дара ракәзар, агәырԥса арҳара ишаҿыц иаҿызаауеит.   Абриалагьы, уи атәыла ақәӡаара ахәҭахоит, ҳаргьы, хылагәыла иааҳарҳәуеит. 
Ныҳә инаҩсгьы иагьа абиԥарақәа ықәаҳхит. Иуааԥсыра ргәырԥсақәа рдырреи рбареи рзы, унцәа дазхоит. 
Дарбанзаалак, нарцәы дагәҭасны аамҭала иҟоу абри адунеи алихыр, убри ауаҩ, адунеиаҿы иҭаху иахьынӡаҳҭаху иҭаны; насгьы аҿыԥныҳәа зманы, иԥхарсу аӡәы иаҳасабала џьаҳаным далаҳажьуеит.   
Дарбанзаалакгьы нарцәы иҭахханы, зхаҵаҩык иаҳасабала уи ишақәнаго ала дхандеир, абас иҟоугьы иџьабаа ишахәҭоу ала аҭак иоуеит. 
Дарбанзаалак, (урҭгьы, агьырҭгьы) Анцәа иаҭәашьара аҟынтә иаарҭаху зегьы меигӡарахда ираҳҭоит. 
Адунеи аҟны ԥыҭҩык ауаа, агьырҭ иреиԥшымкәа иҳараҳкит. Ҳәарада, нарцәытәи аҩаӡарақәеи аиԥшымрақәеи еиҳа идуӡӡоуп.  
Аллаҳ ида даҽа Нцәак дышьҭумхын! Мамзар, аҽыԥныҳәа зманы зымацара иаанхаз аӡә уакәхоит. 
Унцәа, иара мацара уимҵахырхәаны, уани уаби ибзиаӡаны урызныҟәарц удиҵоит. Урҭ рыбжьара руаӡәы, мамзагьы рҩыџьагьы, рықәрахь ианнеилак, «уф!» ҳәаҵәҟьа роумҳәан! Урҭ урмаӷьлан! Рҩыџьагьы ргәы ҟазҵаша ажәақәа раҳәала. 
Урҭ рыцҳашьарыла, уҽраҟаратәны урыхӡыӡаа: «Сынцәа! Санхәыҷыз гәыразрала сшырааӡаз еиԥш, уаргьы абыржәы арыцҳашьара рзаарԥшы!» ҳәа урықәныҳәа. 
Шәыгәқәа ирҭоу зегьы, ибзиаӡаны издыруа  шәынцәа иоуп. Шәыбзиахар, ижәдыруазааит, Аллаҳ иара ишҟа зхы зырхаз рзы данажьҩуп. 
Аҭынхеи, аӷари, амҩасҩи рыхәҭаа рыҭ. Аха мыцхәгьы иумҟьан. 
Избанзар, абас мыцхәы инызхуа, аҩсҭаа иуацәа роуп. Аҩсҭаагьы Анцәа иҿаԥхьа абзиара ззеилымкауа иоуп. 
Уара ухаҭа уазрыцҳаны, Анцәа иаҭәашьара уазыԥшны уҟазаргьы, ианамуӡа ргәы ҟазҵаша ажәақәак раҳәа. 
Укаҷбеимхан, иагьыумҟьацәан; нас аҽыԥныҳәа зауа, зхы иазашшуа уреиуахоит. 
Унцәа, иззиҭаху меигӡарах аразҟы иаҭәеишьоит, иззиҭахугьы ираӡаны ииҭоит. Ҳәарада, Уи, иуааԥсыра зҿу идыруеит, урҭ зегьы ишахәҭоу ибоит.  
Амамзаара шәацәшәаны шәхәыҷқәа шәымшьын! Ҳара урҭгьы, шәаргьы шәразҟы шәаҳҭоит. Урҭ рышьра, ииашаҵәҟьаны гәырԥса дуӡӡоуп. 
Акалҭҟьашьра ааигәара шәымнеин! Избанзар уи ҿаасҭоуп, даараӡа ихәымгоу мҩуп. 
Ииашаҵәҟьаны ҽыӡгак амамкәа, Аллаҳ дыззыразым дшәымшьын. Аӡәы қәнамгарыла дыршыр, уи игәакьа, ашьауразы азин имоуп; амала уигьы ашьаураҿы ақәнамгахь дахнамгааит; ҳәарада, уи, (закәанла) иахәҭоу ацхыраара иоухьеит. 
Деизҳаны, ихы идыраанӡа, аеҭым имазара, уи иахьихәарҭоу аламҵакәа, шәаламкьысын. Шәажәа шәахаҵгыла; избанзар ажәа аҭакԥхықәра ацуп. 
Ианышәшәо, ианышәзо, ииашаҵәҟьаны ишәаны, заны, ииашоу акапанга ала ишәкапан. Ари иреиӷьу ауп, зылҵшәагьы еиҳа иԥшӡоу ауп. 
Цқьа иузымдыруа уск, уақәгәыӷны уашьҭамлан! Избанзар, улымҳа, убла, угәы,  абарҭ зегьы аҭакԥхықәра рыдлоит, аҭак аҟаҵара рықәшәоит. 
Адгьылтәылаҟны ухы уахԥагьаны умныҟәан! Адгьылгьы узеиҩшом, ашьхақәагьы узырхыҳәҳәом. 
Абарҭкәа зегьы, Унцәа иҿаԥхьа ицәгьоуп, иаҭахым, иԥшӡам ҳәа иԥхьаӡақәоу роуп. 
Иара абарҭ, унцәа иуҵеиҳәаз аҟәыӷарақәа роуп. Аллаҳ ида даҽа нцәак дышьҭумхын; нас аҽыԥныҳәа зманы, иԥхаҵоу аӡәы иаҳасабала џьаҳаным иҭарҵо уреиуахоит. 
(Уа аварҟәылаҩцәа!) Анцәа, шәара аԥацәа шәаҭәашьаны, иара амаалықьцәа рҟынтә аҭыԥҳацәа идикылоума? Ииашаҵәҟьаны, шәарҭ даараӡа ихьанҭоу ажәа шәамхаҳәоит! 
Ҳара, ауааԥсыра ибзиаӡаны иазхәыцырц азы, абарҭқәа Аҟәырҟан аҟны инарҭбааны иеиҭаҳҳәеит. Амала абри аҩыза аҵабыргқәа урҭ еиҳагьы аиаша иацәыхаранатәит. 
Убас ҳәа: «Дара ишырҳәо еиԥш, Аллаҳ ида даҽа нцәақәак ыҟазҭгьы, рхаҭақәа жәҩантәылақәа раԥшәма Аллаҳ иахь инаӡарц азы амҩақәа рыԥшаара ирышьҭалахьазаарын».  
Аллаҳ, урҭ Иара идыркылақәо дырҟәыгоуп, Уи даараӡа дҳаракӡоуп. 
Быжь-жәҩанки, адгьыли рыҟны иҟоу зегьы, Уи ибзырӡы рҳәоит; Иара рҽхәаԥхьыӡла деиҭазымҳәо ыҟам. Амала, урҭ реиҭаҳәара шәара ишәзеилкаауам. Уи дҟәымшәышәуп, данажьҩуп. 
Аҟәырҟан уанаԥхьалак, уареи нарцәы азхазымҵои шәыбжьара, иубарҭам ԥардак шәыбжьаҳҵоит. 
Насгьы ирзеилымкаарц азы рыгәқәа ахҟьак ақәҳаршәуеит, рлымҳақәагьы ҳаџьгәоит. Уаргьы Аҟәырҟан аҟнытә Унцәа ихьӡ ухала мацара ианеиҭауҳәалак, ргәы иамыхәакәа рышьҭахь уаиарханы ихынҳәны ицоит.  
Ҳара, урҭ ауаа, уара ианузыӡырҩуа рлымҳа ахькыдҵәҟьоугьы, уи агәымбылџьбаҩцәа рыбжьара еиҿахәыҭхәыҭуа: «Шәарҭ алаԥшхырԥара иахнагаз уаҩык шәишьҭаныҟәоит!» ҳәа шырҳәогьы ибзиаӡаны иаҳдыруеит. 
Урыхәаԥш уздыркыло? Урҭ абас ауп ишымҩахҟьаз, уаҳагьы амҩа иаша рзыԥшаараны иҟам. 
Убас рҳәоит: «Ҳара, ҳабаҩқәа иеиқәыԥсаны, ианхәашхәшаха ашьҭахьгьы, даҽазнык ҳаԥсқәа ҳхалозаап, усоума?» 
Убас ҳәа: «Иаҭахызар, шәхаҳәхааит, иаҭахызаргьы шәихахааит. 
Иаҭахызар, зынӡа зыԥсы ҭамлаша (ибзамхаша) ҳәа шәзызхәыцуа акәыз!»  Усҟангьы: «Ҳара даҽазнык аԥсҭазаарахь ҳзырхынҳәуада?» ҳәа иҵаашт. Усҟан: «Шәара раԥхьаӡа аԥсы шәхазҵаз!» ҳәа раҳәа. Нас, рԥаҵа иалаччаны рхы аарҵысны: «Ианбыкәу уи аныҟало?» ҳәа иҵаахуеит. Убас ҳәа: «Иааигәазар ҟалоит!» 
Уи амш аҽны Аллаҳ шәара дшәыԥхьоит, (шәдамрақәа рҟытә) имаҷӡаз аамҭак шәыҟаз џьша, арҽхәаԥхьыӡқәа рыла деиҭаҳәны иааԥхьара шәацныҟәоит. 
Суааԥсыра убас раҳәа, иреиӷьӡоу ажәақәа рҳәалааит, мамзар аҩсҭаа дрыбжьаланы еиҿаиргылар алшоит. Избанзар, аҩсҭаа иаартыҵәҟьаны ауаҩԥсы диаӷоуп. 
Шәарҭ зегьы шәаасҭа еиӷьны шәыздыруа Шәынцәа иоуп. Уи, иҭаххар шәрыцҳаишьоит, иҭаххаргьы ахьырхәра шәақәиршәоит. Ҳара, уара ауааԥсыра рҭакԥхықәра зду хылаԥшҩыс унаҳмышьҭӡеит. 
Ажәҩанқәеи адгьыли рыҟны иҟоу зегьы, ибзиаӡаны издыруа Унцәа иоуп. Аиашазы ҳара, аԥааимбарцәа ԥыҭҩык, агьырҭ аԥааимбарцәа раасҭа иҳараҳкит;  Дауҭгьы Аԥсалтыр иаҳҭеит. 
Убас ҳәа: «Аллаҳ иакәымкәа, (нцәахәқәас) иаԥшьыжәгақәаз шәрыҳәа! Аха урҭ, шәгәаҟрақәагьы рзаԥыхуам, агәҭынчрахьгьы шәрызкылгом». 
Арҭ нцәахәыс ишьҭырхыз рхаҭақәагьы, Аллаҳ еиҳа изааигәахарц азы иҟарҵара иашьҭоуп. Уи ирыцҳашьара иақәгәыӷуеит, иргәаҟрагьы иацәшәоит. Избанзар, Унцәа иргәаҟра уҽызцәухьчашьа гәаҟроуп.   
(Агәырԥса иалаҟьашьыз) Атәылақәа зегьы акаамеҭ амш аҽнынӡа, ма иқәӡаа иқәаҳҵоит, мамзаргьы агәаҟра ӷәӷәа иҭаҳаргылоит. Ари, ашәҟәаҟны (жәҩангәашәԥхьара аҟны) иануп. 
Ҳара, аџьашьахәқәа рынашьҭра аҟны ҳаанызкыло, уаанӡатәи азхамҵаҩцәа абарҭ зегьы имцны иахьырыԥхьаӡаз ауп. Семуд жәлар, иаарту џьашьахәыс ажәмахҽ рзынаҳашьҭхьан, аха уи ацәгьара азыруын, игәымбылџьбаҩцәахеит. Амала, ҳара уи аџьашьахәқәа, урҭ ршәаны ргәы рҽанаҳҵарц азы ирзынаҳашьҭуеит. 
Ухаҭагьы: «Унцәа ауааԥсыра шынеибакәу амацәаз иҭеикхьеит» ҳәа уаҳҳәахьан. Иуҳарбаз аԥхыӡқәеи, Аҟәырҟан аҟны ишәиу уи аҵлеи, ауааԥсыра ԥаҳшәарц азы иеиҿаҳкааит. Ҳара урҭ зыршәаша агәҽанҵарақәа ҟаҳҵоит, аха уигьы рахырҟьара ацҵара ада даҽакы иахәом. 
Амаалықьцәагьы: «Адам шәиеихырхәа» ҳәа анрарҳәа, Иблис ида зегьы асаара рыҽкарыжьит. Иблис иакәзар: «Сара, аҳәынҵәа иалху ауаҩы изы сышԥахырхәо?» иҳәеит. 
Анаҩсгьы абас нациҵеит: «Абри сара саҵкыс иҳараукыз уихәаԥши! Сқәыны иуасҳәоит, сара акаамеҭ амш аҽнынӡа аамҭа суҭар, маҷҩык рыда, уи ихылҵышьҭра зегьы исышьҭаныҟәаратәы иҟасҵоит!» хәа. 
Аллаҳгьы абас иҳәеит: «Уца! Уаргьы, дара рахьтә уара иуцныҟәазгьы шәзықәшәаша ахьырхәра, ҳәарада, џьаҳаным акәхоит. Ахьырхәраҵәҟьа  убри ауп! 
Уажәшьҭа, умч ахьынӡарықәхо урацәажәаны имҩахҟьала! Уҽыуааи ушьаҟауааи рыла, ирҿагылаша аруаагьы еизга; рмазареи рыхшареи уҽрылархәы, урҭ ажәа рыҭ. Усгьы, аҩсҭаа ауаа излеижьашьа ада уаҳа иреиҳәари?»      
«Иҵабыргыҵәҟьаны, суааԥсыра (гәык ала исзыҟоу) рыбжьара уара акгьы улшаӡом».  (Урҭ) Рыхьчаразы, Унцәа дрызхоит. 
(Суааԥсыра!)  Шәынцәа, иаҭәашьара аҟынтә ишәызкашәо шәоурц азы, амшын аҟны аӷбақәа зырныҟәо иоуп. Аиашазы уи, шәара шәзы кырӡа дрыцҳашьаҩуп. 
Амшын аҟны шәарҭарак шәанақәшәалак, Аллаҳ ида зыцхыраара шәаҳәаз зегьы иныҵаба ицоит. Аха, ашәарҭа шәалганы, адгьыл шәшьапы анықәшәыргылалакгьы, еиҭах Уи шәизхьаԥшӡом. Ауаҩԥсы, абзиара кырӡа пату ақәзымҵо иоуп! 
Аха, уи, адгьыл аҟны анышә шәшыҵеимҵо, мамзаргьы ахаҳәқәа шышәзылеимышьҭуа агәра шәгома? Нас шәзыхьчашагьы дышәзыԥшааӡом.    
Мамзаргьы, шәара даҽазнык амшын ашҟа шәырхынҳәны, ԥшатлакә бааԥсык шәықәыршәаны, (шәызхамҵара амшала) амшын шәҭеихәаҽрым ҳәа шәгәыӷуама? Усҟан, ҳҿаԥхьа ишәыдгылашагьы дышәзыԥшаауам. 
Иҵабыргыҵәҟьаны ҳара, ауаҩԥсы ахьӡ-аԥша иҭаны далаҳкааит. Урҭ адгьыл аҟынгьы амшын аҟынгьы изланыҟәаша раҭәашьаны, аразҟы бзиақәа рзаԥаҳҵеит, насгьы урҭ, иаҳшаз реиҳараҩык раасҭа иҳараҳкит. 
Амала, аамҭа ааины, ауааԥсыра зегьы рԥызацәа раԥхьа иргыланы ҳанрыԥхьаша уи амш аҽны, дарбанзаалак зыхҭысшәҟәы зарӷьарахь ала изауз, урҭ рышәҟәқәа гәырӷьарала иаԥхьоит, хәыцк аҟарагьы иашамрак иақәшәаӡом. 
Аха, адунеи аҟны аҵабырг аҿаԥхьа илашәхаз, нарцәгьы длашәхоит,  уи адагьы зынӡа имҩахҟьаз ракәхоит. 
Дара ртәала, иуыҵаҳҳәаз уахыганы, ҳара иаҳтәушәа ззуҳәаша ажәаԥҟарақәак аԥшьугарц, ухыхны, убас алагьы ҩызас ушьҭырхырц рҭахын. 
Уара уҭыԥ аҟны уаҳмырӷәӷәар, маҷк иадамзаргьы дара рышҟа ухьаԥшыргьы ҟаларын. 
Аха усҟан, ҳәарада, аԥсҭазаареи аԥсреи ргәаҟрақәа ргьама мыцхәы иуҳарбон; ҳҿаԥхьа иуцхраашагьы дузыԥшааӡомызт.  
Насгьы, еиҭах урҭ, утәыла уахырцарц азы адунеи узаадырҳәхьан. Амала уара ушьҭахь рхаҭақәа рҭыԥ аҟны изаанымгылакәа иқәӡаа ицауеит. 
Уара уаԥхьа инаҳашьҭыз аԥааимбарцәа ирызкыз азакәангьы абри акәын. Ҳара ҳзакәан аҟны ԥсахрак уԥылаӡом. 
Ҽынла амра ҭашәаны, алашцара ахылаанӡа унамаз кы, иара убас ашьыжьтәи унамаз; избанзар ашьыжьтәи анамаз ашаҳаҭ дамоуп. 
Аҵхыбжьон азгьы уҩагыланы ухазы намазк кы, абас ала Унцәа арҽхәаԥхьыӡ змоу аҭыԥ аҩаӡарахь ухаигалап ҳәа угәыӷлап. 
Насгьы абас уиҳәа: «Сынцәа! Сахьҭалаша иашарала сҭаланы, сахьҭыҵшагьы иашарала аҭыҵра сақәыршәа. Уганахьала, ишахәҭоу исыцхрааша мчык сыҭ!» ҳәа. 
Убасгьы ҳәа: «Аиаша ааит, ирҩашьагаз ықәӡаа ицеит! Ирҩашьоу усгьы ахыбгалара аԥеиԥшуп». 
Ҳара, Аҟәырҟан ала убри аҩыза лбааҳгоит, уи азхаҵаҩцәа рзы агәабзиареи алԥхеи акәны иҟалоит; агәымбылџьбаҩцәа ракәзар, рцәыӡ иацнаҵоит. 
Ауаҩԥсы аразҟы аниаҳҭалак, дԥагьаханы уаҳа дҳазхьаԥшуам; цәгьарак данақәшәалакгьы, иаразнак агәкаҳара ааирԥшуеит. 
Убас  ҳәа: «Зегьы дара рҟазшьеи руаҩышьеи инарықәыршәаны рус рчаԥоит». Убри аҟны, амҩа иаша ианыҵәҟьоугьы ибзиаӡаны издыруа шәынцәа иоуп.  
Уара, аԥсы иазкны азҵаара урҭоит. Убас ҳәа: «Аԥсы закәыҵәҟьоу сынцәа мацара иоуп издыруа, шәарҭ даара имаҷу адырра шәыҭоуп». 
Иҵабыргыҵәҟьаны, ҳара иаҳҭаххар, уара иуыҵаҳҳәаз зегьы ықәаҳгоит; уи ашьҭахь уаргьы, ҳҿаԥхьа узықәгәыӷша цхырааҩык дузыԥшааӡом. 
Амала, унцәа илыԥха ала, Аҟәырҟан наунагӡа иаанхоит. Избанзар, Уи  иаҭәашьара, уара узы кырӡа идууп. 
Убас ҳәа: «Сықәуеит, абри Аҟәырҟан иеиԥшу аԥҵаразы, ауааԥсыреи аџьинцәеи зегьы иеизаны, рымчқәа еибырҭаргьы акымзарак шрылымшо ҳәа». 
Ҳәарада, ҳара абри  Аҟәырҟан ауааԥсыра рзеиҭаҳәаразы иеиуеиԥшым ахырхарҭақәа ҳхы иаҳархәеит. Аха, ауааԥсыра мапкра аҟынтә ихьамҵит. 
Уажәы убас рҳәоит: «Уара, адгьыл аҟынтә ӡык ҳзааумышьҭыр зынӡа уазхаҳҵаӡом» ҳәа. 
«Мамзаргьы ахәырмарҭеи, аӡахәарҭеи умазароуп; рыҩныҵҟагьы агәараҳәа аӡиасқәа лаушьҭроуп». 
«Мамзаргьы ишуҳәахьаз еиԥш, ажәҩан еиҟәырҷҷаны иаҳзылоушьҭроуп, иамур, Аллаҳи имаалықьцәеи абас ҳҿаԥхьа иаҳзааугароуп». 
«Мамзаргьы ахьы иалхны ҩнык умазароуп; мамзаргьы ажәҩанахь ухалароуп. Ҳара ҳзыԥхьаша шәҟәык ҳзааумгакәа уахь ушхалазгьы азхаҳҵаӡом». Убас ҳәа: «Сынцәа агха-ԥхақәа дырҟәыгоуп! Сара уаҩԥсык, ԥааимбарк мацара соуп».  
Усгьы ауааԥсыра мҩақәҵагак анырзааилак, урҭ разхаҵара иаԥырхагоу: «Аллаҳ абри азы уаҩԥсык ида иааишьҭшаз аӡәгьы димоуӡеи?» ҳәа ахьырҳәо ауп. 
Убас ҳәа: «Адгьылтәыла аҟны амаалықьцәа рымацара инхозҭгьы, усҟан, ажәҩан аҟынтә цҳаражәҳәаҩыс, ҳәарада, маалықьк дырзылбааҳгон.  
Еиҭах убас ҳәа: «Шәареи сареи ҳабжьара шаҳаҭс Аллаҳ дҳазхоит. Уи, иуааԥсыра ишахәҭоу ала идыруеит, ибауеит. 
Аллаҳ алашарахь икылигаз, амҩа иаша ианылаз иоуп; илашара иацәыхараитәыз рызгьы Иара ида ацхырааҩы дузыԥшааӡом. Акаамеҭ амш аҽны, урҭ илашәны, иҿаҳаны, идагәаны насгьы ишыҳәазо мацара иеидаҳкылоит. Урҭ рнеирҭа џьаҳаным ауп; уи амца аҭаара иалагацыԥхьаӡа, ҳара амца иацаҳҵоит. 
Рҟәада убри ауп! Избанзар урҭ, ҳажәаԥҟарақәа мап рыцәкны, абас ҳарҳәахьан: «Ииашаҵәҟьаны, ҳара ҳбаҩы мацараны ҳаиқәыжьны, ҳхәашхәашо ҳаныҟалалак ашьҭахьгьы даҽазнык ҳабзахоума?» ҳәа. 
Ажәҩанқәеи адгьыли зшаз Аллаҳ, урҭ иреиԥшу ашарагьы дақәиҭуп, абри зынӡа иазымхәыцӡои? Аллаҳ, урҭ аамҭак рзаԥиҵеит, абри аҟны агәыҩбара ыҟаӡам. Амала, агәымбылџьбаҩцәа мапкра ада уаҳа акгьы рыдрымкылеит. 
Убас ҳәа: «Сынцәа илԥха ахазынарақәа шәаргьы шәақәиҭны шәыҟандаз, аныхра шәацәшәаны иахьынӡалшо шәеигӡон. Ауаҩыԥсы инапы даараӡа икуп. 
Ииашаҵәҟьаны, 	ҳара 	Мыса 	 	иаартыҵәҟьаны 	ажәаԥҟарақәа 	жәба иаҳҭеит. Абар, Исраил иԥацәа уразҵаа. Мыса урҭ данрызнеи, Фараон: «Уа Мыса! Уара лаԥшхырԥарак уақәшәеит ҳәа сазхәыцуеит!» иҳәеит. 
Мысагьы абас иҳәеит: «Ибзиаӡаны ишудыруа ала, абарт ҵатәхыс ажәҩанқәеи адгьыли рынцәахәы илбааигеит. Уа Фараон! Саргьы сызлахәыцуала, иҵабыргыҵәҟьаны, уара уусгьы аринахыс иҿахҵәоуп! 
Ус ишыҟаз, Фараон урҭ атәыла иалицар иҭаххеит. Ҳаргьы, уи амшала иареи ицыз ауааи амшын иҭаҳхәаҽит. 
Уи ашьҭахьгьы Исраил иԥацәа: «Шәтәылаҿы шәынха! Нарцәытәи аамҭа анааилак зегьы џьарак шәеизаҳгоит!» ҳәа раҳҳәеит. 
Ҳара, Аҟәырҟан, аиаша ахаҭа акәны илбааҳгеит; уаргьы гәырӷьаҽҳәашаҩыс, гәҽанҵаҩыс мацара урзынаҳашьҭит. 
Ҳара, уи ауааԥсыра, уааҭгыланы аамҭа аамҭала урзаԥхьаларц азы хәҭа хәҭала илбааҳгеит. 
Убас ҳәа: «Шәара ихашәҵаргьы ихашәымҵаргьы, абри ҵабыргуп, уаанӡа адырра зырҭахьоу ауаа, Аҟәырҟан ианырзаԥхьалак, иаразнак асаара рыҽкарыжьуеит. 
Насгьы абас рҳәоит: «Анцәа арҽхәаԥхьыӡқәа рыла деиҭаҳҳәоит, Уи иажәа хымԥада инагӡахоит» ҳәа. 
Ишҵәыуо асаара рыҽкарыжьуеит; урҭ Аҟәырҟан ирзаԥхьацыԥхьаӡа рыпату еизҳауеит.  
Убас раҳәа: «Ишәҭахызар, Аллаҳ шәҳәа, ишәҭахызар Раҳман (Иузылԥхо) шәҳәа. Ихьӡқәа ишәҳәалак ҟалоит, избанзар, иԥшӡоу ахьӡқәа зегьы иара мацара изкуп». Унамаз аҟынгьы, уныҳәара аҟынгьы убжьы умырдуун, амцхәгьы илаумырҟәын, рыбжьара мҩак ылх. 
Насгьы: «Ахшара дызмам, зымчраҿ лахә дызмам, арыцҳареи амчыдареи зыздыумкылаша, ацхыраареи адгылареи згым Аллаҳ арҽхәаԥхьыӡқәа зегьы дрыԥсоуп» ҳәаны, ихьӡ еиҭаҳәо иҳәаадоу идуӡӡара рылаҳәа! 
Арҽхәаԥхьыӡқәа зегьы Аллаҳ изкуп.  
Уи иганахьала ирԥеишхараны иҟоу агәаҟра ӷәӷәазы ргәырҽанҵаны, адунеии нарцәи рзы абзиара назыгӡаз рҳамҭагьы, наунагӡа изҭанхаша џьанаҭ шакәхо гәырӷьаҽҳәашас ириҭарц азы, 
Насгьы: «Аллаҳ аԥа дидикылеит!» зҳәазгьы, ргәырҽаниҵарц азы,  
Еиқәымшәарак амамкәа, аиҿагыларакгьы агәыламкәа абри ашәҟәы, ииашаӡа ауааԥсыра ирзылбааигеит. 
Абри аҟны («Аллаҳ ахшара дидикылеит!» ахьырҳәо аҟны), рхаҭақәа дыррак шрымам еиԥш, рабацәагьы адырра рымамызт. Ирҿыҵҟьаз абри ажәа, шаҟа идуӡӡоузеи! Мцымзар уаҳа даҽакы рҳәом. 
Абас ишыҟоугьы, абри аҵыхәтәантәи ашәҟәы азхарымҵар ҳәа ушрызхьаауа ухы ҭаурхашт! 
Ҳара, еиҳа ибзианы зхы мҩаԥызгараны иҟоу ԥаҳшәарц азы, адгьылтәыла аҟны иҟоу зегьы, ауааԥсыра рыбла хнахратәы иҳарԥшӡеит. 
Амала, уа иҟоу зегьы, хымԥада, ԥсы зхам нышәны иҟаҳҵарангьы ҳаҟоуп. 
Мамзаргьы, уара  ҳара ҳажәаԥҟарақәа рыҟны, Асҳабы Қьеҳфи (аҳаԥы аҟны ицәаз быжьҩык аҿарацәа) Асҳаб-ы Ракими (аҳаԥы иҭахаз хҩык аҿар)ирызку ажәабжьқәа мацара роума иџьашьатәны иудыруа? 
Урҭ, аҳаԥы рхы аныҵаркы ашьҭахь «Ҳанцәа! Ҳара уаҳзылԥханы ҳҭагылазаашьа ҳазлалҵша мҩак ҳарба!» рҳәеит.  
Абри азы ҳаргьы, урҭ уи аҳаԥы аҟны шықәсыла ацәа хьанҭак иалаҵаны иҳарцәеит. 
Нас, ҩ-гәыԥкны ишаны, аҳаԥы шаҟа аамҭа иҭанхаз еиҳа иеиӷьны изыԥхьаӡо цәыраҳгарц азы ацәа иалаҳхит. 
Уажәы, урҭ изыниаз иҵатәхәу ахҭыс, ишыҟаҵәҟьаз уара иузеиҭаҳҳәоит. Урҭ, Анцәа гәыкала дазхазҵаз аҿар ракәын, ҳаргьы аҵабырг еиҳа рҽадырҳәалартә иҟаҳҵеит.  
Ршьапы иқәгыланы абас анырҳәоз ргәы ҳарӷәӷәеит: «Ҳара ҳанцәа, ажәҩанқәеи адгьыли дрынцәоуп; ҳара, уи ида даҽаӡәы нцәас дыԥхьаӡаны ҳиҳәаӡом. Мамзар, зынӡа ииашамыз акы ҟаҳҵон». 
«Абарҭ  ҳауаажәлар, Аллаҳ ида нцәахәқәак рыдыркылеит. Ииашазар, урҭ зланцәоу ала ршаҳаҭгак аадмырԥшуеи! (Ҟалаша амоума?) Ус анакәха, Аллаҳ изкны амц аԥшьызгаз раҟара игәымбылџьбаҩцәаны иҟада?» 
(Урҭ рахьтә аӡәы абас иҳәахьан:) «Шәарҭ, шәыуаажәлари урҭ Аллаҳ ида изымҵахырхәақәози шәырцәыхарахеит, ус анакәха, аҳаԥы шәхы ныҵашәк. Абас алагьы  шәынцәа дышәзылԥхап; шәусқәа рҿгьы ахәарҭареи аманшәалареи шәзааирԥшып».  
Урҭ урыхәаԥшыр, иубашаз абри акәын, амра ангылалак, аҳаԥы арӷьарахьтәи аган ала иақәшон. Ианҭашәозгьы ирыламкьыскәа, рармарахь ала ирывсны ицон. Дара ракәзар, аҳаԥы агәҭаҵәҟьа ицәан. Абар, абри Аллаҳ иажәаԥҟароуп. Аллаҳ, дарбанзаалак аӡәы алашарахь дкылигазар, уи ауаҩ, амҩа иаша зыԥшааз иоуп; дарбанзаалакгьы алашара далхәдаитәзар, уажәшьҭа уи аиашахь дзырхаша ҩызак дизыԥшааӡом. 
Урҭ, ишыцәазгьы, уара иааԥшуаз џьушьарын. Зны арӷьарахь, зынгьы армарахь инаҳарҳәы ааҳарҳәуан. Рлагьы аҳаԥы аҭаларҭаҿы, аԥхьатәи ашьапқәа аҵхны ишьҭан. Рҭагылазаашьа убаҵәҟьандаз, иаразнак ухынҳәны урцәыбналарын, дара рымшалагьы угәы шәарҭак нҭаларын. 
Ишҳарцәаз еиԥш, убасҵәҟьагьы иааҳарԥшын, дара дара аизҵаара иналагеит. Руаӡәк: «Шаҟа аамҭа шәыцәааз?» ҳәа дҵааит. «Мышкы, мамзаргьы мышбжак аҟара ҳаанхеит» рҳәеит; насгьы инацырҵеит: «Ҳахьынӡацәаз, Ҳанцәа, еиҳа иеиӷьны идыруеит». Даҽаӡәы: «Уажәы шәуаӡәк, абри араӡны ԥара иҭаны ақалақь ашҟа ддәықәышәҵа. Еиҳа ицқьоу, иҳалалу афатәқәа рҟынтә иаахәаны ишәзааигааит,  амала маӡала, ихы цәырымгаӡакәа, ҳахьыҟоу аҭыԥ аӡәгьы имырдырааит. 
«Избанзар урҭ рнапаҿы шәааргар, ма ахаҳә шәарганы шәыршьуеит, мамзаргьы дара рдин ашҟа шәиаргоит; усҟан наунагӡа ахеиқәырхара шәзахьӡом» иҳәеит. 
Абас ала, Аллаҳ иажәа иишиашаҵәҟьоу, акаамеҭ амш аҽны иазкынгьы агәыҩбара шаҭахым ибзиаӡаны иеилыркаарц азы, ауааԥсыра урҭ рыӡбахә дҳардырит. Рыԥсҭазаара ианалҵ ашьҭахьгьы, аамҭак азы ауааԥсыра рыбжьара урҭ рҭагылазашьа еимактәыс иҟан. Убас рҳәеит: «Урҭ рыхьӡала баҟак шәыргыл. Рҭагылазаашьа ҳара иаҳзеилымкаазаргьы, Анцәа иеиӷьны идыруеит».  Рнапхгара ракәзар, иеицҿакны: «Ҳара урҭ рывараҿы хымԥада ныҳәарҭак ҳаргылоит» рҳәеит.  
(Нас, иеиднагалаз ауаагьы) Ирзымдыруаз зҵаарак иазкны, алашьцарахь ахаҳә зыршәуа реиԥш ргәаанагарақәа неиҭаҳәо: «Урҭ хҩык ракәын; аԥшьбатәи, рла акәын» рҳәон: «Хәҩык рҳәарын, афбатәи рла акәын» зҳәозгьы дубарын. Убас ҳәа: «Урҭ рхыԥхьаӡараҵәҟьа сынцәа еиӷьны идыруеит. Дара ирызкны адырра змоу шьарда имаҷҩуп. Урҭ ирызкны аиаша аиҭаҳәара ада аимак уҽалаумгалан, аӡәгьы иҟынтәгьы дара ирызкны адырра уамыҳәан. 
Иҟауҵар узызхәыцуа уск иазкынгьы: «Уаҵәы абри ҟасҵап» умҳәан. 
«Аллаҳ дысзылыԥхар, иҟасҵап» ҳәа. Уи данухашҭлак, иаразнак дугәаларшәаны «Сгәы иаанагоит, сынцәа, еиҳа аиаша иазааигәо амҩа сирбап» ҳәа. 
Урҭ аҳаԥы аҟны хышә шықәса иаангылт, насгьы даҽа жәы-шықәса ацырҵеит. 
Убас ҳәа: «Урҭ уа шаҟа инхаз Аллаҳ еиӷьны идыруеит. Ажәҩанқәеи адгьыли рымаӡақәа Иара итәуп. Уи  убас ибзианы ибоит, убасгьы ибзианы иаҳауеит, уаҳа ҟалашьа амам! Иҟоу зегьы Аллаҳ ида напхгаҩы дрымаӡам. Уи, иара иаҳра даҽаӡәы далаирхәӡом. 
Унцәа ишәҟәы аҟынтә уара иуыҵаҳәо уаԥхьа! Уи иажәақәа зыԥсахша мчрак ыҟаӡам. Уи ида хыҵакырҭагьы узыԥшааӡом. 
Уи илԥха роурц азы уахгьы ҽынгьы иҳәара иаҿу ауаа урыцларц азы ухандеи. Адунеи аԥшӡара уҽаҭаны, урҭ убла рхыумкын! Ҳара ҳгәалашәара зхаҳаршҭыз, рҭахрақәа мацара ирышьҭалаз, зегь рыла иахзырҟьаз ауаа ражәақәа урызхьамԥшын. 
Насгьы убас ҳәа: «Аҵабырг, Шәынцәа иҟынтә иааиз ауп. Уажәшьҭа изҭаху иазхаиҵааит, изҭахугьы мап ацәикааит. Ҳара, агәымбылџьбаҩцәа ауразоуроу ирыкәшаша мцак ҳармазеихьеит. Ишабаны, аӡы ҳәа иангәаҟлак, ирҭәоу аиха еиԥш, рҿы зыблыша ӡыршык рырҭоит. Шаҟа рыжәтә бааԥсузеи уи, шаҟа нхарҭа бааԥсузеи уи аҭыԥ! 
Иазхаҵаҩцәаханы адунеии нарцәи рзы ихәарҭоу аусқәа ҟазҵаз ирдыруазароуп, ҳара аус бзиақәа назыгӡаз рҳамҭа ахаан ишаҳмырӡуа. 
Убарҭ рзы, зыҩныҵҟа аӡиасқәа зҭысуа Аднтәи џьанаҭқәа ыҟоуп. Урҭ уаҟа атәарҭа бзиақәа ирықәтәаны, абырфын иалху, иблахкыгоу амаҭәа иаҵәақәа ршәырҵоит; рнапқәагьы ахьтәы напхаҵақәа рыла ихырҟьоит. Шаҟа иҳамҭа бзиоузеи, шаҟагьы нхарҭа бзиоузеи! 
Урҭ ҿырԥшыс абарҭ ҩыџьа ауаа рзаага:  Руаӡә, зыкәша-мыкәша ахәырмаҵлақәа зкәыршоу аӡахәаҭрақәа ҩба иаҭәаҳшьеит, насгьы убарҭ рыбжьара иахьылеиҵаша мхык изаԥаҳҵеит. 
Аӡахәаҭрақәа ԥхасҭак рымамкәа аҽаҩра бзиаӡа ааргеит, иара уи ақәаҵақәа рыбжьара ӡиаскгьы леиуа иҟаҳҵахьан. 
Аӡахәаҭра аԥшәма, иҵегьы аагарҭақәа иман. Уи амшала иҩыза даниацәажәоз: «Сара, мазарала уара уаасҭа сбеиоуп; ахшара рылагьы еиҳа сыӷәӷәоуп» иҳәон. 
Абри аҩыза аԥагьарала ихы ацәгьара азуны, иқәаҵа даныҵалалаак, иажәақәа абас инарыциҵон: «Абри ақәаҵа акы ахьны, иԥхасҭахап ҳәагьы сгәы иаанагом» ҳәа. 
«Акаамеҭгьы иҟалап ҳәа сыҟам. Анцәа иҿаԥхьа снаргар, ҳәарада, абри аасҭа иеиӷьу ҭагылазаашьак сыԥшаауеит». 
Дзацәажәоз иҩызагьы иара иахь ихы нарханы: «Уара, раԥхьаӡа анышә ала узчаԥаз, насгьы цәыкәбарк уалызхыз, ашьҭахьгьы ауаҩԥсы исахьа узҭаз Аллаҳ дазхаумҵаӡои?» ҳәа. 
«Уара иуҭаху ҳәа, уи Аллаҳ сара сынцәа иоуп, насгьы сара уи аваҟәыла дивасыргылаӡом». 
«Уара уқәаҵа уанҭала, Машьшьаллаҳ! Амчра Аллаҳ мацара итәуп, умҳәоз! Уара, амали ахшареи рганахь ала, уаасҭа сымчыданы суԥхьаӡозар (иудыруазааит):» 
«Саргьы, сынцәа, уара уқәаҵа аасҭа иеиӷьу сиҭап ҳәа сгәыӷуеит. Насгьы Аллаҳ уқәаҵа ажәҩан аҟынтә хлымӡаахк азылбааиганы, ԥсызхам дгьылк иаҩызаитәыргьы иҟамлои?» 
«Мамзаргьы, иамоу аӡы, адгьыл иныҵаба ицаны, уаҳа аԥшаарагьы улымшар?» 
Дук мҵыкәа уи ауаҩы иӡахәаҭра, иқәаҵа, ахлымӡаах иааҭагылеит. Амчындырқәа зегьы еилаҳаит, иаргьы инапқәа рҟәыҷуа дахьырхагылаз, уаанӡатәи ихымҩаԥгашьа дахьхәны: «Ах! Сынцәа аваҟәыла дивасмыргылазҭгьы исхарааз!» иҳәон. 
Аллаҳ ида уи ицхрааша дзыҟаломызт, дагьыҟамлеит, иара имчгьы ихеиқәырхара иазымхеит.   
Абри аҩыза ахлымӡаах аамҭазгьы ацхыраара Аллаҳ иҟынтә ауп. Иара иоуп аҳамҭақәа иреиӷьӡоу уанашьаны, аԥеиԥш бзиа уаҭәазшьогьы. 
Урҭ, адунеитә ԥсҭазаара абри аҩыза аҿырԥшы ала ирзеиҭаҳәа: Уи (Адунеитә ԥсҭазаара), ажәҩан аҟынтә илбааҳгаз аӡы иаҩызоуп, уи ала адгьыл аҟны аҵиаақәа еизҳаны дара-дара иеилаҵәоит, насгьы хара имгакәа иҩаны аԥшақәа анахь-арахь идыршәуа асаба иаҩызахоит. Аллаҳ имч, зегьы ишахәҭоу ала ирызхоит. 
Амазареи аԥацәеи, адунеитә ԥсҭазаара арԥшӡагақәа роуп. Амала Аллаҳ имҩаҿы иҟауҵаз абзиарақәа ракәзар, Унцәа иҿаԥхьа, аԥсаԥа арҳареи, ақәгәыӷреи рганахьала, уи еиҳа иԥхасҭамхо, имыӡуа бзиароуп. 
Ишәхашәмыршҭын, уи амш анааилак ашьхақәа ҳарныҟәоит, адгьылгьы каршәраны ишыҟало убап. Урҭ амапкыҩцәагьы, шьҭахьҟа аӡәгьы даанмыжькәа рыԥсы рхаҵаны Маҳшер (аизарҭа) аҭыԥ аҟны иеизаҳгоит.  
Уажәшьҭа урҭ егьы неишьҭаргыланы рынцәа иҿаԥхьа инагоуп: «Иҵабыргыҵәҟьаны шәарҭ раԥхьаӡа шәшаҳшаз еиԥш, шәхала мацара шәаҳзааит. Аха, ҳаиқәшәара аамҭа абас ишазыԥҵәаз шәгәахәуамызт, ус ауми?»  
Зегьы, рҳасабырба шәыҟәқәа раԥхьа иқәҵоуп, уа иану рыцәгьарақәа ирыцәшәаны: «Абыржәы иҳаԥсыхәои? Ари закә шәҟәузеи? Ихәыҷу-идуу акагьы аанмыжькәа зегьы анызаап!» ҳәа шырҳәо уаҳауеит. Абас ала, иҟарҵақәаз зегьы рҿаԥхьа иаацәырҵуеит. Унцәа аӡәгьы иашамрала дизныҟәаӡом. 
Ишәгәалашәыршәа, ҳара урҭ амаалықьцәа: «Адам изы шәсымҵахырхәа!» ҳәа раҳҳәахьан; Иблис ида зегьы асаара рыҽкарыжьит. Уи, Аџьнышцәа (Аҩсҭаацәа) дреиуан, Унцәа идҵа дазхьамԥшит. Уажәы шәарҭ, сара сааныжьны ишшәаӷацәоугьы убри ихаҭеи, ихылҵышьҭреи уацәас ишьҭышәхуама? Агәымбылџьбаҩцәа рзы ари шаҟа ицәгьоу ӡбароузеи! 
Сара 	урҭ, 	ажәҩанқәеи 	адгьыли 	ршарагьы, 	рхаҭақәа 	ршарагьы дысмырбеит. Сара, имҩахҟьаз ауаа цхырааҩыс ишьҭысхраны сыҟаӡам. 
Иухаумыршҭын, мышкызны, Аллаҳ: «Сара исывашәырҟәылақәаз шәрыԥхьа!» ҳәа адҵа ҟаиҵашт. Даргьы урҭ ирыԥхьашҭ, аха аҭак ҳәа акагьы роуӡом; избанзар, ҳара урҭ рыбжьара узызхымԥаша тышак бжьаҳҵеит. 
Ацәгьауцәа амца анырбалак, рхаҭақәа уахь рхы шхоу еилыркаауеит; амала рхы злалаҿырхша амҩагьы рзыԥшааӡом. 
Аиашазы ҳара, Аҟәырҟан аҟны ауааԥсыра рзы еиуеиԥшым аҿырԥшқәа ааҳгеит. Аха, ауаҩԥсы даараӡа аимак бзиа избо иоуп.  
Алашара анырзааилак, ауааԥсыра азхаҵара иазхьамԥшуа, Анцәа ианажьрагьы иамыҳәо изыҟало; дара раԥхьа имҩасыз ажәларқәа рԥааимбарцәа аҵәы рылхны, изладыршәаз агәаҟрагьы рзааирц шырҭаххоз еиԥш, насгьы уи агәаҟра ааины урҭ рхы ишҭаԥаз еиԥш, уи аҩызаҵәҟьа аҭагылазаашьа иахьазыԥшу ауп.  
Ҳара, аԥааимбарцәа гәырӷьаҽҳәашагаҩыс, гәҽанҵаҩыс мацара инаҳашьҭуеит. Азхамҵаҩцәа ракәзар ирҩашьоу шьаҭас иҟаҵаны, аиаша мап ацәыркуеит. Урҭ, ҳажәаԥҟарақәеи ирзыҟаҵоу агәҽанҵарақәеи ҵәылырхлоит. 
Анцәа иажәаԥҟарақәа игәаларшәаны, уи иазхьамԥшыз, ихаҭа инапала иҟаиҵаз изхашҭны хьаас ишьҭызымхыз иаҟара гәымбылџьбаҩыс иҟада? Ҳара урҭ рыгәқәа, ҳагәҽанҵарақәа реилкаара аанызкыло хьанҭарак бжьаҳҵеит, рлымҳақәагьы ҳардагәеит. Уара урҭ, алашарахь иагьа урыԥхьаргьы,  иузнагарц уҟаӡам. 
Уара Унцәа, еснагь данажьҩуп, дрыцҳашьаҩуп. Урҭ, иҟарҵақәаз рымшала иара иаразнак ахьырхәра иақәиршәар иҭаххандаз, иаарласны агәаҟра иҭаиргылон.  Ирзыԥҵәоу ҽҳәарак рымоуп, аха иара иацәыбналаны иахьцаша хыҵакырҭакгьы роуӡом. 
Абар уи атәылақәа, агәымбылџьбара рҽанарҭа наҟ иқәаҳхит. Уиазгьы аҽҳәара рызԥаҳҵәахьан. 
Аамҭак азы  Мыса иҩыза ҷкәынак: «Саанымгылаӡакәа ҩ-мшынк ахьеилало аҟынӡа сцоит, иаҭаххар, абри азы шықәсылагьы сныҟәалоит» ҳәа иеиҳәахьан. 
Ус ишыҟаз, ҩ-мшынк ахьеилало ианнеи, мҩаныфас ишьҭырхыз аԥсыӡ убра ирхашҭит. Аԥсыӡ акәзар, амшын иҭаланы ицахьан. 
Иахьеибырҳәаз аҭыԥ рызгәамҭаӡакәа иахысны ианца ашьҭахь, Мыса иҩыза иахь: «Уажәшьҭа ҳамҩаныфа ааг. Ииашаҵәҟьаны ҳныҟәара кырӡа ҳарааԥсеит» иҳәеит. 
«Иубама?» иҳәеит иҩыза. «Ацаҟьа авара ҳахьтәаз аҭыԥ аҟны аԥсыӡ схашҭит! Уи схазыршҭыз аҩсҭаа иакәымкәа даҽаӡәым». Аԥсыӡ акәзар, џьашьахәыла амшын иҭаланы ицахьан. 
Мыса: «Абар, ҳзышьҭаҵәҟьаз абри акәын» иҳәеит. Иаразнак излааз амҩа ианыланы шьҭахьҟа ихынҳәит. 
Ацаҟьа иазааигәаны ианнеи, ҳауааԥсыра рахьтә иалкааз уаҩԥс бзиак иқәшәеит. Уи ауаҩ, ҳганахь ала адырра ҷыда заҭәаҳшьахьаз дыруаӡәкын. 
Мыса: «Уара иуҵаз, аиашахь укылызго адырра саргьы исуырҵарц азы унапаҵаҟа сыҟазар ҟалома?» ҳәа иеиҳәеит. 
Уигьы: «Аиашазы сара аҩызара сзура, уара учҳара азхарым. 
Изакәыҵәҟьоу узымдыруа ачҳара злаауырԥшуеи?» иҳәеит. 
Мыса: «Аллаҳ иҳәозар, сара ачҳара злоу среиуаны субап. Уара уажәагьы сахыԥарым» иҳәеит. 
Уигьы: «Ус анакәха, уара адырра усҭаанӡа иарбанзаалак уск иазкны сара азҵаара сумҭан!» ҳәа игәиҽаниҵеит. 
Абас ала амҩа иеицықәлеит. Агаҿаҟны инеины ӷбак ианақәтәа ашьҭахь, ауаҩы аӷба кылижәеит. Мыса: «Иҭоу ауаа аӡы иҭаухәаҽырц азоума абас изкылужәо? Аиашазы даараӡа ицәгьаз уск ҟауҵеит!» ҳәа иеиҳәеит. 
Ауаҩы: «Сара сыцныҟәара узычҳауам ҳәа уасымҳәахьази?» иҳәеит. 
Мысагьы: «Иахьысхашҭыз амшала гәыбӷан сыумҭан, сусгьы ԥхасҭаумтәын!» ҳәа аҭак ҟаиҵеит. 
Еиҭах рҿынархеит. Ишнеиуаз, ҷкәынак дырԥылеит, уи ауаҩы иаразнак аҷкәын дышьны дылкаижьит. Мыса убас иҳәеит: «Изхарамыз уаҩԥсык дҭаурхеит. Иҵабыргыҵәҟьаны даараӡа ицәгьоу уск ҟауҵеит!» 
Ауаҩы: «Уара, сыцныҟәара зынӡа иузычҳауам ҳәа уасымҳәахьази?» иҳәеит даҽазнык. 
Мыса: «Ари нахыс иҟауҵо акы иазкны зҵаарак усҭар, уаҳа аҩызара сзуумун! Даҽазнык аҭамзаара шьҭасҵаратәы схы мҩаԥызгарым» иҳәеит. 
Еиҭах иныҟәеит. Ишнеиуаз, қыҭак иналаланы ауаа рҟынтә афатә иаҳәеит. Амала ақыҭауаа, урҭ исасцәаны ирыдрымкылеит. Ус ишнеиуаз, иеилабгараны иҟаз ҭӡамцк ианақәшәа, ауаҩы иаразнак уи аҭӡамц ириашеит. Мыса: «Иуҭаххар уџьабаа ахәԥса рымхра улшон»  иҳәеит. 
Уигьы абас аҭак ҟаиҵеит: «Абриала уареи сареи ҳаицныҟәара хыркәшахеит. Уажәы уара иузымычҳаз аусқәа закәыҵәҟьаз узеиҭасҳәап» иҳәеит. 
«Уи аӷба ҳзықәтәаз, амшын аҟны аус зуаз уаа ӷарқәак иртәын. Икылжәаны грак асҭеит. Избанзар, инеираны иахьыҟаз атәылаҟны, аԥхасҭа змам аӷбақәа мчыла ирымызхуаз ҳәынҭқарк дыҟан. 
Аҷкәын иакәзар, иани иаби азхаҵаҩцәан; аҷкәынгьы, урҭ амҩахҟьареи ачарҳәареи иҭаиргыларц дыҟан. 
Абасала, ҳара иаҳҭаххеит, уи аҷкәын иаасҭа иеиӷьу, ирыцҳашьаҩу, иҳәатәхаҵаҩу хшарак Анцәа дриҭарц.  
Аҭӡамц атәы уҳәозар; уи ахыбра, ҩыџьа аиеҭым хәыҷқәа иртәын. Аҭӡамц аҵаҟагьы дара иртәны ахьы хәыҵан; рабгьы дуаҩԥсы бзиан. Анцәа убас иҭаххеит, урҭ ахәыҷқәа анеизҳалак Рынцәа илыԥхала убри ахьы аҵыхра иақәшәарц. Сара абарҭқәа схала иҟасымҵеит. Абар, иузымычҳаз азҵаарақәа закәыҵәҟьаз. 
Уара, Зулкарнаин изкны азҵаара урҭоит. Убас ҳәа: «Шәара уи изкны хәҭак сышәзаԥхьап» ҳәа. 
Ииашаҵәҟьаны, ҳара уи адгьылтәыла аҟны амчра иаҳҭеит, уи ихықәкы дахьызыгӡаша зегь рыла  дхаҳарҭәааит. 
Уигьы мҩак дықәлеит. 
Аҵыхәтәан, мраҭашәаратәи аҭыԥ аҟны даннеи, уа аҳәынҵәа еиқәаҵәа аҟны иӡааҟәрылошәа ибеит. Уи ааигәара жәларыкгьы дрықәшәеит. Убри амшала ҳаргьы: «Уа Зулкарнаин! Урҭ, ма ахьырхәра иақәуршәоит, мамзаргьы бзиарала рызныҟәара алухуеит» ҳәа иаҳҳәеит. 
Уи, абас иҳәеит: «Аиашамра ҟазҵаз, ахьырхәра дақәҳаршәоит, насгьы уи Инцәа иахь ддәықәҵахоит. Аллаҳгьы, уи агәаҟра ӷәӷәа дақәиршәоит. 
Иазхаҵаҩцәаханы аус бзиақәа назыгӡаз ракәзар, урҭ рызгьы иреиӷьу аҭак ыҟоуп. Аманшәалара иақәыршәаны, аус уадаҩқәа иазаҳкуам». 
Нас, еиҭах имҩак дықәлеит. 
Амра ахьгыло даннеи, убраҟагьы жәларык иԥылеит, урҭ макьана амра аҟынтә рхы зларыхьчашаз хыҵакырҭакгьы раҭәаҳамшьацызт. 
Ҳаргьы Зулкарнаин уи ажәлар ибзианы дышрызныҟәо ҳдыруан. 
Нас, даҽа мҩак данылеит. 
Аҵыхәтәаны ҩ-шьхак рыбжьара даннеи, урҭ раԥхьа ажәакгьы ззеилымкаауаз жәларык дрықәшәеит. 
Убас рҳәеит: «Уа Зулкарнаин! Ари атәыла аҟны Иеџьуџьи Меџьуџьи (Гоги Магоги) ацәгьаршра иаҿуп. Дареи ҳареи ҳабжьара, урҭ зызхымсша ҳәаак ҟауҵарц азы ашәахтә уаҳҭар иудукылоума?» 
Зулкарнаин абас аҭак ҟаиҵеит: «Сынцәа сара исаҭәеишьаз аразҟи амчреи, шәара шәтәы аасҭа иеиҳауп. Шәара шәымч ала ацхыраара сышәҭ, саргьы дареи шәареи шәыбжьара изызхымсуа ҳәаак ҟасҵап. 
«Сара, аиха рацәа сзаажәг». Аҵыхәтәан, аҩхаа еихала иҭарҭәааны ҩшьхак рыбжьара иеиҟареитәын: «Амца еиқәҵаны, аԥша аҵашәҵа!» иҳәеит. Ианеилашгьы: «Уажәы аӡыҭра иаҿу абҩа сзаажәг, иеиласҭәап» иҳәеит. 
Уи 	нахыс 	Иеџьуџьи 	Меџьуџьи 	уи 	аанда 	иагьзахымсит, иагьрызкылымҵәеит. 
Зулкарнаин: «Ари, сынцәа илԥхоуп. Амала сынцәа иажәа аҽҳәара анааилак, абри ицҟьа иқәиҵоит. Сынцәа иажәа ииашаҵәҟьоуп» иҳәеит. 
Уи амш аҽны (акаамеҭ амш аҽны) ҳара урҭ, дара дара иеинҟьаны изазо иаанҳажьит; абыкьгьы иҭаҭәҳәахьеит, абас ала, урҭ зегьы еидаҳкылахьеит. 
Уи аҽны џьаҳаным, азхамҵаҩцәа ҭаҳарԥшуеит.  
Азхамҵаҩцәа рыблақәа роуп, (адунеи аҟны) сара сыргәалазыршәалоз аршаҳаҭгақәа рзы ихҩаны иҟаз,  урҭ рзыӡырҩраҵәҟьа ззымычҳауаз. 
Амапкыҩцәа, сара сааныжьны, суааԥсыра цхырааҩыс ирзышьҭыхуаз џьыршьозма? Аиашазы, ҳара џьаҳаным мапкыҩцәа рзы нхарҭаны иҳархиеит. 
Убас ҳәа: «Шәара, зуси зхымҩаԥгашьеи рыла еиҳа ацәыӡ зауқәаз шәҳардыррыма?» ҳәа 
Урҭ, абзиа ҟарҵо џьашьаны, здунеитә ԥсҭазаараҿы зџьабаақәа башахаз роуп. 
Убарҭ ауаа, рынцәа иажәаԥҟарақәеи Уи иԥылареи мап ацәызкыз, уи амшалагьы зџьабаақәа башахаз роуп; уи азы, акаамеҭ амш аҽны урҭ рдунеитә усқәа ахәшьара аҳҭаӡом. 
Рмапкреи, сажәаԥҟарақәеи сԥааимбарцәеи иахьҵәылырхуаз амшала, урҭ рахьырхәра џьаҳаным ауп. 
Иазхаҵаҩцәаханы, адунеии нарцәи рзы аус бзиақәа назыгӡаз ракәзар, урҭ рзыҳәангьы нхарҭас иблахкыгоу аџьанаҭқәа ыҟоуп. 
Урҭ уа наунагӡа инхараны иҟоуп. Зынӡа аԥсахрагьы рҭаххаӡом. 
Убас ҳәа: «Сынцәа иажәақәа анҵаразы амшынқәа шәыгаханы, даҽа убриаҟарагьы рыцҵандаз, амшынқәа ҭабон, аха Сынцәа иажәақәа аҩра ала инҵәомызт». 
Убас ҳәа: «Сара, шәара шәеиԥш суаҩԥсы мацароуп. Сара, шәынцәа иаӡәкра аганахьала аҵаҳәара соуит. Уажәшьҭа, дарбанзаалак Анцәа диԥыларц иҭахызар, адунеии нарцәи рзы ихәарҭоу аус ҟаиҵааит. Насгьы Инцәа иашьапкраҿы аваҟәыла аԥшьимгааит. 
Каф. Ҳа. Иа. Аин. Сад. 
Абри, Унцәа, иуаҩԥсы Зеқьериа (Захариа) иаҭәеишьаз алԥха аиҭаҳәароуп. 
Уи,  маӡала Инцәа диҳәеит. 
«Сынцәа!» иҳәеит: «Сара сыбаҩқәа кәадахеит, схы шлеит. Сынцәа! Сара уара суҳәаны зныкгьы агәынхара сақәымшәац. 
Ииашаҵәҟьаны, сара сышьҭахь аус иахагылаша рганахьала агәҭынчымра  сымоуп; сыԥшәмаԥҳәысгьы ахшара длоуам. Уганахь ала сҭыԥ аанызкылаша ҵеик дсаҭәашьа. 
Уи, сара стәеиԥш, Иақәыԥ иаҳрагьы ззынхаша иакәхааит. Сынцәа! Уи иаԥсоу уаҩԥсык иакәны дҟаҵа!» 
(Аллаҳгьы:) «Уа Зеқьериа! Ҳара, Иаҳиа зыхьӡуҵаша ԥак гәырӷьаҽҳәашас дуаҳҭоит. Ари ахьӡ иахьа уажәраанӡа аӡәгьы ихырымҵаӡац» иҳәеит. 
Зеқьериа: «Сынцәа! Сыԥшәмаԥҳәыс ахшара дылмоуа дыҟоуп, саргьы сажәымҭа сҭагылоуп,  сара аԥа дызласоуеи?» иҳәеит. 
«Иагьа ус иҟазаргьы, уи сара сзы имариоуп, уара ухаҭагьы уаанӡа уаныҟамыз усшахьан».     
Зеқьериа: «Уа Анцәа! Иаарту дыргак сырба» иҳәеит. Аллаҳгьы: «Уара узы дыргас иҟоу, агәабзиара уманы, хаха хымш ауааԥсыра уахьзырмацәажәо ауп». 
Зеқьериа, аныҳәарҭа дҭыҵны иуаажәлар напышьашәала мацара идирдырит: «Ашьыжьи ахәылбыҽхеи Аллаҳ ихьӡ ҳарашәкла» ҳәа. 
(Ус ишыҟаз, Иаҳиа диит, деизҳаит. Дцәажәаратәы даныҟала:) «Уа Иаҳиа! Излаумчу ала ашәҟәы уҽадҳәала» ҳәа иаҳҳәеит. Макьана дшыхәыҷӡазгьы уи аҟәыӷареи адырреи иаҳҭеит. 
Уи адагьы арыцҳашьареи аԥсыцқьареи иаҭәаҳшьеит. Уи, ацәгьара даараӡа зҽацәызыхьчоз аӡә иакәын. 
Иани иаби даара ибзиа ибон дԥагьамызт, дҳәатәхаҵаҩын. 
Уи, даниз амшгьы, даныԥсыша амшгьы, аԥсҭазаара даҽазнык даназыхынҳәуа амш аҽынгьы, абзиара иқәзааит! 
(Уа 	сԥааимбар!) 	Ашәҟәаҟны 	Мариамгьы 	дугәаларшәа. 	Уи, 	лыҩны ааныжьны аныҳәарҭа мрагыларатәи аган ахь лҽыԥхьалкит. 
Дареи лареи рыбжьара ԥардак рыбжьан. Ус ишыҟаз, лышҟа ҳаԥсы лзынаҳашьҭит, ҳаԥсы, уи уаҩԥсык исахьала илызцәырҵит. 
Мариам дааҭрысын, убасгьы лҳәеит: «Уара уҟынтә, кырӡа ихьчаҩу ҳазшаз сыҽумҵаскуеит! Уара Аллаҳ ицәшәо аӡә уакәзар, усыламкьысын!» ҳәа. 
Амаалықьгьы: «Сара ицқьашәқьоу ԥак дбаҭәашьахарц азы Бынцәа ибзааишьҭыз ацҳаражәҳәаҩы соуп» иҳәеит. 
Мариам: «Сара, хаҵак инапыҵәҟьа скьымскәа, калҭҟьашьракгьы салахәымкәа ахшара дызласоури?» лҳәеит иааџьашьаны . 
(Амаалықь:) «Бара ибызкны иӡбоу абри ауп. Бынцәа, уи сара сзы имариаӡоуп, ҳара уи, ауааԥсыра рзы ршаҳаҭгас, насгьы ҳара ҳҟынтә лыԥхас дҟаҳҵоит» иҳәеит.   
Мариам лцәалтәымкәа дҟалеит, уи амшалагьы инахараны ҭыԥкаҿы лҽыԥхьалкит. 
Илызцәырҵыз ахьаа аҟынтә ахәырмаҵла аҵаҟа днанагеит. Мариам: «Абри аҩыза сақәымшәакәа иахьанӡа сыԥсны, сырхашҭны сыҟандаз!» лҳәеит. 
Ҵаҟантәи бжьык лара лышҟа игеит: «Гәырҩас иҟабымҵан! Бахәаԥши, Бынцәа бара бзы быҵаҟа ӡыхьк цәыригеит». 
«Абри ахәырмаҵлагьы рышәшәа, иҿоу, иҟалахьоу ашәырқәа бызкаԥсап». 
«Иф, ижә. Амшра бымазааит! Ауааԥсыра ӡәыр брықәшәар, напышьашәала, сара ҳазшаз изы аҿаҭахьа сықәысҵеит, убри амшала иахьа аӡәгьы сиацәажәом, ҳәа раҳәа». 
Нас лхәыҷы далгәыдкыланы лыуаажәлар дрызнеит. Урҭгьы: «Уа Мариам! Бара ииашаҵәҟьаны, хәымгарак бамхаҟаҵеит!» 
«Уа Ҳарун иаҳәшьа! Баб дуаҩыцәгьамызт, бангьы ламысдак лакәӡамызт». 
Абас аныҟала, Мариам (сара сакәым, иара шәиазҵаа лҳәозшәа) ахәыҷы дыдлырбеит: «Игароу ахәыҷы ҳашԥаиацәажәари?» рҳәеит. 
Аха, ахәыҷы ацәажәара дналагеит: «Сара Аллаҳ иуаҩԥсы соуп. Уи, сара, ашәҟәы сиҭеит, ԥааимбарс сҟаиҵеит». 
«Сахьыҟазаалакгьы, абзиареи, абарақьаҭреи сыланы сҟаиҵеит, сыԥсы ҭанаҵы анамаз акреи, азеқьаҭ аҭиреи дҵас исиҭеит». 
«Уи адагьы, сан лаҳаҭыр абара сыдиҵеит, сара қәымчҩыс, ҿагылаҩыс сҟаимҵеит».   
«Санииз аҽынгьы, саныԥсышагьы, даҽазнык сыԥсы анысхало амш аҽынгьы агәырӷьара сыцзаауеит». 
Абар, иара изкны агәҩара зызцәырҵуа рзы Мариам лԥа Иаса изку, иҵабыргу ажәабжь абри ауп. 
Аллаҳ, ахшара имазара ҟалашьа змам усуп. Уи, дыцқьоуп. Уи, акы аниӡбо: «Уҟала!» ҳәа аҳәара мацара азхоит, иаразнак иааҟалоит.  
«Ҳәарада, Аллаҳ, саргьы сынцәа иоуп, шәаргьы шәынцәа иоуп. Ус анакәха, уи шәимҵахырхәа, ииашоу амҩа убри ауп». (иҳәеит Мариам лԥа Иаса).      
Нас, ирҩашьагоу агәыԥқәа дара-дара аимак рыбжьалеит, еиҩнашеит. Уи амш ду ианахьӡалак, урҭ амапкыҩцәа ирԥеиԥшу ҳаӷеимшхароуп! 
Урҭ, ҳҿаԥхьа ианнеиша аҽны, (изықәшәаша) иагьраҳауам, иагьырбауам! Аха, уи агәымбылџьбаҩцәа, иахьа иаарту мҩахҟьарак иҭагылоуп. 
Уара урҭ, ахьхәра амш иазкны ргәырҽанҵа; избанзар, урҭ рымдырра иалахәаҽны, макьанагьы иазхаҵаҩымкәа ишыҟоу аусқәа зегьы наӡоит. 
Ииашаҵәҟьаны, адгьылтәылеи уи иқәынхауеи зегьы аҵыхәтәаны ҳара иаҳзынхоит, насгьы рызынтәык ҳара ҳахь ихынҳәуеит. 
Ари ашәҟәаҟны Ибраҳимгьы дугәаларшәа! Ҳәарада, уи, зажәеи зуси иашаз уаҩԥсын, дагьԥааимбарын. 
Мышкызны иаб убас иеиҳәеит: «Саб! Измаҳауа, изымбауа, насгьы џьаргьы иумыхәауа акы узамҵахырхәои?» ҳәа. 
«Саб! Уара иумоуз дыррак, ииашаҵәҟьаны, сара исзааит, ус анакәха, сара  усыцныҟәа. Абас ала амҩа иашахь укылызгоит».  
«Саб! Аҩсҭаа ихәура уҭамлан! Избанзар аҩсҭаа, ҳрыцҳашьаҩы Аллаҳ идҵа наимыгӡаӡеит». 
«Саб! Аллаҳ иргәаҟра уақәшәаны, аҩсҭаа уидгылаҩхар ҳәа сшәоит». 
(Иабгьы:) «Уа Ибраҳим! Уара, сынцәақәа урыцәхьаҵуама? Ари уахьымхәыр, иҵабыргыҵәҟьаны ахаҳә уасыргоит, кыраамҭа сыла уҽаумырбан!» иҳәеит. 
Ибраҳим: «Ус анакәха, абзиара узыҟалааит! Сынцәа, иуанаижьырц азы сиҳәалоит. Избанзар, уи сара сзы кырӡа даҭәашьаҩуп» иҳәеит. 
Шәаргьы, Аллаҳ ида шәзымҵахырхәақәогьы сырцәыхараханы, сынцәа сахьиҳәало аҟынтә  уи снасыԥданы саанижьрым ҳәа сгәыӷуеит. 
Аҵыхәтәан, Ибраҳим, уи ауааԥсыреи, Аллаҳ ида изымҵахырхәози данырцәыхараха, ҳара уи, Исҳаки Иақәыԥи иаҭәаҳшьеит. Дара аҩыџьагьы ԥааимбарцәаны иҟаҳҵеит. 
Урҭ ҳарзылԥхан, ирыхәҭаз хьӡи-ԥшеигьы насыԥс ираҳҭеит. 
Ашәҟәаҟны Мысагьы дугәаларшәа. Уи, ииашаҵәҟьаны, агәыцқьара иахьӡаз иакәын, дыцҳаражәҳәаҩын, дԥааимбарын. 
Ҳара уи, Ҭур ашьха арӷьарахь ала ҳабжьы иқәырганы ҷыдала ҳабжьы иҳарҳарц азы даҳзааигәаҳтәит. 
Ҳалԥха иалҵшәаны, иашьа Ҳарунгьы ԥааимбарк иаҳасабала цхырааҩыс диваҳаргылеит. 
Ари ашәҟәаҟны Исмаилгьы дугәаларшәа. Уи, ииашаҵәҟьаны зажәа назыгӡоз иакәын, дыцҳаражәҳәаҩын, дԥааимбарын. 
Ижәлар анамази, азеқьаҭи анагӡара рыдиҵон, уи Инцәагьы дизыразын. 
Ари ашәҟәаҟны Идрисгьы дугәаларшәа.  Ииашаҵәҟьаны уи, дуаҩ иашан, дԥааимбарын. 
Уигьы аҭыԥ ҳаракы иаҳҭеит, дҳараҳкӡеит. 
Абарҭ зегьы, Аллаҳ ҷыдала иаҭәашьара ззааирԥшыз ԥааимбарцәоуп; Ныҳә ицны (аӷбаҿы) иеиқәҳархаз рхылҵышьҭреи, Ибраҳими Исраили рхылҵшьҭрақәеи, насгьы аиашахь икылганы иалаҳкааз роуп. Урҭ, кырӡа ирзылԥхауа Аллаҳ  иажәаԥҟарақәа ианырзаԥхьалак, иқьызқьызуа асаара ишьҭалон. 
Нас, дара рышьҭахь, знамаз зымкуа, зыԥсыцәгьара иацныҟәауа абиԥарак ааит. Арҭ ауаа, хымԥада рахырҟьара амшала ахьырхәра иақәшәараны иҟоуп. 
Амала, урҭ рыбжьара, аҭамзаара шьҭазҵази, иазхаҵаҩцәаханы аус бзиақәа назыгӡази уахь иалаӡам. Арҭ ауаа, иашамрак иақәымшәакәа џьанаҭ иҭалоит. 
Кырӡа иҳаназыжьуа Аллаҳ, иуаажәлар изықәиргәыӷыз џьанаҭқәа ирҭалоит.  Ҳәарада, Уи иажәа нагӡахоит. 
Урҭ, уа ибашоу ажәақәа ракәымкәа, абзиареи аҭынчреи ирызку мацара раҳауеит. Уаҟа, шьыжьи хәылбыҽхеи реишәачарагьы хиоуп. 
Ҳуааԥсыра рахьтә, аҳәатәхаҵаҩцәа ираҳҭо џьанаҭ, абри ауп. 
(Амаалықьцәа убас рҳәеит:) «Ҳара, Анцәа идҵа мацарала ҳалбаауеит. Ҳаԥхьа иҟоугьы, ҳашьҭахь иҟоугьы, убарҭ ирыбжьагылақәоугьы, зегьы Иара итәуп. Уара Унцәа зынӡа хашҭра зқәу иакәӡам. 
Иара, ажәҩанқәеи адгьыли, насгьы убарҭ рыбжьара иҟоу зегьы дрынцәоуп. Ус анакәха, ичҳаны, умхьаҵкәа  Иара иҳәатәы хаҵа. Уи ишьашәалоу даҽаӡәы дудыруама? 
Ауаҩԥсы: «Сара саныԥслак ашьҭахь, иҵабыргыҵәҟьаны даҽазнык сыбзахома?» иҳәоит. 
Ауаҩԥсы дазымхәыцӡои,  уаанӡа зынӡа дшыҟамызгьы дшаҳшаз? 
Унцәаиныс, ҳара урҭгьы, аҩсҭаацәагьы Маҳшьер аҟны иеизаҳгоит, насгьы ишьамхныршгыланы амцақьоуқьад акәша-мыкәша имазеины иаҳрыԥшуеит. 
Нас, жәларыцыԥхьаӡа рҟынтә, зегьы раасҭа Аллаҳ иҿагылаз ауаа ҳаарыханы, иаарылаҳхуеит. 
Нас, урҭ рыбжьара еиҳа амцақьоуқьад зыхәҭоугьы, ҳәарада, ибзиаӡаны иаҳдыруеит. 
Шәыбжьара џьаҳаным иҭамлаша аӡәгьы шәыҟаӡам. Ари, Шәынцәа иганахьала  хырԥаша змам иӡбароуп. 
Нас ҳара, ацәгьаура зҽацәызыхьчаз еиқәҳархоит, агәымбылџьбаҩцәа ракәзар, ишьамхныршгыланы ишыҟоу иаанҳажьуеит.  
Ҳажәаԥҟарақәа иаартыҵәҟьаны ианырзаԥхьо аамҭазы, мап рцәызкуаз, азхаҵаҩцәагьы: «Ҩгәыԥ ҳҟынтә, зҭагылазааша бзиоу, зҭыԥгьы ҳараку ҳарбану?» ҳәа иҵаауан. 
Аха, ҳара, урҭ раԥхьагьы еиҳа ибеиаз, еиҳагьы иԥагьаха иҟаз иагьа абиԥарақәа ықәӡаа иқәаҳгахьеит. 
Убас ҳәа: «Имҩахҟьаны иҟоу дарбанзаалак, Ҳрыцҳашьаҩы уи иҵегьы аамҭа ииҭааит!» Аҵыхәтәаны, згәырҽанҵаз агәаҟра, мамзаргьы акаамеҭ анырбалак, зҭагылазаашьа еиҳа ицәгьоугьы, зыруаа еиҳа ихьысҳаугьы еилыркаараны иҟоуп. 
Аллаҳ, амҩа иаша иану рылашара ирӷәӷәоит. Анҵыра змоу абзиарақәа, унцәа иҿаԥхьа, аҳамҭа аганахьалагьы, алҵшәа аганахьалагьы еиҳа иеиӷьуп. 
Ҳажәақәа мап рыцәкны, ашьҭахьгьы: «Сара, хымԥада амалгьы ахшарагьы соуеит!» зҳәоз ауаҩы дубама? 
Уи, иҟалаша идыруама, мамзаргьы Аллаҳ иҟынтә ажәа ҳәа кыр иаухьоума? 
Ҳәарада, мап! Ҳара уи иажәақәа анаҳҵоит, иахьырхәрагьы иацаҳҵоит. 
Уи зыӡбахә имоугьы, аҵыхәтәан ҳара иаҳзынхоит, иаргьы дзаҵәны ҳара даҳзааиуеит. 
Урҭ хьӡи-ԥшеии амчреи роурц азы, Аллаҳ ида даҽа нцәахәқәак шьҭырхит. 
Мап, мап! Урҭ (аныхабаҟақәа) рымҵахырхәарагьы азхарымҵакәа, рхаҭақәа ӷас ишьҭырхуеит. 
Иумбаӡои? Ҳара уи азхамҵаҩцәа, иаҳҿагыларц азы изырбыжкуаз аҩсҭаацәа рыжәаҳҵеит. 
Ус анакәха, урҭ  урхымыццакын, ҳара урҭ рымшқәа аиқәыԥхьаӡара ҳаҿуп. 
Аамҭак ааиуеит, азхаҵаҩцәаҵәҟьақәа иалкаау сасцәақәаны, кырӡа ирыцҳашьаҩу Аллаҳ иҿаԥхьа иеизаҳгоит. 
Агәырԥсауаа ракәзар, ишшабо амцақьоуқьад ахь икаҳцоит. 
(Уи аҽны) Азылԥхаҩы иҿаԥхьа, ажәеи азини зауз рыда аӡәгьы ахашшаара дақәиҭхаӡом. 
«Иаҳзылԥхауа аҵеи дидикылт» рҳәеит. 
Ииашаҵәҟьаны, уиала шәара даараӡа ихәымгоу акы аԥшьыжәгеит. 
Уи аҟынтә, иҟалап ажәҩан еиҩшахар, адгьыл еиҟәыжәжәар, ашьхақәа еиқәыбганы ихәашхәашо ицар! 
Избанзар, Азылԥхаҩы аҵеи дидыркылоит. 
Иаҳзылԥхауа иқәнагам аԥа димазарц! 
Ажәҩанқәеи адгьыли рыҟны иҟоу зегьы дарбанзаалак, Азылԥхаҩы изнеиуеит тәык иаҳасабала мацара.  
Уи, урҭ зегьы имҽхаикхьеит, рхыԥхьаӡарагьы еилиргахьеит. 
Урҭ зегьы, акаамеҭ амш аҽны Аллаҳ иҿаԥхьа изаҵәны инеираны иҟоуп. 
Иазхаҵаҩханы, адунеии нарцәи рзы ихәарҭоу аусқәа ҟазҵоз ракәзар, ирыцҳашьаҩу Аллаҳ, урҭ рзы (агәқәа рҿы) бзиабарак цәыригоит. 
Ҳара, агәырԥса зҽацәызыхьчаз, Аҟәырҟан  ала агәырӷьаҽҳәаша рызнаугап, мапкраҿы имхьаҵуагьы  ргәырҽануҵап ҳәа уара убызшәала иҳармариеит. 
Ҳара урҭ раԥхьа шаҟа абиԥарақәа ықәаҳххьада. Уара, урҭ рахьтә аӡәы иадамзаргьы иҟазаара уныруама, мамзаргьы бжьыҭаак акәзаргьы кыр уаҳауама?  
Уа ауаҩԥсы! 
Ҳара, Аҟәырҟан ауадаҩра уақәшәааит ҳәа акәымкәа, 
Аллаҳ ицәшәо рзы лабжьагас илбааҳгеит. 
Уи, адгьыли иҳаракӡоу ажәҩанқәеи зшаз Аллаҳ иҟынтә хәҭахәҭала илбаагоуп. 
Азылԥхаҩы Аллаҳ , ажәҩанқәацә аҟны иҟоу иҭыԥҳарак дахылеит. 
Адгьыли ажәҩанқәеи рыҟны иҟоугьы, урҭ рыбжьара иҟоугьы, адгьыл аҵа иҟоугьы, зегьы Иара итәуп. 
Уара, ажәа иаартны иуҳәаргьы, иудыруазааит, Уи, имаӡоугьы амаӡа иагәылаҵәахугьы идыруеит. 
Аллаҳ, уи зыда анцәа дыҟам иоуп. Иреиӷьӡоу ахьӡқәагьы Иара изкуп.  
Мыса изкыз ажәабжь уара уҟынӡа инаӡама? 
Уи, мцак аниба иҭаацәа рахь абас иҳәахьан: «Шәаасзыԥшы, мцак гәасҭеит, сцаны сахәаԥшып, издыруада ԥырӷык шәзаазгар, мамзар акәша-мыкәша мҩаԥгаҩык дсыԥшаар». 
Уи ааигәара даннеи  «Уа Мыса!» ҳәа (ҳара ҳҟынтә) бжьык иқәырган. 
«Иҵабыргыҵәҟьаны, сара,  уара унцәа соуп! Уажәшьҭа ушьаҵақәа ушьых! Избанзар иԥшьоу аҩхаа, Ҭува  уҟоуп.  
Сара, уара уалыскааит. Уажәы иуҵаҳҳәараны иҟоу улымҳа азкыдҵа. 
«Иҵабыргыҵәҟьаны, сара, Аллаҳ соуп. Сара сыда анцәа дыҟам. Ус анакәха, сара усымҵахырхәа, сгәалашәара уцәымӡырц азы анамаз кы». 
«Уи аамҭа, зегьы рзы имаӡаны иҟасҵазаргьы, уаҩԥсыцыԥхьаӡа ируызиҟарҵаз аҭак роурц азы акаамеҭ, хымԥада, иааираны иҟоуп». 
«Уи азхамҵакәа, зхатәы ҭахрақәа ирышьҭаланы ицо ауаа, уаргьы уи  (акаамеҭ амш) азхаҵара уацәхьарымкааит, усҟан ухаҭагьы уқәӡаа уцоит!» 
«Уа Мыса! Уарӷьа напы иаку закәызеи?»  
«Ари слабашьоуп. Уи саланыҟәоит, уи ала суасақәа абӷьы рызҿсыршәшәоит, уи адагьы кырџьара исыхәоит». 
Аллаҳ: «Уа Мыса! Икажь уи!» ҳәа адҵа ҟаиҵеит. 
Мыса илабашьа анкаижь, уи маҭхан, иласны иҳәазо аҿынанахеит! 
Аллаҳ: «Умшәакәа икы уи, ҳара иаразнак ажәытә ишыҟаз иеиԥшаҳтәуеит» иҳәеит. 
«Унапы укәа иҭаҵа, аахак амамкәа, даҽа џьашьахәык акәны, ишкәакәаӡа иҟалоит. 
Абас ала ҳџьашьахә дуқәа рыхәҭак уҳарбап. 
Фараон иахь уца, избанзар уи аҳәаа кырӡа дахысит». 
Мыса: «Сынцәа, агәыҭбаара сыҭ. 
Сус ырманшәал. 
Еиқәҳәалоу сыбз ԥырҭла. 
Сажәа еилыркаартә иҟаҵа. 
Сҭаацәа рҟынтә цхырааҩысгьы аӡәы дсыҭ. 
Сашьа Ҳарун. 
Уи ила сымч иазырҳа. 
Уигьы сус далархәы. 
Абас ала акырӡа ухьӡ еиҭаҳҳәап. 
Кырӡагьы уаҳгәалаҳаршәап. 
Ҳәарада, уара ҳаубарҭоуп». 
Аллаҳ абас иҳәеит: «Уа Мыса! Уҳәара сыдыскылеит. 
Уара уаанӡагьы ҳаҭәашьара уаҵанакхьан. 
Уан абас лыҵаҳҳәахьан: 
«Уи шәындыҟәрак дҭаҵаны аӡиас дыхҵа; абас ала, аӡиас агаҽы џьара днанаганы,  саргьы исаӷоу, иаргьы иаӷоу аӡәы дбаны дышьҭихып». (Уа Мыса!) Уара убаны уздыруа рыгәқәа рҿы, уара узы бзиабарак ҭасҵеит, абас ала, сылаԥш ухны урааӡап, уеизҳап ҳәа. 
Иара уаҳәшьагьы дара дрызцаны: «Уи ихылаԥшыша аӡәы дышәсырбарыма?» ҳәа ралҳәон. Аҵыхәтәаны, дҳаргәырӷьап, лылахьгьы еиқәымлааит ҳәа, уан улықәҳаршәеит. Уара аӡәы дануамхашьгьы агәхьаа уалганы, ашьҭахь аԥышәара ӷәӷәақәагьы урхаҳгеит. Уа Мыса! Уи амшала, шықәсы рацәала Медиен жәлар рыбжьара уаанхеит, насгьы излаулахьынҵаз ала арахь уааит».  
«Уара, схазы уцҳаражәҳәаҩны уалысхит». 
«Уашьеи уареи, сџьашьахәқәа рыла шәца; сара сгәалашәара аҟынгьы шәхы шәамеигӡан». 
«Фараон шәизца, избанзар уи аҳәаа кырӡа дахысит». 
«Иашәҳәаша ирҟәымшәышәны иашәҳәа, иҟалап ихаҭыԥаҿы иааргьы, дшәаргьы». 
«Уа ҳанцәа! Аиашазы, иара иахырҟьаны, еиҳагьы иҽирбыжкып ҳәа ашәарҭа ҳамоуп». 
Аллаҳ убас реиҳәеит: «Шәымшәан, ижәдыруазааит, сара шәарҭ сшәыцуп; зегьы саҳауеит, зегьы збауеит. 
Уи иахь шәнеины абас иашәҳәа: Ҳарҭ, уара унцәа ицҳаражәҳәаҩцәа ҳауп. Уажәшьҭа Исраил иԥацәа рхы иазоужь, иҳацны иааиааит. Урҭ умыргәаҟын. Иҵабыргыҵәҟьаны, ҳара, унцәа иҟынтә иаарту ршаҳаҭгак узааҳгеит. Агәырӷьареи ахҿыхреи Аллаҳ имҩа алызхыз мацара иртәуп. 
Ҳара излаҳаҵаҳәо ала, аԥааимбар амцҳәара идызкылаз агәаҟраҵәҟьа рԥеиԥшхоит».  
Фараон: «Уа Мыса! Шәара шәынцәа дызусҭада?» ҳәа дҵааит. 
«Ҳара ҳанцәа, зегьы зшаз, хықәкык инақәыршәаны амҩа иаша иқәызҵаз иоуп» ҳәа аҭак ҟаиҵеит Мыса. 
Афараон: «Ибзиоуп, аха иҳаҩсыз абиԥарақәа рҭагылазаашьа зеиԥшрахои?» ҳәа деиҭаҵааит. 
Мыса: «Урҭ ирызку адырра, ҳазшаз иҿаԥхьа иҟоу ашәҟәы иагәылоуп; ҳанцәа дагьҩашом, иагьихашҭуам» иҳәеит. 
Адгьылтәыла шәара шәзы игараны иҟазҵаз, уи аҟны амҩақәа шәзаазыртыз, насгьы ажәҩан аҟынтә аӡы шәзылбаазгаз Иара иоуп. Уи аӡала иеиуеиԥшым аҵиаақәа ҩба-ҩбала иеицҳаргылт. 
Шәхаҭақәа ишәфа, шәырахәгьы шәырҳәы. Ҳәарада, абри аҟны ахшыҩ змоу ауаа иалыркааша аҵатәхәқәа ыҟоуп. 
Шәаргьы убри (анышә) шәалаҳхит, еиҭахгьы уахь шәҳархынҳәуеит. Насгьы даҽазнык убраантәи шәҳаргылоит. 
Иҵабыргыҵәҟьаны уи (Афараон), ҳаршаҳаҭгақәа зегьы иҳарбеит, аха имцны иԥхьаӡеит, адкылара мап ацәикит.    
Убасгьы иҳәеит: «Уа Мыса! Иҟауҵо алаԥшхырԥарала ҳтәыла ҳахугарц азоума узаҳзааиз? 
Ҳаргьы, уи иеиԥшу лаԥшхырԥарак ала аҭак узыҟаҳҵоит. Уажәы, уареи ҳареи иеицаҳзеиԥшу, зегьы мап зцәаҳамкыша ҭыԥк алхны, аамҭагьы азыԥҵәа, убри ашҭаҿы ҳаиқәшәап». 
Мыса: «Ҳанеиқәшәаша, аныҳәа амш аҽны акәзааит, амра агыламҭазы ажәлар ахьеизо ашҭаҿы ҳаиқәшәап» иҳәеит. 
Абри ашьҭахь, Фараон дцан иҽазыҟаиҵеит, ианаамҭазгьы илаԥшхырԥаҩцәа зегьы еидкыланы иҭыԥ ааникылт. 
Мыса урҭ абас реиҳәеит: «Лахь шәоуааит шәара! Аллаҳ шәиҿагыланы амц аԥшьшәымган, мамзар ахьырхәра ӷәӷәа шәақәыршәаны, шәдац ыҵихуеит! Аҳәынҵәа агәыдҵаҩы, хымԥада ахлымӡаах дҭагылоит. 
Ари амшала даргьы, иҟарҵаша аус ҳамҭакы иеимаркит, иахьынӡалшозгьы маӡала иеицәажәон. 
Абас рҳәон: «Абарҭ рҩыџьагьы лаԥшхырԥарала шәтәыла шәалцаны, шәызқәу, иҿырԥшыгоу амҩагьы аԥыхра зҭаху лаԥшхырԥаҩцәақәак роуп!» 
«Ус анакәха, шәаргьы шәгьангьашрақәа еицышәҵа, иаашәылшо зегьы аашәырԥшы. Иахьа аԥыжәара згаз роуп игәырӷьараны иҟоу». 
Убас рҳәеит: «Уа Мыса! Ма уара иршә, мамзаргьы, раԥхьа ҳара иҳаршәып». 
Мыса: «Мап, раԥхьа шәара ишәыршә» иҳәеит. Нас дыԥшызар, урҭ ршахақәеи  рлабақәеи, иҟарҵаз алаԥшхырԥара амшала иара иганахь иааиуазшәа убон! 
Мыса ҩныҵҟала дааҭрысит. 
«Умшәан!» ҳәа иаҳҳәеит: «Аԥыжәара згаша, хымԥада, уара уоуп». 
«Уарӷьа унапаҿы иуку ыршә, урҭ иҟарҵаз зегьы иахәлабгап. Иҟарҵаз алаԥшхырԥаратә гьангьашроуп. Алаԥшхырԥаҩы изакәызаалак ақәҿиара иԥеиԥшхом». 
Аҵыхәтәан, алаԥшхырԥаҩцәа асаара рыҽкарыжьын: «Ҳара, Мысеи Ҳаруни рынцәа дазхаҳҵеит!» рҳәеит. 
Фараон иакәзар, абас дрыҵаҟьеит: «Сара азин шәысымҭақәа уи дазхашәҵеит, ус аума? Излазбо ала, шәарҭ алаԥшхырԥара шәзырҵаз шәеиҳабы Мыса иакәзаап. Иҵабыргыҵәҟьаны, шәарҭ шәнапқәеи шәшьапқәеи инеихда-ааихда ихыҵәҵәаны, ахәырмаҵла амахәқәа рҿы шәыкнасҳауеит! Абас алагьы, захьырхәра ӷәӷәоу, насгьы нҵыра змоу дарбану ибзиангьы еилышәкаап!» 
Даргьы абас аҭак ҟарҵеит: «Ҳарҭ абысҟак иаартны иаҳзааиз аршаҳаҭгақәеи, ҳазшаз анцәа иҿаԥхьа уара уаҳзалхуам. Уажәшьҭа уара иуҭаху, ишыуҭаху, иӡбала, амала уара уӡбарақәа ари адунеи мацара иазкхоит. 
Ҳагхақәеи, мчыла иаҳурҟаҵаз алаԥшхырԥареи рымшала иҳанаижьырц азы ҳанцәа хьаҳәа-ԥаҳәада дазхаҳҵеит. Аллаҳ заҭәашьарақәа рыла зегьы иреиӷьу, захьырхәрагьы ԥымкрадоу иоуп. 
Дарбанзаалак, Анцәа иҿаԥхьа игәырԥсақәа дрыҵаланы днеир, идыруазааит, џьаҳаным ауп изыԥшу. Уаҟа убас дгәаҟраны дыҟоуп, дыԥсны ахҿыхрагьы дзахьӡом, аԥсҭазаарагьы ибом.  
Адунеии нарцәи рзы ихәарҭоу аусқәа ҟазҵаны, иазхаҵаҩцәаханы, иҿаԥхьа инеизгьы иҳаракӡоу аҭыԥқәа рзыҟоуп. 
Зыҩныҵҟа наунагӡа иахьҭанхаша, зыҵаҟа аӡиасқәа ахьлеиуа наунагӡатәи аџьанаҭқәа, абарҭ, агәырԥса аҟынтә зҽызрыцқьаз ауаа ирҳамҭоуп. 
Мыса абас иҵаҳҳәахьан: «Суаажәлар уманы уахынла амҩа уқәла, иҳахьӡап ҳәа умхәыцкәа, аӡы ҳахәаҽып ҳәагьы умшәакәа амшын уалаланы, амҩа рзаарты». 
Убри амшала, уи (Фараон) ируаа рыла дрышьҭалеит, амала амшын урҭ иахәлабгеит, иахәаҽит.  
Фараон ижәлар мҩахиҟьахьан, амҩа иашахь икылимгеит. 
Уа Исраил иԥацәа! Абас ала, шәара аӷа иҿаԥхьа шәеиқәҳархеит, насгьы Ҭур ашьха арӷьарахьтәи аган ахь шәнеирц азы аҽҳәара шәаҳҭеит, шәарҭ амч шәызҭаша аҳалуеи а чақәеи шәаҭәаҳшьеит. 
Шәара разҟыс ишәаҳҭаз рҟынтә ицқьоу шәфала, амала иахшәмырҟьан, мамзар сгәыԥжәара шәақәшәоит, сгәыԥжәара иақәшәазгьы атыша дҭаҳаит ҳәа дыԥхьаӡоуп. 
Абригьы жәдыруазааит, аҭамзаара шьҭаҵаны гәыкала иазхаҵаҩцәахаз, насгьы ихәарҭоу аусқәа ҟазҵаз, изқәылаз амҩаҿгьы ачҳара аазырԥшыз, иранасыжьуеит. 
(Аллаҳ убас дҵааит:) «Уа Мыса! Уара, абас иаарласны ууаажәлар аанужьыртә узырццаки?»  
Уигьы аҭакс абас иҳәеит: «Уа Сынцәа! Абар, даргьы сара сышьҭа ихуп. Сара агәаԥхара уоурц азы сыццакны сузааит». 
Аллаҳ: «Амала ҳара, уара ушьҭахь ужәлар ԥаҳшәеит, Самариатәи урҭ мҩахиҟьахьеит» иҳәеит. 
Абри амшала, Мыса игәы ԥжәаны дхьаауа ижәлар дырзыхынҳәит. Абасгьы реиҳәеит: «Уа Сыуаажәлар! Шәынцәа шәара ажәа бзиа шәимҭаӡацзи? Нас уи аамҭа шәара шәзы иауцәахама, мамзаргьы шәынцәа игәыԥжәара шәақәшәарц азы аума исышәҭаз ажәа шәзаӷрагылаз?»  
Абас аҭак ҟарҵеит: «Иуаҳҭаз ажәа идырны, иаҳҭахханы ҳахьымхәӡеит, аха ҳара уи ажәлар (Мысратәи ажәлар) рхьымаҭәа ҳахьрыҵаз, иҳақәнагам ҳҳәан, амца иалаҳажьит, избанзар Самариатәигьы ус ҟаиҵахьан». 
Ари ауаҩы, убарҭ ахьқәа рҭәаны, ихәаауаз ҳәыск абаҟа ҟаиҵеит. Идгылаҩцәагьы: «Абар шәара шәынцәа! Мыса инцәагьы абри акәын, аха уи ихашҭын, даҽа нцәахәык дышьҭихит» рҳәеит. 
Аха ирымбаӡоз? Уи абаҟа рызҵаарақәа раҭак азыҟанаҵомызт, урҭ ԥырхагак шырнамҭо еиԥш, хәарҭарак рыҭарагьы алшаӡомызт.  
Аиашазы, Ҳарунгьы уаанӡа: «Уа суаажәлар! Шәара, абриала ԥышәарак шәахысуеит, ҳәарада, шәарҭ шәынцәагьы кырӡа иаҳзылыԥхауа Аллаҳ иоуп. Ус анакәха, сара шәсыцныҟәа, сҳәатәы хашәҵа!» ҳәа реиҳәахьан. 
Аха урҭ: «Мыса даиаанӡа ҳара абри амҵахырхәара ҳацәхьаҵӡом!» рҳәеит. 
(Мыса 	даныхынҳәы) 	Убас 	дҵааит: «Уа 	Ҳарун! 	Урҭ 	анымҩахҟьа иуԥырхагахеи? 
Сара сышьҭа узықәымлеи, мамзаргьы, сыдҵа уаҿагылазар?» 
Уигьы убас  аҭак ҟаиҵеит: «Уа сан лԥа! сыхцәы, сжакьа уамыхан. Сыгәра ганы уҟаз: «Сажәа уацымныҟәакәа Исраил иԥацәа рыбжьара агәыҩбара бжьауҵеит!»  ҳәа сауҳәар ҳәа сшәеит». 
Мыса дҵааит: «Нас гәаҟрас иумаз Уара Самариатәи?» 
Егьы иҳәеит: «Сара урҭ ирымбақәаз збеит, уи амшалагьы ацҳаражәҳәаҩ ишьапҭыԥ аҟынтә напык азна анышә аашьҭыхны (амца иалажьыз ахьымаҭәа) инарықәсыԥсеит. Сыԥсыцәгьара абри аҩыза снарҟаҵеит». 
(Мыса) Убас иҳәеит: «Уажәшьҭа уца! Аринахыс ухала уҟоуп, иузааигәахарц зҭаххогьы учымазарақәа рымшала «Сара шәсыламкьысын!» ҳәа рауҳәоит. Насгьы зынӡа узызцәыбнамлаша ахьырхәра амш уԥеиԥшуп. Уажәы, узымҵахырхәоз унцәахәы абаҟа унахәаԥши, ҳара уи былны, иццышәны амшын ихаҳаԥсалоит» ҳәа. 
Шәара шәынцәаҵәҟьа Аллаҳ иоуп, Уи ида нцәа дыҟаӡам. Уи, идыррала зегьы имҽхакуп. 
Абас ала, ажәытә жәабжьқәа рыхәҭак узеиҭаҳҳәоит. Ҳәарада, уара ҳара ҳҟынтә ашәҟәгьы уаҳҭеит. 
Дарбанзаалак уи дазхьамԥшыр, ирдыруазааит, акаамеҭ амш аҽны ирзышьҭымхуа еидара хьанҭак иаҵаланы ҳҿаԥхьа иааиуеит. 
Наунагӡагьы уи еидара ишаҵоу иаанхоит. Акаамеҭ амш аҽны дара рзы шаҟа иеидара бааԥсузеи ари!  
Уи амш аҽны, абыкь ианҭаҭәҳәалак, агәырԥсауаа зегьы рыблақәа еҵәаӡа, ашәыта иаганы, ишабаны, илашәны иеизаҳгоит. 
Уи агәыҭҟьара амшала рыхәҭак иеиҿахәыҭхәыҭуа: «Адунеиаҿ жәамш роуп шәахьынӡаҟаз» рҳәоит.  
Рыбжьара зегь раасҭа зхы аҭыԥаҿы иҟоугьы: «Мап, мышкы иеиҳаны шәнымхаӡеит» рҳәоит. Аха излацәажәо аус зегьы раасҭа издыруа ҳара ҳауп. 
Уара ашьхақәа рзы иуазҵаауеит. Убас раҳәа: «Сынцәа урҭ иццышәны иқәиҵашт» ҳәа. 
«Аҵыхәтәангьы адгьылтәыла, иҭацәны, иккаӡа иаанхаз, ҟьаҟьарак акәхоит». 
Уаҟа хылаӷьаракгьы, мардаракгьы, ҭаҳаракгьы, ҳәыгәракгьы убаӡом. 
Уи амш аҽны, зегьы рааԥхьаҩы (Исрафил) ицныҟәоит. Ицәыбналара ԥсыхәа амаӡам. Азылыԥхаҩы Аллаҳ  идуӡӡара абзоурала зегьы рыбжьқәа ҭааӡа иҟалахьеит. Уи амшалагьы, аарлаҳәа иуаҳауа быжьқәак рыда улымҳа акгьы ҭаҩӡом. 
Уи амш аҽны (азылыԥхаҩы азин зиҭақәаз, игәаԥхара зду ауаа рыда) аӡәгьы ахашшареи ацхыраареи илшаӡом.  
Урҭ ирзыԥшуи ирхыргахьоуи зегьы Уи идыруеит. Аха, дара рдырра, ари аилкаара алшаӡом. 
Ибзоу, насгьы зегьы рыҟазаара зыдҳәалоу Аллаҳ иҿаԥхьа иԥхашьаԥхаҵо ихырхәаны игылоуп, агәымбылџьбара еидарас зҟәаҟәа иқәу ракәзар, лахьеиқәҵара дуӡӡак иалагылоит. 
Иазхаҵаҩцәаханы адунеии нарцәи рзы ихәарҭоу аусқәа ҟазҵаз ауаа ракәзар, иашамрак иақәшәар,  мамзаргьы рҳамҭа рықәымшәар ҳәа ашәарҭа рымаӡам. 
Ҳара урҭ, рҽырыхьчап, насгьы ргәаларшәара алнаршап ҳәа араԥ бызшәала Аҟәырҟанк акәны илбааҳгеит, уи аҟны ҳагәҽанҵарақәагьы акакала иааҳарԥшит. 
Иҵабыргыҵәҟьаны зегьы ирқәиҭу, аҳас ирымоу Аллаҳ дҳаракӡоуп. Уара иуыҵаҳәо Аҟәырҟан, узеиҭаҳәара хыркәшахааӡа уи ҿырҳәала аԥхьара уахымццакын: «Сынцәа! Сдырра еизырҳа» ҳәа уныҳәала. 
Ҳара, уаанӡа Адамгьы адҵа иаҳҭахьан, аха уи (иажәа) ихашҭит, иахәҭаз ачҳареи ахаҵгылареи изаамырԥшит. 
Амаалықьцәа: «Адам шәиеихырхәа» ҳәа раҳҳәеит, урҭгьы асаара рыҽкарыжьын ихырхәеит, аха Иблис заӡәык мап ацәикит. 
Уи амшала: «Уа Адам! Иудыруазааит, Иблис, уаргьы ухатәҩызагьы дшәаӷоуп. Амарџьа, шәыҽгәашәҭа, џьанаҭ шәҭимгааит, мамзар шәгәырӷьара шәцәыӡуеит. 
Араҟа уара узы амлакреи, маҭәада анхареи ҳәа акагьы ыҟаӡам. 
Иара убас, аӡбагьы уакуам, ашоурагьы». 
Ус ишыҟаз, аҩсҭаа абри ажәақәа рыла ихшыҩ еилеигеит: «Уа Адам! Уара унаунагӡазтәуа аҵлеи, ԥсра зқәым аҳреи усырбарыма?» 
Аҵыхәтәан, рҩыџьагьы уи аҵла аҟынтә ирфеит. Уи амшалагьы рыԥхашьарқәа шыхтыз рбеит, даргьы џьанаҭтәи абыӷьқәа рыла ихырҩарц рҭаххеит. Абас ала Адам, инцәа идҵа данахамҵгыла имҩагьы дацәыхҟьеит. 
Нас инцәа уи даликааит, иаҭамзаарагьы идкыланы амҩа иашахь дирхеит. 
Абасгьы иеиҳәеит: «Шәҩыџьагьы, шәара-шәара шәеиӷацәаны уаантәи (џьанаҭ аҟынтәи) шәылбаа. Сара сҟынтә шәара шәышҟа лашарак аннеилак ижәдыруазааит, иацныҟәаз уинахыс дагьымҩахҟьом, арыцҳарагьы дақәшәом. 
Дарбанзаалакгьы сара сгәалашәара дацәхьаҵыр, ҳәарада, иԥсҭазаара гәаҟрахоит, уи, акаамеҭ амш аҽынгьы длашәны дҳаргылоит». 
Усҟан урҭ абас рҳәоит: «Уа сынцәа! Избан слашәны сзушаз? Уаанӡа зыблақәа ирбоз сакәын». 
Аллаҳгьы убас иҳәоит: «Абас ауп ишыҟоу! Уаргьы ҳажәаԥҟарақәа анузнеи, урҭ умбозшәа ҟаҵаны, ишухашҭыз еиԥш, ҳаргьы иахьа уара уаҳхашҭит!» 
Аиаша иацәхьаҵыз, анцәа иажәаԥҟарақәа азхазымҵаз, абас ахьырхәра иақәҳаршәоит. Ҳәарада, нарцәытәи рахьырхәра еиҳагьы иӷәӷәоуп, иԥымкрадоуп. 
Дара раԥхьа кырӡа абиԥарақәа ықәӡаа рықәхрагьы, урҭ амҩа иашахь рнагара алнамыршаӡеи? Арахь, урҭ ртәылақәа рҿы анхара иаҿуп! Ҳәарада, ахшыҩ змоу рзы абри аҟны кырӡа аҵатәхәқәа ыҟоуп. 
Амала, Унцәа иҟынтә, уаанӡа ирыҭаз ажәеи иазыԥҵәаз аҽҳәареи ыҟамындаз, иаразнак ахьырхәра иақәҳаршәон. 
Уара урҭ ражәақәа чҳа, амра гылаанӡагьы, аҭашәамҭа аԥхьагьы унцәа арҽхәаԥхьыӡқәа рыла деиҭаҳәа. Аҵх аамҭақәеи, амш аҩганкы аҵыхәаҿгьы ихьӡ еиҭаҳәа, абас ала Аллаҳ игәаԥхара уахьӡап.  
Амарџьа, ԥыҭҩык ԥаҳшәарц азы ираҭәаҳшьаз адунеитә ԥсҭазаара акаҷҷара уазхьамԥшын! Унцәа, уара иуиҭаз аразҟқәа еиҳа ихәарҭоуп, еиҳагьы  иԥымкрадоуп.  
Уҭаацәа зегьы анамаз рыдҵа, ухаҭагьы уахӡыӡааны инагӡа. Уара уҟынтә аразҟы ҳҭахым; ҳара ҳоуп аразҟы узҭо.  Алҵшәа бзиа, агәырԥса аҽацәыхьчаралоуп ишыҟало. 
Урҭ: «(Муҳаммед) Инцәа иҟынтә џьашьахәык заҳзааимгои!» рҳәеит. Аха, уаанӡа ирызнеиз  ашәҟәқәа рҿгьы иаартыз аршаҳаҭгақәа рмоухьази?  
Ҳара урҭ, уаанӡа гәаҟрак иақәыршәаны иқәӡаа иаҳгазҭгьы, хымԥада, абас рҳәарын: «Уа Ҳанцәахәы! Ҳара ԥааимбарк даҳзаауышьҭызҭгьы, ҳаргьы абри аҩыза аларҟәреи ахьымӡӷи ҳхы иҭамԥакәа, убри  аԥааимбар имҩа ҳанымларыз!» ҳәа. 
Убас ҳәа: «Зегьы ԥшуп, ус анакәха, шәаргьы шәыԥшыз. Амҩа иаша иану зусҭцәоу, насгьы алашара иазкылсыз зусҭцәоу ааигәа иеилышәкаауеит!» 
Ауааԥсыра рҿахәы анырҿырхша аамҭа ааигәахеит, аха урҭ, убас ишыҟоугьы акгьы хьаас ирымкыкәа аиаша иазхьаԥшуам.  
Ргәырҽанҵаразы, мамзаргьы рымҩа арлашаразы жәаԥҟарак рзааир, уи хәмаррак акәушәа, иҵәылхны иазыӡырҩуеит.  
Урҭ агәымбылџьбаҩцәа: «Абригьы шәара шәҩыза уаҩԥсык иакәӡами? Уажәы 	лабҿаба 	илаԥшхырԥара 	шәҽашәҭоума?» 	ҳәа иеиҿахәыҭхәыҭуеит.  
Аԥааимбар убас иҳәеит: «Сара сынцәа, дгьыли жәҩани рҿы иеибырҳәо зегьы идыруеит. Уи, ишахәҭоу изаҳауа иоуп, ишахәҭоугьы здыруа иоуп» ҳәа.  
«Мап!» рҳәеит: «Арҭ иеилаԥаҭоу аԥхыӡқәа роуп, иара ихы иҭиҳәаазар акәхап, иҟалап иҿаԥыцгьы ӷәӷәазар. Ус акәымзар, уаанӡатәи аԥааимбарцәа ирзынашьҭыз аџьашьахәқәа иреиԥшу ҳаргьы иаҳирбааит». 
Иахьа уажәраанӡа иқәаҳхыз ажәларқәа ҳазхарымҵаӡацызт, уажәы абарҭ роума ҳазхазҵараны иҟоу?  
Ҳара, уара уаԥхьагьы ҳажәаԥҟарақәа зыҵаҳҳәақәаз рыда аӡәгьы ԥааимбарс ауааԥсыра дырзынаҳмышьҭӡеит, ишәзымдыруазар, издыруа шәразҵаа.  
Ҳара урҭ аԥааимбарцәа, крыфара, крыжәра згым уааны иҳамшаӡеит, ԥсра рықәымкәагьы иҟаӡамызт.  
Нас, урҭ ираҳҭаз ҳажәа наҳагӡеит. Абас ала даргьы ҳгәы иаҭахыз егьырҭ ауаагьы, ахҿыхра иахьаҳагӡеит, иахзырҟьаз ауаа ракәзар, иқәаҳхит.  
Ииашаҵәҟьаны, убри аҩыза ашәҟәы шәзылбааҳгеит; уи аҟны шәзықәныҟәаша зегьы ануп. Абас ишыҟоугьы шәымхәыцӡои?  
Ҳара, зыуаажәлар агәымбылџьбара ихнахыз атәылақәа ықәыхны рхаҭыԥаҿы даҽа жәларқәак ааҳгеит.  
Ҳаргәаҟра шрыхьӡо анырнырлак, рҭыԥқәа ирхыҵны абналара иалагоит.  
«Шәыбнамлан! Аԥагьара шәахьыхнахыз, амазареи аҭагылазаашьа бзиеи ахьшәымаз шәтәылахь шәхынҳәы, иҟалап азҵаара шәырҭарц азы иааины иаашәыдгылар» ҳәа анраҳәахалак,  
«Унан! Иҟаҳҵеи ҳара? Ҳхы ҭаҳархеит, ииашаҵәҟьаны, ҳгәымбылџьбаҩцәазаап!» рҳәоит.  
Ҳара урҭ, ирху амхырҭеи, иеихәлацәаз амцеи ирҩызаҳтәаанӡа абас рхы иазашшуа иҟазаауеит. 
Ҳара, ажәҩанқәеи адгьыли, насгьы рыбжьара иҟоу зегьы, хәмаргас иҳамшаӡеит.  
Ахәмарга ҳҭаххандаз уи ҳара ҳҟны иаҳшарын. Уи аҩыза ҟаҳҵарц ҳҭахызҭгьы, ҳәарада, убас иҟаҳҵарын. Аха, уи аҩыза ҟазҵо ҳакәӡам. 
Уимоу, аиаша амц иагәыдҵаны иԥыххаа иқәаҳҵоит. Абас ала амц лыҵашәкәа ицоит. Ус ишыҟоугьы, Аллаҳ идышәкыло ибашоу шәхәыцрақәа рымшала лахь шәоуааит!  
Ажәҩанқәеи адгьыли рыҟны иҟоу зегьы иара итәуп. Уи иҿаԥхьа игылақәоу, иашьапкра раҭәарымшьо иҟам, иагьааԥсаӡом. 
Урҭ гәыԥҵәарак ҟамҵакәа уахи-ҽни Аллаҳ ихьӡ-иԥша еиҭарҳәоит.  
Мамзар, урҭ (Аллаҳ иваҟәылара аԥшьызго), адгьылтәыла аҟны анцәахәқәак рыдкыланы, убарҭ роума аԥсцәагьы зыргылаша?  
Аха, ажәҩанқәеи адгьыли рыҟны Аллаҳ ида анцәахәқәа ыҟандаз, ажәҩани адгьыли ршьақәгылазаашьа хымԥада ихыбгалон. Ус анакәха, жәҩан қәацә иаԥшәымоу Аллаҳ, урҭ идыркылақәаз зынӡа дырцәыхароуп, дырҟәыгоуп.  
Аллаҳ ииуз, иҟаиҵаз аганахьала азҵаара узиҭом, аха урҭ зегьы, рҿахәы рҿыххоит. 
Мамзар урҭ, Аллаҳ ида даҽа нцәақәак рыдыркылама? Убас раҳәа: «Иаажәг шәыршаҳаҭгақәа! Абар, сара исыцу, сзықәныҟәо ашәҟәы, абар, сара саԥхьатәиқәа зықәныҟоз ашәҟәқәагьы!» Мап, урҭ реиҳараҩык аиашаҵәҟьа рыздыруам, уи амшалагьы иузхьаԥшӡом.  
Уара уаԥхьа инаҳашьҭыз рыбжьарагьы: «Сара сыда нцәа дыҟаӡам, ус анакәха, сара шәсымҵахырхәа!» ҳәа зыҵаҳамҳәаз ԥааимбарк дыҟам.  
Абас ишыҟоугьы, иҩагыланы: «Иаҳзылыԥхауа аԥа диоут!» рҳәоит. Ҟалашьа амоума? Уи, ари аҩыза зынӡаск иуызидкылом. Иара ахшара ҳәа ззырҳәогьы (амаалықьцәа) уи иаҭәашьареи ихәшьареи иаҵанакыз итәыуаа роуп. 
Уи иажәа изаԥылаӡом, идҵа мацара нарыгӡоит.  
Уи, урҭ иҟарҵахьоугьы, изҿугьы, иҟарҵараны иҟоугьы ибзиаӡаны идыруеит. Аллаҳ игәаԥхара зду рыда даҽаӡәы ацхыраара иҭара иақәиҭӡам, насгьы Аллаҳ ицәшәаны иқыџьыџьуеит.  
Урҭ рахьтә аӡәы: «Анцәа уи иакәӡам, сара соуп!» ҳәа иамхаҳәар, ҳара уи, џьаҳаным ала ахьырхәра дақәҳаршәоит. Агәымбылџьбаҩцәа абас ауп ишахьҳархәуа.  
Мапкыҩцәа, ажәҩанқәеи адгьыли иеидны ишыҟаз, ишеидаҳхыз, насгьы аԥсы зхоу зегьы аӡы ишалаҳхыз рымбаӡои? Абыржәыгьы иазхарымҵаӡои?  
Иамыршәырц азы, ашьха ӷәӷәақәа адгьыл иалаҳаргылт, рхықәкы мариала иахьӡарц азгьы аҩхаақәеи амҩақәеи рзааҳартит.  
Ажәҩан, ихьчоу ҭуанны иҵаҳҟеит. Дара ракәзар ажәҩан адыргақәа иазхьаԥшуам. 
Иара, аҵхи амши, амреи амзеи зшаз иоуп. Арҭ зегьы, мҩак аҿы аӡсара иаҿуп.  
Ҳара, уара уаԥхьагьы аӡәгьы наунагӡатәи аԥсҭазаара иаҳамҭаӡеит. Уара уԥсны, дара наунагӡа иаанхома?   
Ԥсы зхо зегьы аԥсра агьама рбашт. Шәԥаҳшәарц азы ацәгьеи абзиеи рыла шәгәаҳҭоит. Аҵыхәтәангьы ҳара ҳахь шәхынҳәуеит.  
Мапкыҩцәа уара уанырбалак: «Абри иоума шәынцәахәқәа мап рцәызкуа?» ҳәа уҵәылырхуеит. Арахь, Азылыԥхаҩы ишәҟәы мап ацәызкуа рхаҭаԥсаҭақәа роуп.  
Ауаҩԥсы дыццакыҩны дшоуп. Шәарҭ сажәаԥҟарақәа шәсырбараны сыҟоуп, уажәы сышәмырццакын.   
«Аиашаҵәҟьа шәҳәозар, абри ҳазлашәыршәаз анбаҟало?» ҳәа иҵаауеит.  
Мапкыҩцәа, рхаҿқәеи рҟәаҟәқәеи ирыкәшаз амца рԥыргара анрылымшаша, ацхыраарагьы анырмоуша уи аамҭа иахьанатә ирдыруандаз!  
Иаалырҟьаны акаамеҭ урҭ иаарызкылсны иаршанхоит. Уинахыс, шьҭахьҟа аргьежьышьагьы ҟалом, аҽҳәарагьы рыҭахаӡом.  
Ҳәарада, уара уаԥхьатәи аԥааимбарцәагьы ҵәылырххьан, амала аҵыхәтәаны излаҵәылырхуаз аҩызаҵәҟьа аҭагылазаашьа дара инарыкәшеит.   
Убас раҳәа: «Шәиргәаҟыр иҭаххар, иаҳзылԥхо иҿаԥхьа уахгьы-ҽынгьы шәарҭ шәзыхьчарыда?» Аха, иагьа убас иҟазаргьы, Анцәа игәалашәара иазхьаԥшуам.   
Мамзаргьы, ҳҿаԥхьа урҭ зыхьчаша нцәахәқәак рымоума? Урҭ рхыҵәҟьа рзыхьчом, ҳара ҳганахьалагьы ацхырара ҳәа акгьы роуам.  
Аха, ҳара урҭ рхаҭақәагьы изхылҵызгьы ҳаҭәашьара иаҵанакит. Уи амшалагьы, рыԥсҭазаара (инымҵәозшәа) иауны ирԥхьаӡоит. Уажәы ҳара ҳааины, рыдгьылқәа ганла рагырхара ҳшаҿу рымбаӡои? Ус анакәха, аиааира згаз дара роума?  
Убас ҳәа: «Сара ажәаԥҟара мацарала шәгәышәҽанысҵоит. Амала, згәы шәаҳаны иҟоу ауаа дагәақәа, иагьа ргәырҽануҵаргьы уааԥхьара раҳараны иҟаӡам».  
Ииашаҵәҟьаны, Анцәа иҟынтә аргәаҟразы  ԥшак аарзасыр, хымԥада: «Иҟаҳҵеи ҳара! Иҵабыргыҵәҟьаны ҳхы ацәгьара азаҳузаап!» рҳәоит.  
Ҳара акаамеҭ амш аҽны, аиашара акапангақәа ықәҳаргылоит, уинахыс дарбанзаалак иашамрак дақәшәаӡом. Иҟаҵоу аус, аба џьар арыц иаҟаразаргьы ицәыраҳгоит. Аҳасаб аилыргаразы ҳара ҳазхоит.  
Аиашазы, ҳара, Мысеи Ҳаруни алашареи алабжьареи ирхыҵхырҭаны, зыгәқәа Аллаҳ ихаҵгыларала иҭәу рзы ашәҟәы раҳҭеит.  
Дара убарҭ, рыблала Анцәа дшырымбогьы ихаҵгыланы имҵахырхәоит, еиҭах убарҭ, акаамеҭ амшгьы иацәшәаны иқыџьқыџьуеит.   
Абри Аҟәырҟангьы, ҳара илбааҳгаз абарақьаҭреи ахәарҭареи ирхыҵхырҭоу лабжьагоуп. Уажәы уи мап ацәышәкуама? 
Ҳара, Ибраҳимгьы ииашаны ахәыцра иаҭәаҳшьахьан. Ҳара уи, ибзиан даҳдыруан.  
Иара, иаби иуаажәлари рахь: «Абарҭ шәзымҵахырхәо абаҟақәа закәызеи?» ҳәа дразҵаахьан. 
Урҭгьы: «Ҳабдуцәа абарҭ ишрымҵахырхәоз ҳбахьан» ҳәа аҭак ҟарҵеит.  
Ибраҳим: «Аиашазы, шәабдуцәа иаартыҵәҟьаны маҳагьарак ишалагылаз еиԥш, шәаргьы аҩызаҵәҟьа шәҭагылоуп» иҳәеит. 
«Абри иҳауҳәаз иашоума, мамзаргьы уҳалахәмаруама?» ҳәа иазҵааит.  
Ибраҳим абас аҭак ҟаиҵеит: «Мап, шәара шәынцәа ажәҩанқәеи адгьыли рынцәа иоуп, зегьы Иара иоуп изшаз, саргьы уи ашаҳаҭра азызуа соуп».  
(Нас игәы иҭеиҳәеит): «Аллаҳиныс, шәара шәанцалак ашьҭахь, абри шәныхабаҟақәа (шәтотемқәа) срылахәмаруеит!»  
(Дара анца ашьҭахь) Изымҵахырхәоз рныхабаҟақәа иԥыххаа иқәҵаны, иреиҳаз руак даламкьыскәа иаанижьит.  
«Ҳанцәахәқәа абри аҩыза рзызуз дызусҭада? Хымԥада, уи агәымбылџьбаҩцәа иреиуоу аӡә иоуп» рҳәеит.  
(Урҭ рахьтә ԥыҭҩык:) «Арԥыск абарҭ дрыхцәажәо дыҟан. Ибраҳим захьӡыз!» рҳәеит.  
Егьырҭгьы: «Ус анакәха, абыржәыҵәҟьа ажәлар рҿаԥхьа даажәг, иҟалап шаҳаҭра зуышагьы ҟалар» рҳәеит.  
Ибраҳим данаарга: «Ҳанцәахәқәа абри аҩыза рзызуз уара уоума?» ҳәа иазҵааит.  
Ибраҳим: «Абри иреиҳау иҟанаҵазар акәхап. Изцәажәозар, дара рхаҭақәа шәыразҵаа?»  
Инеихәаԥшы-ааихәаԥшын: «Аиашаҵәҟьа иацәхьаҵыз шәара шәоуп, шәара!» рҳәеит.  
Аха, нас еиҭах уаанӡа еиԥш ихәыцуа иналагеит: «Арҭ ишзымцәажәо уара ибзиаӡаны иудыруеит» рҳәеит.  
Ибраҳимгьы: «Аллаҳ дааныжьны, ԥырхагак, мамзаргьы хәарҭарак шәыҭара злымшо роума анцәахәқәа ҳәа шәзымҵахырхәақәо?»  
«Шәхаҭақәагьы, Аллаҳ дааныжьны шәзымҵахырхәақәогьы шәаргьы лахь шәоуааит! Шәарҭ шәыхшыҩ аус шәзамыруӡои?» ҳәа аҭак риҭеит.  
(Урҭ рахьтә ԥыҭҩык:) «Кыр ҟашәҵарц шәҭахызар, дшәыблы наҟ, абас ала, шәынцәахәқәагьы шәрыцхраап!» рҳәеит.  
Ҳаргьы: «Уа амца! Ибраҳим изы ухьшәашәаны, уеиқәырхаганы уҟала!» ҳҳәеит.  
Уи шьацҳәак даҿадырԥар рҭаххеит, аха ҳара урҭ еиҳа ацәыӡ роуратәы иҟаҳҵеит.  
Ҳара, иаргьы, Лутгьы ргәаҟра иалганы, ауааԥсыра зегьы рзы ибарақьаҭраны иаԥаҳҵаз атәыла ашҟа инаҳгеит.  
Ибраҳим, Исҳак ишьҭахь, Иақәыԥгьы диаҭәаҳшьеит, рҩыџьагьы иуаацқьақәаны иҟаҳҵеит.   
Урҭ, ҳара ҳадҵа инақәыршәаны ауааԥсыра амҩа иаша дзырбо ԥызацәаны иҟалеит. Насгьы аус бзиақәа рынагӡареи, анамаз акреи, азеқьаҭ аҭиреи рыҵаҳҳәеит. Урҭ, еснагь ҳҳәатәы хазҵоз ракәын.  
Лутгьы ииашаны аӡбареи адырра ҷыдеи иаҳҭеит. Уи, агәымхара ҟазҵоз ақалақьуаа дрылаҳгеит. Ииашаҵәҟьаны, урҭ имҩахҟьаз жәлары бааԥсык ракәын. 
Лут ҳалԥха дагәылаҳҵеит, избанзар уи дуаҩы бзиан.  
Ныҳәгьы дугәаларшәа, уигьы уаанӡа дҳаҳәахьан, ҳаргьы иҳәара ҳадкыланы иареи иҭынхацәеи агәаҟра ду иалаҳгахьан.  
Уи, ҳажәаԥҟарақәа мап рцәызкуа ажәлар дырцәаҳахьчахьан. Ииашаҵәҟьаны, урҭ уаа хәымгақәан, уи амшалагьы зегьы аӡы иҭаҳхәаҽит.  
Дауҭи Шәлимани угәаларшәа. Аамҭак азы аԥхасҭа зауз аҽаҩра аганахь ала уск рыӡбон. Жәларык руасақәа, ҵхыбжьон хылаԥшрада амхы иалаланы аҽаҩра аԥхасҭа арҭахьан. Ҳаргьы урҭ ирӡбаз шаҳаҭра азаҳуан.    
Шәлиман, аимак цқьа иеиликааратәы дҟаҳҵеит. Ҳара урҭ, рыцыԥхьаӡагьы аӡбара аҟазшьеи, адырреи раҭәаҳшьеит. Аԥсаатәи, ашьхақәеи Дауҭ идҵа иаҵаҳҵеит. Иеицны анцәа ихьӡ еиҭарҳәон. Абарҭқәа зегьы ҟазҵаз ҳара ҳауп.  
Уи, шәара шәзы акәылӡы ачаԥашьа иҳарҵеит. Аибашьрақәа рҿы еиҳа шәихьчон. Уажәшьҭагьы иҭабуп ҳәа шәымҳәаӡои?  
Шәлимангьы, абарақьаҭра агәылаҵаны иаҳшаз аԥша, иахьиҭаху иаирсратәы алшара иаҳҭеит. Ҳара зегьы ҳдыруеит.  
Аҩсҭаацәа рахьтәгьы иҟан, иара изы иеиуеиԥшым аусқәа назыгӡоз, аӡы иӡааҟәрылоз (аӡы аҵантәи абырлаш аҵхра зылшоз) ыҟан. Ҳара урҭ зегьы ҳалаԥш рхын. 
Еиубгьы дугәаларшәа! Уи: «Гәаҟрак сақәшәеит, аха Уара арыцҳашьаҩцәа иреиҳаӡоу уоуп» ҳәа инцәа диҳәахьан.  
Абри амшала, ҳаргьы, ҳганахь ала лыԥхак акәны, насгьы иҳаихырхәо рзы иҿыԥшларц, иныҳәара ҳадаҳкылеит. Игәаҟреи ихьааи зегьы иԥыраҳгеит, аҭаацәара имазгьы, аҟара еизҳарҳеит.  
Исмаили, Идриси, Зулқьифлеи угәаларшәа. Урҭ ачҳара аазрыԥшқәаз ракәын.  
Урҭгьы ҳалԥха иагәылаҳҵеит, избанзар қәнагала иҟаз ауаа иреиуан.   
Иунусгьы дугәаларшәа! Уи, игәы ԥжәаны дцахьан, ҳара ҳамчра изхьымӡоз џьишьон. Аҵыхәтәаны алашьцара дахьхәыҵаз: «Уара уда нцәа дыҟам! Уара уалыскаауеит. Иҵабыргыҵәҟьаны, ицәгьаз аусқәа самхаҟаҵазаап!» ҳәа дҳаҳәеит.  
Абриазы, ҳаргьы иҟаиҵаз аҳәара ҳадаҳкылан игәаҟра иԥыраҳгеит. Азхаҵаҩцәа абас ауп ишҿаҳхуа.   
Зеқьериагьы дугәаларшәа! Уи, инцәа абас диҳәахьан: «Сынцәа! Зегьы ззынхо Уара уоуп, сара схала (ҵәҩаншьапыда) саанумыжьын!» ҳәа. 
Ҳаргьы уи иныҳәара ҳадкыланы, Иаҳиа диаҳҭеит, иԥшәмаԥҳәысгьы абри лылшаратәы аҭагылазаашьа лзаԥаҳҵеит. Урҭ, аус бзиақәа рзы ихандеиуан, гәыӷрала, насгьы иҳацәшәаны иҳаҳәалон, урҭ ҳҿаԥхьа ахаҵгылара ӷәӷәа аадырԥшуан.  
Зыламыс зыхьчас аԥҳәысгьы (Мариам) дугәаларшәа! Уи, ҳаԥсы аҟынтә ҳлыҭәҳәеит, лареи, лԥеи жәҩантәылақәа зегьы рзы дыргас иҟаҳҵеит.  
«Абас ала, шәара зегьы динк иаҵанакуа шәоуп, сара, шәара шәынцәа соуп. Ус анакәха, сара шәсымҵахырхәа».  
Ауааԥсыра рахьтә иҟаз аидгылара иԥыххаа иқәырҵеит, аха аҵыхәтәан зегьы ҳара ҳахь ауп иахьыхынҳәуа.  
Уи амшала, дарбанзаалак дазхаҵаҩханы, адунеии нарцәи рзы аус хәарҭақәа наигӡар, уи ҭакда дынхаӡом, ҳара урҭ ранҵара ҳаҿуп.  
Иқәӡаа иқәаҳҵаз тәылак азы акәзар, шьҭахьҟа ахынҳәра ҟалашьа змам усуп, урҭ шьҭахьҟа изыхынҳәӡом.  
Аҵыхәтәан, Иеџьуџьи Меџьуџьи ргәашәқәа аатны, урҭ зегьы ахәқәа ирхыҵны ажәылара ианалага аамҭазы; 
Ажәа анҵабыргхаша аамҭагьы анааигәахалак, мапкыҩцәа зегьы рыблақәа ҭҟьоит! «Лахь ҳамазааит ҳара! Ииашацәҟьаны, амдырра ҳҭагылазаарын, уимоу, агәымбылџьбарагьы ҳалаханы ҳаҟазаарын» ҳәа рхы иақәыӡбара иалагашт.  
Ҳәарада, шәаргьы, шәзымҵахырхәоз шәынцәахәқәагьы, џьаҳаным былтәыс шәамоуп, зегьы уахь шәҭалоит.  
Урҭ, инцәахәқәандаз џьаҳаным ахь ицарымызт. Аха урҭ зегьы наунагӡа уа иҭанхараны иҟоуп.  
Уаҟа аӷызра мацароуп ирыхәҭоу. Уи ада уаҳа бжьыкгьы раҳауам.  
Уаанӡа ҳара ҳҟынтә, алҵшәа бзиа аганахь ала ажәа заухьаз ракәзар, урҭ џьаҳаным иацәыхароуп. 
Урҭ, џьаҳаным абыжьгьы раҳаӡом, рыԥсы иаҭаху аразҟқәа рыбжьара наунагӡа иаанхоит.  
Иреиҳаӡоу агәыҭҟьарагьы урҭ аршәаӡом. Амаалықьцәа: «Абар шәара ажәаны ишәыҭаз амш!» ҳәа ирԥылоит.  
Уи игәыҭҟьагоу амш аҽны, ажәҩанқәа ақьаадқәа шеикәадырҳәуа еиԥшҵәҟьа иеикәаҳарҳәуеит. Ашара алагаанӡатәи аамҭахь иҳархынҳәуеит. Ҳажәа ажәоуп, ҳара абри хымԥада, инаҳагӡоит.  
Иҵабыргыҵәҟьаны, Ҭора анаҩсгьы Зебур аҟынгьы: «Адгьылтәыла суаабзиақәа ирзынхоит» ҳәа анаҳҵахьан. 
Абри аҟны, Аллаҳ имҵахырхәо жәларык рзы иахәҭоу аҳәамҭа иҟоуп.  
Насгьы уара, жәҩантәылақәа зегьы рзы лыԥхас унаҳашьҭит.  
Убас ҳәа: «Шәынцәа даӡәуп ҳәа исыҵаҳәоуп, абыржәгьы аԥсылманра шәыдшәымкылаӡои?»  
Иузхьамԥшыргьы абас раҳәа: «Сара, шәара зегьы аҵабырг шәзеиҭасҳәеит. Уажәшьҭа, ишәыҭаз ажәа ааигәоума, ихароума, исыздыруам.  
Ҳәарада, Аллаҳ,  иаартны ишәҳәогьы идыруеит, шәгәы иҭашәкуа амаӡагьы. 
Исыздыруам, иҟалап уи агәаҟра аамҭа ахыгара, шәара шәԥышәаразы, мамзаргьы адунеи даҽа аамҭак аҟара шәалачаразы акәзар ҟалап.  
Аԥааимбар абас иҳәеит: «Сынцәа! (урҭ ирзку) уӡбараҿы уиашара аарԥшы. Ҳанцәа иаҳзылԥхауа иоуп. Аҳәынҵәа иаҳгәыдышәҵақәо рзы ҳхы зҵаҳкуагьы иара мацара иоуп.  
Уа ауааԥсыра! Шәынцәа шәицәшәа! Избанзар, акаамеҭ аныҟало аамҭазтәи адгьылҵысра, ииашаҵәҟьаны игәыҭҟьагоуп. 
Уи шәанахьӡа амш, зыхшара згәыҳәԥы иаҵо анацәа рыԥшқақәа рхашҭуеит, зцәа зтәымкәа иҟоу аҳәса ироураны иҟоу рыхшара рцәыӡуеит. Ауааԥсыра ракәзар, ишырымжәыцгьы, аҩы иашьызшәа, ршьапы изықәымгыло иубоит, избанзар Аллаҳ иргәаҟра кырӡа иџьбароуп.  
Ауаа рахьтә шьоукы, Аллаҳ изку дыррак рымамкәа ажәа еимазкуа ыҟоуп, урҭ аҩсҭаа ишьҭаныҟәоит. 
Аҩсҭаа изкны абас ауп ишҩу: Дарбанзаалак, аҩсҭаа ҩызас дышьҭызхыз идыруазааит, аҩсҭаа убри ауаҩы дымҩахҟьаны џьаҳаным амца қьоуқьад ашҟа дыширҳәазо. 
Уа ауааԥсыра! Шәаныԥслак ашьҭахь даҽазнык шәыԥсы шҭало азы гәыҩбарак шәымазар, ишәхашәмыршҭын; ҳара, шәарҭ раԥхьаӡа анышә, нас цәыкәбарк, нас ан лыӷра иадҷабло кәтаӷьк, насгьы бҩаркырала цқьа инагӡам ԥсы зхоу жьыхәҭахәыҷык шәалаҳхит. Абас алагьы, ҳамчра шәҳарбоит. Ҳара иззаҳҭаху, ҽҳәарак аҟынӡа, ан лыӷраҿы дааныжьны, нас дыԥшқаны дцәыраҳгоит, насгьы аизҳара дахьыҳагӡоит. Ԥыҭҩык заа  рыԥсҭазаара иалҵуеит, даҽа ԥыҭҩык ирдыруа ргәаламшәо иажәны иҟалаанӡа, рымчқәа зынӡа икәадахаанӡа инаҳгоит. Иубоит, адгьыл аԥсы ахамкәа ишыҟогьы, аха, қәак анаҳарулак, иаразнак аԥсы ҭаланы, иеиуеиԥшым аҵиаақәа ахылҵуеит. 
Избанзар, Аллаҳ аиашаҵәҟьа, ахаҭаԥсаҭа иоуп. Уи, аԥсцәа рыԥсы рхаиҵоит, насгьы зегьы имч рықәхоит. 
Акаамеҭ аамҭагьы, хымԥада, иааиуеит, насгьы Аллаҳ, зҳаҭгәынқәа рҿы ишьҭоу зегьы рыԥсы рхаҵаны иргылоит. 
Ауааԥсыра рыбжьара, дыррак, ршаҳаҭгак, мҩақәҵагак ыҟамкәа, рыгәқәа зырлашо шәҟәыкгьы рымамкәа, Аллаҳ изкны ажәа аимакра иаҿуп. 
Рҽырԥагьаны ауаа ажәа рымазкуа рхықәкы хада, ауааԥсыра Аллаҳ имҩа аҟынтә рымҩахҟьароуп. Убарҭ рҩызцәа ауаа адунеи аҟны ахьымӡӷ шыдҳарго еиԥш, нарцәгьы амцақьоуқьад аргәаҟра, агьама дҳарбараны ҳаҟоуп. 
«Абарҭқәа зегьы, адунеи аҟны ирҳаны, абрахь иааушьҭыз агәырԥсақәа ирылҵшәоуп. Мамзар, Аллаҳ зыуаажәлар зыргәаҟуа иакәӡам. 
Ауааԥсыра рыбжьара ԥыҭҩык, акы иазыԥшны мацара ауп Аллаҳ ишимҵахырхәо. Арҭ ауаа, бзиарак иақәшәар, даара ргәы иахәоит, аха ԥышәарак аҵыхәала уадаҩрак ианақәшәалакгьы иаразнак ихьаҵуеит. Арҭ ауаа, рдунеигьы рынарцәгьы рцәыӡхьеит, абриоуп арыцҳараҵәҟьа. 
Аллаҳ дааныжьны, зхы иамыхәо, ахәарҭарагьы аԥхасҭагьы злымшо ирыҳәоит. Ари, иреиҳаӡоу амаҳагьара ахаҭаԥсаҭа ауп. 
Ахәарҭара аасҭа аԥхасҭа иазааигәо абарҭ аԥшьгамҭақәа ирыҳәоит. Урҭ шаҟа цхырааҩы бааԥсқәоузеи, шаҟа иҩызацәгьақәоузеи! 
Аллаҳ, дазхаҵаны адунеии нарцәи рзы ихәарҭоу аусқәа ҟазҵаз, зыҵаҟа аӡиасқәа зҭысуа аџьанаҭқәа ирҭеиҵоит. Ҳәарада, Аллаҳ ишиҭаху иҟаиҵоит. 
Дарбанзаалак, Аллаҳ адунеии нарцәи рыҟны уи (иԥааимбар), ацхыраара ииҭарым ҳәа дхәыцуазар, шахак ԥшааны ажәҩанахь инароуны, илшозар, иоураны иҟоу ацхыраара ааникылааит. Насгьы, ииԥшааз амҩа днахәаԥшааит, игәы ззыԥжәоз изаанкылама?   
Ҳара, Аҟәырҟан абас иаартыҵәҟьоу ажәаԥҟарақәаны илбааҳгеит. Ҳәарада, Аллаҳ, иззиҭаху амҩа иашахь дкылигоит. 
Азхаҵаҩцәеи, ауриацәеи, асабииҭцәеи, ақьырсианцәеи, амца иамҵахырхо ауааи, аварҟәылаҩцәеи рзы Аллаҳ иӡбара акаамеҭ аҽны ааирԥшуеит. Ҳәарада, Аллаҳ, зегьы ишахәҭоу ала шаҳаҭра рзиуеит. 
Иумбаӡои, ажәҩанқәеи адгьыли рыҟны иҟақәоу, амреи, амзеи, аеҵәақәеи, ашьхақәеи, аҵлақәеи, арахәқәеи, насгьы ауааԥсыра реиҳараҩык, еснагь уи имҵахырхәоит! Иагьаҩгьы агәаҟра рлахьынҵахахеит. Аллаҳ илаирҟәыз ауаҩы дҳаразкуа аӡәгьы дзыҟалом. Ҳәарада, Аллаҳ ишиҭаху иҟаиҵоит. 
Абарҭ аҩгәыԥк рынцәахәқәа рганахьала аимак зыбжьақәоу роуп. Арҭ рҟынтә мап зкуа рзы амца иалху ашәҵатәқәа мазеиуп, хыхьынтәгьы ахьаа рықәҭәахоит. 
Абри ала рыҩныҵҟагьы, рцәеи-ржьгьы иӡыҭны ицоит. 
Урҭ ирызкны аиха иалху аҟамчқәагьы ыҟоуп. 
Рхьаа ӷәӷәақәа рымшала, уахьынтәи аҭыҵра рҭаххацыԥхьаӡа  шьҭахьҟа ирхынҳәны: «Агьама жәба шәзыргәаҟуа абылра!» ҳәа раҳәахоит. 
Иазхаҵаҩцәаханы адунеии нарцәи рзы ихәарҭоу аусқәа назыгӡазгьы, Аллаҳ, зыҵаҟа аӡиасқәа зҭысуа џьанаҭқәа иҭеиҵашт. Урҭ уаҟа, ахьтәы напхаҵақәеи абырлашқәеи рыла  рыҽдырԥшӡашт. Уаҟа иршәырҵараны иҟогьы бырфын лыхуп. 
Иара убарҭ, ажәақәа иреиӷьӡоу иазырхьаԥшны, арҽхәаԥхьыӡқәа зыхәҭоу Аллаҳ имҩахь инаго ауаа роуп. 
Рхаҭақәа ишазхаҵаҩцәам азмырхакәа, агьырҭ ауаагьы Аллаҳ имҩаҟынтә имҩахызҟьо, уи адагьы; Меқьқье дынхозааит, анҭыҵ дынхозааит, ауааԥсыра зегьы рзы ныҳәарҭас иалаҳкааз Месџьиди Ҳарам аҭаара иаԥырхаго ауаа ракәзар, абри аҩыза азалымдарала, аиашара иахьацәхьаҵуа азы агәаҟра ӷәӷәа агьама дҳарбоит. 
Аамҭак азы, убри аҭыԥ Ибраҳим изы ныҳәарҭас ирхианы, абасгьы адҵа иаҳҭахьан: «Иарбанзаалак, сара ак сываумырҟәылан, насгьы сыҩны иакәшаны исымҵахырхәараны иҟоу рзы уи аҭыԥ зегьырыла ицқьаны иныҟәга» хәа. 
Ауааԥсыра ҳаџьра ацара рылаҳәа, шьапыла, мамзаргьы адунеи иеиуеиԥшым акәакьқәа рҟынтә иааԥсаны, икарахаз амахҽқәа ирықәтәаны уара ушҟа иааиааит. 
Абас ала, дара рзы ихәарҭоу аусқәагьы иаартыҵәҟьаны ирбап. Насгьы, иазыԥҵәоу аамҭазы, Аллаҳ разҟыс ириҭаз, аӡатәқәа уи ихьӡ ҳәаны иԥырҟарц азы иааиааит. Уи нахыс уи аӡатәқәа ржьқәа рҟынтә шәаргьы ишәфа, иӷару ауааԥсырагьы рызхара рҿашәҵа. 
Нас, 	ҳаџьра 	иазкны 	ирзынхаз 	русқәа 	нагӡаны 	рҽыдрыцқьааит. Рӡатәқәагьы шьны, уи ажәытә хыбра (Қьааба,) иакәшааит. 
Иҟаҵатәу абри ауп. Дарбанзаалак, Аллаҳ идҵақәеи мап зцәикқәази дырхаҵгылар, Анцәа иҿаԥхьа иара изы еиҳа ихәарҭоуп. Шәарҭ, ажәаԥҟарақәа рыла ишәзеиқәыԥхьаӡақәоу рыда агьырҭ зегьы ржьы шәзыҳалалуп. Ус анакәаха, ахәымгақәеи, аныхабаҟақәеи, иҵаҵӷәыдоу, имцу ажәақәеи шәҽырцәышәыхьча.  
Абарҭқәа зегьы, Аллаҳ иаӡәкра иазхаҵаҵәҟьаны иҟашәҵа. Аллаҳ иваҟәылара аԥшьызгаз ауаҩы, ажәҩан аҟынтә икаҳаны иԥыххаа ицаз, аҵарақәа иеимырҵәо, мамзаргьы аԥша анахь-арахь иаршәуа акы даҩызоуп. 
Аҵабыргҵәҟьа абриоуп. Дарбанзаалак, Аллаҳ идыргақәа дырхаҵгылозар, ҳәарада, уи игәы азхаҵарала иахьхарҭәаау азоуп.  
Урҭ (аӡатәқәа), ишәзыԥҵәоу ҽҳәарак аҟынӡа ахархәара шәақәиҭуп. Аҵыхәтәан иахьнанагаша,  ажәытәтәи аҩны (Қьааба) аҟынӡа ауп. 
Ҳара, жәларыцыԥхьаӡа, разҟыс ираҳҭаз арахәқәа рыла Аллаҳ ихьӡгьы еиҭарҳәалап ҳәа аӡатә ашьра рыдаҳҵеит. Уажәы, зегьы шәынцәахәы, иаӡәыку Анцәа иоуп. Ус анакәха, уи мацара шәыҽишәҭа. (Уа Муҳаммед!) Аллаҳ идҵақәа гәыкала иназыгӡо ауааԥсыра, агәырӷьаҽҳәаша рыҭ! 
Урҭ убас иҟоу уаауп, Аллаҳ ихьӡ анырзеиҭарҳәалак, ргәы ҭрысуеит, гәаҟрак иақәшәар, ирычҳауеит, рнамазқәа ирхӡыӡааны иркуеит, насгьы ираҭәаҳшьаз рҟынтә Аллаҳ имҩа иақәдырӡуеит. 
Ҳара, урҭ ашьамаҟақәагьы, шәара шәзы Аллаҳ иҟазаара шьақәзырӷәӷәаша дыргақәаны иҳаԥхьаӡеит. Урҭ рыҟны иеиуеиԥшым ахәарҭарақәа шәзыҟоуп. Урҭ,  ршьапы ишықәгыло Аллаҳ ихьӡ рықәҳәаны ишәшьы (иԥышәҟа). Ржьы, шәхаҭақәа шәхы ишашәырхәо еиԥш, шәхы иагыжьны, ишрыгу зӡо аӷарцәеи, иаартны изҭаххо аӷарцәеи ирҿашәҵа. Абарҭ арахәқәа, иҭабуп ҳәа шәҳәарц азоуп ахархәаразы изшәаҳҭаз.  
Урҭ рыжьгьы ршьагьы Аллаҳ иахь инаӡом, Уи ишҟа инаӡаша шәара шәазхаҵара ауп. Абарҭ шәара ахархәаразы изшәиҭазгьы, амҩа иаша ахьышәнарбо азы Аллаҳ ҳаҭырла дышәгәалашәыршәарц азоуп. Бзиарала зхы мҩыԥызго ауаа гәырӷьаҽҳәаша рыҭа. 
Ижәдыруазааит, Аллаҳ иазхаҵаҩцәоу ихьчоит. Амала, ачарҳәаҩцәеи абзиара знымаало ауааи бзиа ибаӡом. 
Ажәылареи агәаҟреи иақәшәаз аибашьразы азин рыҭоуп. Ҳәарада, Аллаҳ урҭ аиааира раҭәашьарагьы дақәиҭуп. 
Урҭ: «Ҳанцәа Аллаҳ иоуп» ҳәаны уи иахьимҵахырхәаз мацаразы зыԥсадгьыл иахырцаз роуп. Амала Аллаҳ, ауааԥсыра рыхәҭак, агьырҭ иуаа рыла иаанимкыландаз, зыҩныҵҟа Аллаҳ ихьыӡ кырӡа иахьеиҭарҳәо аныҳәарҭақәа; амоностырқәеи, ауахәамақәеи, асинагогақәеи, аџьаамақәеи иԥыххаа ицон. Аллаҳ, иара идин иацхрааз, хымԥада, ацхыраара риҭараны дыҟоуп. Ҳәарада, Аллаҳ, амчра змоу иоуп, аиааираҵәҟьагьы зтәу иоуп. 
Урҭ, убас иҟоу уаауп, џьара напхгарак раҭәаҳшьар, рнамаз ишахәҭоу ала иркуеит, рзеқьаҭ рҭиуеит, ауааԥсыра абзиара рыларҵәаны, ацәгьара мап ацәыркуеит. Аусқәа зегьы аҵыхәтәан Аллаҳ иҟны ихыркәшахоит. 
Уара амцҳәара удыркылозар, иудыруазааит, дара раԥхьа имҩасхьоу Ныҳә иуаажәларгьы, Ад жәларгьы, Семуд жәларгьы (ирызнеиз аԥааимбарцәа) амцҳәара рыдыркылахьан. 
Ибраҳим ижәларгьы, Лут ижәларгьы убасҵәҟьа. 
Медиен жәларгьы, иара Мысагьы амцҳәара идыркылеит. Амала, сара мапкыҩцәа аҽҳәара рысҭеит. Нас, уаҳа ианазхьамԥшгьы инақәыскит. Сара сахьырхәра зеиԥшрахаз абар иубеит! 
Зыуаажәлар игәымбылџьбаҩцәахаз иагьа тәылақәа иқәӡаа иқәаҳгеит. Уажәы уи атәылақәа иқьаԥҭажәханы иҟоуп. Хыла-гәыла иааҳәыз аҩнқәеи, ахархәара узымуа инхаз аҵеиџьқәеи, иҭацәны игылоу ахан дуӡӡақәеи рыла.   
Урҭ амапкыҩцәа адгьылтәыла иқәныҟәандаз, абарҭқәа зегьы баны иеилызкаауа агәқәеи, изаҳауа алымҳақәеи роуратәы иҟаларын! Иҵабыргыҵәҟьаны, аблақәа  ракәӡам илашәхо, илашәхо агәқәа роуп. 
Урҭ, излауршәаз агәаҟра иаразнак иааир рҭахуп. Аллаҳ, иажәа зынӡа дахыԥаӡом. Амала ирдыруаз, Аллаҳ иҿаԥхьа мышкы, шәара шәыԥхьаӡара ала зқьы шықәса ишаҩызо. 
Иагьа тәылақәа ыҟоуп, руааԥсыра агәымбылџьбара рҽаҭаны ишыҟазгьы аҽҳәара рыҭаны сырԥеиԥшын, нас ргәырҽанӡамкәа инақәаскит. Усгьы, аҵыхәтәан иахьыхынҳәуа сара сахь мацара ауп. 
Убас 	иҳәа: 	«Уа 	ауааԥсыра! 	Сара, 	шәара 	шәзы 	иаартыҵәҟьаны сыгәҽанҵаҩуп». 
Иазхаҵаҩцәаханы адунеии нарцәи рзы ихәарҭоу аусқәа ҟазҵо рзы анажьреи, кырӡа иаԥсоу аразҟқәеи ыҟоуп. 
Ҳажәаԥҟарақәа рҿагыларазы иеиԥхныҩуа ракәзар, урҭ џьаҳанымуаа роуп. 
Уара уаԥхьагьы, цҳаражәҳәаҩык, мамзаргьы ԥааимбарк дыҟаӡам, ҳажәаԥҟарақәа ажәлар данырзаԥхьо аҩсҭаа урҭ акы рыбжьагалара иҽазимшәакәа. Амала Аллаҳ, аҩсҭаа иациҵарц дызҿу аԥырихуеит. Насгьы иара иажаԥҟарақәа иӷәӷәаӡа иҭаиҩуеит. Аллаҳ зегьы ишахәҭоу дырны, ҟәыӷарала напхгара рызҭо иоуп. 
Аллаҳ, аҩсҭаа абри аҩыза аус, ргәықәа чмазаҩханы, згәаҵәақәа жәпахаз ауаа ԥишәарц азы иирҟаҵоит. Агәымбылџьбаҩцәа, ииашаҵәҟьаны аҵабырг инацәыхараны рҽыԥхьакны иҟоуп. 
Насгьы, адырра зыҭоу ауааԥсыра, уи Анцәа иҟынтә ишроуҵәҟьаз еилкааны дазхазҵарц, гәык алагьы иҽидырҳәаларц азы абас ҟаиҵоит. Хымԥада, Аллаҳ, азхаҵаҩцәа ииашаҵәҟьоу амҩа ашҟа икылигоит. 
Мапкыҩцәа ракәзар, ргәырҽанӡамкәа акаамеҭ рзааины, агәаҟра рԥеиԥшхаанӡа, Аҟәырҟан иазкны ргәыҩбарақәа шрымоу иаанхоит. 
Уи амш, аҳра Аллаҳ мацара итәуп. Ауааԥсыра рыбжьарагьы иӡбара ааирԥшуеит. Иазхаҵаҩцәаханы адунеии нарцәи рзы ихәарҭоу аусқәа ҟазҵаз рзы разҟыла иҭәу аџьанаҭқәа ыҟоуп. 
Мап кны ҳажәаԥҟарақәа имцны изыԥхьаӡаз ракәзар, илазырҟәыша гәаҟрак рзыҟоуп. 
Аллаҳ имҩаҿы ахҵәара иақәшәаны, ашьҭахьгьы иҭадырхаз, мамзаргьы зыԥсҭазаара иалҵыз ракәзар, Аллаҳ урҭ кырӡа иԥшӡоу аҳамҭа раҭәеишьоит. Уи, аразҟы узҭо зегьы дреиӷьуп. 
Аллаҳ, урҭ ргәы иахьахәаша ҭыԥк иҭеиҵоит. Аллаҳ хымԥада зегьы ишахәҭоу издыруа иоуп, дгәыбзыӷуп.  
Абас ауп ишыҟоу, дарбанзаалак, дзықәшәаз аиашамреи ажәылареи иахәҭоу ала аҭак рыҭаны, ашьҭахьгьы даҽазнык убри аҩыза дақәшәар, Аллаҳ уи хымԥада дышицхраауа агәра игароуп. Иҵабыргыҵәҟьаны, Аллаҳ кырӡа урыцҳазшьо иоуп, кырӡагьы иуаназыжьуа иоуп. 
Абас ауп, избанзар Аллаҳ, аҵх амш иациҵоит, амшгьы аҵх иациҵоит. Иара убасгьы, Аллаҳ зегьы ишахәҭоу изаҳауа иоуп, ишахәҭоугьы избауа иоуп. 
Абас ауп ишыҟоу, избанзар Аллаҳ, аиаша ахаҭаԥсаҭа иоуп, Иара ида изымҵахырхәо зегьы, ихәанчаҵәҟьоу роуп. Ҳәарада, идуӡӡоу, иҳаракӡоу Аллаҳ мацара иоуп. 
Иумбаӡоу? Аллаҳ ажәҩан аҟынтә аӡы лбааигоит, уи ала адгьылтәылагьы ииаҵәҟаҟараӡа иҟалоит! Ҳәарада, Аллаҳ даҭәашьаҩуп, зегьы ишахәҭоу издыруа иоуп. 
Ажәҩанқәеи адгьыли рыҟны иҟоу зегьы Иара итәуп. Ииашаҵәҟьаны, Аллаҳ, аӡәгьы ицхыраара иазрыцҳам, арҽхәаԥхьыӡқәагьы зыхәҭаҵәҟьоу  иоуп. 
Иумбаӡои? Аллаҳ, адгьылтәыла иқәу зегьы, насгьы уи идҵа ала амшын иху аӷбақәагьы шәара шәымаҵа аура иазикит. Иара азин ҟаимҵакәа, ажәҩангьы адгьыл иақәымҳарц азы иаанкыланы имоуп. Избанзар, Аллаҳ, ауааԥсыра рзы кырӡа дҟәымшәышәуп, кырӡагьы дрыцҳашьаҩуп. 
Шәарҭ аԥсҭазаара шәызҭо, нас шәыԥсы шәхызхуа, ашьҭахьгьы даҽазнык шәзыргылашагьы Иара иоуп. Иашаҵәҟьаны, ауаҩыԥсы абзиара знымаало иоуп. 
Ҳара, жәларыцыԥхьаӡа изықәныҟәаша адинтә ԥҟарақәа рзаԥаҳҵеит. Абри иазкны баша ажәа умарымкааит. Уаргьы, унцәа имҩа ашҟа ааԥхьара ушаҿыц уаҿыз! Уара, амҩа иашаҵәҟьа уануп. 
Зегьдарароуп ажәа умакра рҭаххар, абас раҳәа: «Ижәуа-иҟашәҵо зегьы, Аллаҳ ибзиаӡаны идыруеит» ҳәа. 
Аллаҳ, шәыбжьара иҟоу аимак-аиҿак иазкны акаамеҭ амш аҽны иӡбара ааирԥшуеит. 
Иузымдырӡои? Жәҩани дгьыли рыҟны иҟоу зегьы Аллаҳ ибзиаӡаны ишидыруа! Абарҭқәа зегьы шәҟәык аҟны иҭаҩуп. Ҳәарада, ари аҩыза аус Аллаҳ изы кырӡа имариоуп. 
Урҭ, Аллаҳ дааныжьны, дара ирызкны иарбанзаалак ршаҳаҭгак шылбааимгац, рхаҭақәагьы, адырра зларымам ала ҟаҵамҭақәак ирымҵахырхәоит.  Агәымбылџьбаҩцәа зынӡаск ацхырааҩы дроуӡом. 
Ҳажәаԥҟарақәа иаартыҵәҟьаны ианырзаԥхьалак, мапкыҩцәа ргәынамӡара рхаҿсахьаҿы ирнубаалоит. Ҳажәаԥҟарақәа ирзаԥхьо ауаа ирыжәларц азы ак рыгхом. Убарҭ абас раҳәа: «Уажәы шәарҭ, абри шәгәыԥжәара аасҭа иеицәоу шәасҳәарыма? Аллаҳ, џьаҳаным заԥиҵаз, уи мап ицәызкыз рзы ауп. Закәытә ҵыхәтәа цәгьоузеи уи!» 
Уа ауааԥсыра! Шәара ҿырԥшыс ишәзааго уажәы цқьа шәазыӡырҩы: «Аллаҳ ида шәззыҳәақәо зегьы, абри ахықәкы мацара азы иеизаргьы, мҵыкгьы рызшаӡом! Уимоу, амҵ акы рымҵнаԥаар, убриҵәҟьа амыхра рылшаӡом. Аҳәара ҟазҵогьы рыцҳауп, иззыҳәогьы!» 
Урҭ, Аллаҳ ишахәҭаҵәҟьоу ала дырзымдырит. Ҳәарада, Аллаҳ кырӡа дыӷәӷәоуп, кырӡагьы дҳаракӡоуп. 
Аллаҳ, амаалықьцәагьы ауааԥсырагьы ацҳаражәҳәаҩцәа рылихуеит. Ҳәарада, Аллаҳ, зегьы ишахәҭоу иаҳауеит, ишахәҭоугьы  ибауеит. 
Урҭ раԥхьа иҟоугьы, рашьҭахь иҟоугьы идыруеит. Аусқәа зегьы аҵыхәтәаны иахьнанагашагьы Иара иахь ауп. 
Уа азхаҵаҩцәа! Шәхырхәа, асаара шәаҽкашәыжь, шәынцәа шәимҵаныҳәа, адунеии нарцәи рзы ихәарҭоу аусқәа ҟашәҵа, абасалагьы ахеиқәырхара шәахьӡап. 
Аллаҳ имҩаҿы ишахәҭоу ала џьиҳад ҟашәҵа. Уи шәара шәаликааит, насгьы адин аганахь ала уадаҩрак шәыдимҵаӡеит, шәабду Ибраҳим идин аҟны ишыҟаз еиԥш. Шәара уаанӡагьы, абри Аҟәырҟан аҟынгьы, «аԥсылманцәа» ҳәа ахьӡ шәиҭеит, убри ала, аԥааимбарцәа шәара шаҳаҭра шәзыруп, шәаргьы ауааԥсыра шаҳаҭра рзыжәуп. Уажәшьҭа шәнамаз шәкы, шәзеқьаҭ шәҭии, Аллаҳ ӷәӷәала шәыҽидышәҳәала. Шәара шәхылаԥшҩы Уи иоуп. Уи шаҟа дхылаԥшҩы бзиоузеи, насгьы шаҟа дыцхырааҩы бзиоузеи!  
Азхаҵаҩцәа, ииашаҵәҟьаны ахеиқәырхара иахьӡаз роуп, 
Урҭ, рнамазқәа гәык ала иркуеит, 
Иҵакыдоу, ихәарҭам аусқәа ирцәыхароуп, 
Рзеқьаҭқәа рҭииуеит, 
Рыламыс рыхьчоит, 
Рыҳәсеи, рнапаҵаҟа иҟоу рыла рыҽныркылоит, уи амшалагьы гәыбӷан рыҭахаӡом. 
Аха дарбанзаалак абри аҳәаа дахысыр, урҭ иахзырҟьаз ракәхоит. 
Иара урҭ, ирыхьчарц азы рнапы иануҵаз иахӡыӡаауеит, ажәа ирҭиизгьы нарыгӡоит. 
Рнамазқәа иааиԥмырҟьаӡакәа иркуеит. 
Абарҭ роуп аԥсҭынхаҩыс иҟалогьы, 
Фирдаустәи аџьанаҭқәа ззынхашагьы, убраҟа наунагӡа инхашагьы дара роуп. 
Ииашаҵәҟьаны, ҳара ауаҩԥсы ираӡоу аҳәынҵәа далаҳхит.  
Насгьы уи, цәыкәбарк иалху жәлак иакәны, ӷәӷәала ихьчоу ҭыԥк  дагәылаҳҵеит. 
Ашьҭахь, уи ажәла амгәарҭа аҭӡамц иадҷабларатәы алҳаршеит. Нас, аҭәыц иаҟароу жьыхәҭак иаҩызаҳтәит, уинахысгьы, ари ажьыхәҭа абаҩқәа алаҳхит, нас абаҩқәа зегьы ажьышәқәа рыла ихаҳҟьеит. Аҵыхәтәангьы, уи зынӡа даҽа шарак ала дуаҩԥсны даацәыраҳгеит. Зеиԥшыҟам ала, иреиӷьӡоу ашаҩы Аллаҳ, шаҟа дҳаракӡоузеи! 
Ашьҭахьгьы, хымԥада. шәарҭ шәыԥсраны шәыҟоуп. 
Насгьы акаамеҭ амш аҽны. даҽазных шәыԥсы шәхалоит. 
Иҵабыргыҵәҟьаны, ҳара. шәара шәхыхь бжьымҩак ҳшеит. Ҳара, ашара  ҳзымдыруа  ҳаҟам. 
Ажәҩан аҟынтә иахьынӡахәҭоу аӡы лбаашьҭны, уи адгьыл аҟны иаанаҳкылоит. Ҳәарада, уи ақәгарагьы ҳамч ақәхоит. 
Уи аӡы иабзоураны, ашәырқәа зҭагылоу, шәызлачо, ахәырмаҭрақәеи аӡахәаҭарқәеи аԥаҳҵеит. Абраҟа иеиуеиԥшым ашәырқәа ыҟоуп. Шәаргьы убарҭ шәрылачоит. 
Уи адагьы, Синаи ашьхаҿы ҵлак ҳааӡеит, уи аҵла ахәшагьы алҵуеит, акрызфо ацыфагьы (азеҭ) рнаҭоит. 
Шәара шәзы, арахә-ашәахә рҟынгьы аҵатәхәқәа ыҟоуп. Шәарҭ, урҭ рымгәарҭаҿы иҟало акы (ахш) шәҳаржәуеит, урҭ ирылышәхуа иҵегьы ахәарҭарақәа рымоуп, ркәац алагьы шәызхара шәчоит. 
Дареи (аԥстәқәа) аӷбақәеи шәрықәтәаны шәныҟәоит. 
Иҵабыргыҵәҟьаны, Ныҳә иуаажәлар дырзынаҳашьҭит: «Уа суаажәлар! Аллаҳ шәимҵахырхәа, шәарҭ уи ида Анцәа дшәымаӡам. Абыржәгьы иҿагылара шәҽацәышәмыхьчаӡои?» иҳәеит. 
Ижәлар рмапкыҩцәа рԥызацәагьы убас рҳәеит: «Ари ауаҩ, шәара шәеиԥш уаҩԥсык иоуп, аха дшәеиҳахарц иҭахуп. Аллаҳ цҳаражәҳәаҩык иаашьҭра иҭаххазҭгьы, маалықьк дааимышьҭуази. Ҳара ҳабдуцәа рҟынтә абри аҩыза ҳмаҳаӡац. 
Ари ауаҩ, аҩсҭаа диԥырхагахазар акәхап, ҳамҭакы шәааиԥеиԥш». 
Ныҳә: «Сынцәа! Арҭ амцҳәара ахьсыдыркыло азы ацхыраара сыҭ!» иҳәеит. 
Абри амшала убас иҵаҳҳәеит: «Ҳхылаԥшрала, иуҵаҳҳәаз инақәыршәаны ӷбак ҟаҵа. Ҳадҵа ааины, аӡқәа дәықәланы ахыҵра ианалагалак, ԥсы зхоу рҟынтә хкы цыԥхьаӡа рбаӷкьи рцынаки рыла ишеицу аӷба иҭаҵа, иара убас, мап зцәаҳамкқәазгьы уахь урыԥхьа, амала, аиашамрахь имҩахыҵыз рзы сара усмыҳәан! Урҭ хымԥада, аӡы иҭахәҽхоит!» 
Иуцу рыла аӷба уанҭатәалак: «Ҳара абарҭ агәымбылџьбаҩцәа ҳрылызгаз  Аллаҳ арҽхәаԥхьыӡқәа имазааит!» ҳәа (Аллаҳ аџьшьара иҭ). 
Убасгьы ҳәа: «Сынцәа! Сара ибарақьаҭу ҭыԥк аҟны сылбаага! Иманшәаланы аҭыԥ бзиа алхшье зылшо Уараӡәк уоуп». 
Ҳәарада, абарҭ ажәақәа рҿы аҵатәхәқәа ыҟоуп, иҵабыргыҵәҟьаны, ҳара абарҭқәа рыла ҳуааԥсыра ԥаҳшәоит. 
Нас, урҭ рышьҭахь даҽа абиԥарак ҳшеит. 
Убарҭ рахьтә дара рзы цҳаражәҳәаҩык далхны: «Аллаҳ шәимҵахырхәа, шәарҭ уи ида Анцәа дшәымаӡам. Уи иҿагылара шәҽацәышәмыхьчаӡои?» ҳша реихәарц дырзынаҳашьҭит. 
Уи ижәлар рахьтә, мап ицәкны нарцәытәи аԥсҭазаара имцны изыԥхьаӡази, адунеи аҟны абзазара бзиа заҳҭази, пату зқәу ауааи, абас рҳәеит: «Абригьы, шәара шәеиԥшҵәҟьа уаҩԥсык иоуп. Ишәфо ифоит, ишәжәуа ижәуеит». 
«Шәара, ишәеиԥшҵәҟьоу уаҩԥсык иҳәатәы хашәҵар, усҟан ацәыӡ зоуа шәреиуахоит». 
«Уи, шәыԥсны анышә шәалаӡҩаны, шәыбаҩқәа мацара анаанхалак ашьҭахь, даҽазнык шәыԥсы шәхалоит ҳәа шәеиҳәоума?» 
«Ари аҩыза ажәақәа аҵабырг кырӡа иацәыхароуп!» 
«Иҵабыргыҵәҟьоу, адунеитә ԥсҭазаара мацара ауп. (Шьоукы) Ҳаԥсуеит, (шьоукгьы) ҳабзахоит. Уаҳагьы аԥсы ҳхалараны ҳаҟаӡам.  
Ари ауаҩ, Аллаҳ изкны амцқәа еиқәзырҽаҽо иоуп.  Ҳара уи дазхаҳҵом» рҳәеит. 
Аԥааимбар абас иҳәеит: «Сынцәа! Абарҭ амцҳәара ахьсыдаркыло амшала уцхыраара сыҭ!» ҳәа. 
Аллаҳгьы убас иҳәеит: «Хымԥада, хара имгакәа иахьхәуеит!» 
Иара убасҵәҟьа, хырԥашьа змам рҵыхәтәа, игәыҭҟьагоу уи абжьы ааины иаарыкәшеит! Абас ала урҭ аӡхыҵ арҩаш иагоз иаҩызаҳтәит! Агәымбылџьбаҩцәа рыԥсы џьаҳаным иаҭыԥхааит!  
Нас, урҭ рхаҭыԥаҿы даҽа абиԥарақәак ҳшеит. 
Иарбан жәларызаалак, раџьал ԥхьаҟа изаахом,  иагьызнахом. 
Ашьҭахь иеишьҭаргыланы ҳацҳаражәҳәаҩцәа рзынаҳашьҭит. Жәларыцыԥхьаӡа рыцҳаражәҳәаҩцәа анрызнеи, амцҳәара рыдыркылеит, ҳаргьы, урҭ аҭоурых ианаҳхит, аҵатәхәы злыхтәу ижәабжьқәаны иҟаҳҵеит. Уажәшьҭа, иазхазымҵаз ажәлар рыԥсы џьаҳаным иақәшәааит! 
Нас, 	Мысеи 	уи 	иашьа 	Ҳаруни, 	ҳажәаԥҟарақәеи, 	иаартыҵәҟьоу ҳаршаҳаҭгақәеи рыла Фараони иҩызцәеи рахь инаҳашьҭит. 
Амала урҭ рыҽдырԥагьеит. Зегьы иреиҳазшәа рхы рбо иалагеит. 
Убас рҳәеит: «Руаажәлар ҳара тәыс ишҳамоугьы, ҳара ҳаиԥш иҟоу абарҭ ҩыџьа роума иазхаҳҵо? 
Абас ала, амцҳәара рыдыркылеит, аҵыхәтәаны рхаҭақәагьы ықәӡаа ицаз ирхыԥхьаӡалахеит. 
Аиашазы ҳара, урҭ амҩа иаша ианылар ҟалап ҳәа Мыса ашәҟәы иаҳҭеит. 
Мариам лԥеи, лара лхаҭагьы иџьшьахәны иҟаҳҵеит, рҩыџьагьы анхарҭазы иахьманшәалаз, аӡыхьгьы ахьыҵыҵуаз, иахьыҳаракыз ҭыԥк аҟны инҳархеит. 
Уа аԥааимбарцәа! Ицқьашәқьоу ачысқәа рҟынтә ишәфала-ишәыжәла, ихәарҭоу аусқәа ҟашәҵала. Ҳәарада, сара иҟашәҵо зегьы ишахәҭоу ала издыруеит. 
Ижәдыруазааит, абри ажәлар, шәыжәларҵәҟьа роуп, сара, шәара шәынцәа соуп. Ус анакәха, сымҩа ацәыхҟьара шәҽацәышәыхьча. 
Аха, аԥааимбарцәа рышьҭахь, ауааԥсыра рыбжьара иҟаз аимадарақәа иеиԥырҟәҟәаны, хаз-хазы рҽеиҩыршеит. Досу, дара ртәы мацара ргәаԥханы иалаҽхәоит. 
Уажәы уара, урҭ ҳамҭакы рымдырреи рымҩахҟьареи рызныжь! 
Урҭ, иҟарҵалакгьы, амали ахшареи раҭәашьаны, рыбзиара мацаразы ҳарзыхандеиуа џьыршьоума! 
Мап, урҭ иҟоу рзеилкаауам. 
Анцәа ишҟа ирымоу ахаҵгылара ӷәӷәа амшала, ҭакԥхықәрала зхы мҩаԥызго, 
Рынцәа иажәаԥҟарақәа азхазҵо,  
Рынцәа аваҟәылаҩы дивазмыргыло, 
Инырхуа зегьы, Рынцәа ишҟа ишыхынҳәыша азхаҵаны, ргәы ҭрысуа инызхуа, 
Абарҭ зегьы, абзиара аҟны иеиԥхныҩуеит. 
Ҳара, дарбанзаалак аӡәгьы изышьҭымхуа ала дԥаҳшәаӡом. Ҳара ҳаҟны, аиаша зҳәо ашәҟәы ыҟоуп, урҭ иашамрак иақәшәаӡом. 
Мап! Уи амапкыҩцәа рыгәқәа абри аус аганахьала илашьцоу мдыррак иҭагылоуп. Урҭ абри адагьы, иага аус цәгьақәа нарыгӡоит.  
Рыбжьара, зҭагылазаашьа бзиоу ауаа, аҵыхәтәаны ахьырхәра рақәыршәара ҳаналагалак, арҵәаа ҳәа рыбжьы дыргоит. 
Иахьа баша шәхы шәмыргәаҟын! Избанзар, ҳара ҳҟынтә ацхыраара ҳәа акгьы шәоуӡом! 
Избанзар, 	ҳажәаԥҟарақәа 	ианышәзаԥхьа, 	шәҽырԥагьаны 	шәызқәа аиашәырхон, 
Уахынла аиццәажәарақәа аныҟаз, иакәым ажәақәа шәҳәалон. 
Урҭ, абри ажәа (Аҟәырҟан), иазымхәыцӡои? Мамзаргьы, уаанӡа рабдуцәа ирмоуцыз акы рзааима? 
Мамзаргьы, рԥааимбар макьана дырзымдыркәа, уи амшалоума мап зицәыркуа? 
Мамзаргьы, иара хеилагарак идырбалама? Мап! Уи аҵабыргҵәҟьа рзааигеит, аха реиҳараҩык аҵабырг бзиа ирбом. 
Амала аиашара, рҭахрақәа ирықәшәандаз, ҳәарада, ажәҩанқәеи адгьыли, насгьы урҭ рыбжьара иҟақәоу зегьы рҭагылазаашьа бжьысуан. Мап! Ҳара урҭ хьӡи-ԥшеи рзааҳгеит, амала дара рхаҭақәа рыхьӡ-рыԥша иазхьаԥшуам. 
Уара, дара рҟынтә аҭак уазыԥшума? Унцәа иҟаиҵаша аҭак еиҳа еиӷьуп. Уи, аразҟы узҭо  зегьы дреиҳаӡоуп. 
Иҵабыргыҵәҟьаны, уара, урҭ ииашоу амҩахь урыԥхьоит. 
Нарцәы азхазымҵо ракәзар, амҩахҟьара иақәызкыҵәҟьаз роуп. 
Урҭ рыцҳашьаны, изҭагылоу ргәаҟра рхаҳгаргьы, зегьдарароуп ахырҟьара ишаҿыц иаҿызаауеит. 
Иҵабыргыҵәҟьаны, ҳара урҭ ауадаҩра хьанҭа ишҭаҳаргылазгьы Анцәа имҵахырхәара ргәамԥхеит, абыржәгьы иҳәаӡом. 
Аҵыхәтәан, иӷәӷәаӡоу гәаҟрак агәашә анырзааҳартлак, усҟангьы иҟарҵара рзымдыруа гәыӷырҭада ишынхаз убарҭахоит. 
Шәарҭ, шәыблақәеи, шәлымҳақәеи, шәыхшыҩқәеи рыла шәеибызҭаз Иара иоуп. Шаҟа имаҷны аџьшьара ишәҭоузеи! 
Шәарҭ шәшаны, адгьылтәыла шәанызҵазгьы Иара иоуп. Аҵыхәтәан, Иара иҟны мацара шәеизараны шәыҟоуп. 
Аԥсы шәхазҵогьы, ишәхызхуагьы Иара иоуп. Аҵхи амши рҽеиҭныԥсахларагьы Уи ибзоуроуп. Абыржәыгьы шәыхшыҩ аус ашәмыруӡои? 
Абас ишыҟоугьы, ажәытәуаа реиԥш ацәажәара иаҿуп. 
Убас рҳәоит: «Ииашаҵәҟьаны, ҳара ҳаԥсны, ҳнышәны, еиқәыԥсоу абаҩқәа реиԥш ҳаныҟала  ашьҭахь, еиҭах ҳаԥсы ҭалоит, ус аума?» 
Аиашазы ҳаргьы, иара ҳабдуцәагьы абри аҩыза ажәақәа уаанӡагьы иҳаҭан. Аха ари, ажәытәуаа рлакәқәа рыда уаҳа даҽакы акәӡам. 
Убас раҳәа: «Ижәдыруазар ишәҳәа, абри адунеии, уи иқәынхои зегьы зтәыда?» ҳәа. 
«Аллаҳ итәуп» рҳәашт. «Ус анакәха, шәазымхәыцӡои?» ҳәа уразҵаа. 
Насгьы: «Быжь-жәҩанки, иҳаракӡоу жәҩанқәацә иаԥшәымада?» ҳәа уразҵаа. 
«Аллаҳ иоуп!» рҳәашт. «Ус анакәха, Аллаҳ шәихамҵгылаӡои?» ҳәа уразҵаа. 
«Ижәдыруазар ишәҳәа, иҟоу зегьы рнапхгара рызҭода? Зегьы ирхылаԥшуа, изыхьчо, аха зхаҭа ахьчара иазрыцҳам дызусҭада?» ҳәа уразҵаа. 
«Анапхгара Аллаҳ итәуп!» рҳәашт. «Ус анакәха, абас  шәыхшыҩ рытҟәазшәа шәхы зымҩаԥыжәгои?» ҳәа уразҵаа. 
Иҵабыргыҵәҟьаны, ҳара урҭ  аиаша рзеиҭаҳҳәеит, дара ракәзар, имцҳәаҩцәоуп. 
Аллаҳ зынӡа ахшара дидимкылаӡеит. Уи инаҷыданы, даҽа нцәахәыкгьы дыҟаӡам, мамзар нцәахәыцыԥхьаӡа, дара иршаз даҽа ганк ашҟа ирыханы, агьырҭ анцәахәқәа ириааиларц иқәԥалон. Аиашазы, Аллаҳ, аварҟәылаҩцәа уи идыркылақәо зынӡа дырҟәыгоуп.  
Аллаҳ, амаӡақәагьы, иаартугьы зегьы здыруа иоуп. Уи, аварҟәылаҩцәа иара ивадырҟәылаз кырӡа дырцәыхароуп. 
Убас ҳәа: «Сынцәа! Урҭ ануршәаша аамҭа саргьы исурбараны уҟазар, 
Усҟан, уи агәымбылџьбаҩцәа срылоумыргылан!» 
Урҭ анҳаршәаша аамҭа урбара, ҳәарада, иҳалшоит. 
Уара, ацәгьара, иреиӷьӡоу ахымҩаԥгашьала иухга. Урҭ иҳадыркылақәо ҳара ибзиаӡаны иаҳдыруеит. 
Насгьы убас ҳәа: «Сынцәа! Аҩсҭаа маӡала ирбыжкрақәа рҟынтә уара сыҽумҵаскуеит. 
Урҭ сааигәара рыҟазаара аҟынтәгьы уара сыҽумҵаскуеит». 
Аҵыхәтәан, урҭ руаӡәк иаџьал ааины ианидгылалаак: «Сынцәа! Сара шьҭахьҟа сдәықәҵа!» 
«Иаансыжьыз адунеи аҟны ихәарҭоу аусқәа ҟасҵап» иҳәоит. Мап! Уи ииҳәаз баша ажәоуп. Урҭ рышьҭахь акәзар, даҽазнык рыԥсы рхалаанӡа ԥынгылак ыҟоуп. 
Ус ишыҟоу, абыкь ианҭаҭәҳәалак, уинахыс рыбжьара рҭынхарагьы акы иахәом, дара-дарагьы изеибаԥшаауам! 
Уинахыс, (зыбзиарақәа рыла) зыкапан хьанҭахаз, ахеиқәырхара иахьӡаз ракәхоит.  
Зыкапан ласхаз ракәзар, аԥхасҭа зауз роуп. Урҭ џьаҳаным аҟны наунагӡа иаанхоит. 
Амца рхы-рҿы иабылуеит, рқьышәқәа еизыҵәаны, рхаԥыцқәа хырџьаџьаны иччархәха иаанхоит. 
Шәарҭ, сажәаԥҟарақәа ианышәзаԥхьоз имцны ишәыԥхьаӡон, ус ами? 
Убас 	рҳәоит:«Ҳанцәа! 	Ҳара, 	ҳацәгьара 	ҳиааит, 	имҩахҟьаз 	ауаа ҳреиуахеит». 
«Ҳанцәа! Ҳара абраантәи ҳҭыга, еиҭах ажәытә аамҭахь ҳазыхынҳәыр, уажәшьҭа иеилкаауп, ҳашгәымбылџьбаҩцәоу». 
Аллаҳ убас иҳәоит: «Шәҽыԥхьашәк наҟ! Уаҳа ажәакгьы сашәымҳәан!»   
Суааԥсыра рыбжьара: «Ҳанцәа! Ҳарҭ уазхаҳҵеит, ҳара иҳанажь, ҳрыцҳашьа! Уара арыцҳашьаҩцәа иреиҳаӡоу уоуп» зҳәозгьы ыҟоуп, ҳәарада. 
Шәарҭ, урҭ ҵәылшәхит, абри аҩыза шәхымҩаԥгашьа, сара сгәалашәарагьы  шәханарьҭит, еснагь шәырхыччон». 
«Саргьы иахьа урҭ рычҳара аҭак азыҟасҵеит. Урҭ, иҵабыргыҵәҟьаны, згәыхәтәы иахьӡаз роуп». 
Аллаҳ  (мапкыҩцәа): «Адгьылтәыла аҟны шаҟа шықәса шәыҟааз?» ҳәа дразҵаауеит. 
«Мышкы, мамзаргьы мшыбжак аҟара ҳаанхеит, абар аԥхьаӡара знапы ианыз ахьыҟоу, убарҭ уразҵаа» рҳәоит. 
Аллаҳ убас реиҳәоит: «Даара аамҭа кьаҿк аҟара шәынхеит,  аха ижәдыруандаз!» 
Шәарҭ баша шәысшеит ҳәа шәыҟазма, насгьы сҿаԥхьа шәаарымгоз џьышәшьозма? 
Амчраҵәҟьа иақәиҭу Аллаҳ,  кырӡа дҳаракӡоуп. Уи ида нцәа дыҟаӡам. Уи, ахьӡ-аԥша змоу, жәҩанқәацә иаԥшәымоу иоуп.  
Дарбанзаалак, ршаҳаҭгак шимамгьы Аллаҳ диварҟәыланы даҽа нцәак димҵахырхәар, ҳәарада, уи иус Анцәа иҿаԥхьа иӡбахоит. Абригьы иҵабыргыҵәҟьоуп, уи амапкыҩцәа ахаан рхы рзеиқәырхаӡом. 
(Сԥааимбар!) Убас раҳәа: «Уа сынцәа, иҳанажь, ҳрыцҳашьа! Уара арыцҳашьаҩцәа иреиӷьӡоу уоуп» ҳәа. 
(Ари) Ҳара илбааҳгаз, зыԥҟарақәагьы еилкаау, насгьы хьаҳәа-ԥаҳәада ақәныҟәара зыхәҭоу ажәоуп. Шәазхәыцырц, мҩақәҵагас иҟашәҵарц азы уи аҟны иаартыҵәҟьоу ажәаԥҟарақәа шәзылбааҳгеит. 
Калҭҟьашьрала зхы мҩаԥызгаз аԥҳәыси ахаҵеи, шәынтә алаба раашәырха. Аллаҳи нарцәытәи амши азхашәҵозар, Аллаҳ идин анагӡараҿы урҭ рҿаԥхьа арыцҳашьара шәыхнамхааит. Ахьырхәра ианақәшәыршәо гәыԥҩык азхаҵаҩцәагьы шаҳаҭс иҟазааит. 
Зкалҭ ҟьашьу ахаҵа, зкалҭ ҟьашьу, мамзаргьы аварҟәылаҩык ԥҳәыс дааигоит. Зкалҭ ҟьашьу аԥҳәысгьы, зкалҭ ҟьашьу, мамзаргьы аварҟәылаҩык хаҵа диццоит. Абри аҩыза, азхаҵаҩцәарзы иҟалом. 
Зыламыс цқьоу аԥҳәыс ахьӡ лхызҵаз, насгьы ԥшьҩык ашаҳаҭцәа рылагьы абри ззышьақәмыргылаз ауаа ԥшьынҩажәантә алаба раашәырха, уи адагьы, уи нахыс рышаҳаҭрақәа зынӡа ишәыдшәымкылан. Арҭ ауаа, амҩа иаша ианыҵҵәҟьаз роуп. 
Амала, аҭамзаара шьҭаҵаны зхы зыриашаз ракәзар, уахь иалаӡам. Аллаҳ кырӡа иуаназыжьуа иоуп, зрыцҳашьарагьы кырӡа иҭбаау иоуп. 
Зхатәҩыза акалҭҟьашьрала ахара здызкылаз ахаҵа, ԥшьҩык ашаҳаҭцәа имоур, аиаша шиҳәо ала, ԥшьынтә Аллаҳ ихьӡала дықәны ихы  шаҳаҭра азиуроуп. 
Ахәбатәи аангьы, «Амц сҳәозар, Аллаҳ ишәиԥхьыӡ сақәшәааит!» ҳәа дыбӷароуп. 
Аҳәынҵәа згәыдҵоу аԥҳәысгьы, лхаҵа амц злеиҳәо ала ԥшьынтә Аллаҳ ихьӡ ала дықәны лхы шаҳаҭра азылуыр ахьырхәра дақәшәаӡом. 
Амала уигьы, лхаҵа аиаша иҳәозар, Аллаҳ ишәиԥхьыӡ дшақәшәаша ала лхы лшәиироуп. 
Аллаҳ иаҭәашьареи илԥхеи шәхьымӡандаз, шәаҭамзаарақәа еснагь идкыланы ишәаназыжьуа, аӡбареи аҟәыӷареи шәзааимырԥшындаз ишәыԥсыхәоз? 
Уи (Аԥааимбар иԥшәмаԥҳәыс), аҳәынҵәа лгәыдҵара иалахәыз, шәыбжьара гәыԥҩык ыҟоуп. Ари, шәхазы цәгьароуп ҳәа шәазымхәыцын, уимоу иагьшәзеиӷьуп. Урҭ зегьы, иҟарҵаз агәырԥса иаҵалараны иҟоуп. Рыбжьара агәырԥса ду зхахьы изгазгьы агәаҟра дуӡӡа изыԥшуп. 
Абри аншәаҳа аамҭазы, иазхаҵаҩцәоу ахацәеи аҳәсеи дара дара рыбжьара абзиа иазхәыцны: «Ари иаартыҵәҟьаны, аҳәынҵәа гәыдҵароуп» рҳәарц рыхәҭаӡамзи? 
Абри аҩыза ахара адҵаразы, ԥшьҩык ашаҳаҭцәа ааргааит. Ашаҳаҭцәа рзаамгозар,  ус анакәха, урҭ, Аллаҳ иҿаԥхьа амцҳәаҩцәа рхаҭаԥсаҭақәа роуп. 
Адунеии нарцәи рыҟны Аллаҳ иаҭәашьареи илыԥхеи еснагь ишәымамындаз, шәызгәылалаз абри аҩыза агәырԥса амшала агәаҟра дуӡӡа шәԥеиԥшхон. 
Избанзар, шәарҭ аҳәынҵәа агәыдҵара, еиҭаҳәарала ауаа ирыларҵәаны, ишәзымдыруаз акы шәалацәажәон, насгьы шәарҭ, абри баша уск акәны ишәыԥхьаӡон, аха иара, Аллаҳ иҿаԥхьа ус (ацәгьаура) дуӡӡан. 
Абри аҩыза шәлымҳа ианҭас: «Алацәажәара ҳара иҳақәнагам, иҳаракӡоу Аллаҳ ихьӡала ари иаартыҵәҟьаны ацәаԥҽроуп»  шәҳәар акәӡамзи? 
Шәарҭ шәазхаҵаҩцәаҵәҟьазар, Аллаҳ, даҽазнык абри аҩыза ҟашәымҵарц азы  шәгәышәҽаниҵоит. 
Аллаҳ, иажәаԥҟарақәа шәара ишәзеиҭеиҳәоит. Аллаҳ адырреи аҟәыӷареи дырқәиҭуп. 
Азхаҵаҩцәа рыбжьара алеишәадара аизырҳара зҭаху рзы, адунеиаҿгьы нарцәгьы иӷәӷәоу ахьырхәра ыҟоуп. Аллаҳ урҭ идыруеит, шәарҭ ишәыздырӡом. 
Аллаҳ иаҭәашьареи илыԥхеи шәхьымӡазҭгьы, мамзаргьы, Аллаҳ мыцхәы дҟәымшәышәны дрыцҳашьаҩны дыҟамызҭгьы?! Аллаҳ дрыцҳашьаҩуп, илԥха мемгӡарахдоуп.  
Уа азхаҵаҩцәа! Аҩсҭаа ишьҭра шәхымлан. Дарбанзаалак, аҩсҭаа имҩа данылар, идыруазааит, уи аламысдареи ацәгьареи шәыдиҵоит. Аллаҳ  иаҭәашьареи илыԥхеи шәара ишәыцымзҭгьы, абри аҩыза агәырԥса шәыбжьара аӡәгьы дзаҵыҵӡомызт, амала Аллаҳ ииҭаху дирыцқьоит, Аллаҳ зегьы ишахәҭоу ала иаҳауеит, ишахәҭоу алагьы идыруеит. 
Шәыбжьара, ацхыраара бзиа избо ауаа беиақәа, ауацәеи, аҭынхацәеи, аӷарцәеи Аллаҳ имҩаҿы амҳаџьырра иақәшәази, акгьы шрырымҭо ала имқәааит. Иранарыжьааит, иргәаӷьааит, Аллаҳгьы шәарҭ ишәанаижьыр шәҭахӡами? Аллаҳ кырӡа ишәаназыжьуа иоуп, кырӡагьы шәрыцҳазшьо иоуп. 
Иазхаҵаҩу, ицқьоу, ламыс змоу аԥҳәыс ахьӡ бааԥс лхызҵаз, адунеи аҟынгьы нарцәгьы ашәиԥхьыӡ зқәу роуп. Урҭ  ахьырхәра ӷәӷәа рзыԥшуп. 
Уи, ахьырхәра амш аҽны, рыбзқәеи, рнапқәеи, ршьапқәеи, ируыз, иҟарҵаз аусқәа рҿагыланы шаҳаҭра рзыруеит. 
Уи аҽны, Аллаҳ урҭ ирыхәҭоу ала, иагмыжькәа иахьирхәуеит, иара убас, Аллаҳ дышҵабыргыҵәҟьоугьы иаартны иеилыркаауеит. 
Ихәымгоу зегьы, ауаа хәымгақәа ирзкуп, ихәымгоу ауаагьы ахәымга рықәнагоуп. Ицқьақәоугы, ауаа цқьақәа ирзкуп, ауаа цқьақәагьы ицқьоу рықәнагоуп. Арҭ ауаа, аҳәынҵәагәыдҵаҩцәа ирхырҳәаауа кырӡа ирцәыхароуп, урҭ рзы анажьреи, кыр иаԥсоу анасыԥи ыҟоуп. 
Уа азхаҵаҩцәа! Шәхатәы аҩны ада, азин ыҟамкәа, атәым аҩнқәа, насгьы иҩноу аԥсшәа рамҳәаӡакәа шәыҩнамлан. Шәара шәзы иеиӷьу убри ауп. Агәыӷра ыҟоуп, шәазхәыцны иеилышәкаап ҳәа. 
Урҭ аҩнқәа аӡәгьы дрыҩнамзаргьы азин шәымамкәа шәрыҩнамлан. «Шәҳазҳадкылом, шьҭахьҟа шхынҳәы» ҳәа шәарҳәар, иаразнак шәхынҳәы, избанзар, ари шәара ишәыхәҭоу хымҩаԥгашьоуп. Аллаҳ иҟашәҵо зегьы идыруеит. 
Аӡәгьы дахьыҩнам, амала шәара шәымаҭәахәқәа ахьыҩнагылоу аҩнқәа рыҩналаразы азин шәҭахӡам. Аллах ишәыраргамоугьы, ишәӡоугьы ибзиаӡаны идыруеит! 
Иазхаҵаҩцәоу ахацәа ираҳә, рыблақәа зқәиҭым иацәыхьчаны рыламыс рыхьчааит. Абри, дара рзы еиҳа ицқьоу хымҩаԥгашьоуп. Ҳәарада, Аллаҳ, урҭ иҟарҵо зегьы идыруеит. 
Иазхаҵаҩцәоу аҳәсагьы ираҳәа, урҭгьы рыблақәа зқәиҭым иацәыхьчаны рыламыс рыхьчааит. Иаартны иаанужьша рыда, агьырҭ рыԥшӡарҭақәа цәыррымгааит. Рқәыршәқәагьы ргәыԥҳәқәа хнаҩо иоурышьҭааит. Рыԥшӡарҭақәагьы, рхацәеи, рабацәеи, рабхәцәеи, рԥацәеи, рԥаԥсацәеи, рашьцәеи, рашьцәа рԥацәеи,  раҳәшьаԥацәеи, аҳәсеи, риаҭымцәа рыхшареи, аҳәса ирызхьамԥшуа иҟалаз рҟынтә маҵуҩыс ирымоу ахацәақәеи, аҳәса рыԥшӡареи рыԥхашьарҭеи ззеилымкаауа ахәыҷқәеи рыда агьырҭ рыҟны иԥхьаркааит. Иԥхьаркыз рыԥшӡарақәа аадырԥшырц азы ршьапқәа адгьыл иқәырмыкшааит. Уа азхаҵаҩцәа! Зегьы Аллаҳ иҿаԥхьа аҭамзаара шьҭашәҵа, иҟалап абри алагьы ахеиқәырхара шәахьӡар! 
Шәыбжьара аҭаацәара иаламлаци, тәыс, мамзаргьы маҵуҩцәас ишәымоу рҟынтә, зҭагылазаашьа маншәалоу аҭаацәара иалашәҵа. Амамзаара иҭагылазар, Аллаҳ иаҭәашьарала урҭ ргәаҟра рхигап. Аллаҳ, мазарала зуаажәлар ирзылыԥхауа иоуп, зегьы ишахәтоу алагьы издыруа иоуп. 
Аҭаацәара алаларазы аҭагылазаашьа змам, Аллаҳ иаҭәашьара рыхьӡаанӡа рыцқьара еиқәдырхааит. Рыхҿыхыԥса шәаны зхы иақәиҭхарц зҭаху атәцәеи ауадалықьцәеи абзиара рыдыжәбалозар, ишәыдыргало шәақәшаҳаҭха. Аллаҳ шәара ишәаҭеишьаз амал аҟынтә урҭгьы ирышәҭ. Рыламыс ала анхара рҭахызар, адунеи аамҭалатәи аҭахрақәа рзы, шәуадалықьцәа мчыла акалҭҟьашьра иазышәымкын. Урҭ абри азы ирықәымчыз ирдыруазааит, Аллаҳ, дара рзы кырӡа дранажьҩуп, дрыцҳашьаҩуп. 
Иҵабыргыҵәҟьаны, шәара шәзы, иаарту ажәаԥҟарақәеи, уаанӡа имҩасыз рҿырԥшқәеи рыла ацәгьара зхы ацәызыхьчо рызгьы абжьгарақәа шәзылбааҳгеит. 
Аллаҳ, ажәҩанқәеи адгьыли рылашара иоуп. Уи илашара, ҿырԥшыла аиҭаҳәара абас иалшоит: Ацәашьқәа зҭагылоу шьандалуп. Ацәымза абырлаш иалху рлашагак иҭагылоуп, уи арлашагагьы абырлаш иаҩызоу еҵәак ауп. Мрагыларагьы мраҭашәарагьы иатәым, зыхәша амца аламкьысыргьы алашара зхылҵуа, иԥшьоу азеҭынҵла (иалҵуа ахәша) ала амца аркхоит. Алашара инахыкны даҽа лашарак ахылҵуеит. Аллаҳ илашара, ииҭаху ихьигӡоит. Аллаҳ, ауааԥсыра рзы аҿырԥшқәа ааигоит, Аллаҳ зегьы ишахәҭоу ала издыруа иоуп. 
Аллаҳ, рыргылареи рыҩныҵҟа ихьӡ аиҭаҳәареи азин ззыҟаиҵаз аҩнқәа рыҟны, шьыжьи хәылбыҽхеи Аллаҳ дҳаракӡаны деиҭарҳәоит. 
Урҭ реилахәаахәҭрақәа, Аллаҳ игәалашәареи, рнамаз ишахәҭоу ала акреи, рзеқьаҭ аҭиреи изаԥырхагахаӡом. Урҭ, ргәыҭҟьаны ианыҭрысша амш иацәшәоит. 
Аллаҳ, уи амш азы иреиӷьӡоу аҳамҭа рыҭаны, иеиҳаӡоу раҭәеишьоит. Аллаҳ ииҭаху меигӡарах аразҟы раҭәеишьоит. 
Мапкыҩцәа ракәзар, урҭ рус, ишабаны аӡы иашьҭо ауаҩы асакара дахьықәу ибаз аӡы асахьа иаҩызоуп, аҵыхәтәан, уи аҭыԥаҿы даннеилак, акгьы избом, аха Аллаҳ  ивараҿы дибоит. Аллаҳгьы уи иус, иагмыжькәа иеилиргоит. Аллаҳ иусеилыргара даараӡа иласуп. 
Мамзаргьы, ацәқәырԥақәеи аԥҭақәеи иеиқәыланы изхаԥаз амшын дуӡӡа аҟны иҟоу алашьцарақәа ирҩызоуп, аки аки иеиқәылаз алашьцарақәа! Алашьцара аҩныҵҟа инапы ироур, убриҵәҟьа избарым. Аллаҳ илашара аӡәы иаҭәеимшьазар, уи нахыс алашара аганахь ала уаҳа анасыԥ иоуӡом. 
Иумбаӡои? Ажәҩанқәеи адгьыли рыҟны иҟоугьы, ажәҩан аҟны зымҵәыжәҩақәа аартны имҵысуа аҳауа иалоу аԥсаатәқәагьы Аллаҳ ирҽхәаԥхьыӡ еиҭарҳәоит. Зегьы, рныҳәаԥхьыӡқәеи рырҽхәаԥхьыӡи рдыруеит, Аллаҳгьы урҭ иҟарҵо зегьы ишахәҭоу ала идыруеит. 
Ажәҩанқәеи адгьыли раҳра Аллаҳ итәуп, ахынҳәрагьы – иара ишҟа мацара ауп. 
Иумбаӡои? Аллаҳ аԥҭақәа ирныҟәоит, нас иеидиҵоит, насгьы урҭ иеиқәҵаны ижәпаӡоу ԥҭақәаны иҟаиҵоит. Уи аамҭазы аԥҭақәа рыбжьарантәи ақәа аируеит. Ажәҩан аҟынтә, убраҟа иҟоу аԥҭа шьхақәа рҟынтә акырцх аруны иахьиҭаху иақәиршәоит, ииҭахугьы ирцәыхараитәуеит, уи аамҭазы амацәыс иахылҵуа алашара ублақәа арлашәуашәа иҟоуп. 
Аллаҳ, аҵхи амши дара-дара иеиҭниԥсахлоит, ҳәарада, абри аҟны ихәыцуа рзы аҵатәхәыҵәҟьа ыҟоуп. 
Аллаҳ, ԥсы зхо зегьы аӡы иалихит. Абарҭ рыбжьара, рыхәҭак ргәышҵа иқәҳәазоит, рыхәҭак ҩ-шьапык ирықәныҟәоит, рыхәҭакгьы – ԥшьшьапык. Аллаҳ ииҭаху ишоит, ҳәарада, Аллаҳ зегьы дрықәиҭуп. 
Иҵабыргыҵәҟьаны, иаартыҵәҟьоу ажәаԥҟарақәа шәзылбааҳгеит. Аллаҳ ииҭаху амҩа иашахь дкылигоит. 
(Ԥыҭҩык ауааԥсыра): «Аллаҳгьы, иԥааимбаргьы дазхаҳҵеит, ҳреихырхәеит» рҳәоит, ари анырҳәо ашьҭахьгьы рыбжьара гәыԥҩык мҩахҟьоит. Арҭ иазхаҵаҩцәаӡам. 
Рыбжьара еимакык рызцәырҵны, ирбжьаҟазарц азы Аллаҳи иԥааимбари рахь ианрыԥхьалак, рыбжьара гәыԥҩык агәынамӡара аадырԥшуеит. 
Амала ишрыхәаша агәра ргар, иеибарыҩуа иара ишҟа иаауеит. 
Арҭ ргәы хәаԥсоума? Мамзаргьы гәҩарак рымоума? Мамзаргьы Аллаҳи иԥааимбари иашамкәа ирызныҟәар ҳәа ишәоума? Мап! Иашамкәа иныҟәаҵәҟьо рхаҭақәа роуп. 
Рыбжьара иҟоу аимак аӡбаразы Аллаҳи иԥааимбари рышҟа ааԥхьара анроулак, усҟан азхаҵаҩцәа: «Ҳазыӡырҩит, ҳаихырхәеит» ҳәа мацароуп ирҳәо. Абар, ахеиқәырхара иахьӡазгьы абарҭ роуп! 
Аллаҳи иԥааимбари рҳәатәы хаҵаны, Аллаҳ иҿагылара иацәшәаны, уи ахәымгара зҽацәызыхьчаз ауаа, агәырӷьара иахьӡаҵәҟьаз роуп! 
Агьырҭ ракәзар, адҵа анруҭалак, Аллаҳ имҩаҿы ишеибашьуала иқәуеит. Урҭ убас раҳәа: «Баша шәымқәын, аҳәатәы шхашәҵо иеилкаауп! Аллаҳ иҟашәҵо зегьы идыруеит. 
Убас раҳәа: «Аллаҳ шәиеихырхәа, аԥааимбар шәиеихырхәа!» Амала шәрызхьамԥшыр, рҳәатәы хашәымҵар, аԥааимбар иҭакԥхықәра иара идуп, шәара шәҭакԥхықәрагьы шәара ишәыдуп. Уи иҳәатәы хашәҵар, амҩа иаша шәанылап, аԥааимбар иуалу, Аллаҳ иажәа иаартыҵәҟьаны, иеилырганы шәзеиҭаҳәара мацара ауп. 
Аллаҳ, шәыбжьара иазхаҵаҩцәаханы адунеии нарцәи рзы ихәарҭоу аусқәа ҟазҵаз ауаа, ажәа злариҭаз ала, дара раԥхьатәиқәа ишраҭәеишьаз еиԥш, даргьы адгьылтәыла аҟны амчра рыҭаны, игәаԥханы ирзалихыз рдин аҽырҭбаара алиршоит. Ршәарҭарақәагьы рхыхны, ашәарҭадара рзаԥиҵоит. Избанзар, урҭ сара аӡәгьы дсывармырҟәылакәа исымҵахырхәоит. Абарҭқәа рышьҭахь шьоукы мапкра хҭаркыр, имҩахҟьаз агәырԥсауаагьы убарҭ роуп. 
Шәнамаз ишахәҭоу ала ишәкы, шәзеқьаҭ шәҭии, шәԥааимбар иҳәатәы хашәҵа, абас алагьы арыцҳашьара шәақәшәап. 
Мапкыҩцәа адгьылтәыла аҟны узызҿамгалаша мчык рымоу џьумшьааит! Урҭ ахьнанагаша џьаҳаным мца ауп, шаҟа анеирҭа бааԥсузеи уи аҭыԥ! 
Уа азхаҵаҩцәа! Шәнапаҵаҟа иҟоу амаҵуцәеи, макьана имшәыц, цқьа иззымҳац ахәыҷқәа, шәааигәара иааирц азы ххҭагылазаашьак азы азин шәымырхлааит. Ишаанӡатәи анамаз аԥхьа, шьыбжьонтәи ашоура аамҭазы аԥсшьарахь шәиасны шәымаҭәақәа шәхышәхуаны, насгьы аҵыхтәи анамаз ашьҭахь. Абарҭ аамҭақәа, шәҽыԥхьакны шәаныҟалаша аамҭақәа роуп. Абарҭ аамҭақәа рыда шәахьыҟоу рнеира ԥырхага ыҟаӡам. Арҭ ауаа, ласы-лассы шәааигәара иааиуа, ишәыларсу ауаа роуп. Аллаҳ иажәаԥҟарақәа абас ишәзааиртуеит, Аллаҳ зегьы идыруеит, насгьы зегьы ишахәҭоу ала иҟазҵо иоуп. 
Шәыхшарагьы аншәлалак, реиҳабацәа азин шшәымырхуаз еиԥш, даргьы азин шәымырхлааит. Аллаҳ иажәаԥҟарақәа абас ишәзааиртуеит, Аллаҳ зегьы здыруа, насгьы зегьы ирықәиҭу иоуп. 
Хаҵа ацаразы згәыӷра зцәыӡхьоу, крызхыҵуа аҳәса, рыԥшӡарақәа аамырԥшыкәа адәахьтәи рымаҭәақәа ршәыхра ԥырхага амаӡам, амала иагьа ус акәзаргьы рыламыс ахьчара дарарзы еиҳа ихәарҭоуп. Аллаҳ,  изаҳауеи, издыруеи иоуп. 
Илашәу, ицыркьу,, насгьы ичмазаҩу рзы игәырԥсам. Шәара шәызгьы шәыҩнқәеи, шәабацәа рыҩнқәеи, шәанацәа рыҩнқәеи, шәашьцәа рыҩнқәеи, шәаҳәшьцәа рыҩнқәеи, шәаб иашьцәа рыҩнқәеи, шәаб иаҳәшьцәа рыҩнқәеи, шәаншьцәа рыҩнқәеи, шәан лаҳәшьцәа рыҩнқәеи, зцаԥха шәнапаҿы иҟоу аҩнқәеи, шәҩызцәа рыҩнқәеи рыҟны шәыкрыфареи шәыкрыжәреи гәырԥса амаӡам. Шәеицны, мамзаргьы хаз-хазы шәыкрыфарагьы ԥырхага амаӡам. Аҩнқәа шәанрыҩналалак Аллаҳ иҟынтәи иԥшӡоу ажәақәа рыла аԥсшәа еибышәҳәа. Шәазхәыцырц азы Аллаҳ иажәаԥҟарақәа абас ишәзеиҭеиҳәоит. 
Аллаҳи иԥааимбари мацара азхазҵаз роуп иазхаҵаҩцәоу. Урҭ, аԥааимбар уск ицуразы ианеизалак, азин имымхкәа дааныжьны ицаӡом. Абарҭ, уара уҟынтә азин зҭахқәо, ааи, убарҭ Аллаҳи иԥааимбари ишахәҭоу ала иазхазҵаз ауаа роуп. Иеиуеиԥшым русқәа рзы, уара уҟынтә азин анырҭаххалак, иуҭаху азин рыҭаны Аллаҳ иранаижьырц азгьы аҳәара ҟаҵа. Ҳәарада, Аллаҳ кырӡа данажьҩуп, кырӡагьы дрыцҳашьаҩуп. 
Аԥааимбар иааԥхьара, шәыбжьара аӡәы даҽаӡәы иахь иҟаиҵаз ааԥхьара еиԥш ишәмыԥхьаӡан. Шәыбжьара маӡала ибналаны ицақәаз, Аллаҳ, ҳәарада, идыруеит. Абри амшала, Уи идҵа иаҿагылаз ауаа, рхы цәгьарак аҭаԥареи, агәаҟра иҭазыргылаша хьырхәраки  иацәшәалааит! 
Ижәдыруазааит, ажәҩанқәеи адгьыли рыҟны иҟоу зегьы Аллаҳ итәуп. Уи, иахьа ишәҭагылазаашьоугьы, Иара ишҟа шәаннарго аамҭазы ишәҭагылазаашьахогьы ибзиаӡаны идыруеит. Усҟан, рхаҭақәа ируз, иҟарҵазгьы акакала ирзеиҭеиҳәоит. Аллаҳ, зегьы ишахәҭоу ала издыруа иоуп. 
Адгьылтәылақәа ргәырҽанҵахааит ҳәа, итәыуаҩы (Муҳаммед) Фурҟан (Аҟәырҟан) изылбаазгаз Аллаҳ, аразҟы узҭо иоуп, абарақьаҭра дахыҵхырҭоуп. 
Уи, ажәҩанқәеи адгьыли раҳра зтәу, ахшара дыздызымкыло, иаҳраҿы алахәы дызмам, зегьы зшаз, иишазгьы лахьынҵак инақәыршәаны ҭагылазаашьак рзаԥызҵаз иҳаракӡоу Аллаҳ иоуп. 
Абас ишыҟоугьы, Аллаҳ дааныжьны акгьы ззымшо, уимоу, зхаҭақәа шоу, зхазы мацараҵәҟьа аԥхасҭеи ахәарҭареи аҟаҵара злымшо, аԥсреи абзареи, аԥсра ашьҭахьгьы даҽазнык абзахара знапаҿы иҟам (ирҩашьоу) анцәахәқәа рыдыркылоит. 
Мапкыҩцәа: «Ари Аҟәырҟан, уи ихы иҭиҳәааз мцуп, даҽа шьоукгьы абри аҟны иара ицхырааит» рҳәеит. Абас ала, иаартыҵәҟьоу иашамраки аҳәынҵәа агәыдҵареи ашҟа рхы дырхеит. 
Иара убасгьы: «Арҭ ажәақәа, шьоукы иддырҩҩыз, уахгьы-ҽынгьы изаԥхьоз, ажәытәуаа рлакәқәа роуп!» рҳәеит. 
Убас ҳәа: «Уи ашәҟәы, ажәҩанқәеи адгьыли рымаӡақәа здыруа Аллаҳ илбааигеит. Ииашаҵәҟьаны Уи, кырӡа данажьҩуп, кырӡагьы дрыцҳашьаҩуп. 
Убас рҳәеит: «Ари дызлаԥааимбарузеи? Акрифоит, аџьырмыкьа далоуп. Иара изы шаҩык дылбаагазар, иара ила уи амаалықьгьы агәҽанҵара наигӡар акәымзи? 
Мамзаргьы, беиара дуӡӡак иманы, џьабаада крахьифаша, акрахьижәша баҳчак имазар акәымзи». Урҭ агәымбылџьбаҩцәа (азхаҵаҩцәа рзы): «Шәарҭ алаԥшхырԥара зызу уаҩык шәишьҭаланы шәцоит» рҳәоит. 
Иумбои, уара иузкны шаҟа ҳәатәы рыԥшааз! Абас ала, урҭ имҩахҟьаз иреиуахеит, уажәшьҭарнахысгьы амҩа иаша рзыԥшаараны иҟам. 
Аллаҳ, убас дбарақьаҭуп, убас дгәыҭбаауп, иҭаххар, еиҳа ибзиоу, аӡиасқәа зҭысуа абаҳча ԥшӡақәагьы уиҭоит, аҳҭынрақәа узиргылоит. 
Аха урҭ, акаамеҭ амш мап ацәыркит. Ҳаргьы акаамеҭ амш имцны изыԥхьаӡаз рзы амцабз зхылҵуа мцак ҳармазеихьеит. 
Уи амца харантәи ианырбарҭахалак, иара убри агәыԥжәареи агәрымреи аууыбжьгьы раҳауеит. 
Рнапқәа рыхәда иӷәӷәаӡа иадҿаҳәаланы, уи (џьаҳаным) еиҳа иахьыҭшәоу аҭыԥ ианҭарыжьлак, убраҵәҟьа иԥсыр рҭаххоит. 
Иахьа, баша знык аԥсра шәамыҳәан! Кырынтә шәыԥсырц азы шәаҳәала! 
Убас раҳәа: «Абри аума еиҳа иеиӷьу, мамзаргьы Аллаҳ ихаҵгылаз рзы ажәаны ирыҭаз наунагӡатәи џьанаҭ акәу?» Уи аҳамҭа, наунагӡа нхарҭа ҭыԥны ирзыҟалоит. 
Уаҟа дара рзы, наунагӡа иаарҭаху зегьы ыҟоуп. Абри унцәа анагӡаразы ихы иадиҵаз иажәа ауп.  
Уи амш аҽны Аллаҳ, Аллаҳ ида изымҵахырхози дареи, џьарак иеизганы: «Абарҭ сыуаажәлар, шәара шәоума имҩахызҟьаз, мамзаргьы рхаҭақәа роума имҩахҟьаз?» ҳәа дразҵаауеит. 
Урҭ: «Уара уи аҩыза уҟәыгоуп! Уара уааныжьны даҽа уаацәақәак рышьҭыхра ҳара иаҳнааломызт. Арҭ ауаа, рхаҭақәагьы рабдуцәагьы аразҟы меигӡарахда ируҭахьан, аха, аҵыхәтәан угәалашәараҵәҟьа рцәыӡит, абас алагьы, атыша иҭаҳаз жәларык ракәхеит» рҳәоит. 
Абар, шәзымҵахырхәақәоз, ишәжәа шымцу ааԥшит. Уажәшьҭа шәзықәшәаша агәаҟра ахгара шшәылымшо еиԥш цхырааракгьы шәзыԥшааӡом. Шәыбжьара аиашамрахь имҩахыҵыз дарбанзаалак, уи агәаҟра дуӡӡа агьама иҳарбоит! 
Уара уаԥхьатәи аԥааимбарцәагьы, ҳәарада, акрырфон, аџьырмыкьагьы иалан. Шәара шәҟынтә ԥыҭҩык, агьырҭ рзы ԥышәагас шәҟаҵаны убри алагьы шәычҳара гәаҳҭоит! Унцәа зегьы ишахәҭоу ала избо иоуп. 
Сҿаԥхьа ишааргаша зынӡа иақәымгәыӷуаз ауаа: «Ҳара, амаалықьцәа ҳзаашьҭра, мамзаргьы Анцәа ибара ҳахәҭаӡамзи?» рҳәоит. Аиашаҵәҟьазы урҭ рҽырԥагьара еиздырҳауеит, ахырҟьара аҟынгьы ҳәаак иааннакылом. 
Амаалықьцәа анырбаша амш, агәырԥса иалахәаҽу ауаа рзы зынӡа жәабжь бзиак ыҟаӡам, урҭ , усҟан: «зегьы шәрылхәдахеит!» ҳәа рарҳәараны иҟоуп. 
Урҭ 	иҟарҵаз 	зегьы 	ҳнапаҿы 	иааганы, 	аԥша 	иаманы 	ицо 	асаба иаҩызаҳтәуеит. 
Уи амш, џьанаҭуаа анхарҭа ҭыԥқәа иреиӷьӡоуи, аԥсшьарҭа ҭыԥқәа еиҳа иԥшӡоуи раҭәашьахоит. 
Уи амш азы, ажәҩан хызҩо аԥҭақәа хтуеит, амаалықьцәагьы иеишьҭагыланы илбаагахоит. 
Уи амш аҽны, аҳраҵәҟьа, иаҳзылԥхауа ишитәу шақәрыӷәӷәахоит, мапкыҩцәа рзы, даараӡа иуадаҩу мшуп. 
Иара убри амш, аиаша иацәхьаҵыз ауаҩы, инапқәа дрыцҳаны абас иҳәашт: «Исыбаргыз, аԥааимбар имҩа санылазҭгьы!» ҳәа. 
«Исыбаргыз, абни ауаҩы (арҩашьаҩы) ҩызас дышьҭысымхызҭгьы!» 
«Агәҽанҵаразы исзааиуаз ажәа, абри ҩызас изыԥхьаӡоз ауаҩы сацәԥхьеикуазаарын!» Аҩсҭаа ауаҩы абас ихала дааныжьны ахьымӡӷ ииргоит. 
Уи аҽны аԥааимбаргьы: «Сынцәа! Сыуаажәлар Аҟәырҟан зынӡа иазхьамԥшит» иҳәеит. 
Ааи, абас ауп. Ҳара, ԥааимбарцыԥхьаӡа абас агәырԥса иалахәаҽыз аӷацәа рызцәыраҳгеит. Аха амҩа иаша ақәҵаҩыс, насгьы цхырааҩыс унцәа дузхоит. 
Мапкыҩцәа: «Аҟәырҟан знык ала иааизакны албаагара ахәҭаӡамзи?» рҳәоит. Аха, ҳара уи, ибзиаӡаны игәныукыларц азы убас иҟаҳҵеит, иахәҭоу аамҭақәа рзы хәҭа-хәҭала ҳаузаԥхьеит. 
Урҭ гәынамӡарак аадырԥшыцыԥхьаӡа, ҳаргьы аиашаҵәҟьа иреиӷьӡоу ала иааҳмырԥшыкәа ҟамлаӡац. 
Ирҳәазаны џьаҳаным иҭаҳажьша ауаа ыҟами, убарҭ рҭыԥ шаҟа иҭыԥ цәгьоузеи, рымҩагьы шаҟа ииашами. 
Ииашаҵәҟьаны, ҳара, Мыса ашәҟәы иҭаны, иашьа Ҳарунгьы уи цхырааҩыс дизыҟаҳҵахьан. 
Урҭ: «Ҳажәаԥҟарақәа имцны изыԥхьаӡо ажәлар шәрызца»  ҳәа раҳҳәеит. Аҵыхәтәангьы уи аҳәатәхамҵаҩцәа ицҟьа иқәаҳҵеит. 
Аԥааимбарцәа имцҳәаҩцәаны иахьырыԥхьаӡаз амшала Ныҳә ижәларгьы аӡы иҭахәаҽны, ауааԥсыра рзы иҵатәхәны иҟаҳҵеит. Ҳара агәымбылџьбаҩцәа рзы даараӡа ихьаагоу гәаҟрак ҳармазеит. 
Ади, Семуди, Ресс жәларқәагьы, абарҭ рыбжьара иҟаз абиԥарақәагьы (ахьҳархәит). 
Зегьы 	иҵатәхәу 	аҿырԥшқәа 	дырбаны, 	ианырмуӡа 	иеилаҟәыбаса ишьҭаҳҵеит. 
Арҭ ауаа, ахлымӡаахқәа зхызгахьоу уи атәылахь ицахьан, аха убарҭқәа рымбаӡоз? Мап! Арҭ ауаа аԥсра ашьҭахь даҽазнык абзахарагьы иазыԥшым. 
Урҭ уқәшәацыԥхьаӡа: «Аллаҳ ԥааимбарс иааишьҭыз ауаҩы абри иоума?» ҳәа  уҵәылырхуеит. 
«Ҳанцәахәқәа ӷәӷәала ҳаҽрыдҳамҳәалар, урҭ ҳрыцрихырц азы акагь игӡамызт» рҳәоит. Амала агәаҟра анырбалак, имҩахҟьаҵәҟьаз зусҭцәоу еилыркаараны иҟоуп. 
Зҭахрақәа нцәахәыс иҟазҵаз ауаҩы дубама? Уажәы уара, абри ауаҩы амҩа иашахь инагара ухы иузадҵоума? 
Мамзаргьы уара, урҭ реиҳараҩык уааԥхьара иҵабыргыҵәҟьаны иазхәыцуа џьушьоума? Мап, урҭ арахәқәа ирҩызоуп, изқәу амҩа аганахь ала еиҳагьы илаҟәуп.   
Унцәа агага широуз умбаӡеи? Уи иҭаххандаз, ҳәарада, зегьы изымҵысуа иҟаиҵон. Насгьы ҳара амра убри азы шьақәырӷәӷәагас иҟаҳҵеит. 
Нас уи, ашьшьыҳәа ҳара хашҟа ҳахеит. 
Шәара шәзы аҵх қәыршәсҵас, ацәарагьы – ԥсшьараны иаԥызҵаз, ҽынлагьы абзазара иаамҭаны иҟазҵаз Иара иоуп. 
Илыԥха аԥхьа аԥшақәа гәырӷьаҽҳәашас ишәзыназышьҭуа Иара иоуп. Насгьы ажәҩан аҟынтә ицқьашәқьоу ақәа шәзылбааҳгоит.  
Уи аӡы ала, иԥсу адгьыл аԥсы ахаҳҵоит, рахәыла, уаҩԥсыла иаҳшаз зегьы аӡы рызҳархоит.  
Аиашазы ҳара, абарҭқәа зегьы ауааԥсыра азхәыцны иеилыркаап ҳәа иааиԥмырҟьаӡакәа ирзеиҭаҳҳәон, аха, абас ишыҟоугьы реиҳараҩык абзиара агәамҭара рҽадырцалеит. 
Иаҳҭаххазҭгьы тәылацыԥхьаӡа гәҽанҵаҩык дырзынаҳашьҭуан. 
Ус анакәха, мапкыҩцәа рҿаԥхьа ухы лаумырҟәын, абри  Аҟәырҟан ала, умчқәа зегьы еизганы урҿагыланы уқәԥала. 
Рыуак иӡыцқьаны, аӡба уазмыркуа, егьы, аџьыка аланы, иашаны иҟоу ҩмшынк, еилеиҵеит. Урҭ рыбжьара ԥынгылак, узхымԥауа ҳәаак аԥызҵазгьы  Иара иоуп.  
Ауаҩԥсы ӡык далхны, ахылҵышьҭреи аибагареи рыла аҭынхара изаԥызҵазгьы Иара иоуп. Унцәа зегьы зымч ақәхо иоуп. 
Амала урҭ, Аллаҳ дааныжьны хәарҭаракгьы ԥырхагакгьы злымшо маҭәарқәак ирымҵахырхәоит. Мап зкуа ауаҩы, инцәа диҿагыланы дықәԥоит. 
Ҳара, уара гәырӷьаҽҳәашаҩыс, гәҽанҵаҩыс унаҳашьҭит. 
Убас ҳәа: «Абри азы сара акымзарак сҭахӡам, акызаҵәык исҭаху; ауааԥсыра Аллаҳ иахь ицартә амҩа ранылара ауп». 
Ԥсра зқәым, еснагь ибзоу Аллаҳ уиқәгәыӷны, уихаҭабуны, арҽхәаԥхьыӡқәа рыла деиҭаҳәа. Иуааԥсыра ргәырԥсақәа  Уи  иахьидыруа азхоит. 
Ажәҩанқәеи адгьыли насгьы рыбжьара иҟоу зегьы фымш рыла изшаз, насгьы жәҩанқәацә иахылаз Иара иоуп. Уи, иишаз рзы кырӡа дрыцҳашьаҩуп. Абри азы издыруа уиазҵаа. 
Урҭ: «Ишәзылыԥхо шәимҵахырхәа» ҳәа рауҳәар: «Азылԥхара закәызеи? Ҳарҭ, уара иззуҳәаз ҳамҵахырхәарц ҳаҟоума?» рҳәоит. Ари аҩыза ааԥхьара урҭ рԥагьареи рцәымыӷреи иҵегьы еизнарҳауеит. 
Ажәҩан аҟны аеҵәақәа ргәыԥқәа аԥызҵаз,  убарҭ рыбжьара цәымзак (амра) шьақәзыргылаз, насгьы уи ала амза зырлашаз Аллаҳ, иҳаракӡоу раасҭагьы дҳаракӡоуп. 
Иазхәыцны аҵатәхәы алырхырц, насгьы иҭабуп зҳәарц зҭаху рзы, аҵхи амши иеишьҭазыргылазгьы Иара иоуп. 
Азылԥхаҩы итәыуааҵәҟьақәа убарҭ роуп, адгьылтәылаҟны хьымӡӷыда иныҟәаны, амдырцәа урҭ ажәала ианыладырҟәуа: «Абзиара шәымаз» ҳәа нараҳәаны ирывсуеит. 
Рыҵхқәа, рынцәа иеихырхәаны, уи иҿаԥхьа игыланы ирхыргоит. 
«Уа ҳанцәа!» рҳәоит: «Ҳара џьаҳанымтәи агәаҟра ҳҭоумырԥшын! Избанзар, уи агәаҟра аамҭала акәымкәа, нҵәарах змам ауп» ҳәа. 
«Уи џьаҳаным, шаҟа нхарҭа бааԥсузеи, шаҟа аангыларҭа бааԥсузеи!» 
(Утәыуаа бзиақәа) Аныхраҿы баша ирҟьаӡом, амала иагьеигӡаӡом, урҭ рныхра абарҭ рыбжьара еибакапанрала имҩаԥысуеит. 
Аллаҳ иварҟәылоу даҽа нцәахәык имҵахырхәаӡом. Иашамрала, Аллаҳ мап зцәикыз аԥсы  баша иҿахырҵәом, акалҭҟьашьра ашҟа иныҟәом. Избанзар, абарҭқәа ҟазҵаз рықәнага иақәыршәахоит. 
Акаамеҭ амш аҽны, урҭ ргәаҟра иацҵахоит, раҳаҭыр ларҟәны наунагӡа убас иаанхоит.  
Амала, 	аҭамзаара 	шьҭаҵаны 	ихәарҭоу 	аусқәа 	ҟазҵаз рҭагылазаашьа хазуп, Аллаҳ урҭ рыцәгьарақәа, абзиа ашҟа ирхоит. Аллаҳ кырӡа данажьҩуп, кырӡагьы дрыцҳашьаҩуп. 
Дарбанзаалак, аҭамзаара шьҭаҵаны ихәарҭоу аусқәа ҟаиҵар, ҳәарада уи, Аллаҳ иахь ихы ирхеит ҳәа дыԥхьаӡоуп. 
(Уи аҩыза атәыуаа) Иахәҭам азы шаҳаҭра руӡом, иҵакыдоу, ибашоу хымҩаԥгашьак ианахҭыгәлалак, рхы пату ақәҵаны инаԥырҵны ицоит. 
Рхаҭақәа анцәа иажәаԥҟарақәа аныргәаладыршәалак, уи ажәаԥҟарақәа рҿаԥхьа идагәацәоушәа, иҿаҳоушәа рхы мҩаԥыргаӡом. 
Урҭ: «Уа ҳанцәа! Ҳара агәырӷьара ҳзаазгаша ахатәҩызацәеи ахшареи ҳаҭәашьа, ҳара агәырԥса зҽацәызыхьчо ауаа ԥхьагылаҩцәас ҳрыҭ!» рҳәоит. 
Абарҭ рҩызцәа ауаа, рџьабаа ахаҭыԥан џьанаҭтәи аханқәа ҳамҭас ирыҭахоит, убраҟа ахаҵгылареи ажәаԥхақәеи рыла ирԥылоит. 
Иара убраҵәҟьа наунагӡа иҟазаауеит. Уи, шаҟа нхарҭеи аангыларҭеи ԥшӡоузеи! 
Убас ҳәа: «Шәтәыуаҩреи, шәныҳәарақәеи ҟамлар, Аллаҳ шәара ҳаҭыр зшәықәиҵари? (Уа амапкыҩцәа!) Шәарҭ, Уи идин имцны иахьышәыԥхьаӡаз амшала ишәырҳаз агәырԥса ахаангьы ишәанажьхаӡом!» 
Ҭа. Син. Мим. 
Арҭ, иаартыҵәҟьоу ашәҟәы ажәаԥҟарақәа роуп. 
(Сԥааимбар!) Иазхарҵом ҳәа ухы ҭаурхарц ак уыгым! 
Ҳара иаҳҭаххар, урҭ ажәҩан аҟынтә џьашьахәык рзылбааҳгон, даргьы иаразнак иеихырхәон. 
Ирзылԥхауа иҟынтә гәҽанҵарак рзааины, урҭ уи мап ацәырымкыкәа ҟамлаӡац. 
Еснагь имцны ирыԥхьаӡоит, аха уи иҵәылрхуа иқәу, ааигәа иаартыҵәҟьаны ирызнеираны иҟоуп.  
Урҭ амапкыҩцәа, адгьылтәылагьы иқәымԥшӡои? Уаҟа иеиуеиԥшым аҵиаақәа ҳааӡеит. 
Ҳәарада, абри аҟны имаҷымкәа аҵатәхәқәа ыҟоуп, аха  еиҳараҩык иазхарҵом. 
Ҳәарада, уара унцәа, амчраҵәҟьа дақәиҭуп, меигӡарахгьы арыцҳашьара змоу иоуп. 
Уара унцәа, Мыса абас ибжьы иқәиргахьан: «Урҭ агәымбылџьбаҩцәа рахь, Фараон ижәлар рышҟа уца.   
Урҭ (ирԥеиԥшу) абыржәыгьы рҽацәырмыхьчаӡои?» ҳәа. 
Мыса: «Сынцәа! Аиашазы сара амцҳәара сыдыркылар ҳәа сшәоит». 
«Сгәы еивҵахоит, сыбыз еилаԥаҭоит, уи амшала Ҳарунгьы ацҳаражәҳәара идҵа». 
«Насгьы, сара, урҭ ахара исыдырҵахьоу амшала сҭадырхар ҳәагьы сшәоит» иҳәеит. 
Аллаҳ: «Мап, урызшьуам! Шәҩыџьагьы сџьашьахәқәа  шәыманы шәрызца. Ҳәарада, ҳарҭ шәара ҳшәыцуп, зегьы ҳаҳауеит! 
«Шәнеины Фараон, ҳара иҵабыргыҵәҟьаны жәҩантәылақәа рынцәа ицҳаражәҳәаҩцәа ҳауп». 
«Исраил иԥацәа рхы иақәиҭутәроуп, ҳара иҳацуҵароуп» ҳәа иашәҳәа. 
Фараон абас иҳәеит: «Уара уанхәыҷыз нахыс уҳадкыланы уаҳмааӡаӡеи? Уԥсҭазаара ашықәсқәа имаҷымкәа ҳара ҳҿы иухумгаӡеи?» 
«Аҵыхәтәан, 	 	аусцәгьагьы 	ҟауҵеит. 	Уара 	абзиара 	ззеилымкаауа уакәзаап!» 
Мыса: «Сара, уи аус исзымдыркәа исамхаҟаҵеит» иҳәеит. 
«Насгьы шәара шәыцынхара сацәшәаны сышәцәыбналеит. Ашьҭахь, сынцәа сара аиашала аӡбашьа сирҵан, иԥааимбарцәа сыруаӡәкхеит». 
«Уи, абзиара исзыҟашәҵаз ҳәа исаҽԥнуҳәогьы изызку, Исраил иԥацәа ухазы тәыс рыҟаҵара ада уаҳа даҽакы акәӡамызт». 
Фараон: «Жәҩантәылақәа рынцәахәы ҳәа ззуҳәогьы дызусҭада?» ҳәа дҵааит. 
Мыса: 	«Аҵабырг 	азхаҵара 	шәгәы 	азцозар, 	ижәдыруазааит, 	Уи, ажәҩанқәеи адгьыли, насгьы рыбжьара иҟоу зегьы рынцәа иоуп» ҳәа аҭак ҟаиҵеит. 
Фараон иааигәара иҟаз: «Ииҳәаз шәаҳама?» ҳәа дразҵааит. 
Мыса: «Уи, шәаргьы шәынцәа иоуп, уаанӡа шәабдуцәагьы рынцәа иакәын» иҳәеит. 
Фараон: «Шәара ишәзаашьҭу абри ацҳаражәҳәаҩ, хымԥада, еилагак иоуп» иҳәеит. 
Мысагьы 	иажәа 	иацҵо 	абас 	иҳәеит: 	«Шәыхшыҩ 	аус 	ашәырур иеилышәкаап, уи, мрагыларагьы, мраҭашәарагьы, урҭ рыбжьара иҟоугьы дрынцәоуп». 
Фараон: «Сара сыда даҽа нцәахәык дышьҭухыр, абахҭа ушҭасыргәаҟуа ала сықәуеит!» иҳәеит. 
Мыса дҵааит: «Уара иаартыҵәҟьаны акы узаазгазаргьы, ус акәхоума?» 
Фараон: «Аиаша зҳәо уакәзар, исырба уршаҳаҭга!» ҳәа аҭак ҟаиҵеит. 
Ас ианыҟала, Мыса илабашьа каиршәит, усҟан ирбарыз? Алабашьа маҭхеит! 
Нас, инапы икәа иааҭигеит, уигьы иблахкыгоу, лашара шкәакәак ахылҵуан. 
Фараон, иуаажәлар абас реиҳәеит: «Аиашазы ари ауаҩ, кыр здыруа лаԥшхырԥаҩык иоуп». 
«Иҟаиҵаз алаԥшхырԥарала, шәыԥсадгьыл шәахигарц иҭахуп. Абри азы исабжьыжәгои?» 
Убас рҳәеит: «Иаргьы, иашьагьы ҳамҭакы иаанкыланы, ақалақьқәа рышҟа алаԥшхырԥаҩцәа реизгаразы ауаа дәықәҵа, 
Алаԥшхырԥара иазҟазоу зегьы узааргааит». 
Абас ала, алаԥшхырԥаҩцәа зегьы, иазыԥҵәоу амш аҽны, ианрылаҳәаз аамҭазы џьарак иеизыргеит. 
Ажәларгьы: «Аизарахь шәнеи!» ҳәа раҳәан. 
(Фараон иуаажәлар) Алаԥшхырԥаҩцәа аиааира ргар, ҳаргьы урҭ рымҩа ҳанылап, рҳәон. 
Алаԥшхырԥаҩцәа 	анеиза: 	«Аиааира 	анаҳгалак 	ҳамҭак 	ҳԥеиԥшзар акәхап?»  ҳәа Фараон иазҵааит.  
Фараонгьы: «Ааи», иҳәеит: «Ус ианыҟала, ииашаҵәҟьаны исзааигәаӡоу ауаа шәреиуахоит». 
Мыса алаԥшхырԥаҩцәа рахь: «Ишәыршәырц ишәҭаху шәыршә!» иҳәеит. 
Ас анреиҳәа, ршахақәеи рлабақәеи ыршәны инкарыжьын, убасгьы рҳәеит: «Фараон иреиҳаӡоу имчра ахьӡала! Ҳәарада, иаиааиуа ҳара ҳакәхоит». 
Нас, Мысагьы илабашьа нкаиршәит, аха ирбарыз, урҭ рылаԥшхырԥагақәа зегьы албаадара иналагеит! 
Алаԥшхырԥаҩцәа иаразнак асаара рыҽкарыжьит. 
«Жәҩантәылақәа рынцәа дазхаҳҵеит!» рҳәеит. 
«Мысеи Ҳаруни рынцәахәы!» 
Фараон: «Сара шәысмазҵаакәа уи дазхашәҵоит, ус аума? Излеилкаахаз ала уи, алаԥшхырԥара шәзырҵаз шәырҵаҩы иакәзаап! Амала, абыржәы ишәсырбоит! Шәнапқәеи шәшьапкәеи инеихда-ааихданы иԥыҟҟаны, шәыззегьы шәыкнарҳартә иҟасҵоит!» иҳәеит. 
«Ԥырхага ҳанаҭом, ҳара усгьы ҳанцәа иахь ҳхынҳәуеит» рҳәеит. 
«Раԥхьаӡа дахьазхаҳҵаз иабзоураны ҳанцәа ҳаҭеиҵарым ҳәа ҳгәыӷуеит». 
Мыса иҵаҳҳәеит: «Сыуаажәлар уахынла амҩа иқәҵа, избанзар ишәышьҭашәарыцоит» ҳәа.  
Фараонгьы аруаа еизыргарц ақалақьқәа рахь ауаа дәықәиҵеит. 
«Арҭ, хыԥхьаӡарала имаҷу, иеиԥхьыттоу жәларуп». 
«Амала, ҳара ҳашҟа агәаӷ дуӡӡа рымоуп». 
«Ҳаргьы, ҳәарада, агәҽанызаара змоу, иаӡәыку жәларк ҳауп» (иҳәон). 
Нас, ҳара, урҭ (Фараон иуаажәлар), руҭра бзиақәеи рбаҳчақәеи, ииасны ицоз рӡыхьқәеи,  
Рыхазынарақәеи рбеиарақәеи, дара ртәала кырӡа ирзаԥсаз рмаҵурақәагьы ирымпыҵаҳхит. 
Абас ала, абарҭқәа зегьы Исраил иԥацәа ираҭәаҳшьеит. 
Ус ишыҟаз, Фараони ируааи ашамҭазы урҭ ирышьҭалеит. 
Аҩ-гәыԥк анеибаба, Мыса иуаажәлар: «Абар ҳахьааныркылаз!» рҳәеит. 
Мыса иакәзар: «Мап! Агәра ганы сыҟоуп, сынцәа сара дсыцуп, ҳазлеиқәирхаша мҩак сирбоит» иҳәеит. 
Абри азы ҳаргьы: «Улабашьа ала амшын уҭас!» ҳәа, Мыса иҵаҳҳәеит. Амшын иаразнак иеиҟәшеит, аҩганкгьы ашьха дуӡӡақәа реиԥш иааҟалеит. 
Агьырҭгьы уа иазааигәаҳтәит. 
Мысагьы, ицыз ауаагьы, зегьы еиқәҳархеит. 
Агьырҭ ракәзар, аӡы иҭаҳхәаҽит. 
Ҳәарада, абри аҟны кырзҵазкуа аҵатәхәқәа ыҟоуп, аха реиҳараҩык  азхаҵаҩцәамхеит.  
Ҳәарада, уара унцәа, Иара иоуп аиааираҵәҟьа зтәу, Уи зрыцҳашьарагьы аҳәаа змам иоуп. 
Урҭ Ибраҳим иажәабжьгьы рзеиҭаҳәа. 
Иара, иаби иуаажәлари рахь: «Шәзымҵахырхәои?» ҳәа дразҵаахьан. 
«Баҟақәак ҳрымҵахырхәоит, рҿаԥхьа ахырхәара ҳагьаҟәыҵуам» ҳәа аҭак ҟарҵеит. 
Ибраҳим: «Ус ауп, аха шәанрыҳәалак шәыбжьы раҳауама? 
Мамзаргьы, шәара хәарҭараки ԥырхагаки шәзыҟара рылшоума?» ҳәа азҵаара риҭеит. 
«Мап, аха ҳабдуцәа абас ишыҟарҵоз ҳрыхьӡеит» рҳәеит. 
Ибраҳим убас иҳәеит: «Ибзиоуп, аха шәзымҵахырхәо маҷк иадамзаргьы шәрызхәыцхьоума, 
Шәабдуцәа рхаан аахыс шәззымҵахырхәо? 
Ибзиаӡаны ижәдыруаз, жәҩантәылақәа рынцәа ида шәзымҵахырхәо зегьы сара исаӷацәоуп, 
Уи, сара сызшаз, насгьы амҩа иаша сзырбаз иоуп. 
Сара крысҿазҵо, крысзыржәуа иоуп. 
Санычмазаҩхалакгьы агәабзиара сызҭо иоуп. 
Сыԥсы схызхуа, ашьҭахь еиҭах аԥсы схазҵо иоуп. 
Аҳасабеилыргара аӡбара аҽынгьы сыгхақәа санаижьып ҳәа сзықәгәыӷуа Иара иоуп. 
Сынцәа! Сара аҟәыӷара сыҭаны ауаа бзиақәа сырхыԥхьаӡала. 
Схылҵышьҭра рыбжьара, сыӡбахә ибзианы ирҳәартәы исаҭәашьа! 
Сара,  разҟыла иҭәу џьанаҭ  иахаанхаша ауаа среиуатә.  
Сабгьы ианажь, ҳәарада, иара амҩа иаша иацәхьаҵыз дреиуахеит. 
Ауааԥсыра даҽазнык рыԥсы рхаҵаны ианеизырго амш аҽны ахьымӡӷ сумырган. 
Уи амш, абеиарагьы ахшарагьы  ацхыраара анрылымшо мшуп. 
Аллаҳ иҿаԥхьа, ицқьашәқьоу гәык ала инеирада уаҳа даҽакы аныумыхәо мшуп. 
Уи амш, агәырԥса зҽацәызыхьчаз ауаа џьанаҭ ирзааигәанатәуеит. 
Имҩахҟьаз азхамҵаҩцәагьы иаартыҵәҟьаны џьаҳаным дырбахоит. 
Урҭ убас рықәҿырҭуеит: «Иабаҟоу адунеиаҿ шәзымҵахырхәақәоз? 
Аллаҳ 	дааныжьны 	шәзымҵахырхәақәоз 	уажәы 	џьаракыр ишәыхәарҭахама, мамзаргьы, рхыҵәҟьа изамыхәо иҟалама?» 
Нас, зегьы хланҵы џьаҳаным ахь идыршәуеит, имҩахыҵыз рхаҭақәеи, 
Аҩсҭаа ируааи зегьы. 
Убраҟа дара дара еиҿагыланы абас рҳәоит: 
«Аллаҳ иныс, ҳарҭ ииашаҵәҟьаны мҩахҟьарак ҳҭагылан.  
Шәарҭ, жәҩантәылақәа рынцәа шәиваҳарҟәылон. 
Ҳара агәырԥса ҳалазгалаз, уи иалахәаҽны иҟаз амапкыҩцәа роуп. 
Уажәшьҭа дгылаҩгьы дҳамам, 
Гәык ала иаҳзыҟоу аҭынхагьы. 
Аҳ! Шьҭахьҟа ҳхынҳәыртә алшара ҳамазҭгьы, ҳазхаҵаҩцәахон!» 
Абарҭқәа рыҟны ҳәарада кырӡа аҵатәхәы ыҟоуп, аха еиҳарак иазхарҵом. 
Ҳәарада, уара  унцәа, аиааираҵәҟьеи аҳәаа змам арыцҳашьареи ирқәиҭу иоуп. 
Ныҳә иуаажәларгьы, рԥааимбар амцҳәара идыркылеит. 
Рашьа Ныҳә, урҭ абас реиҳәахьан: «Мапкра шәҽацәышәмыхьчаӡои? 
Ҳәарада, сара, шәарҭ ишәзаашьҭу, зыгәрагоу цҳаражәҳәаҩык соуп. 
Уажәшьҭа Аллаҳ иҿагылара шәҽацәыхьчаны сҳәатәы хашәҵа. 
Абри азы шәара шәҟынтә акагьы сҭахӡам. Сара сџьабааԥса сызҭаша жәҩантәылақәа рынцәа иоуп.  
Уажәшьҭа, Аллаҳ иҿагылара шәҽацәыхьчаны сҳәатәы хашәҵа» ҳәа. 
Абас 	аҭак 	ирҭеит: 	«Уара, 	илаҟәӡоу 	ажәлар 	рхаҭарнакцәа злаушьҭаныҟәо ала, ҳарҭ узазхаҳҵарызеи?» 
-	«Урҭ, уаанӡа изҿыз сара исыздырам. 
Урҭ азҵаара рыҭара Анцәа заҵәык иоуп изду. Шәазхәыцындаз абриҵәҟьа еилышәкаарын! 
Сара иазхаҵаҩцәахаз ауаа ԥхасҵараны сыҟам. 
Сара, аҵабырг иаартыҵәҟьаны иеиҭазҳәо гәҽанҵаҩык соуп». 
«Уа Ныҳә!» рҳәеит: «Абри узҿу уаҟәымҵыр, хымԥада, ахаҳә уаҳаргоит!» 
Ныҳә: «Сынцәа! Сыуаажәлар сара сымцҳәаҩны срыԥхьаӡеит.  
Уажәшьҭа дареи сареи ҳабжьара иҟоу, уара уӡбарала иеилырганы, саргьы, исыцу ауаагьы еиқәырха!» иҳәеит. 
Абри амшала, ихаҭагьы, ицыз ауаагьы, зегьрыла иҭәыз уи аӷба аҩныҵҟа иеиқәҳархеит. 
Насгьы, шьҭахьҟа иаанхаз, аӡы иҭаҳхәаҽит. 
Иҵабыргыҵәҟьаны, иеилызкаауа рзы абри аҟны аҵатәхәы ду ыҟоуп, аха реиҳараҩык иазхаҵаҩцәамхеит. 
Ҳәарада, уара  унцәа, аиааираҵәҟьеи аҳәаа змам арыцҳашьареи ирықәиҭу иоуп. 
Ад жәларгьы рԥааимбар амцҳәара идыркылеит. 
Рашьа 	Хәыд, 	урҭ 	абас 	реиҳәахьан: 	«Аллаҳ 	иҿагылара шәҽацәышәмыхьчаӡои?» 
Сара, шәарҭ ишәзаашьҭу, зыгәрагоу цҳаражәҳәаҩык соуп. 
Уажәшьҭа Аллаҳ иҿагылара шәҽацәыхьчаны сҳәатәы хашәҵа. 
Абри азы шәара шәҟынтә акагьы сазыԥшӡам. Сара сџьабааԥса сызҭаша жәҩантәылақәа рынцәа иоуп. 
Шәарҭ иҳараку аҭыԥқәа зегьы рыҟны абаҟақәа ргыло шәыхәмаруама? 
Наунагӡа шәаанхоит ҳәа шәазхәыцны ахан дуқәа шәыргылоума? 
Шәымчра, еснагь агәымбылџьбаҩцәа реиԥш аума шәхы ишашәырхәо? 
Уажәшьҭа Аллаҳ иҿагылара шәҽацәыхьчаны сҳәатәы хашәҵа». 
«Шәицәшәа Уи, шәарҭ абриаҟара, ижәдыруа аразҟқәа:  
Арахә- ашәахәи, ахшареи,  
Абаҳчақәеи, аӡыхьқәеи, шәаҭәеишьеит. 
Аиашазы, шәара ишәызку уи амш ду аргәаҟра, даараӡа сацәшәоит». 
Абас аҭак ҟарҵеит: «Уара уҳалабжьаргьы уаҳмылабжьаргьы ҳара ҳзы зегь акоуп. 
Ҳарҭ ҳазқәу амҩа, жәытәнатә аахыс ҳабдуцәа зқәу амҩа ада даҽакы акәӡам. 
Уи амшала, агәаҟра ҳақәшәарангьы ҳаҟам». 
Абас ала, уи амцҳәара идыркылеит, ҳаргьы дара иқәӡаа иқәаҳгеит. Аиашазы абри аҟны аҵатәхәы ду ыҟоуп, аха реиҳараҩык иазхаҵаҩцәамхеит. 
Ҳәарада, уара  унцәа, аиааираҵәҟьеи аҳәаа змам арыцҳашьареи ирықәиҭу иоуп. 
Семуд жәларгьы рԥааимбар амцҳәара идыркылеит. 
Рашьа 	Салиҳ, 	урҭ 	абас 	реиҳәахьан: 	«Аллаҳ 	иҿагылара шәҽацәышәмыхьчаӡои?» 
Сара, шәарҭ ишәзаашьҭу, зыгәрагоу цҳаражәҳәаҩык соуп. 
Уажәшьҭа Аллаҳ иҿагылара шәҽацәыхьчаны сҳәатәы хашәҵа. 
Абри азы, шәара шәҟынтә акагьы сазыԥшӡам. Сара сџьабааԥса сызҭаша жәҩантәылақәа рынцәа иоуп. 
Шәарҭ абраҟа, абаҳчақәеи, ауҭрақәеи, аӡыхьқәеи рхықә аҟны, 
Аҽаҩреи, зшәырқәа ҿалаз ахәырмарҭақәа рыбжьара, 
Агәҭынчреи ашәарҭадареи шәыманы шәзаанхо џьышәшьоума? 
Ашьхақәа рыҟны, ахан ԥшӡақәа ҟазарала иҭаԥҟаны, иеиқәычаԥа ишәыргылоит.  
Уажәшьҭа, Аллаҳ иҿагылара шәҽацәыхьчаны сҳәатәы хашәҵа.  
Адгьылтәыла аҟны ацәгьа зыршо ауаа рҭахрақәа нашәмыгӡан. 
Ахырҟьаҩцәа рҳәатәы хашәымҵан».  
Убас рҳәеит: «Ҳәарада, уара иҟу уаҩуп! 
Уаргьы, ҳара ҳаиԥш ууаҩԥсуп. Уажәа ииашазар, ус анакәха, џьашьахәык ҳзаарԥшы». 
Салиҳгьы: «Абар, аџьашьахәы, абри ажәмахҽ ауп, аӡы ажәра агәаран мышкы иара иатәуп, мышкгьы шәара ишәтәуп. 
Амала цәгьарак азаҳуп ҳәа иақәшәымкын. Мамзар идуӡӡоу уи амш аргәаҟра шәыхьӡоит»  иҳәеит. 
Абас ишыҟазгьы, ажәмахҽ ршьит, аха нас иҟарҵаз иахьхәит.  
Избанзар, агәаҟра рыхьӡеит. Ииашаҵәҟьаны, абри аҟны кырӡа аҵатәхәы ыҟоуп, аха реиҳараҩык иазхаҵҩцәамхеит. 
Ҳәарада, уара  унцәа, аиааираҵәҟьеи аҳәаа змам арыцҳашьареи ирықәиҭу иоуп  
Луҭ ижәларгьы рԥааимбар амцҳәара идыркылеит. 
Рашьа 	Луҭ, 	урҭ 	абас 	реиҳәахьан: 	«Аллаҳ 	иҿагылара шәҽацәышәмыхьчаӡои?» 
Ижәдыруазааит, сара, шәарҭ ишәзаашьҭу, зыгәрагоу цҳаражәҳәаҩык соуп. 
Уажәшьҭа Аллаҳ иҿагылара шәҽацәыхьчаны, сҳәатәы хашәҵа. 
Абри азы шәара шәҟынтә акагьы сазыԥшӡам. Сара сџьабааԥса сызҭаша жәҩантәылақәа рынцәа иоуп. 
Шәынцәа шәара шәзы иишаз шәхатәҩызацәа ааныжьны, 
Ауааԥсыра рыбжьарантәи ахацәа шәырзааигәахоума? Аиашазы шәарҭ иахзырҟьацәаз (имаҳагьоу) жәларык шәоуп!» 
«Уа Лут!» рҳәеит: «Абри ухымҩаԥгашьа умыԥсахыр, иудыруазааит, атәыла уалцахоит!» 
Лут: «Аиашазы сара усгьы, шәызҿу аусқәа ихәымгасшьоит!» иҳәеит. 
«Сынцәа! Сҭаҳцәеи сареи, абарҭ иҟарҵо ахәымгара аҭакԥхықәра ҳацәыхьча!»  
Абри азы, иҭаҳцәагьы иаргьы еиқәҳархеит. 
Шьҭахьҟа иаанхаз, ирыланхаз ҭакәажәык лыда, 
Егьырҭ иааизакны иқәаҳгеит. 
Уаҩ ииумбац қәак рзаҳаруит. Аҵыхәтәан, згәызҽанаҳҵахьаз ирзауыз ақәа ҳаӷеимшхарахеит.  
Ҳәарада, 	абри 	аҟны 	идуӡӡоу 	аҵатәхәы 	ыҟоуп, 	аха 	реиҳараҩык иазхаҵаҩцәамхеит. 
Ҳәарада, 	уара 	 унцәа, 	аиааираҵәҟьеи 	аҳәаа 	змам 	арыцҳашьареи ирықәиҭу иоуп. 
Еиқье жәларгьы рԥааимбар амцҳәара идыркылеит 
Рашьа 	Шуаиб, 	урҭ 	абас 	реиҳәахьан: 	«Аллаҳ 	иҿагылара шәҽацәышәмыхьчаӡои? 
Ижәдыруазааит, сара шәарҭ ишәзаашьҭу, зыгәрагоу цҳаражәҳәаҩык соуп. 
Уажәшьҭа Аллаҳ иҿагылара шәҽацәыхьчаны, сҳәатәы хашәҵа. 
Абри азы шәара шәҟынтә акагьы сазыԥшӡам. Сара сџьабааԥса сызҭаша жәҩантәылақәа рынцәа иоуп. 
Ашәага ииашаны иҟашәҵа, иагырханы икапанны, аԥырхага ҟазҵо шәреиуамхан. 
Ииашоу акапанга ала ишәкапанла. 
Ауааԥсыра ирыхәҭоу иагшәмырхан, аиҿакшара аԥшьганы адгьылтәыла аҟны аилаҩынтра цәыршәымган. 
Шәареи, уаанӡатәи абиԥарақәеи зшаз шәихаҵгыл».  
Даргьы абас аҭак изыҟарҵеит: «Ҳәарада, уара иҟу уоуп! 
Уаргьы ҳара ҳаиԥш уаҩԥсык уоуп. Иудыруазааит, ҳарҭ, уара умцҳәаҩны уҳаԥхьаӡоит. 
Амала уажәа иашазар, иааг, ажәҩан аҟынтә агәаҟра (ахаҳә) ҳзаруы». 
Шуаиб: «Иҟашәҵо, зегьы раасҭа еиӷьны издыруа сынцәа иоуп» иҳәеит. 
Ажәакала, уи амцҳәара идыркылеит, аха ус ишыҟаз еиқәылашьцоу, агага ихәаҽыз уи амш, игәыҭҟьагоу хлымӡаахк ааины урҭ ааннакылеит. Ииашаҵәҟьаны, уи амш даараӡа ихлымӡаахын! 
Аиашазы, 	абри 	аҟны 	идуӡӡоу 	аҵатәхәы 	ыҟоуп, 	аха 	реиҳараҩык иазхаҵаҩцәамхеит. 
Ҳәарада, 	уара 	 унцәа, 	аиааираҵәҟьеи 	аҳәаа 	змам 	арыцҳашьареи ирықәиҭу иоуп. 
Ҳәарада уи (Аҟәырҟан), адгьылтәылақәа рынцәахәы хәҭа-хәҭала илбааигаз шәҟәуп. 
Уи, зыгәра гоу ацқьа (Гаврил) илбааигеит, 
Агәҽанҵаҩцәа уреиуахап ҳәа, 
Иаартыҵәҟьаны араԥ бызшәала угәы аҟны илбаагоуп. 
Уи, ҳәарада уаанӡатәи ашәҟәқәа рыҟынгьы иҟан. 
Исраил иԥацәа рҵарауаа ари ахьырдыруа, дара рзы иршаҳаҭгаӡами? 
Амала ҳара, уи, араԥ бызшәа ззымдыруа аӡәы изылбааҳгандаз, 
Насгьы, дара ҳарзаԥхьандаз, зегьдарароуп иазхарҵомызт. 
Абасала, уи агәырԥсауаа рыгәқәа иҭаҳҵеит. 
Урҭ, ихьаагоу агәаҟра рбаанӡа уи азхарҵаӡом. 
Уи агәаҟра, ирызгәамҭаӡакәа, иаразнак ирзааиуеит. 
Усҟангьы: «Ҳара даҽазнык аҽҳәара ҳарҭоума?» ҳәа иҵаашт. 
Урҭ (џьашьахәык абара ахьырҭаху азы) ргәаҟра иаразнак ирзааир рҭахума? 
Усгьы иубарҭоуп, аразҟы рацәа рыманы кыраамҭа инҳархар, 
Ашьҭахьгьы излаҳаршәахьаз агәаҟра рзааир, 
Рхы иадырхәақзоз акагьы џьаргьы ирыхәаӡом. 
Ҳара, алабжьаразы агәҽанҵаҩцәа рзынаҳмышьҭкәа, 
Жәларык наҳмырҵәаӡац. Ҳара ҳгәымбылџьбаҩцәаӡам. 
Уи (аҟәырҟан), аҩсҭаацәа илбаарымгаӡеит. 
Ари, дара рус алам, рымчгьы азхаӡом. 
Ҳәарада, дара, аҵаҳәарақәа рмаҳаратәы иацәыԥхьакуп.  
Ус анакәха, Аллаҳ ида даҽа нцәахәык уимҵахырхәаны уимыҳәан, мамзар иахьырхәқәаз уреиуахоит. 
Уҭынха гәакьацәа ирыҵаҳәа, ргәырҽанҵа. 
Иуцу азхаҵаҩцәа ахылаԥшра рыҭ. 
Аха иуҿагыларгьы убас раҳәа: «Сара шәарҭ иҟашәҵақәо, хымԥада, сырцәыхароуп». 
Уара, аиааираҵәҟьа зтәу, иҳәаадоу арыцҳашьара злоу Аллаҳ уиқәгәыӷ. 
Уи уара, уангыло (уахынла анамаз акразы) уибарҭоуп,  
Асаара рыҽкажьны, ахырхәара иаҿу рыбжьара иуҭагылазаашьоугьы ибарҭоуп, 
Избанзар, Уи, зегьы заҳауа, зегьы здыруа иоуп.  
Аҩсҭаацәа ракәзар, иззылбаауа шәарҭ ишәасҳәарыма? 
Урҭ, агәырԥсеи, аҳәынҵәа агәыдҵареи иазгагоу ауаа ирзылбаауеит. 
Урҭ, рлымҳа аҩсҭаа изкыдуп, реиҳараҩыкгьы мцҳәаҩцәоуп.  
Апоетцәа ракәзар, урҭ рышьҭахгьы имҩахҟьаз ауаа гылеит. 
Иеиуеиԥшым аԥсҭақәа рҿы хықәкыда ишылеиҩеиуа умбаӡои? 
Иҟарымҵази ирзыҟамҵашеи рыӡбахә аҳәароуп изҿу. 
Амала, иазхаҵаҩцәаханы, адунеии нарцәи рзы ихәарҭоу аусқәа ҟазҵази, Аллаҳ кырӡа дызгәалазыршәази, аиашамра ианақәшәа зхы зыхьчази, рҭагылазаашьа хазуп. Аиашамра ҟазҵаз, ирԥеиԥшхараны иҟоугьы хара имгакәа ирбараны иҟоуп. 
Ҭа. Син. Абарҭ, аҵабыргқәа аазыртуа ашәҟәы Аҟәырҟан ажәаԥҟарақәа роуп. 
Уи, 	азхаҵаҩцәа 	рзы 	ицқьашәқьоу 	лашарак 	ишахыҵхырҭоу 	еиԥш, игьгәырӷьаҽҳәашоуп. 
Урҭ азхаҵаҩцәа, рнамаз ркуеит, рзеқьаҭ рҭиуеит, нарцәытәи аԥсҭазаарагьы хьаҳәа-ԥаҳәада агәра ргоит. 
Ҳәарада, ҳара, нарцәы азхазымҵо ауаа, иҟарҵо зегьы иԥшӡаны идҳарбеит, уи амшалагьы баша ихандеиуа иқәуп.  
Иара убарҭ, зегьы раасҭа ихьанҭоу ахьырхәра зықәнаго роуп, нарцәы зегьы раасҭа аԥхасҭа зауышагьы дара ракәхоит. 
Ҳәарада, абри  Аҟәырҟан, адырреи аҟәыӷареи ирықәиҭу Аллаҳ иҟынтә уара иуҭоуп. 
Аамҭак азы Мыса иҭаацәа рахь: «Иҵабыргыҵәҟьаны мцак збеит. Шәарҭ уаантәи жәабжьк, мамзаргьы шәыҽшәырԥхаразы мцак злеиқәышәҵаша кәыҭӷак шәзаазгоит» ҳәа реиҳәахьан. 
Уаҟа даннеи, бжьык иқәырган: «Амца иавагылоугьы, ааигәара иҟоугьы иԥшьоуп ҳәа иԥхьаӡоуп! Аԥсабарақәа рынцәахәы Аллаҳ, агха-ԥхақәа дырҟәыгоуп. 
«Уа Мыса!  Ҳәарада, сара аиааираҵәҟьеи аҟәыӷареи зтәу Аллаҳ соуп!» 
«Улабашьа наҟ икаршә!» Мыса илабашьа каршәны, уи амаҭ еиԥш ишҳәазоз аниба, шьҭахьҟа дмыԥшыкәа дыҵҟьеит: «Уа Мыса! Умшәан, сара сҿаԥхьа аԥааимбарцәа зыцәшәо ҳәа акагьы ыҟам». 
«Амала, аиашамрахь имҩахыҵыз шәоит, аха урҭгьы иҟарҵаз ацәгьара ахаҭыԥан бзиарак ҟарҵар, ирдыруазааит, сара кырӡа санажьҩуп, кырӡагьы срыцҳашьаҩуп». 
«Уажәгьы унапы укәа иҭаҵаны, чмазарак, аахак амамкәа ишкәакәаӡа, ицыр-цыруа иааҭугап. Аџьашьахәқәа жәба рыла Фараони иуаажәлари урызца. Избанзар, урҭ имҩахҟьаз жәларны иҟалеит». 
Уџьашьахәқәа урҭ рҿаԥхьа ианцәыруга: «Ари, иаартыҵәҟьаны лаԥшхырԥароуп» рҳәеит. 
Аџьашьахәқәа 	хьаҳәа-ԥаҳәада, 	иаартыҵәҟьаны 	ишырбазгьы ргәымбылџьбареи рҽырԥагьареи амшала мап рцәыркит. Аха аҵыхәтәаны, аиҿакшаҩцәа рлахьынҵа зеиԥшрахаз унахәаԥш! 
Ҳәарада, ҳара, Дауҭи, Шәлимани адырра раҭәаҳшьеит: «Ҳарҭ, азхаҵаҩцәа реиҳараҩык ҳреиӷьызтәыз Аллаҳ  арҽхәаԥхьыӡқәа зегьы дрыԥсоуп!» рҳәеит.  
Шәлиман, Дауҭ иҭыԥ дахагыланы убас иҳәеит: «Уа ауааԥсыра! Ҳара аԥсаатә бызшәа ҳарҵоуп, насгьы ауаа ираҭәашьоу зегьы рҟынтә иахәҭоу аҟара ҳаҭәашьоуп. Ииашаҵәҟьаны абри, иаартыҵәҟьоу аҭәашьарак ауп». 
Шәлиман аамҭак азы аџьинцәеи, ауааԥсыреи, аԥсаатәи рыла иеиҿкааз ируаа, зегьы шеицыз напхгара риҭон. 
Аҵыхәтәан, Ашышкамсқәа рыԥсҭа аҟны ианааи, шышкамск убас аҳәеит: «Уа Ашышкамсқәа! Амарџьа, шәыҭрақәа шәырҭал, Шәлиман ируаа шәрызгәамҭакәа шәыдмырҟьацааит!» ҳәа. 
Ари ажәа заҳаз Шәлиман дааԥышәарччан: «Уа сынцәа! Сани, саби, сареи иҳаҭәаушьаз сырхаҭабуны, угәы иахәаша аусқәа рыҟаҵара сахьыгӡа, улԥхала, сара ауаа бзиақәа сырхыԥхьаӡала!»иҳәеит. 
Шәлиман аԥсаатә днарылаԥшын: «Ашамыхьажь зысымбои, мамзар иӡыз ирылахама?» ҳәа дҵааит. 
«Иаартыҵәҟьоу ҽыӡгак сзаанамгар, ма ӷәӷәала иахьсырхәып, мамзаргьы ахәда хысҵәап!» иҳәеит. 
Дук мырҵыкәа Ашамыхьажь ааин убас аҳәеит: «Сара, уара иузымдыруаз акы еилыскааит. Сабатәи ажәлар ирызкны ииашаҵәҟьоу жәабжьк узаазгеит». 
«Урҭ аҳкәажәк напгара рылҭоит, лара алшара ҷыдақәа лыҭоуп, иблахкыгоу тәарҭакгьы лымоуп. 
Амала, лареи лыуаажәлари, Аллаҳ дааныжьны амра иамҵахырхәоны избеит. Аҩсҭаа, иҟарҵо ибзиоушәа идырбаны имҩахиҟьазаап. Абри амшалагьы амҩа иаша рзыԥшаауам. 
Ажәҩанқәеи адгьыли рыҟны иҟоу зегьы цәырызго, иаҳӡозгьы иҳарзозгьы зегьы здыруа Аллаҳ имҵхырхәаӡом.  
Аха идуӡӡоу жәҩанқәацә иаԥшәымоу Аллаҳ ида нцәа дыҟаӡам». 
Шәлиман: «Иуҳәо иашоума, мамзар умцҳәаҩма, ҳахәаԥшып. 
Абри сышәҟәы рзнаганы раԥхьа инықәҵа, насгьы унаскьаны угыл, ирыӡбогьы унахәаԥш» иҳәеит. 
(Ашәҟәы зауз Сабатәи аҳкәажә абас ҿаалҭит:) «Аҩызцәа! Сара кыр зҵазкуа шәҟәык сзаашьҭуп!   
Ашәҟәы, Шәлиман иҟынтә иаҳзаауеит, «иаҳзылыԥхауа, иҳаназыжьуа Аллаҳ ихьӡала» ҳәа иалагоит, 
«Сара шәысҿамгылан, шәааины сҳәатәы хашәҵа», ҳәа ианиҵоит» лҳәеит. 
Аҳкәажә убас лҳәеит: «Аҩызцәа! Сҭагылазаашьа иазкны шәгәаанагара сашәҳәа. Шәара шәгәаанагара еилымкаакәа зынӡа акгьы сыӡбаӡом». 
Абас аҭак ҟарҵеит: «Ҳарҭ ҳаӷәӷәоуп, аибашьҩы џьбарақәа ҳауп, аха иагьа ус акәзаргьы, аӡбара бнапы иануп, ибыӡбаша бара базхәыц». 
Аҳкәажә убас лҳәеит: «Аҳцәа тәылак ианалалак, хыла-гәыла иеилаҵаны ажәлар раԥхьагылаҩцәагьы раҳаҭыр ладырҟәуеит. Абарҭгьы уи аҩыза ҟарҵозар акәхап. 
Сара урҭ, ҳамҭак рзысышьҭуеит, нас ҳацҳаражәҳәаҩцәа шьҭахьҟа ишыхынҳәуа ҳахәаԥшып».  
(Ацҳаражәҳәаҩцәа) Шәлиман ианизнеи, убас реиҳәеит: «Шәарҭ, сара амал ала цхыраара сышәҭоума? Аллаҳ сара исаҭәеишьаз, шәара исышәҭаз аасҭа иеиӷьуп. Мап, мап! Шәара шәҳамҭа, шәара ишәеиԥ иҟоу мацара роуп иеигәырӷьо. 
(Уа ацҳаражәҳәаҩы!) Уахь урзыхынҳәы, ибзианы ирдыруаз, зынӡа изырҿамгылаша ар рыла ҳнеины, хымԥада иаҵарханы, раҳаҭыр ларҟәны, ртәылагьы иалаҳцоит!» 
(Нас иабжьагаҩцәа рахь днаҳәны): «Сҩызцәа! Урҭ машьцаханы, сара исзааиаанӡа, шәыбжьара уи аҳкәажә лтәарҭа ҭыԥ сзаазгарыда?» ҳәа дразҵааит.   
Аџьинцәа рыбжьара зегьы раасҭа иӷәӷәаз, насгьы зсахьа цәгьаз: «Утәарҭа уахыҵаанӡа сара уи узаазгоит. Ииашаҵәҟьаны, уи сымч ақәхоит, сара узықәгәыӷша соуп» иҳәеит. 
Ашәҟәы иазкны адырра змаз даҽа џьынк иакәзар: «Сара уи, ублақәа хҩаны ихыутаанӡа иузаазгоит» ҳәа аҭак ҟанаҵеит. Шәлиман атәарҭа ивараҿы ианиба, абас иҳәеит: «Ари, иҭабуп ахысҳәаауама, мамзаргьы абзиара сзеилымкаауа сҟалома ҳәа сԥызшәаз сынцәа иаҭәашьароуп. Иҭабуп зҳәаз, ихазы иҳәоит, абзиара ззеилымкаазгьы идыруазааит, сара сынцәа акы згыу иакәӡам, гәыҭбааралагьы дҳаракӡоуп». 
«Уи лтәарҭа лзымдыруа иҟашәҵа, ҳахәаԥшып, еилызкаауа, мамзаргьы иззеилымкаауа дреиуоу» иҳәеит. 
Аҳкәажә данааи: «Бара бтәарҭагьы абас аума ишыҟоу?» ҳәа илазҵааит. Лара: «Ахаҭаԥсаҭа акәушәа избоит!» лҳәан, инацылҵеит: «Ҳарҭ уаанӡагьы, шәара ишәызкны адырра ахьҳауз азы уажәшьҭа ҳаԥсылманцәахоит» лҳәеит. 
Уи, уаанӡа Аллаҳ ида дзымҵахырхәақәоз дымҩахырҟьахьан, избанзар лара имапкыҩцәаз жәларык дреиуан. 
Иларҳәеит: «Ахан быҩнал» ҳәа. Аҳкәажә иҵаулаз ӡык дҭалоз џьылшьан лкалҭ ааидылкылеит.  Шәлиман: «Ари абырлаш иалху ахан, асаркьа иалху адашьма ауп» ҳәа аҳкәажә лгәылҽаниҵеит. Аҳкәажәгьы: «Сынцәа! Сара ииашаҵәҟьаны схы агәымбылџьбара азызуазаарын! Уажәшьҭа Шәлиман ила адгьылтәылақәа рынцәахәы Аллаҳ иҿаԥхьа сшьамхнышгылеит» лҳәеит. 
Семуд жәларгьы: «Аллаҳ шәимҵахырхәа» ҳәа реиҳәарц азы рашьа Салиҳ дырзынаҳашьҭит. Аха иаразнак иеиҿагылаз ҩ-гәыԥкны рҽааиҩыршеит. 
Салиҳ: «Уа сыуаажәлар! Избан, абзиара шыҟоу, ацәгьара ашҟа шәхы зшәырхо, дышәзылԥхарц азы Аллаҳ ианажьра шәаҳәар ҟамлаӡои?» иҳәеит. 
Абас аҭак ҟарҵеит: «Уареи уҩызцәеи шәымшала мышьҭацәгьарак ҳақәшәеит». Салиҳ: «Шәара шәзықәшәақәаз Аллаҳ иҟынтә ауп. Аиашазы шәарҭ иԥыршәо жәларык шәоуп» иҳәеит. 
Уи ақалақь аҟны жәҩык ыҟан, арҭ ауаа адгьылтәылаҿы ацәгьаршра иаҿын, абзиара ашҟа рхы хаӡамызт. 
Рыбжьара ҭоуба уны абас иеицәажәан: «Уахынла ҳрықәланы, иаргьы иҭаацәагьы ҭаҳархап, насгьы ихылаԥшҩы; ҳара уа ҳаҟаӡамызт, иҵабыргыҵәҟьаны аиаша ҳҳәоит ҳәа иаҳҳәап» ҳәа рыӡбеит. 
Урҭ абас шьацҳәак ишазхәыцуаз, ҳаргьы дара ирызгәамҭаӡакәа хьырхәрак рзаԥаҳҵеит. 
Уахәаԥш, ршьацҳәа аҵыхәтәа зеиԥшрахаз: Рхаҭақәагьы рыуаажәларгьы иааизакны, иқәӡаа инықәаҳгеит. 
Абар, риашамра амшала иеилабгаз рыҩнқәа! Иеилызкаауа жәларык рзы ҳәарада, абри аҟны аҵатәхәы ыҟоуп. 
Иазхаҵаҩцәаханы Аллаҳ иҿагылара зҽацәызыхьчаз ауаа ракәзар, уи ахлымӡаах иалаҳгеит. 
Луҭгьы  дугәаларшәа! Уигьы иуаажәлар: «Шәыбла ишабо, абри аҩыза аламысдара ҟашәҵома?» 
«Аҳәса рцымхәрас, ахацәа гәахәарала шәрызнеиуама? Аиашазы шәарҭ ҿаасҭала зхы мҩаԥызго жәларык шәоуп» иҳәеит. 
Аха иуаажәлар: «Луҭгьы иҭаацәагьы шәтәыла иалышәца, избанзар урҭ, зыцқьареи зыламыси иазԥагьоу ракәзаап!» ҳәа аҭак ҟарҵеит. 
Абри амшала, иԥҳәыс лыда, иареи иҭаацәеи еиқәҳархеит. Иԥҳәыс шьҭахьҟа иаанхаз дрылахәзарц ҳаӡбеит. 
Урҭ, ӷәӷәала қәак рзаҳаруит, уаанӡа згәызҽанаҳҵахьаз (аха, хьаас ишьҭызымхыз) ауаа ирзаҳаруз ақәа кырӡа ицәгьахеит. 
Убас ҳәа: «Арҽхәаԥхьыӡқәа зызку Аллаҳ сихаҭабуеит, абзиара рымаз иаликааз иуаажәларгьы. Аллаҳ иакәу мамзаргьы ивадырҟәылаз ракәу еиҳа иеиӷьу?» 
Ус анакәха, ажәҩанқәеи адгьыли зшаз, ажәҩан аҟынтә аӡы шәзылбаазгаз дызусҭада? Ҳара уи аӡы ала, шәарҭ ҵла заҵәык ааӡара шшәылымшазгьы абаҳча ԥшӡақәеи ашәырырҭақәеи аԥаҳҵеит. Аллаҳ ида даҽа нцәак дыҟоуп рҳәоума? Аиашазы урҭ зымҩахҟьара иацызҵо уаауп. 
Насгьы адгьылтәыла ақәынхаразы ирзырманшәалаз, аԥсҭақәа рыбжьарантәи аӡиасқәа рызназгаз, адгьыл мҵысырц азы ашьхақәа шьаҟақәаны изшаз, ҩ-мшынк рыбжьара (еиламларатәы) ԥынгылак бжьазҵаз дызусҭада? Аллаҳ ида даҽа нцәахәык дыҟоума? Аиашазы урҭ реиҳараҩык аҵабырг рыздыруам. 
Ауадаҩра уақәшәаны уаниҳәалак иухьӡо, угәаҟра ухызго, насгьы адгьылтәылаҿ напхгаҩыс уҟазҵо дарбану? Аллаҳ ида даҽа нцәахәык дыҟоума? Шаҟа илаҟәны шәхәыцуазеи! 
Уи адагьы, адгьыли амшынқәеи рылашьцарақәа рыҟны амҩа шәзырбо дарбану? Аԥшақәа, илыԥха аԥхьа иргыланы гәырӷьаҽҳәашас иаазышьҭуа дарбану? Аллаҳ ида даҽа нцәахәык дыҟоума? Аллаҳ, урҭ ивадырҟәылақәаз раасҭа кырӡа дҳаракуп, урҭ дырҟәыгоуп. 
Нас, раԥхьаӡа изшаз, ашьҭахьгьы иааиԥмырҟьаӡакәа зшара иацызҵо дарбану? Шәарҭ, ажәҩан аҟынтәгьы, адгьыл аҟынтәгьы аразҟы шәызҭо дарбану? Аллаҳ ида даҽа нцәахәык дыҟоума? Убас раҳәа: «Аиаша шәҳәозар,  ус анакәха, шәыршаҳаҭга ҳшәырба!» 
Убас ҳәа: «Ажәҩанқәеи адгьыли рыҟны Аллаҳ ида иҟалаша здыруа дыҟам». Урҭ ԥсны, рыԥсы анҭалашагьы рыздырӡом. 
Мап, урҭ нарцәы иазку рдыррагьы наӡам, уи адагьы, абри иазкны есымша агәыҩбара рымоуп,  аиашазы урҭ нарцәы иазкны илашәыҵәҟьоуп. 
Мапкыҩцәа убас рҳәеит: «Ҳареи ҳабдуцәеи анышә ҳаналаӡ ашьҭахь, даҽазнык ҳабзахоума? 
Аиашазы, абри аҩыза ажәабжь ала ҳабдуцәагьы дыршәахьан. Амала уи, ажәытәуаа рлакәқәа рыда уаҳа даҽакы акәӡам».  
Убас раҳәа: «Адгьылтәыла шәакәшаны, агәырԥсауаа рҵыхәтәа зеиԥшрахаз шәнахәаԥш!» 
Уаргьы, дара рымшала умхьаан, ашьацҳәа ахьыузықәдыргыло азгьы умгәырҩан. 
Урҭ: «Шәиашаҵәҟьазар, шәажәа анбанаӡо?» ҳәа иҵаауеит. 
«Лассы иааирц ззышәҭаху агәаҟра, хәҭак шәхы ишҭаԥара иҟазаргьы алшоит» ҳәа раҳәа. 
Ҳәарада, уара унцәа ауааԥсыра рзы дшаҭаҩуп, аха урҭ реиҳараҩык иҭабуп ҳәагьы рызҳәом. 
Унцәа, урҭ ргәы иҭарҵәахызгьы, идыраргамоугьы хымԥада идыруеит. 
Жәҩани дгьыли рыҟны имаӡоу акы ыҟаӡам, иаартыҵәҟьоу шәҟәык ианымлакәа. 
Аиашазы, абри аҟәырҟан аҟны, Исраил иԥацәа еимактәыс ирымоу иазкны реиҳарак иаартны иеиҭаҳәоуп. 
Ҳәарада, урҭ, азхаҵаҩцәа рзы, алашареи алԥхеи ирхыҵхырҭоуп. 
Ииашаҵәҟьаны, унцәа урҭ рыбжьара иҟоу дақәыӡбараны дыҟоуп. Уи аиааираҵәҟьа зтәу иоуп, зегьы здыруа иоуп. 
Ус анакәха, уара Аллаҳ уиқәгәыӷ, избанзар иаартыҵәҟьоу аҵабырг мҩа уануп. 
Иудыруазааит, уара аԥсцәа ираҳартә иузыҟаҵом, рышьҭахь аиарханы ицо адагәацәагьы ираҳартә иузыҟаҵом. 
Уара, илашәу ауаа ихәанчоу амҩа аҟынтә амҩа иашахь иузаагом. Уара, ҳажәаԥҟарақәа рыгәра ганы, иазхазҵаз дырҳара улшоит. 
Уи ажәа (акаамеҭ) анынаӡалаак, адгьыл аҟынтә, иаҳшаз акы рызцәырганы, ауааԥсыра ҳажәаԥҟарақәа инагӡаны ишазхарымҵаз  раҳаратәы иҟаҳҵоит. 
Уи аҽны, жәларыцыԥхьаӡа ҳажәаԥҟарақәа мыцны изыԥхьаӡоз агәыԥқәа, џьарак иеизаҳгоит. Урҭ еиҿкаарала (рҳасаб ахьеилдыргаша аҭыԥ ашҟа) идәықәҵахоит. 
Аҵыхәтәан, уа ианнеилак, Аллаҳ убас иҳәоит: «Шәарҭ, сара сажәаԥҟарақәа изакәу еилымкаакәа, имцны ишәыԥхьаӡеит, ус ами? Ус акәымзар, шәызҿыз закәыз?» 
Агәымбылџьбарахь иахьымҩахыҵыз амшала, дара ирызкны ииҳәаз ажәа нагӡахеит, уажәшьҭа изцәажәаӡом. 
Рыԥсы ршьааит ҳәа аҵх шаҳшаз, ҽынлагьы илашаӡа ишыҟаҳҵаз рымбаӡеи? Иазхазҵаз жәларык рзы абри аҟны ҳәарада, аҵатәхәқәа ыҟоуп.  
Абыкь (Сур) ианҭаҭәҳәо амш, Аллаҳ игәаԥхаз рыда, ажәҩанқәеи адгьыли рыҟны иҟоу зегьы ргәы ҭҟьоит, зегьы рыхқәа ларҟәны Иара иахь иааиуеит. 
Ашьхақәа урыхәаԥшны, игыло џьушьоит, аха урҭгьы аԥҭақәа реиԥш иныҟәоит. Арҭ зегьы ӷәӷәаӡа иҟазҵаз Аллаҳ иҟазара ауп. Ҳәарада, Уи, иҟашәҵо зегьы ирызкны адырра имоуп. 
Дарбанзаалак, бзиарала дааир, еиҳа иеиӷьу иаҭәашьахоит, урҭ уи амш, акаамеҭ агәыҭҟьагарагьы иацәыхьчахоит.  
Амала, цәгьарала иааиз ракәзар, урҭ хланҵы, џьаҳаным иҭарыжьуеит: «Иҟашәҵақәаз рышьҭахь даҽакала ишәԥылозма?» ҳәа раҳәахоит. 
Убас ҳәа: «Сара, абри ақалақь (Меқьқье) ишәарҭаданы изыԥхьаӡаз анцәа имацара имҵахырхәара сыдҵоуп. Усгьы зегьы Иара итәуп. Насгьы сара сыԥсылмынхарц сыдҵоуп». 
«Аҟәырҟангьы саԥхьарц сыдҵоуп». Уажәшьҭа амҩа иаша ианылаз ихазы данылеит, имҩахҟьазгьы ихазы. Убас раҳәа: «Сара сыгәҽанҵаҩы мацароуп». 
Еиҭах иҳәа: «Арҽхәаԥхьыӡқәа зегьы Аллаҳ изкуп, уи, идыргақәа шәара ишәирбоит, шәаргьы  урҭ баны иеилышәкаауеит. Унцәа, иҟашәҵақәо изымдыруа дыҟаӡам». 
Та. Син. Мим. 
Арҭ, иаартыҵәҟьоу ашәҟәы ажәаԥҟарақәа роуп. 
Иазхаҵаҩу жәларык рзы, Мысеи Фараони ражәабжьқәа рҟынтә хәҭак, ишыҟаҵәҟьаз ала иузеиҭаҳҳәоит. 
Ҳәарада, Фараон, адура иҽаҭаны, иуаажәлар гәыԥ-гәыԥла ишахьан. Убарҭ рыбжьара гәыԥк имчыданы ибон азы, ахшара анроулак рыҷкәынцәа ҭарханы, рҭыԥҳацәа мацара аанижьуан, избанзар уи дыцәгьаршҩын. 
Аха ҳаргьы, уи атәыла аҟны, амчра змамкәа иҟоу ауаа ираҭәаҳшьар, рыбжьара аԥызацәа рзалхны, иԥшьоу адгьылқәа рԥеиԥшгьы дара рнапы ианаҳҵар ҳҭахын.  
Насгьы урҭ уи аҭыԥ аҟны инырханы, Фараони, Ҳамани, дара рыруааи, (Исраил иԥацәа рҟынтә ирзааирц) изыцәшәоз аусгьы дҳарбарц ҳҭахын. 
Мыса иан: «Уи бгәыҳәԥы даҵаҵа цәгьарак дақәшәап ҳәа ашәарҭара анбоулак, аӡиас дазныжь. Бымшәан, бымхьаан. Ҳара уи дбызҳархынҳәуеит, насгьы ԥааимбарс дҟаҳҵоит» ҳәа лыҵаҳҳәеит. 
Убас иагьыҟаҳеит. Фараон иҭаацәа уи (аӡиас аҟны) дырбан, дрыдыркылеит. Амала аҵыхәтәан драӷахараны, гәырҩасгьы дырзыҟалараны дыҟан. Ҳәарада, Фараони, Ҳамани, дара рыруааи изҭаҳашаз ҭыжаарак ажра иаҿын. 
Фараон иԥҳәыс: «Уи, уаргьы саргьы гәырӷьаҽҳәашас даҳзыҟалеит! Уи дшәымшьын, џьара дҳахәар ҟалоит, мамзаргьы ԥас дҟаҳҵап» лҳәеит. Урҭ иҟалаша рзеилкаауа иҟамызт. 
Мыса иан лгәы акәзар, лҵеи мацара изкын. Уи дазхаҵаҩны, дыгәрагаҩны дҟаларц азы лгәы ҳмырӷәӷәазҭгьы, аус илыраргамон. 
Мыса иаҳәшьа: «Аӡәгьы изеилымкаауа, уи бицклаԥш» ҳәа лалҳәеит. Ларгьы агьырҭ идмырбаӡакәа харантәи лашьа дицклаԥшуан. 
Ҳара уаанӡа, уи анаӡеицәа идимкыларц ҳаӡбахьан. Уи амшала иаҳәшьа: «Шәара шәыхьӡала уи дзааӡаша, ихӡыӡааша ҭаацәарак шәзысыԥшаарыма?» лҳәеит. 
Абас ала, иан лгәы ҭынчханы, агәхьаа дамгарц, насгьы Аллаҳ иажәа шҵабыргыз лбарц азы, уи иҭаацәа дрызҳархынҳәит, амала реиҳараҩык ари рздырӡомызт. 
Мыса, деизҳаны данҭышәынтәала, аҟәыӷареи адырреи иаҭәаҳшьеит. Ибзианы зхы мҩаԥызго, ҳара убас ираҭәаҳшьоит. 
Мыса, ауаа ианрызгәамҭаша аамҭак азы ақалақь далалеит. Уаҟа иара ижәлар иреиуази, раӷацәа иреиуази, ҩыџьа шеисуаз ибеит. Иуаажәлар иреиуаз ауаҩы, Мыса иҟынтә ацхыраара даҳәеит. Абри амшалагьы Мыса, агьи ауаҩы ҭаҷкәымла дисын, иԥсы ааихихит. Мыса: «Ари аҩсҭаа иусуп, уи иаартыҵәҟьаны ауааԥсыра драӷоуп» иҳәеит. 
«Сынцәа! Аиашазы сара, иакәымны схы мҩаԥызгеит, абри амшала исанажь!» аниҳәа, Аллаҳгьы уи ианаижьит. Избанзар, Уи, кырӡа данажьҩуп, кырӡагьы дрыцҳашьаҩуп. 
Мыса: «Сынцәа! Исаҭәаушьаз аразҟқәа  мсааит, уажәшьҭарнахыс ацәгьара зуа ахаан срыдгылаӡом» иҳәеит. 
Ақалақь аҟны дшәаԥырҳаԥуа аарлаҳәа иршеит. Аха ашьыжь; иацы ацхыраара зиҭаз ауаҩы, еиҭах дыҳәҳәо, иара иҟынтә ацхыраара даҳәон. Мыса уи ауаҩ: «Уара иаартыҵәҟьаны хыҭҟьак уоуп» ҳәа иеиҳәеит.  
Мыса, рҩыџьагьы ираӷаз ари ауаҩы дааникыларц аниҭаххагьы, уи ауаҩы абас ибжьы иргеит: «Уа Мыса! Иацы уаҩыԥсык дшыушыз еиԥш, уажәгьы сара сушьыр уҭахума? Уара, аиашамра арҽеира зҭаху уакәны уҟаларц акәымкәа, атәылаҿы гәымбылџьбаҩыс уҟаларц уҭахызаап!» 
Ақалақь егьи аган аҟынтә иҩуа иааиз аӡәы убасгьы иҳәеит: «Уа Мыса! Аԥхьагылаҩцәа уара уршьырц азы аицәажәара мҩыԥыргоит, иаарласны  ақалақь уалҵны уца! Сара убзиара зҭаху аӡә соуп, сыгәра га». 
Мыса, дшәаԥырҳаԥуа, днаԥшы-ааԥшуа ақалақь далҵит: «Сынцәа! Сара абарҭ агәымбылџьбаҩцәа срылга!»  ҳәа диҳәеит. 
Мыса, Медиан ашҟа ихы анирха: «Агәыӷра сымоуп, сынцәа амҩа иашахь скылигап» иҳәеит. 
Медиан аӡы азааигәара даннеи, рырахә аӡы дзыржәуаз гәыԥҩык ауаа дрықәшәеит. Урҭ рнаҩсгьы рырахә аанкыланы иԥшыз ҩыџьа аҳәса шыҟаз ибеит. «Гәаҟрас ишәымоузеи?» ҳәагьы данразҵаа: «Ахьчаҩцәа рырахә аӡы дыржәны имнаскьакәа, ҳарҭ ҳазнеиуам, ҳабгьы кырӡа дҭаҳмадоуп» рҳәеит. 
Ас анырҳәа, Мыса урҭ рырахә аӡы диржәит. Насгьы днасҭханы: «Уа сынцәа! Иарбанзаалак исаҭәаушьаша абзиара сазыԥшуп!» ҳәа диҳәеит. 
Уи аамҭазы аҭыԥҳацәа руаӡәк дыԥхашьаԥхаҵо иааигәара дааин: «Ҳара иҟаҳҵараны иҟаз, ҳхаҭыԥан ҳарахә аӡы дуржәит, абри ахә ишәарц азы ҳаб дуԥхьоит» лҳәеит. Мыса уи (Шуаиб) иааигәара днеины, ихҭысыз зегьы 	анизеиҭеиҳәа: «Умшәан, 	агәымбылџьбаҩцәа 	ухы 	рцәугеит» иҳәеит. 
Аҭыԥҳацәа руаӡәк: «Ҳаб ухаҵкы! Ари ихә шәаны дудкыл. Избанзар, ԥарала иудукылаша зегь раасҭа иӷәӷәоу, насгьы узықәгәыӷша аӡә иоуп» лҳәеит. 
Аб, «Аашықәса аус сыцура ацымхәрас, сыԥҳацәа руаӡәк хатҩызас дусҭоит, амала, жәа-шықәсанӡа иацуҵаргьы уара иудырып, суқәымчыр сҭахым. Анцәа иҳәозар, саргьы ауаа бзиақәа сышреиуоу убарҭахап» иҳәеит. 
Мыса: «Уи, уареи сареи ҳабжьара иҟаз, аамҭақәа рҟынтә инасыгӡозаалакгьы, иашамрак сақәымшәароуп, иеибаҳҳәаз азы Аллаҳ дшаҳаҭуп» ҳәа аҭак ҟаиҵеит. 
Мыса, ари аамҭа нагӡаны иҭаацәеи иареи амҩа иқәланы ишцоз, Ҭур ашьха аганахь ала мцак аниба: «Шәарҭ, абраҟа шәаасзыԥшы, сара мцак збеит, издыруада убрантәи жәабжьк, мамзаргьы шәзырԥхаша мцак злеиқәаҳҵаша кәыҭӷак сзаагозар» ҳәа иҭаацәа иреиҳәеит.  
Уахь даннеи, иԥшьоу уи аԥсҭа арӷьарахь игылаз аҵла аганахьынтә, абас бжьык иқәырган: «Уа Мыса! Сара жәҩантәылақәа ирынцәоу Аллаҳ соуп». 
«Улабашьа шьҭаҵа!» Мыса илабашьа шьҭаҵаны, уи амаҭ еиԥш ишьҭаҳәазо ианалага, дшәаны шьҭахьҟа дхьаҵит: «Уа Мыса! Арахь уааи, умшәан, избанзар уара ашәарҭара уҭагылаӡам! 
Уажәы унапы укәа иҭаҵа, чмазарак амамкәа, ишкәакәаӡа иҭугараны уҟоуп. Ушәаны иеиҵыухыз унапқәагьы рҭыԥ ахь иааг. Абарҭ, уара Фараони иҩызцәеи унцәа иҟынтә идурбаша ихьаҳәа-ԥаҳәадоу аршаҳаҭгақәа ҩба роуп. Избанзар, урҭ имҩахҟьаз жәларык ракәхеит».  
Мыса: «Сынцәа! Сара, убарҭ дреиуаны уаҩык дсамхашьхьан, сыршьыр ҳәа сшәоит! 
Сашьа Ҳарун сара саасҭа иҿаԥыц ӷәӷәоуп, уигьы цхырааҩыс дсыцҵа. Избанзар сара амцҳәара сыдыркылар ҳәа сшәоит». 
Аллаҳ убас иҳәеит: «Уара, уашьа ила ҳауцхраауеит, насгьы шәара, убри аҩыза мчык шәаҳҭоит, уи амшала урҭ шәааигәара изааиуам, ҳџьашьахәқәа рыла шәареи, шәҳәатәы хазҵақәази аиааира шәҳаргоит». 
Мыса, урҭ иаартыз ҳажәаԥҟарақәа анрызнеига: «Ари иеиқәырҽаҽо лаԥшхырԥарак акәзар ҟалап. Уаанӡа, ҳабдуцәа рхаангьы абри аҩыза ҳмаҳаӡацызт» рҳәеит. 
Мыса убас иҳәеит: «Иара иҟынтә алашара аазгазгьы, атәыла аҵыхәтәан иззынхашагьы зегь раасҭа ибзианы издыруа сынцәа иоуп. Агәымбылџьбаҩцәа зынӡа ахеиқәырхара изахьӡом». 
Фараон: «Уа иалкаау ауаа! Шәара шәзы сара сыда даҽа нцәак дыҟам. Уа Ҳаман! Абыржәыҵәҟьа ақьырмытӡырҭа сзеиқәҵаны, ашьҭахьгьы баа ҳаракык сзыргыла. Издыруада, убра схаланы Мыса инцәа дызбаргьы. Амала уи, зынӡа дымцҳәаҩуп ҳәа сазхәыцуеит» иҳәеит. 
Фараони ируааи ҳара ҳашҟа ихынҳәраны ишыҟоу иазымхәыцкәа адгьылтәыла аҟны ииашамкәа адура рҽарҭеит. 
Ҳаргьы, иареи ируааи аанкыланы аӡду (амшын) ахь иҳаршәит. Уахәаԥши агәымбылџьбаҩцәа рҵыхәтәа зеиԥшрахаз! 
Урҭ, ажәлар амца ашҟа ааԥхьара рызҭоз ԥхьагылаҩцәаны иҟаҳҵеит. Урҭ, акаамеҭ амш аҽынгьы ацхыраара ҳәа акгьы роуӡом. 
Ари адунеи аҟынгьы ашәиԥхьыӡ рышьҭаҳҵеит, акаамеҭ амш аҽынгьы ҽыԥныҳәа змоу уааны иԥхьаӡахоит. 
Ҳәарада, ҳара уаанӡатәи абиԥарақәа иқәӡаа ианаҳга ашьҭахь, уи ашәҟәы иазхәыцны аҵатәхәы алырхааит ҳәа, ауааԥсыра рзы иаарту ршаҳаҭганы, илашарбаганы, насгьы илԥханы Мыса иаҳҭеит.  
Мыса адҵа аниаҳҭоз аамҭазы, уара мраҭашәаратәи аган аҟны уҟаӡамызт, иҟаз, ианыз блала избазгьы уреиуамызт. 
Уимоу, шәыбжьара иагьа абиԥарақәа мҩасит, урҭ рышьҭахь акыр шықәсқәагьы цеит. Уара,  сажәаԥҟарақәа дара рҟынтә уаԥхьаны ирҿуҵаарц азы Медиан жәларгьы урыцнымхаӡеит. Аха ҳара, ацҳаражәҳәаҩцәа назышьҭуа ҳауп. 
Ааи, Мыса аниқәҿаҳҭуаз, уара Ҭур ашьха ааигәара уҟаӡамызт. Уара уаԥхьа агәҽанҵаҩы дыззынамышьҭыз жәларык, ргәырҽануҵарц азы унцәа иҟынтә илыԥханы убарҭқәа уара иуҵаҳҳәеит, агәыӷра ыҟоуп, иазхәыцны аҵатәхәгьы алырхып ҳәа. 
Ргәырԥса амшала цәгьарак ианақәшәар: «Ҳанцәа! Аԥааимбар даҳзаауышьҭызҭгьы, иажәаԥҟарақәа ҳрықәныҟәаны ҳаргьы ҳазхаҵаҩцәаханы ҳҟамларыз!» рымҳәааит уажәшьҭа. 
Амала,  ҳганахьала уи аҵабырг (Аҟәырҟан) анрызнеи: «Уи Мыса иаҭәашьаз (аџьашьахәқәа) зиаҭәашьами?»  рҳәеит. Аха иара Мыса иҭәашьазгьы мап ацәырымкӡази? «Иеиқәҿызҭуа ҩ-лаԥшхырԥагақәоуп!» ҳәаны, насгьы: «Аиашазы, иарбанзалак акы азхаҳҵом» ҳәагьы иацрымҵази. 
Убас ҳәа: «Аиаша шәҳәаҵәҟьозар, Аллаҳ иҟынтә, абарҭ ҩшәҟәык раасҭа амҩа иаша узырбо даҽа шәҟәык сзаажәг, саргьы уи сақәныҟәап!» 
Уара аҭак урмҭар, иудыруазааит, урҭ дара рҭахрақәа мацара ирықәныҟәоит. Аллаҳ имҩақәҵаҩы дрымамкәа, рхатәы ҭахрақәа мацара ирықәныҟәо раасҭа имҩахҟьаҩны иҟада? Ҳәарада, Аллаҳ, игәымбылџьбаҩцәоу жәларык амҩа иашахь икылигом. 
Аиашаҵәҟьа убри ауп, иазхәыцны аҵатәхәы алырхааит ҳәа, ҳажәа (ҳаҵаҳәара) инеишьҭаргыланы ирхьаҳагӡеит. 
Уаанӡа ашәҟәы заҳҭақәаз, абри ажәагьы (Аҟәырҟан) азхарҵоит.  
Урҭ Аҟәырҟан ианырзаԥхьалак: «Иазхаҳҵеит. Ари ҳәарада, ҳанцәа иҟынтә иаҳзааз аҵабыргҵәҟьа ауп. Аиашазы ҳара уаанӡагьы ҳанцәа ҳимҵахырхәон» рҳәоит. 
Абар, рычҳара амшала урҭ аҳамҭа ҩынтәны ироуеит. Урҭ, ацәгьара бзиарала ирԥырыргоит, дара ираҭәаҳшьаз аразҟы аҟынтәгьы Аллаҳ игәаԥхаразы инырхуеит. 
Урҭ, ибашоу ажәак анраҳалак иазхьамԥшкәа: «Ҳара иҟаҳҵаз ҳара, шәара иҟашәҵазгьы шәара ишәтәыз, абзиара шәымазааит, ҳарҭ амдырыҩцәа рыла ус  ҳамаӡам» рҳәоит. 
Ҳәарада, иаауҭаху зегьы амҩа иашахь иузкылгом. Амала Аллаҳ ииҭаху зегьы алашарахь икылигоит. Алашарахь икылсраны иҟоу, зегь раасҭа иеиӷьны издыруагьы иара иоуп. 
«Уара ҳуцны амҩа иаша ҳанылар, ҳҭәыла ҳалырцоит» рҳәоит. Ҳара, урҭ узламкьысуа, ишәарҭадароу, ҳганахь алагьы аразҟқәа зегь рыла ихарҭәааз ҭыԥк аҟны инаҳмырхаӡеи? Аха реиҳараҩык абри рыздыруам. 
Ҳара, амазара ихнахыз иагьа ақалақьқәа рыуаажәлар иқәӡаа иқәаҳгахьеит. Абар рҭыԥқәа! Дара рышьҭахь даараӡа имаҷны ԥыҭҩык ауааԥсыра нхеит, зегьы ззынхаз ҳара ҳакәхеит. 
Ихадоу рықалақь ашҟа ҳажәаԥҟарақәа ирзаԥхьаша  ԥааимбарк дырзынамышьҭкәа унцәа уи атәылақәа ықәихӡом. Ҳара, атәылақәа рыуаажәлар, агәымбылџьбараҿы ианыхҭарклак инҳарҵәоит. 
Шәарҭ ишәыҭоу зегьы, адунеитә ԥсҭазааразы ишәыхәарҭоу аԥшӡарақәа роуп. Аллаҳ иҟны иҟақәоу ракәзар, еиҳа иеиӷьу, еиҳагьы анҵыра змақәоу роуп. Шәыхшыҩ аус ашәмыруӡои? 
Абри инақәыршәаны, ибзиоу аказы ажәа заҳҭахьоу, насгьы уи иақәҳаршәаз ауаҩы, адунеи аамҭалатәи аԥшӡарақәа мацара ргьама ирбаны, акаамеҭ амш аҽны ҳаӡбарҭахь иаҳзааргаша ауаҩы диеиԥшхоума? 
Уи амш аҽны, Аллаҳ урҭ дрыԥхьаны: «Сара исывашәырҟәылоз шәынцәахәқәа уажәы иабаҟоу?» ҳәа дразҵаауеит. 
Усҟан ажәа зызкыз рхаҭақәа: «Ҳанцәа! Абарҭ иҳарбыжкыз ауаа роуп.  Ҳара ҳашбыжкыз еиԥшҵәҟьа даргьы ҳарбыжкит. Рҭакԥхықәра ҳхахьы имгакәа, уара ирзуӡбаша иазынҳажьуеит, дара усгьы ҳара ҳакәӡамызт изымҵахырхәоз (рхатәы ҭахрақәа ракәын)» рҳәоит. 
«Аллаҳ ивашәырҟәылақәаз шәрыԥхьа!» ҳәа раҳәахоит. Ирыԥхьоит, аха аҭак роуӡом, агәаҟра иақәшәоит! Ианаамҭаз амҩа иаша ианылазҭгьы уаҳа ирҭаххарыз? 
Уи аҽны, Аллаҳ урҭ дрыԥхьаны: «Аԥааимбарцәа аҭакс ирышәҭеи?» ҳәа дразҵаауеит. 
Иара убри амш, хеиқәырхагас иҟоу аҭакқәа зегьы ргәашәқәа дара рзы иаркхоит, дара дара рыбжьарагьы азҵаара рзыҭиуам. 
Аҭамзаара шьҭаҵаны, аус бзиақәа назыгӡаз ауаҩы иакәзар, уи зхы еиқәзырхаз рыбжьара дҟалап ҳәа агәыӷра ыҟоуп. 
Унцәа, ииҭаху ишоит, насгьы иаликаауеит. Урҭ алхра азин рымаӡам. Аллаҳ урҭ ивадырҟәылақәаз дырҟәыгоуп, уи ихьӡ-иԥша ҳаракӡоуп. 
Унцәа, урҭ ргәы иҭарҵәахызгьы идырзазгьы идыруеит. 
Уи Аллаҳ иоуп, Иара ида анцәа дыҟаӡам. Аханатәгьы аҵыхәтәангьы арҽхәаԥхьыӡқәа иара изкуп, аӡбарагьы Иара итәуп. Шәарҭ Иара мацара шәизыхынҳәуеит. 
Убас ҳәа: «Шәазхәыцхьоума, Аллаҳ, акаамеҭ амш аҟынӡа иааиԥмырҟьаӡакәа иҵхны иҟаиҵарц иӡбазҭгьы, Иара ида лашарак шәзаазгаша дарбан анцәаз? Абыржәгьы ишәмаҳаӡои?» 
Убас ҳәа: «Ус анакәха, ишәҳәа, Аллаҳ, акаамеҭ амш аҽнынӡа иааиԥмырҟьаӡакәа амшлаша иӡбазҭгьы, Иара ида, шәыԥсы шәзыршьо аҵх шәзаазгаша дарбан анцәаз? Абыржәгьы ишәымбаӡои?  
Аллаҳ, илԥха ала, аҵхи амши шәзишеит, абри ала шәыԥсы шәшьап, иаҭәашьара аҟынтә шәразҟы шәыԥшаап, насгьы абарҭқәа зегьы, иҭабуп ҳәа рхышәҳәаап, ҳәа. 
Уи амш азы, Аллаҳ урҭ ибжьы рықәырганы: «Сара исывашәырҟәылақәоз абаҟоу?» ҳәа дразҵаауеит. 
Жәларыцыԥхьаӡа шаҳаҭк далхны: «Шәыршаҳаҭга ҳзаажәг!» ҳәа раҳҳәоит. Аҵабыргҵәҟьа Аллаҳ шиакәу, иварҟәыларазы иаԥшьыргақәазгьы дара ааныжьны ишцахьоу убасҟан ауп ианеилыркаауа. 
Карун (Корей), Мыса ижәлар дреиуан. Уи, имчра дақәгәыӷны ижәлар иргәаҟуан. Ҳара уи, убриаҟара ахьымаҭәа иаҳҭахьан, рцаԥхақәа мацара гәыԥҩык ахацәа аарлаҳа иеиҭаргон. Ижәлар убас иарҳәахьан: «Амарџьа, ухы уахԥагьамхан! Аллаҳ аԥагьацәа бзиа ибаӡом. 
Аллаҳ  уара иуаҭәеишьаз ала, нарцәытәи аԥсҭазаара арҳара уазхәыц, адунеи аҟынтәи унасып ухаумыршҭын! Аллаҳ, уара ишуаҭәеишьаз еиԥш, уаргьы ауаа ираҭәашьа. Адгьылтәыла аҟны аичырчара уҽазумкын! Ҳәарада, Аллаҳ, аичырчаҩцәа бзиа ибаӡом» ҳәа. 
Карун: «Абри аҩыза амазара сдырра мацарала исырҳаит» ҳәа аҭак риҭеит. Аллаҳ, уаанӡатәи абиԥарақәа рҟынтә иара иаасҭа иӷәӷәаз, еиҳангьы амазара змаз иагьаҩы иқәӡаа ишықәиҵахьаз изымдырӡоз? Аха уажәшьҭа, зус ӡбоу ауаа ргәырԥса азҵаара аҭахым. 
Карун, иҽырԥагьаны ижәлар рҿаԥхьа дцәырҵуан. Адунеитә ԥсҭазаара иеилаҳаз: «Карун имоу аҩыза ҳаргьы иҳамандаз! Аиашазы, уи шаҟа насыԥ имоузеи!» рҳәон. 
Адырра заҭәашьоу ауаа ракәзар, абас рҳәалон: «Лахь шәоуааит шәара! Иазхаҵаҩцәаханы ихәарҭоу аусқәа ҟазҵо рзы Аллаҳ иҳамҭа еиҳа иҳаракуп. Уигьы, ачҳара аазырԥшыз мацара ақәшәоит». 
Аҵыхәтәан ҳара, ихаҭагьы ихыбрақәагьы адгьыл инахәлабга ицартә иҟаҳҵеит. Уажәшьҭа Аллаҳ иҿаԥхьа ицхраашаз иуаа шизнымхаз еиԥш, ихы мацара еиқәирхартәгьы дыҟаӡамызт. 
Иацы, уи ихаҭыԥаҿы аҟалара иеилаҳаз ауаагьы, абыржәы: «Лахь ҳауындаз ҳара! Аллаҳ, аразҟы изиҭаху инацҵаны, изиҭахугьы ишәаны изаны ириҭозаап. Аллаҳ, иаҭәашьара ҳалеимырхәыр, ҳаргьы абыржәы адгьыл ҳаҵабгозаарын. Закәытә рыцҳароузеи! Мапкыҩцәа иҟарҵалакгьы ахеиқәырхашьа рымамзаарын!» ҳәа рҳәо иналагеит.  
Абар, нарцәытәи атәыла! Ҳара уи, адгьылтәыла аҟны аҽхарззалареи аичырчареи зҭахымыз ауаа рзы иҳармазеит. Аҵыхәтәа бзиа, Аллаҳ иҿагылара зҽацәызыхьчаз ауаа ирԥеиԥшхоит. 
Дарбанзаалак, бзиарак ала иааиз, еиҳау абзиара изыҟоуп, дарбанзаалакгьы ацәгьарала иааиз, иҟаиҵаз ацәгьаура аҟара аҭак иоуеит. 
Аҟәырҟан уара иузылбаазгаз, ҳәарада, иахьыхынҳәтәу уи аҭыԥ ашҟа уаргьы уирхынҳәуеит. Убас ҳәа: «Дарбанзаалак, амҩа иаша ианугьы, имҩахыҵны иҟоугьы, зегь раасҭа иеиӷьны издыруа Аллаҳ иоуп».  
Абри ашәҟәы, уара ишуҵаҳҳәашаз уақәгәыӷуамызт, аха уи, унцәа иҟынтә илыԥханы иузааит. Ус анакәха, мапкыҩцәа зынӡа адгылара румҭан! 
Аллаҳ иажәаԥҟарақәа уара ианузылбаа ашьҭахь, урҭ иахәҭоу аҟаҵара уахырымгааит. Ауааԥсыра унцәа ишҟа ааԥхьара рыҭ, насгьы аварҟәылаҩцәа урҩызамхан! 
Аллаҳ диварҟәыланы даҽа нцәахәык уимыҳәан! Уи ида нцәа дыҟаӡам. Уи ида зегьы ақәӡаара рԥеиԥшуп. Аӡбара иара мацара дақәиҭуп, насгьы шәарҭ аҵыхәтәан Иара иахь шәдырхынҳәуеит. 
Елиф. Лам. Мим. 
Ауааԥсыра, аԥышәара иахмыжькәа, «иазхаҳҵеит» ахьырҳәаз мацаразы рхы иазынрыжьуаз џьыршьама? 
Иҵабыргыҵәҟьаны, ҳара урҭ раԥхьатәиқәагьы аԥышәара иахаҳгахьан. Аллаҳ, ҳәарада амҩа иаша иану цәыригараны дыҟоуп, амыцҳәаҩцәагьы цәыригашт. 
Мамзаргьы, ацәгьара ҟазҵаз ауаа, ибналаны изҳацәцо џьыршьома? Шаҟа ииашамкәа ихәыцуазеи! 
Дарбанзаалак, Аллаҳ иԥылара зҭаху идыруазааит, Аллаҳ иазԥиҵәаз аҽҳәарагьы хымԥада, аҵыхәтәа ааираны иҟоуп. Уи зегьы идыруеит, зегьы иаҳауеит. 
Дарбанзаалак, иахьынӡаилшо аҟара ихы аџьабаа аирбар, идыруазааит, иара ибзиаразы џьабаа ибоит, избанзар Аллаҳ акы дазрыцҳаны дыҟаӡам. 
Ҳара, иазхаҵаҩцәаханы, адунеии нарцәи рзы ихәарҭоу аусқәа ҟазҵаз, уаанӡатәи рыцәгьарақәа хаҳҩоит, иҟарҵаз абзиарақәагьы иреиӷьӡоу ала аҭакқәа раҳҭоит. 
Ҳара ауаҩԥсы, иани иаби бзиарала рызныҟәара идаҳҵеит. Амала урҭ, макьана иузымдыруа акы сываурҟәыларц азы иуқәымчыр, рҳәатәы хаумҵан! Шәахьыхынҳәыша сара сышҟа мацароуп. Иара убри аамҭазы, уаанӡа иҟашәҵаз зегьы шәаԥхьа ицәырызгараны сыҟоуп. 
Иазхаҵаҩцәақәаны, адунеии нарцәи рзы ихәарҭоу аусқәа ҟазҵаз ракәзар, ҳара урҭ, хымԥада, ауаа бзиақәа ирхаҳаԥхьаӡалоит. 
Ауааԥсыра рыбжьара убри аҩызцәа ауаа ыҟоуп, «Аллаҳ дазхаҳҵоит» рҳәоит, аха Аллаҳ имҩаҿы гәаҟрак ианақәшәалак, изықәшәаз ауадаҩра Аллаҳ иҟынтә ирзааиз хьырхәраны иазхәыцуеит. Амала унцәа иҟынтә цхыраарак рзааир, усҟангьы хымԥада, «ҳара еснагь шәарҭ ҳшәыцын» рҳәоит. Ибзиоуп, аха ауаа ргәы иҭаку, зегьы раасҭа еиӷьны издыруа Аллаҳ иакәӡами? 
Хымԥада, Аллаҳ, азхаҵаҩыҵәҟьақәагьы идыруеит, иазхаҵаҩцәоушәа ҟазҵогьы идыруеит. 
Мапкыҩцәа, азхаҵаҩцәа рахь: «шәааи, ҳара ҳамҩа шәаныла, шәгәырԥсагьы ҳара ҳхахьы иаҳгап» рҳәоит. Аха урҭ, уи аҩыза агәырԥса здызкылаша ракәӡам, аиашазы дара мыцҳәаҩцәоуп. 
Урҭ, хымԥада дара ргәырԥса еидара ада, иҵегьы аидарақәа рҟәаҟәа иқәлараны иҟоуп. Иаԥшьыргаз амыцқәеи, ауаа иргәыдырҵаз аҳәынҵәақәеи рганахьала акаамеҭ амш аҽны, ҳәарада, рҿахәы рҿыххоит. 
Ҳара, Ныҳә иуаажәлар ԥааимбарс дырзынаҳашьҭхьан. Урҭ рзы Ныҳә дыҟан, зқьы шықәса рзы ҩынҩажәежәаба агны ( шықәса). Аҵыхәтәаны ргәымбылџьбара ишацырҵозгьы аӡхыҵра ду урҭ ааннакылеит. 
Аха ҳара, Ныҳәи аӷба ицҭақәази еиқәҳархеит, насгьы ауааԥсыра зегьы рзы ҵатәхәыс иҟаҳҵеит. 
Ибраҳимгьы ԥааимбарс днаҳашьҭит. Уи ижәлар абас реиҳәахьан: «Аллаҳ шәимҵахырхәаны иҳәатәы азхамҵара шәҽацәышәыхьча. Ижәдыруазааит, абри шәара шәзы еиҳа еиӷьуп» ҳәа. 
«Шәарҭ, Аллаҳ дааныжьны аныхабаҟақәак шәрымҵахырхәоит, ииашам азхаҵарақәа аԥшьыжәгоит. Ҳәарада, Аллаҳ дааныжьны шәзымҵахырхәо аныхабаҟақәа, шәара аразҟы шәыҭара рылшом. Ус анакәха, шәразҟы Аллаҳ иҿаԥхьа ишәыԥшаа, Уи шәимҵахырхәа, Уи иҭабуп ҳәа иашәҳәала, аҵыхәтәан иара иахь шәхынҳәуеит». 
«Амала, аҵабырг, имцны ишәыԥхьаӡо шәалагар, ижәдыруазааит, шәара шәаԥхьагьы ажәларқәа имаҷымкәа убри аҩыза амҩа ылырххьан. Ацҳаражәҳәаҩы дҵас имоу, иҟоу иаартыҵәҟьаны аиҭаҳәароуп». 
Урҭ, Аллаҳ ашара дшалагаз, иааиԥмырҟьаӡакәагьы ацҵара дшаҿу рымбаӡои? Ҳәарада, ари Аллаҳ изы кырӡа имариоуп. 
Убас ҳәа: «Адгьылтәыла аҟны шәныҟәаны, Аллаҳ раԥхьаӡа ашара дшалагази, уи ацҵара дшаҿуи шәнахәаԥш. Аллаҳ, нарцәытәи шәыԥсҭазаарагьы абас ишараны дыҟоуп. Аллаҳ зегьы имч рықәхоит». 
«Уи, ииҭаху иргәаҟуеит, ииҭахугьы дырзылԥхоит. Зегьы аҵыхәтәан уи иҿаԥхьа шәнанагараны шәыҟоуп.  
«Адгьылтәыла аҟынгьы, ажәҩан аҟынгьы Аллаҳ мчыда дышәзааныжьуам. Аллаҳ ида хылаԥшҩык, мамзар цхырааҩыкгьы дышәзыԥшааӡом. 
Аллаҳ, иажәаԥҟарақәеи уи иԥылареи мап рцәызкуа, - иара убарҭ роуп сара сылԥха ақәгәыӷра зцәыӡызгьы, урҭ ихьаагоу гәаҟрак рԥеиԥшуп.  
Иуаажәлар Ибраҳим изкны аҭакс иҟарҵаз: «Уи дышәшьы, мамзаргьы амца далашәыжь» акәхеит. Амала, Аллаҳ уи амца дацәихьчеит. Абри аҟны иазхаҵаҩцәоу жәларык рзы аҵатәхәқәа ыҟоуп.  
Ибраҳимгьы урҭ абас реиҳәахьан: «Шәарҭ, адунеитә ԥсҭазаара ашҟа ишәымоу шәыбзиабара ацҵаразы, Аллаҳ дааныжьны аныхабаҟақәак аԥшьыжәгеит. Нас, акаамеҭ амш аҽны шәара-шәара шәзеибамдыруа, шәеиқәышәиуа шәаақәгылоит. Шәахьнанагаша аҭыԥ акәзар, џьаҳаным ауп, иарбанзаалак цхырааҩкгьы дшәоуӡом». 
Абри амшала Луҭ уи дазхаиҵеит. Ибраҳимгьы: «Уажәшьҭа сара сынцәа ишҟа амҩа сықәлоит. Ҳәарада, уи дыӷәӷәаӡоуп, аҟәыӷарагьы дақәиҭуп» иҳәеит. 
Уи, Исҳаки Иақәыԥи иаҭәаҳшьеит, ихылҵшьҭрагьы аԥааимбарреи ашәҟәи раҭәаҳшьеит. Ҳәарада, иара, нарцәгьы абзиақәа дырхыԥхьаӡалахоит. 
Луҭ иакәзар, уигьы иуаажәлар абас реиҳәахьан: «Шәарҭ, жәларык рхы иаҭәарымшьацыз ԥхамшьарак ҟашәҵоит».  
«Шәарҭ, абыржәгьы ахацәа шәырзааигәаханы, иахәҭоу амҩа мап ацәкны, шәеизарақәа рыҟны ицәырԥхашьагоу аусқәа шәырҿума?» Иуаажәлар ракәзар, абас аҭак ҟарҵеит: «Аиаша зҳәаҵәҟьо уакәзар, Аллаҳ иргәаҟра ҳзааумго!» 
Луҭ: «Абри иламысдоу ажәлар рҿаԥхьа ацхыраара сыҭ, сынцәа!»  иҳәеит. 
Ҳацҳаражәҳәаҩцәа, Ибраҳим агәырӷьаҽҳәаша анизаарга аҽны: «Ҳарҭ абри атәыла ауааԥсыра ықәаҳхуеит, избанзар урҭ агәымбылџьбара рҽадырцалеит» рҳәеит. 
Ибраҳим: «Аха, уаҟа Луҭгьы дынхоит!» иҳәеит. «Ҳарҭ уа иҟақәоу ибзиаӡаны иаҳдыруеит, иареи иҭаацәеи, хымԥада, иеиқәҳархоит, иԥҳәыс лакәзар, шьҭахьҟа иаанхаз дреиуахоит»  рҳәеит. 
Ҳацҳаражәҳәаҩцәа анизнеи, Луҭ агәҭынчымра изцәырҵын иҟаиҵара изымдыруа даанхеит. Уи: «Умшәан, умгәырҩан!» ҳәа иарҳәеит: «Ҳарҭ, уаргьы, уҭаацәагьы еиқәҳархоит, уԥҳәыс лакәзар, шьҭахьҟа иаанхаз дреиуахоит»  рҳәеит. 
«Ҳарҭ, урҭ рымҩахҟьара амшала ари атәыла ауааԥсыра, ажәҩан аҟынтә илазырҟәыша рыцҳарак рзылбааҳгоит!» 
Абар, убри атәыла, зыхшыҩ аус аруны иеилызкаауа жәларык аҵатәхәы алырхырц азы,  ҳара, уи иаартӡоу ршаҳаҭганы иаанҳажьит. 
Медианаагьы, рашьа Шуаиб дынырзынаҳашьҭ, иара ус иҳәеит: «Уа сыуаажәлар! Аллаҳ шәимҵахырхәа, нарцәытәи амшгьы гәыӷрала шәазыԥшы, дгьылтәыла аҟны аиҿакшара аԥшьганы аилаҩынтра ҟашәымҵан!» 
Аха иара, амыцҳәара идыркылеит. Убри амшалагьы игәыҭҟьагаз дгьылҵысрак иақәшәаны, ртәыла аҟны ишьамхнышгыланы иаанхеит. 
Ади Семуди ажәларқәагьы убас ауп. Урҭ рҭагылазаашьа зеиԥшраз, рхыбратә цәынхақәа иаартны ишәнарбоит. Аҩсҭаа дара иҟарҵақәоз бзиоушәа идырбаны имҩахиҟьеит. Амала, аҵабырг рбаратәгьы иҟан. 
Ҳаруни Каруни рҵыхәтәа абри иаҩызахеит. Аиашазы, Мыса урҭ иаартыз аршаҳаҭгақәа рызнеигахьан. Амала дара, адгьылтәыла аҟны адура рҽарҭеит. Арахь, ибналаны ицаратәыҵәҟьа амч рымаӡамызт. 
Абас ала, урҭ зегьы, ргәырԥсақәа рымшала иахьҳархәит, шьоукы  ахаҳә зыршәуаз аԥшаҭлакәқәа рыжәаҳҵеит, шьоукы бжьыцәгьак иааннакылт, шьоукы адгьыл рыҵаҳрыбгеит, даҽа шьоукгьы аӡы иҭаҳхәаҽит. Аллаҳ ииҭахыз, урҭ ацәгьара рақәыршәара акәӡамызт, аха дара рхаҭақәа рхы ацәгьара иҭадыргылон. 
Аллаҳ дааныжьны даҽа хьчаҩык ишьҭалаз рҭагылазаашьа, абызкаҭаҳа аҭагылазааша иаҩызоуп. Абызкаҭаҳа, акаҭала ахазы нхарҭак ҟанаҵоит, аха зегьы раасҭа иӷәӷәам уи анхарҭа, ҳәарада, иара абызкаҭаҳа аҭраҵәҟьоуп. Абри мацара рдыруандаз! 
Аллаҳ, иара дааныжьны, даҽа шьоукы ирыҳәо ирычо ишыҟоу, ҳәарада, идыруеит. Уи, дыӷәӷәаӡоуп, аҟәыӷарагьы иақәиҭу иоуп. 
Ҳара, ауааԥсыра абас аҿырԥшқәа рзеиҭаҳҳәоит, амала уи ҟәыӷарас иаҵоу, адырраҵәҟьа  иақәиҭу рыда агьырҭ ирзеилкаауам.  
Аллаҳ, ажәҩанқәеи адгьыли аҟәыӷара инарықәыршәаны ишеит. Ҳәарада, иазхаҵаҩцәоу рзы абри аҟны аҵатәхәы ыҟоуп. 
Уара, иуҵаҳәо ашәҟәы уаԥхьаны унамазгьы уахӡыӡааны икы. Ҳәарада, анамаз ахьымӡӷи ацәгьауреи урԥырнагоит. Аллаҳ игәалашәара зегьы раасҭа ихадоуп. Аллаҳ иҟашәҵо ибзиаӡаны идыруеит. 
Урҭ рахьтә аиашамрахь имҩахыҵыз рыда, ашәҟәыуаа рыла шәеиҿыхара, иреиӷьу амҩала имҩаԥганы абасгьы рашәҳәа: «Ҳара иаҳзылбаагоугьы, шәара ишәзылбаагоугьы азхаҳҵеит. Ҳара ҳанцәагьы, шәара шәынцәагьы даӡәыкуп. Ҳарҭ зегьы Уи ҳаҽиаҳҭахьеит» хәа. 
Абас ала, абри ашәҟәы уара иузылбааҳгеит. Уи азы, ашәҟәы заҳҭақәаз уи азхарҵоит, агьырҭ аварҟәылаҩцәа рыбжьарагьы иазхазҵо ыҟоуп. Ҳажәаԥҟарақәа, азхамҵаҩцәа рыда аӡәгьы идырны мап рцәикуам. 
Уара уаанӡа шәҟәык узаԥхьомызт, унапалагьы иузыҩуамызт, ус акәмызҭгьы, ирҩашьоу азхазҵо ауаа агәыҩбара рызцәырҵуан. 
Мап! Уи (Аҟәырҟан), адырра заҭәашьоу ауаа, ргәыҿы аҭыԥ аанызкыло, иаартӡоу ажәаԥҟарақәа роуп. Ҳажәаԥҟарақәа агәымбылџьбаҩцәа рыда аӡәгьы идырны мап рцәикуам. 
Урҭ абыржәгьы: «Уи, инцәа иҟынтә џьашьахәқәак изылбаар акәымзи?» рҳәоит. Убас раҳәа: «Аџьашьахәқәа анцәа иҿаԥхьа мацароуп иахьыҟоу, сара сыгәҽанҵаҩы мацароуп» ҳәа. 
Дара абри ашәҟәы ирзаԥхьо,  уара иахьузынашьҭу урҭ ирзымхаӡои? Ҳәарада, иазхаҵаҩцәоу ауааԥсыра рзы убри аҟны алԥхеи аҵатәхәи ыҟоуп.  
Убас ҳәа: «Шәареи сареи ҳабжьара шаҳаҭс Аллаҳ дазхоит. Уи, ажәҩанқәеи адгьыли рыҟны иҟоу зегьы идыруеит» ҳәа. Ирҩашьоу азхаҵаны, Аллаҳ мап ицәызкуа ракәзар, лахьеиқәҵара зԥеиԥшхараны иҟоу убарҭ ракәхоит. 
Урҭ, уара уҟынтә агәаҟра урццакыр рҭахуп. Уи аҽҳәара, уаанӡа иазыԥҵәамызҭгьы, ҳәарада, агәаҟра рхы иҭаԥараны иҟан. Аха уи, зынӡа ирызгәамҭаӡакәа иаалырҟьаны ирзааираны иҟоуп. 
Урҭ уара уҟынтә агәаҟра лассы ирзааугарц рҭахуп. Агәыҩбара рмоуааит, мапкыҩцәа џьаҳаным рыкәшараны иҟоуп! 
Уи амш, рхы инаркны ршьапаҟынӡа агәаҟра рыкәшоит. Аллаҳгьы: «Иҟашәҵақәаз рагьама  (рахьырхәра) жәба!» ҳәа реиҳәоит. 
Уа иазхаҵаҩцәоу сыуаажәлар! Сара сыдгьыл ҭбаауп, ус анакәха, сара мацара шәсымҵахырхәарц азы шәыццакы. 
Ԥсы зхоу зегьы аԥсра агьама рбашт. Аҵыхәтәан, ҳара ҳахь шәхынҳәуеит. 
Иазхаҵаҩцәаны, адунеии нарцәи рзы ихәарҭоу аусқәа ҟазҵаз, хымԥада, наунагӡа изҭанхаша, зыҵаҟагьы аӡиасқәа зҭысуа аџьанаҭқәа рҿы иҟоу аханқәа ирыҩнаҳҵоит. Зыԥсҭазаара, ихәарҭоу аусқәа ирзызкыз рҳамҭа шаҟа иԥшӡоузеи! 
Урҭ, ичҳаны рынцәа мацара иқәгәыӷуеит. 
Ахныҟәгара хьаас имкыкәа икәаԥӡа анхара иаҿу имаҷымкәа ԥсы зхоу ыҟоуп. Даргьы шәаргьы аразҟы шәызҭо Аллаҳ иоуп. Уи зегьы иаҳауеит, зегьы идыруеит. 
Амапкыҩцәа: «Ажәҩанқәеи адгьыли зшаз, амреи амзеи изакәан аҿаԥхьа иеихырхәаратәы иҟазҵаз дызусҭада?» ҳәа уразҵаар, хымԥада, «Аллаҳ иоуп» рҳәоит. Ус анакәха, аиаша ишԥацәхьаҵуеи? 
Зыуаажәлар рыбжьара аразҟы, иззиҭаху меигӡарахда, иззиҭахугьы ишәаны изаны ирызҭо Аллаҳ иоуп. Аллаҳ зегьы ишахәҭоу ала идыруеит. 
Еиҭах урҭ: «Ажәҩанқәа рҟынтә аӡы лбааганы, уи ала иԥсу анышә аԥсы ахазҵо дызусҭада?» ҳәа уразҵаар, хымԥада, «Аллаҳ иоуп» рҳәоит. Убас раҳәа: «Арҽхәаԥхьыӡқәа Аллаҳ изкуп, амала урҭ реиҳараҩык, рахшыҩ рхы ирзархәом». 
Аиашазы, адунеитә ԥсҭазаара агәырӷьареи ахәмарреи мацара роуп, нарцәытәи атәыла акәзар, аԥсҭазаараҵәҟьа убри ауп. Аха ирдыруандаз!  
Урҭ, ӷбак ианақәтәалак, гәык ала дазхаҵаны Аллаҳ иҳәоит, аха рыԥсы ҭаны, ршьапы адгьыл ианықәиргылалак унарыхәаԥшыр, еиҭах Аллаҳ иваҟәылара аԥшьыргоит. 
Дара ираҭәаҳшьақәаз рҿаԥхьа, абзиара рзеилымкаакәа қьаф рулааит! Амала иаарласны еилыркаараны иҟоуп! 
Ирымбаӡои, рыкәша-мыкәша иҟоу ауаа рҭыԥ иахцаны ианырго аамҭазы, ҳара Меқьқье дара рзы ишәарҭадароу ҭыԥны ишыҟаҳҵаз! Абыржәгьы иҟам-ианым азхаҵаны, Аллаҳ ираҭәеишьо рзеилымкаауа иҟоума? 
Аллаҳ изҟны амцқәа аԥшьызго, мамзаргьы аҵабырг анизааи, уи мыцны изыԥхьаӡаз иаасҭа игәымбылџьбаҩхарыда? Мапкыҩцәа рзы, иааиԥмырҟьаӡакәа иахьынхаша џьаҳаным аҟны, ҭыԥымзар иҟои? 
Ҳара иҳазкны изларылшо ала ихандеиз ракәзар, урҭ, хымԥада, ҳара ҳахь икылызгаша амҩақәа рахь рхы ҳархоит. Ҳәарада, Аллаҳ, абзиара ҟазҵо рааигәара дыҟоуп. 
Елиф. Лам. Мим. 
Римиаа аҳәаа иахьазааигәоу (араԥцәа ирзааигәоу) ҭыԥк аҟны иаҵахеит. 
Аха урҭ, абри аҵахара шықәсқәак рнаҩс аиааира ргараны иҟоуп, 
Аусқәа зегьы, аҵыхәтәаны, Аллаҳ ишиӡбаз алоуп ишыҟало. Мышкы азхаҵаҩцәақәагьы Аллаҳ ицхыраарала игәырӷьараны иҟоуп. 
Иара 	амчраҵәҟьа 	дақәиҭуп. 	Кырӡа 	дыӷәӷәоуп, 	ирыцҳашьарагьы меигӡарахдоуп. 
Ари Аллаҳ иажәауп. Аллаҳ иажәа дахьхәуам, амала ауааԥсыра реиҳараҩык ирыздыруам. 
Урҭ, адунеитә ԥсҭазаара иубарҭоу аган ауп ирдыруа, нарцәытәи аԥсҭазаара аганхьала акәзар, амдырра иҭагылоуп. 
Дара-дара иазымхәыцӡои? Аллаҳ, ажәҩанқәеи адгьыли, урҭ рыбжьара иҟоу зегьы аҟәыӷареи ҽҳәараки шьаҭас ирыҭаны ишеит. Аха, имаҷымкәа ауааԥсыра рынцәа ишиқәшәаша абыржәгьы мап ацәыркуеит. 
Адгьылтәыла еимданы, дара раԥхьа иҟақәаз рҵыхәтәа зеиԥшрахаз гәарымҭаӡои? Урҭ дара раасҭагьы амч-алшара змаз ракәын, адгьыл иқәаарыхны, дара идыргылақәаз ахыбрақәа раасҭагьы ибзиақәаз дыргылахьан. Урҭ рԥааимбарцәагьы иаартыз иагьа ршаҳаҭгақәа рзааргахьан. Ус анакәха, Аллаҳ урҭ агәымбылџьбара рзимуӡеит, агәымбылџьбара дара рхы иазыруит. 
Аҵыхәтәан, Аллаҳ иажәаԥҟарақәа мап рыцәкреи аҵәылхреи аҟны иахзырҟьаз ауаа рԥеиԥш, рҵыхәтәа даараӡа ицәгьахеит. 
Аллаҳ, раԥхьаӡа ишоит, анаҩсгьы уи иациҵоит. Аҵыхәтәангьы еснагь иара иахь шәдырхынҳәуеит. 
Акаамеҭ аныҟалаша амш аҽны, агәырԥсауаа гәыӷырҭада, иҟарҵара рзымдыруа иаанхоит. 
Аллаҳ ивадырҟәылаз рҟынтә ирхашшаауа дҟалаӡом, усгьы дара рхаҭақәа Аллаҳ иахьивадырҟәалаз мап ацәыркуеит. 
Акаамеҭ аныҟалаша амш, иара убри амш аҽны ауааԥсыра зынӡа рҽеиҟәыршоит.  
Иазхаҵаҩцәаханы, адунеии нарцәи рзы ихәарҭоу аусқәа назыгӡаз, џьанаҭ баҳчақәа рҿы игәырӷьалоит. 
Мапкыҩцәа, ҳажәаԥҟарақәеи нарцәытәи аиԥылареи имцны изыԥхьаӡаз ракәзар, урҭгьы агәаҟра аҩныҵҟа иааныжьхоит. 
Абри амшала, ахәылԥаз шәанахьӡалак, насгьы ашьыжь шәангылалак, Аллаҳ ирҽхәаԥхьыӡ еиҭашәхәала. 
Ажәҩанқәеи адгьыли рҟны иҟоу арҽхәаԥхьыӡқәа зегьы иара изкуп. Шьыбжьони, шьыбжьышьҭахьтәи аамҭақәа рзы, Уи ирҽхәаԥхьыӡ еиҭашәҳәала.  
Уи, аԥсы иҟынтә абза, абза иҟынтәгьы аԥсы далихуеит, адгьылтәылагьы аԥсра ашьҭахь еиҭах аԥсы ахеиҵоит. Шәаргьы убас (шәнышәынҭрақәа рҟынтә) шәиргылашт. 
Уи зырҵабыргуагьы шәара анышә шәахьалихыз ауп. Нас шәара, хыԥхьаӡарала шәеизҳаны адгьылтәыла иахыҵәаз шәуааԥсырахеит. 
Шәырзааигәаханы, шәеилаҵәарц азы, шәарҭ шәыԥсы иалхны ахатәҩызацәа шәызшареи, шәыбжьара абзиабареи арыцҳаибашьареи аҿиареи, Уи иршаҳаҭгақәа иреиуоуп. Аиашазы, абри аҟны иеилызкаауа рзы ҳәарада, аҵатхәқәа ыҟоуп. 
Уи иршаҳаҭгақәа руакгьы, ажәҩанқәеи адгьыли ршареи, шәбызшәақәеи, шәыԥшшәқәеи хаз-хазы рыҟазара роуп. Ҳәарада, издыруа рзы абри аҟны аҵатәхәқәа ыҟоуп. 
Уахынлеи ҽынлеи шәыцәара, Аллаҳ иаҭәашьара аҟынтә шәразҟы аԥшааразы ахандеирагьы Уи иршаҳаҭгақәа иреиуоуп. Абри аҟны иӡырҩуа рзы ҳәарада, аҵатәхәқәа ыҟоуп. 
Еиҭах, Уи иршаҳаҭгақәа ракәны, ашәарҭеи агәыӷреи шәыҭаразы амацәыс шәирбоит, ажәҩан аҟынтә аӡы лбааганы, аԥсра ашьҭахь убри ала адгьылтәыла аԥсы ахеиҵоит. Аиашазы абри аҟны зыхшыҩ аус азыруа рзы аҵатәхәқәа ыҟоуп. 
Ажәҩани адгьыли, Аллаҳ идҵа ала рышьақәгылашьагьы Уи иршаҳаҭгақәа ируакуп. 	Аҵыхәтәан 	Уи, 	шәара 	даншәыԥхьалак, 	иаразнак (шәнышәынҭрақәа рҟынтә) шәҩагылоит. 
Ажәҩанқәеи адгьыли рҟны иҟоу зегьы Уи итәуп, зегьы Уи иеихырхәоит. 
Раԥхьаӡа изшаз, анаҩсгьы уи иацызҵаша Иара иоуп. Убригьы Иара изы даараӡа имариоуп. Ажәҩанқәеи адгьыли рыҟны иреиҳаӡоу ахьыӡ иара изкуп. Уи аиааираҵәҟьа зтәу иоуп, аҟәыӷара иақәиҭу иоуп. 
(Уа аварҟәылаҩцәа!) Аллаҳ, шәхаҭақәа шәҟәынтә аҿырԥшы шәзааигоит: Шәнапаҵаҟа иҟоу атәцәа рыбжьара, шәарҭ ишәаҳҭаз аразҟы, урҭгьы иеиҟараны ирызшаны, ишәылархәны, зхы иақәиҭу шәышрыцәшәо еиԥш урҭгьы шәрыцәшәоума? Абар, зыхшыҩ аус азыруа рзы ҳажәаԥҟарақәа абас иеиҭаҳҳәоит. 
Аха, агәымбылџьбара зҟазшьоу  ауаа, дыррак иадымҳәалаӡакәа рхатәы ҭахрақәа ирышьҭаланы ицоит. Аллаҳ ирблаҟьаз ауаҩы, уи нахыс амҩа иашахь дкылызгарыда? Арҭ рҩызцәа ауаа ацхырааҩгьы дроуӡом. 
Ус анакәха, Анцәа иаӡәкра азхаҵаны, зегьрыла адинахь, Аллаҳ ауааԥсыра ззишаз ашҟа ухы рха! Аллаҳ ишара аҟны аԥсахра ҟалом. Абар, ииашоу адингьы абри ауп, аха ауааԥсыра реиҳараҩык ирыздыруам. 
Зегь рыла иара иахь шәеиха, ихамҵгылара шәҽацәышәыхьча, шәнамаз шәкы, имҩахҟьаз аварҟәылаҩцәа шәреиԥшымхан. 
Рдин аҽаҩшарахь икылганы, хаз-хазы ицазгьы шәреиԥшымхан. 
Ауааԥсыра уадаҩрак ианақәшәалак, анцәа мацара рыҽимҵакны, уи иҳәоит, аха нас, иара иаҭәашьарала разҟык агьама анырбалак унарыхәыԥшыр, рыхәҭак ҩагыланы ивадырҟәылаз рынцәахәқәа рахь иҩуеит. 
Ираҭәаҳшьаз абзиарақәа рзеилымкааит! Уажәазы адунеи ақьаф алыжәгала, амала ааигәа ижәбараны шәыҟоуп! 
Мамзаргьы, урҭ ршаҳаҭгак рзылбааҳгахьаны, аваҟәылара аԥшьгара убри аума ирыҵазҳәо? 
Ауааԥсыра бзиарак агьама аныдҳарбалак иеигәырӷьоит, аха дара иҟарҵаз амшала цәгьарак иақәшәар, иаразнак агәкаҳара рызцәырҵуеит. 
Аллаҳ, иззиҭаху аразҟы меигӡарахда ишриҭо, иззиҭахугьы ишәаны изаны ишриҭо рымбаӡои? Ҳәарада, абри аҟны иазхаҵаҩцәоу рзы аҵатәхәқәа ыҟоуп.  
Ус анакәха, аҭынхацәагьы рыхәҭаа рыҭ, аӷаргьы амҩа ианхалазгьы. Абри, Аллаҳ игәаԥхара зҭаху рзы еиҳа иеиӷьуп. Ииашаҵәҟьаны, ахеиқәырхарахь икылсуа ауаагьы убарҭ роуп.  
Ауаа рмазара еизшәырҳарц азы, наӡынала ԥсахра ирышәҭаз, Аллаҳ иҿаԥхьа иеизҳаӡом. Аллаҳ игәаԥхара шәазхәыцны, ирышәҭаз азеқьаҭ акәзар, кырӡа изцылараны иҟоу ауп. 
Аллаҳ, шәара шәызшаз, аразҟы шәызҭаз, шәыԥсы шәхыхны даҽазныкгьы аԥсы шәхазҵараны иҟоу иоуп. Аха, шәара уи ивашәырҟәылақәаз рыбжьара, абарҭ  руак ззыҟаҵо дыҟоума? Аллаҳ, уи ивадырҟәылақәаз зынӡа дырҟәыгоуп, Уи дҳаракӡоуп. 
Ауааԥсыра дара рнапала иҟарҵақәаз рымшала, адгьыл аҟынгьы, амшын аҟынгьы, аҭагылазааша цәгьахеит, абри ала Аллаҳгьы, урҭ ахьхәып ҳәа иҟарҵақәаз рыхәҭак агьама дирбоит. 
Убас ҳәа: «Адгьылтәылаҿы шәеимданы, шәара шәаԥхьа иҟақәаз рҵыхәтәа зеиԥшрахаз шәнахәаԥш. Урҭ реиҳараҩык аварҟәылара имҩахнаҟьаз ауаа ракәын». 
Ус анакәха, Аллаҳ хырԥаша змам имш ааиаанӡа, зегь рыла уи идин ашҟа ухы рха. Уи аҽны, ауааԥсыра хәҭа-хәҭала иеилырхеит. 
Дабанзаалак мап зкыз, имапкра иара иҿагылоит. Адунеии нарцәи рзы ихәарҭоу аусқәа ҟазҵаз ракәзар, урҭгьы дара рхазы (џьанаҭ аҟны) рҭыԥ дырхиоит. 
Избанзар, Аллаҳ, иазхаҵаҩцәаханы иара игәаԥхара ишақәшәо ала зхы мҩаԥызгаз, иаҭәашьарала ирџьишьоит. Ҳәарада, Уи, мапкыҩцәа бзиа ибаӡом. 
Агәырӷьаҽҳәаша еиҭазго аԥшақәа рынашьҭрагьы, Уи иршаҳаҭгақәа иреиуоуп, абас ала шәара илыԥха агьама шәырбаны, идҵала аӷбақәа ныҟәап, шәаргьы иаҭәашьарала шәынасыԥ аԥшаара шәашьҭаланы иҭабуп ҳәа иашәҳәап. 
Иҵабыргыҵәҟьаны ҳара, уара уаԥхьагьы иагьа аԥааимбарцәа рыуаажәлар ирзынаҳашьҭит. Аԥааимбарцәа, урҭ иаартыз аџьашьахәқәа рызнаргеит. Абас ишаҟазгьы, ирзымӡырҩыкәа агәырԥса зҽалазыжьыз ауаа, ирыхәҭаз ала иахьҳархәит. Иазхаҵаҩцәоу ирхәҭоу ацхыраара рыҭарагьы ҳара иаҳуалуп. 
Аԥҭақәа иеиҭаҵырц азы аԥшақәа назышьҭызгьы Аллаҳ иоуп. Уи, аԥҭақәа ажәҩан аҟны ишиҭаху иеиҵихуеит, зны-зынлагьы хәҭа-хәҭала иеидихуеит, аҵыхәтәаны рыҩныҵҟантәи ақәа шыргәылҵуагьы убап. Уи, иуаажәлар иззиҭаху ақәа анырзаирулак, урҭгьы агәырӷьара ихҭанакуеит. 
Аха урҭ қәак шырзауа аганахьала ргәыӷрақәа рцәыӡны, иҟарҵара рзымдыруа иҟан. 
Аллаҳ илыԥха иахылҵуа унахәаԥш: Адгьыл аныԥслак ашьҭахь аԥсы шахеиҵо убап! Аԥсцәагьы абас аԥсы рхазҵараны иҟоугьы Иара иоуп. Уи зегьы имч рықәхоит. 
Иҵабыргыҵәҟьаны, ԥшак рзынашьҭны, уи (аҽаҩра) иҩеижьханы ирбар, иаразнак абзиарақәа аархашҭуеит. 
Иудыруазааит, аԥсцәа дырҳара улшаӡом, рызқәа уаиарханы ицо адагәацәагьы уааԥхьара дырҳара улшаӡом. 
Уара, илашәу ауаа ииашам амҩа аҟынтә амҩа иашахь иузнагаӡом. Уара, ҳажәаԥҟарақәа иазхаҵаны рыҽрызҭаз мацара убжьы дурҳауеит. 
Шәара шәымчыданы шәызшаз, ашьҭахь амч шәызҭаз, амч шәыманы шәаныҟала ашьҭахьгьы амчымхара шәҭазыргылаз, шәыхцәи шәжакьеи зыршлаз Аллаҳ иоуп. Уи ииҭаху ишоит. Уи ишахәҭоу издыруа иоуп, иҳаракӡоу амчра иақәиҭу иоуп. 
Агәырԥса иагәылаханы иҟаз ауаа, акаамеҭ амш аҽны (адунеи аҟны) аамҭа кьаҿӡак шыҟаз ала иқәуеит. Убарҭ ауаа, аиаша аҟынтәгьы абас имҩахырҟьон. 
Адырреи азхаҵареи заҭәашьоу ауаа ракәзар, абас рҳәоит: «Иҵабыргыҵәҟьаны шәара, Аллаҳ ишиҩҩхьаз инақәыршәаны, еиҭах шәыԥсы анышәхало амш аҟынӡа шәаанхеит. Абар, иахьа аиҭаира амш ауп, аха шәарҭ уи азхашәҵаӡомызт». 
Уи нахыс, агәымбылџьбаҩцәа иқәдыргыло амзызқәа џьаргьы ишырмыхәо еиԥш, дара рҟынтә, Аллаҳ игәы аҟаҵаразы ахандеирагьы рҭаххаӡом. 
Иҵабыргыҵәҟьаны, ҳара, абри Аҟәырҟан аҟны, ауааԥсыра иеиуеиԥшым аҿырԥшқәа дҳарбеит. Аха, урҭ џьашьахәык рзааугазҭгьы, уи амапкыҩцәа хымԥада, абас рҳәон: «Шәарҭ иҟам-ианым мацара ауп иҳадыжәгало!» ҳәа. 
Абар, Аллаҳ идырра аҟынтә анасыԥ змам ауаа рыгәқәа абас ишәаҳахоит. 
Уажәы уара ичҳа. Иудыруазааит, Аллаҳ иажәа ҵабыргуп. Азхаҵара иазхьамԥшуа ауаа, агәҭынчрахь ухы дмырхааит! 
Елиф. Лам. Мим. 
Абарҭ уара иузылбааз, ҟәыӷарала иҭәу Ашәҟәы ажәаԥҟарақәа роуп.  
Ари ашәҟәы, аус бзиақәа ирышьҭоу рзы илашараны, алԥхагьы иахыҵхырҭаны иҟаларц (илбаагоуп). 
Урҭ, гәыкала иеицхыраауеит, рзеқьаҭ рҭииуеит, нарцәгьы хьаҳәаԥаҳәада иазхарҵоит. 
Рынцәа иҟынтә ирзааиз амҩа иаша иануп, ахеиқәырхара иахьӡазгьы дара роуп. 
Ауааԥсыра рыбжьара убри аҩызцәа ауаа ыҟоуп, рымдырра амшала агьырҭ ауаагьы Аллаҳ имҩа иахыганы, насгьы иҵәылырхырц азы ибашоу ажәақәа рхы иадырхәоит. Абарҭ ауаа, илазырҟәыша гәаҟрак рԥеиԥшуп. 
Абас иҟоу аӡәы, ҳажәаԥҟарақәа ианизаԥхьалак, илымҳақәа хьанҭарак рықәҳаны имаҳауашәа ҟаҵаны, иҽхарззаланы изқәа аиаирхоит. Уаргьы, хьаа зцу агәаҟра гәырӷьаҽҳәашаны иҭ! 
Иазхаҵаҩцәаны адунеии нарцәи рзы ихәарҭоу аусқәа ҟазҵо ракәзар, урҭ, разҟыла иҭәу, наунагӡагьы иахьынхаша џьанаҭқәа рԥеиԥшуп. 
Ари, иҵабыргҵәҟьоу Аллаҳ иажәауп. Уи дыӷәӷәоуп, дҳаракӡоуп, зегь зыӡбо иоуп.  
Иубарҭо ажәҩанқәа ҵаргылак рымамкәа, Иара ишеит, шәарҭ ӷәӷәала шәымҵысырц азы адгьылгьы иӷәӷәоу ашьхақәа ықәиргылеит, уаҟа иеиуеиԥшым аԥсаатә еизҳарц аҭагылазаашьа рзаԥиҵеит. Ҳара ажәҩан аҟынтә аӡы лбааганы, адгьылтәыла аҟны хкы рацәала аҵиаақәа ҩбаҩбала еицны иеизҳарҳаит. 
Абарҭ, Аллаҳ иишақәаз роуп. Уажә сара исшәырба, Уи ида дарбану акы зшахьоу? Мап, агәымбылџьбаҩцәа иаартыҵәҟьаны маҳагьарак иҭагылоуп.  
Ииашаҵәҟьаны, ҳара Локман аҟәыӷара иаҳҭеирт: «Аллаҳ уихаҭабу! Иҭабуп зҳәаз, ихазы иҳәоит. Абзиара ззеилымкаауагьы идыруазароуп, Аллаҳ акгьы дазрыцҳаӡам, Уи арҽхәаԥхьыӡқәа зегьы дрыԥсоуп» ҳәа  иаҳҳәеит. 
Локман, иҷкәын данилабжьоз абас иеиҳәеит: «Сыҷкәын! Аллаҳ аӡәгьы диваумырҟәылан, избанзар, Уи иварҟәылара аԥшьгара гәымбылџьбара дуӡӡоуп». 
Ҳара, ауаҩԥсы иани иаби ирызкны ҳилабжьеит. Иан, лымчқәа шкәадахазгьы, уи лымгәарҭаҿы дныҟәылгеит, аԥшқа агәыҳәԥы аҵыҵрагьы ҩышықәсанӡа инаӡоит. (Абри азы) раԥхьа сара, нас уани уаби иҭабуп ҳәа ҳаҳәатәуп ҳәа ҳилабжьеит. Аҵыхәтәан, ахынҳәрагьы сара сышҟа мацара ауп. 
Уани уаби, иузымдыруа акы, сара исываурҟәыларц иуқәымчыр, усҟан рҳәатәы хаумҵан, аха зегьдарароуп адунеи аҟны урҭ ибзианы урызныҟәа, сара сахь зхы зырхаз рымҩа уаныла, аҵыхәтәан, шәахьыхынҳәыша сара сышҟа ауп. Усҟан, ижәуз, иҟашәҵаз зегьы шәсырдыруеит. 
Локман: «Сыҷкәын! Иҟауҵаз аус (ацәгьеи абзиеи) абаџа рыцк ахьанҭара иаҟаразаргьы, хаҳәык иагәылаҵәахны иҟазаргьы, ажәҩанқәа рҿы, мамзаргьы адгьыл аҵа иҟазаргьы, Аллаҳ уаԥхьа иузцәыригоит. Ҳәарада, Аллаҳ, зегьы рымаӡақәа збо, издыруа иоуп. Уи зегьы рыӡбахә  идыруеит». 
«Сыҷкәын, угәыҳалалра уахӡыӡаа, ауаа абзиара рыдҵа, рыцәгьара уаҿагыл, узықәшәаз чҳа. Абарҭқәа зегьы, азҿлымҳахара иаԥсоу аусқәа роуп». 
«Уҽхарззаланы ауааԥсыра уаҭәаумшьоушәа ухы мҩаԥумган, ауаа рыбжьара уҽырԥагьаны умныҟәан, иухаумыршҭын, Аллаҳ  зыҽхарззаланы зхы иахԥагьо бзиа ибаӡом».  
«Адгьылтәыла аҟны ухы раӡаны уҟаз, убжьы мыцхәы иумырдуун, избанзар абжьқәа зегьы иреицәоу аҽада ахәаабжь ауп» иҳәеит. 
Аллаҳ, ажәҩанқәеи адгьыли рыҟны иҟоу зегьы шәмаҵура ишазикыз, иразҟқәагьы маӡалеи аргамеи, меигӡарахда ишшәаҭәеишьаз шәымбаӡои? Убри аҩыза ауааԥсыра ыҟоуп, дыррак, ԥхьагылаҩык, мамзаргьы илашарбагоу шәҟәык рымамкәа, аха Аллаҳ изкны ажәа аимакра рҽазыршәоит. 
Урҭ, «Аллаҳ илбааигаз шәықәныҟәа» ҳәа анрарҳәа: «Мап, ҳарҭ ҳабдуцәа рҟынтә иаҳбахьаз ҳақәныҟәоит» рҳәеит. Аха аҩсҭаа, урҭ амцабз зхылҵуа амца ашҟа дрыԥхьозар?! 
Дарбанзаалак ихы абзиара иазкны, ихы-иԥсы Аллаҳ инапы ианиҵар, амаа ӷәӷәа икит ҳәа дыԥхьаӡоуп. Аусқәа зегьы рҵыхәтәа Аллаҳ иахь ауп иахькылсуа. 
Дарбанзаалакгьы мап икыр, уи имапкра уара улахь еиқәнамҵааит, избанзар урҭ зегьы аҵыхәтәаны иахьнанагаша ҳара ҳашҟа ауп, ируз, иҟарҵаз рҵыхәтәа убасҟан идҳардыруеит. Аллаҳ, агәқәа (рыҩныҵҟа) ирҭоу ибзиаӡаны идыруеит. 
Урҭ, аамҭа кьаҿк азы адунеитә ԥсҭазаара абзиарақәа ргьама дырбаны, нас агәаҟра дуӡӡа инҭаҳаргылоит. 
Урҭ: «Ажәҩанқәеи адгьыли зшада?» ҳәа уразҵаар, хымԥада, «Аллаҳ» ҳәа уарҳәоит. Убас ҳәа: «Арҽхәаԥхьыӡқәа зегьы Аллаҳ изкуп», аха урҭ реиҳараҩык уи рыздыруам. 
Ажәҩанқәеи адгьыли рыҟны иҟоу зегьы Аллаҳ мацара итәуп, ҳәарада, акы иазрыцҳам, акгьы згым, арҽхәаԥхьыӡқәагьы зегьы ирыԥсоу Аллаҳ мацара иоуп. 
Адгьылтәыла аҟны иҟоу аҵлақәа зегьы иҩыгандаз, амшынгьы, шьҭахьла иааиуа бжьымшынкгьы инацҵаны, ишәыгандаз, Аллаҳ иажәақәа ранҵаразы иазхарымызт. Ҳәарада, Уи дыӷәӷәаӡоуп, дҟәыӷаӡоуп, зегь зыӡбо иоуп. 
Шәарҭ зегьы шәшарагьы, нас еиҭах шәыԥсны аԥсы шәхаҵарагьы, аӡәы заӡәык ишареи, даҽазнык аԥсы ихаҵареи иаҩызоуп. Аллаҳ зегьы иаҳауеит, зегьы ибауеит. 
Аллаҳ, аҵх иахыхны амш ишациҵо, амш иахыхны аҵхгьы ишациҵо, рыцыԥхьаӡа ҽҳәарак ала иныҟәаларц амреи амзеи идҵа ишацныҟәо, насгьы ижәуа, иҟашәҵо зегьы рыӡбахә шидыруа узымдырӡои? 
Избанзар, аҵабырг ахаҭаԥсаҭа Аллаҳ иоуп. Уи ида изымҵахырхәо зегьы башоуп, Аллаҳ идуӡӡоу, иҳаракӡоу иоуп. 
Иҟазаара аршаҳаҭгақәа рыхәҭак шәирбарц азы, амшын аҟны аӷбақәа Аллаҳ иаҭәашьарала иӡсаны ишцо убарҭаӡами? Абри аҟны ачҳара аазырԥшуеи ирацәаны иҭабуп зҳәауеи рзы иаарту аҵатәхәқәа ыҟоуп. 
Ацәқәырԥақәа, агага еиқәаҵәақәа реиԥш урҭ ианрыкәшалак, адин Аллаҳ идкыланы иҳәоит. Аллаҳ урҭ еибганы адгьыл ианықәиргылалакгьы, рыбжьарахьтә хәҭак зегьы аархашҭуеит. Ачарҳәара иагәылахаз, абзиара ззеилымкаауа ауааԥсыра рыда даҽаӡәы ҳажәаԥҟарақәа мап рцәикуам. 
Уа ауааԥсыра! Шәынцәа ихамыҵгылара шәҽацәышәыхьча, дарбанзаалак абык ихшара рҟынтә хәарҭак анимоуша, ахшарагьы иаб иҟынтә хәарҭак анимоуша амш шәацәшәа. Аллаҳ ишәиҭаз ажәа ҵабыргуп. Адунеитә ԥсҭазаара шәамжьааит, уи шәымҩахызҟьогьы (аҩсҭаа) Аллаҳ ианажьра шәақәыргәыӷны шәимжьааит.  
Акаамеҭ аамҭа иазку адырра Аллаҳ иҟны мацароуп иахьыҟоу. Уи, ақәа аируеит, амгәарҭа иҭоугьы дидыруеит. Дарбанзаалак, уаҵәы ирҳараны иҟоу издыруам, дарбанзаалакгьы дахьыԥсыша издыруам, аха Аллаҳ зегьы идыруеит, уи зегьы рыӡбахә ала адырра имоуп. 
Елиф. Лам. Мим. 
Ари ашәҟәы, адгьылтәылақәа рынцәахәы инапала ишылбаагоу ала гәыҩбара ыҟам. 
Абас ишыҟоугьы: «Уи аԥааимбар ихы иҭиҳәааит» рҳәоит, ус аума? Мап! Уи, уара уаԥхьа гәҽанҵаҩык дыззымнеиз жәларык, амҩа иаша рыԥшаарц азы, ргәырҽануҵарц  унцәа иҟынтә инашьҭу, ииашоу шәҟәуп.  
Ажәҩанқәеи адгьыли, урҭ рыбжьара иҟоу зегьы фымш (ф-аамҭак) рыла изшаз, уи ашьҭахьгьы имчра ажәҩан аҳаракыраӡа иахызҵаз Аллаҳ иоуп. Уи ида шәара, ауагьы ахашшаҩгьы дшәымаӡам. Абыржәгьы шәазхәыцны аҵатәхәы алшәымхӡои? 
Уи, ажәҩан аҟынтә адгьыл аҟынӡа зегьы напхгара риҭоит. Насгьы аусқәа зегьы шәара шәаҳасаб ала зқьы шықәса ҳәа ззышәҳәо мышкала Уи ишҟа ихалоит. 
Иара, иубарҭоугьы, иубарҭамгьы идыруеит, имч-илшара иҳәаадоуп, ирыцҳашьареи илԥхеи меигӡарахдоуп. 
Уи, иишаз зегьы ибзиаӡаны иаԥҵаны, раԥхьаӡагьы ауаҩԥсы анышә далихит. 
Нас, уи ихылҵшьҭра, амч змам ӡык агәаӷь аҟынтә деизирҳаит. 
Иишаз, иԥшра-исахьала нагӡаны, иԥсы аҟынтә диҭәҳәеит. Шәарҭ алымҳақәеи, аблақәеи, агәқәеи рыла шәхаирҭәааит. Шаҟа имаҷны иҭабуп шәҳәозеи! 
Мапкыҩцәа абас рҳәоит: «Анышә ҳалаӡыҭны ҳанцалак ашьҭахь, еиҭах ҳаԥсы ҳхалоума?» ҳәа. Аиашазы, урҭ рынцәа иҿаԥхьа инеираны ишыҟоу мап ацәыркуеит. 
Убас ҳәа: «Шәара ишәызкны адҵа змоу аԥсцәаҳа шәыԥсы шәхихуеит, нас шәаргьы шәынцәа ишҟа шәгьыжьуеит». 
Урҭ агәырԥсауаа, рынцәа иҿаԥхьа рыхқәа ларҟәны: «Ҳанцәа! Иаҳбеит, иҳаҳаит, ҳарҭ шьҭахьҟа ҳдәықәҵа, угәы иахәаша аусқәа ҟаҳҵап, уажәшьҭа зынӡа уазхаҳҵеит» ҳәа шырҳәо убандаз! 
Иаҳҭаххандаз, ауаа зегьы амҩа иаша ианыларатәы иҟаҳҵон. Аха: «Џьаҳаным аџьынцәеи ауааԥсыреи рыхәҭак ала исырҭәуеит!» ҳәа ажәа, хымԥада, сара сажәоуп. 
«Абри амш шәақәшәараны шәшыҟаз ахьышәхашҭыз азы, уажәы ахьырхәра агьама жәба! Абыржәгьы, ҳара шәарҭ шәаҳхашҭит, уажәшьҭа иҟашәҵақәаз рхаҭыԥаны наунагӡатәи агәаҟра агьама жәба!» 
Ҳажәаԥҟарақәа иҵабыргыҵәҟьаны иазхазҵаз ауаа ракәзар, арҭ ауаа уанрылабжьалак адура рҽазырымкыкәа ихырхәаны асаара рыҽкарыжьуеит, рынцәа иҭабуп ҳәа иаҳәаны, ирҽхәаԥхьыӡ еиҭарҳәоит. 
Ашәареи агәыӷреи рыла, рынцәа имҵахырхәареи иҳәареи ишаҿу аиарҭа рбаӡом, дара ираҭәаҳшьаз аразҟы аҟынтәгьы Аллаҳ имҩазы инырхуеит. 
Иҟарҵақәаз рцымхәра, урҭ рзы закәытә гәырӷьарақәоу иҵәахны иҟоу аӡәгьы издыруам. 
Иазхаҵаҩу 	ауаҩы, 	агәырԥса 	иалаҳаз 	диеиԥшума? 	Арҭ 	хымԥада иеиҟараӡам. 
Иазхаҵаҩцәаханы адунеии нарцәи рзы ихәарҭоу аусқәа ҟазҵаз рзы, иҟарҵақәаз рцымхәра, имазеины урҭ ирзыԥшу – ҭынч изҭынхаша аџьанаҭқәа ыҟоуп. 
Агәырԥса иалаҳаны иҟоу ауаа ракәзар, урҭ ахьнанагаша – амца ауп. Уаантәи аҭыҵра рҭаххацыԥхьаӡа, шьҭахьҟа идырхынҳәуеит, насгьы абас раҳәахоит: «Имцуп ҳәа ишәыԥхьаӡоз џьаҳаным агәаҟра агьама жәбала!» ҳәа. 
Идуӡӡоу агәаҟра аԥхьа, урҭ, хымԥада, иааигәоу агәаҟра агьама дҳарбоит. Иҟалап (азхаҵарахь) ихынҳәыргьы. 
Анцәа иажәаԥҟарақәа анигәаладыршәалак, уи иазхьамԥшыз иаасҭа игәымбылџьбаҩны иҟаларыда? Ҳара, агәырԥсауаа ирыхәҭоу ахьырхәра хымԥада иақәҳаршәоит. 
Иҵабыргыҵәҟьаны, ҳара Мыса ашәҟәы иаҳҭахьан, уара уи ушақәшәашала агәҩара умоуааит, ҳара уи ашәҟәы Исраил иԥацәа лашарбагас ирзыҟаҳҵахьан. 
Ичҳаны, ҳажәаԥҟарақәа хьаҳәа-ԥаҳәада ианазхарҵа, урҭ рыбжьара, ҳадҵа инақәыршәаны амҩа иаша дзырбоз аԥхьагылаҩцәа рылаҳхит. 
Ҳәарада, унцәа урҭ еимактәыс ирымоу аусқәа ирызкны акаамеҭ амш аҽны иӡбара ааирԥшраны дыҟоуп. 
Абыржәгьы изқәынхо ртәылақәа рҿы иагьа абиԥарақәа иқәӡаа иахьықәаҳҵахьоугьы урҭ амҩа иашахь икылнамгаӡеи? Абри аҟны ҳәарада, аҵатәхәқәа ыҟоуп. Абыржәгьы иазымӡырҩыӡои?  
Ирымбаӡои, ҳара аарҩара ахьыҟоу аӡы наганы, уи ала арахәқәагьы, дара рхаҭақәагьы ирфаша аҽаҩра ишыҳааӡо. Абыржәгьы аҵатәхәы злалырхшала иамыхәаԥшӡои? 
«Ишәҳәаз ииашаҵәҟьазар, ианбанаӡои?» ҳәа иҵаауеит. 
Убас раҳәа: «Ҳара ҳажәа анынаӡахо аҽны, мап зкыз разхаҵара џьарамзар џьара ирыхәарҭахаӡом, урҭ аҽҳәарагьы рыҭахаӡом. 
Уажәшьҭа уара урҭ хьаас ишьҭумхкәа уааԥшы. Дара рхаҭақәа усгьы иԥшуп.  
Уа аԥааимбар! Аллаҳ иҳәатәхамҵара уҽацәыхьча, мапкыҩцәа ражәа уазымӡырҩын. Ҳәарада, Аллаҳ зегьы идыруеит, насгьы зегьы ҟәыӷарала напхгара риҭоит. 
Унцәа иҟынтә иуҵаҳәо уықәныҟәа. Аллаҳ иҟашәҵо зегьы здыруа иоуп. 
Аллаҳ уиқәгәыӷ, хьчаҩыси дгылаҩыси Аллаҳ дузхоит. 
Аллаҳ, уаҩԥсык ицәеижь аҿы ҩ-гәык иҭаны дшимшаз еиԥш, шәҳәсақәагьы шәанацәа ракәны иҟаимҵаӡет, ԥас иҟашәҵақәазгьы шәԥацәа гәакьақәаны имыԥхьаӡеит. Абарҭқәа, шәара шәгәаанагарақәа роуп. Аллаҳ иакәзар, аиашеи аҵабырги шәеиҳәоит, амҩа иашагьы Уи ишәирбоит. 
Ԥас ишәыдышәкылақәаз, рабацәа рыхьыӡқәа рыла рықәҿышәҭла. Ари, Аллаҳ иҿаԥхьа аиашара еиҳа иазааигәоуп ҳәа иԥхьаӡоуп. Аха урҭ рабацәа зусҭцәоу шәзымдыруазар, усҟангьы шәдин аганахьала шәашьцәа роуп, шәыуацәа роуп. Шәҩашьар, уи аҟны агәырԥса шәықәӡам, амала идырны иҟашәҵо азы аҭакԥхықәра шәыдуп. Аллаҳ, кырӡа ишәаназыжьуа, кырӡагьы ишәзылыԥхауа иоуп. 
Аԥааимбар, азхаҵаҩцәа дара рыԥсқәа раасҭа дырзааигәоуп, иԥшәмаҳәсақәагьы урҭ ранацәа роуп. Еигәакьацәоу ракәзар, Аллаҳ ишәҟәы аганахьала (аԥсҭынхара иазкны), агьырҭ азхаҵаҩцәеи амҳаџьырцәеи раасҭа, дара-дара еиҳа еизааигәоуп, аха шәыуацәа ираҭәашәшьо абзиара акәзар, уи ихазуп. Арҭқәа, иӡбаны ашәҟәы иануп. 
Ҳара, аԥааимбарцәа зегьы рҟынтә; уара уҟынтә, Ныҳә иҟынтә, Ибраҳим иҟынтә, Мыса иҟынтә, Мариам лԥа Иаса иҟынтә ҿыӷәӷәала ажәа ҳаухьан. 
Аллаҳ, абри ажәа, ииашоу риашарала аҭакԥхықәра рыдиҵарц азы ирымихит. Уи, мапкра мҩас иалызхыз рзы, ихьаагоу гәаҟрак ирмазеихьеит. 
Уа азхаҵаҩцәа! Аллаҳ иаҭәашьара шәгәалашәыршәа. Шәарҭ аӷа ируаа аншәыжәла, ҳаргьы урҭ аԥшатлакә ӷәӷәеи, ишәызгәамҭоз аруааи рыжәаҳҵахьан. Аллаҳ, иҟашәҵоз зегьы ибарҭан. 
Ҩадантәгьы ладантәгьы ианшәыжәла, ашәарҭара амшала шәыблақәа наҟ-ааҟ икьаҳәханы, шәгәықәа шәҟырҟаҿы иааихьан, уи аамҭазы Аллаҳ изкны агәҩарақәагьы шәызцәырҵхьан. 
Иара убри аамҭазы азхаҵаҩцәа аԥышәара дуӡӡа рхыргеит, кырӡагьы ааха роуит.  
Иара убри аамҭазы, агьангьашцәеи агәы хәаԥсақәеи: «Аллаҳи иԥааимбари ражәақәа ҳара ҳжьара мацара иазкызаарын!»  рҳәон. 
Урҭ рыбжьара гәыԥҩык: «Уа Иасрибаа (Мединатәиқәа)! Шәара шәус, абраҟа агылара акәӡам, иаразнак шәхынҳәы!» рҳәон. Рыбжьара гәыԥҩыкгьы: «Ҳаҩнқәа хьчаӡам!» ҳәа аԥааимбар иҟынтә азин рҭаххон, аха урҭ ирҭахыз абналара ада уаҳа даҽакы акәӡамызт. 
Медине ган рацәала жәыларак иақәшәаны иеибашьырц ирыдҵандаз, усҟан рыҩнқәа рыҿгьы иаанымгылакәа, иаразнак уахь иҩраны иҟан. 
Аха урҭ, шьҭахьҟа ишымхынҳәуала Аллаҳ ажәа ирҭахьан, Аллаҳ ирҭаз ажәагьы анагӡара аҭахын. 
Убас раҳәа: «Аԥсреи аҭахареи шәацәыбналозар, уи шәара џьаргьы ишәыхәарҭахаӡом. (Шәаџьал мааицзар) Усҟангьы шәыбналаны  ахеиқәырхаразы аамҭа кьаҿк шәоуеит».  
Абасгьы раҳәа: «Аллаҳ шәара шәзы цәгьарак иҭаххар, Уи иҿаԥхьа шәара шәыхьчара зылшарыда? Мамзаргьы, шәара дышәзылԥхарц иҭаххар, дарбану уи алызмыршаша?»  Аллаҳ  урҭ илаԥш рхихзар, Уи ида хылаԥшҩык, мамзаргьы цхырааҩык дырзыԥшааӡом. 
Аллаҳ идыруеит, шәыбжьара аибашьра шәацәхьазкырц азы рмаҵуцәеи рашьцәеи: «Шәхы ашәарҭара иҭашәмыргыларц азы ҳара ҳашҟа шәааи!» ҳәа разхәогьы. Урҭ рыбжьара даара  имаҷны ауаа аибашьра рҽаладырхәуеит. 
Ишәзааиргьы, урҭ даараӡа рҽырқьынцыцны, ирҭахымкәа иааиуеит. Ашәарҭара аныҟоугьы рыԥсы маҷхазшәа, рыблақәа ааҳәызшәа убап. Ашәарҭа анырхыԥсаалак ашьҭахьгьы, абзиара рнымаалакәа, рыбзқәа ҭырхуеит. Арҭ ауаа ииашаҵәҟьаны иазхаҵаҩцәаӡам, Аллаҳгьы урҭ иҟарҵо башаны иԥхьаӡоит. Абри, Аллаҳ изы даараӡа имариоуп. 
Аӷа ируаа макьанагьы имцац џьыршьоит. Аӷа ҽазнык дааиргьы, асакараҿы инхо Абедуинцәа рааигәара инханы, шәара ишәызку ажәабжьқәа харантә ираҳаларц рҭаххоит. Шәыбжьара иҟазҭгьы, зегьдарароуп аибашьра имаҷны рҽаладырхәлон. 
Аллаҳи, нарцәытәи амши ахьӡара иақәгәыӷуеи, Аллаҳ кырӡа дызгәалазыршәо рзы, Аԥааимбар ҳәарада дҿырԥшыга бзиаӡаны дыҟоуп.  
Азхаҵаҩцәа ракәзар, аӷа ируаа рҿаԥхьа ианырба: «Ари, Аллаҳи иԥааимбари ажәаны иҳарҭаз ҭагылазаашьоуп, Аллаҳи иԥааимбари еснагь аиаша рҳәоит» рҳәеит. Абри, урҭ разхаҵареи Аллаҳ рыҽидҳәалареи иеизнарҳауеит.  
Азхаҵаҩцәа рыхәҭак, Аллаҳ ирҭаз ражәа нарыгӡеит, ԥыҭҩыкгьы уи имҩа рыԥсы ақәырҵеит, иаанхаз ракәзар, раамҭа иазыԥшуп, ражәеи рхымҩаԥгашьеи зынӡа ирмыԥсахӡеит. 
Ҳәарада, Аллаҳ, зажәа назыгӡаз ауаа, рҳәатәхаҵара амшала ирџьишьоит. Агьангьашцәа ракәзар, иҭаххар иахьирхәып, иҭаххаргьы иранаижьып! Аллаҳ, кырӡа данажьҩуп, кырӡагьы ишәзылԥхауа иоуп. 
Аллаҳ, мапкыҩцәа, акгьы рмоуӡакәа, ргәаӷи ргәыԥжәареи рыла шьҭахьҟа ирхынҳәит. Азхаҵаҩцәа аибашьраҿы Аллаҳ дрызхеит. Аллаҳ дыӷәӷәоуп, зегьы дреиҳауп. 
Аллаҳ ашәҟәыуаа рыҟынтә, урҭ (азхамҵаҩцәа) адгылара рызҭозгьы рбаашқәа ирҭыганы, рыгәқәа ашәарҭара ҭеиҵеит, уажәшьҭа урҭ рыхәҭак ҭашәырхоит, рыхәҭакгы шәытҟәоит. 
Урҭ рыдгьылқәеи, рыҩнқәеи, рмазареи, уаанӡа шәшьапы зықәшәмыргылахьаз адгьылқәеи шәара ишәзынижьит. Аллаҳ зегьы имч рықәхоит. 
Уа аԥааимбар! Ухатәҩызцәа абас раҳәа: «Адунеитә ԥсҭазаареи аԥшӡарақәеи шәҭахызар, шәааи, аилыҵразы шәахәҭаа шәысҭап, ԥшӡала шәхы шәақәиҭыстәып. 
Аха Аллаҳи, иԥааимбари, нарцәи алышәхуазар, ижәдыруазааит, шәыбжьара абзиара алзхыз рзы, Аллаҳ аҳамҭа дуӡӡа ирмазеихьеит. 
Уа аԥааимбар иҳәса! Шәыбжьара аӡәы, иаартыҵәҟьаны ԥхамшьарак ламхаҟаҵар, уи лахьырхәра ҩынтә иеиҳахоит, уи Аллаҳ изы имариаӡоу усуп. 
Шәыбжьара, Аллаҳи   иԥааимбари рҳәатәы хаҵаны аус бзиақәа назыгӡазгьы, илыхәҭоу аасҭа ҩынтә иеиҳаны илаҭәаҳшьоит, уи адагьы лара лзы меигӡарахда анасыԥ ҳармазеиуеит. 
Уа аԥааимбар иҳәса! Шәхы ацәгьара иацәышәыхьча, шәарҭ баша шәуаҩԥсқәаӡам. Уи амшала, атәым хацәа рҿаԥхьа шәанцәажәо, шәажәа урҭ хнахратәы, ирҟәымшәышәны ишәымҳәан, згәы хәаԥсоу агәыӷра изцәырҵыр ҟалоит. Шәарҭ излашәыхәҭоу ала ажәа ԥшӡа шәҳәала. 
Шәыҩнқәа рҿы шәтәа, уаанӡа амдырра шәанҭагылаз аамҭа еиԥш, шәҽыхтны шәҽоушәмыжьын, шәнамаз иԥшӡаӡа ишәкы, шәзеқьаҭ шәҭии, Аллаҳи иԥаамбари рҳәатәы хашәҵа. Уа аԥааимбар иҭаацәа! Аллаҳ шәара шәҟынтә ииҭаху: шәарҭ шәыҟьашьра шәԥырганы, шәыцқьашәқьа шәыҟалара ауп. 
Шәыҩнаҭақәа рҿы изыԥхьо Аллаҳ иажәаԥҟарақәеи, урҭ рҟәыӷареи шәгәалашәыршәала. Аллаҳ иҵаулаӡоу амаӡақәа идыруеит, уи зегьы рыӡбахә иаҳауеит. 
Аԥсылман хацәеи, аԥсылман ҳәсеи, иазхаҵаҩцәоу ахацәеи, иазхаҵаҩцәоу аҳәсеи, иҳәатәхаҵаҩу ахацәеи, иҳәатәхаҵаҩу аҳәсеи, зажәа ииашаҵәҟьоу ахацәеи, зажәа ииашаҵәҟьоу аҳәсеи, ачҳара злоу ахацәеи, ачҳара злоу аҳәсеи, згәы амҵахырхәара иазҭаз ахацәеи, згәы амҵахырхәара иазҭаз аҳәсеи, Аллаҳ изы ацхыраара ҟазҵо ахацәеи, Аллаҳ изы ацхыраара ҟазҵо аҳәсеи, ачгара назыгӡо ахацәеи, ачгара назыгӡо аҳәсеи, зыламыс зыхьчо ахацәеи, зыламыс зыхьчо аҳәсеи, Аллаҳ кырӡа дызгәалазыршәо ахацәеи, Аллаҳ кырӡа дызгәалазыршәо аҳәсеи – абарҭ рзы Аллаҳ идуӡӡоу ҳамҭак ирмазеихьеит. 
Аллаҳи иԥааимбари зҵаарак ӡбаны, дҵак аныҟарҵалак, иазхаҵаҩу ахаҵеи, иазхаҵаҩу аԥҳәыси, уи нахыс даҽа мҩак алхра азин рымам. Аллаҳи иԥааимбари рыдҵа назмыгӡаз, иаартыҵәҟьаны амҩа иаша иацәхьаҵыз роуп. 
Аамҭак азы,  Аллаҳ иаҭәашьарала дыззылыԥхаз, уаргьы ҳаҭырла узызныҟәоз ауаҩы: «Уԥшәмаԥҳәыс лыла уҩнра хьча, Аллаҳ уицәшәа!» ҳәа иауҳәахьан. Ари аныуҳәоз, Аллаҳ наҟ-наҟ иааиртыша акы угәы иҭауҵәахуан. Узыцәшәаша Аллаҳ шиакәызгьы, уара ауаа ирҳәаша уацәшәон. Зеид иԥҳәыс данлылҵ ашьҭахь, ҳара уи хатәҩызас уара дуаҳҭеит. Абриалагьы, азхаҵаҩцәа ԥас иҟарҵаз, рыҳәса ианрылҵлак, урҭ дара хатәҩызас раагара ԥырхага шамам реилҳаркааит. Аллаҳ идҵа хымԥада инагӡахоит».  
Аллаҳ, иара изы ииӡбаз, мамзаргьы дҵас иҟаиҵаз акы анагӡаразы, аԥааимбар изы уадаҩреи ԥырхагеи ыҟаӡам. Аллаҳ ииӡбаз иузымԥсахуа лахьынҵоуп. 
Урҭ аԥааимбарцәа, Аллаҳ иажәаԥҟарақәа ажәлар ирызназгоз, уи ицәшәоз, Аллаҳ идагьы аӡәгьы ицәымшәоз роуп. Аҳасабеилыргаразы, Аллаҳ зегьы дрызхоит. 
Муҳаммед, шәара шәыбжьара дарбанзаалак хаҵак иаб иакәӡам. Амала уи, Аллаҳ ицҳаражәҳәаҩ иоуп, аԥааимбарцәагьы рҵыхәтәантәи иоуп. Аллаҳ зегьы ибзиаӡаны идыруеит. 
Уа азхаҵаҩцәа! Аллаҳ кырӡа дышәгәалашәыршәа. 
Шьыжьи хәылбыҽхеи уи деиҭашәҳәала. 
Шәара алашьцарақәа рҟынтә алашарахь шәкылигарц азы, илыԥха ала ишәаҭәеишьоит, ишацәагьы шәарҭ ишәықәныҳәоит. Уи, азхаҵаҩцәа рзы кырӡа дҟәымшәышәуп. 
Иара иҿаԥхьа ианнеиуа амш, урҭ абзиара гәырӷьаҽҳәашас ирыҭаны, ажәаԥхақәа реиҳәоит. Аллаҳ, урҭ рзы крызҵазкуа аҳамҭа ирмазеихьеит. 
Уа аԥааимбар! Ҳарҭ уара иҵабыргыҵәҟьаны шаҳаҭс, гәырӷьаҽҳәашаҩыс, насгьы гәҽанҵаҩыс  унаҳашьҭит. 
Аллаҳ игәыԥхарала ауааԥсыра рымҩа зырлашо лашарбагас  унаҳашьҭит. 
Аллаҳ иаҭәашьара дуӡӡа шырԥеиԥшу, азхаҵаҩцәа гәырӷьаҽҳәашас ирыҭ! 
Мапкыҩцәеи агьангьашцәеи урзымӡырҩын, урҭ уара уахьдыргәаҟуа хьаас ишьҭумхын. Аллаҳ уимҵагыланы уиқәгәыӷ, ақәгәыӷразы Аллаҳ дузхоит. 
Уа азхаҵаҩцәа! Иазхаҵаҩцәоу аҳәса аиқәшаҳаҭра рыцҟаҵаны, насгьы шәеинымиаӡакәа шәрылҵыр, урҭ ирзку аҽҳәара аҵыхәтәанӡа ишәырԥшырц азин шәымаӡам. Ус анакәаха, ирхәҭоу рыҭаны, ргәы ҟаҵаны, ԥшӡала шәрылҵ. 
Уа аԥааимбар! Зычмақәа ушәахьоу уҳәсеи, Аллаҳ аибашьра аҟны итҟәаны иуаҭәеишьаз ауадалықьцәеи, уара уеиԥш Мединеҟа мҳаџьырра имҩахыҵыз; уаб иашьцәа рҭыԥҳацәеи, уаб иаҳәшьцәа рҭыԥҳацәеи, уаншьцәа рҭыԥҳацәеи, уан лаҳәшьцәа рҭыԥҳаәеи, ачма зҭахымкәа хатгәаԥхарала аԥааимбар иццарц зҭаху аҳәсақәеи (ари аҵыхәтәантәи уара мацара иузкуп) рыла аҩнрахара, уара узы мацара иҳалалны иҳаԥхьаӡеит. Азхаҵаҩцәа ракәзар, рыҳәсеи рнапаҵаҟа иҟоу руадалиқьцәеи ирзкны рыдҵақәа шәҳардырхьеит. Ари аӡбара, уара уадаҩрак уақәымшәарц азоуп. Аллаҳ кырӡа данажьҩуп, хаҭала ирыцҳашьарагьы меигӡарахдоуп. 
Урҭ рыбжьара, иуҭаху шьҭахьҟа дааныжьны, иуҭаху уааигәара дааугап. Узлыҵызгьы даҽазнык раагара азин умоуп. Абри аҩыза аӡбара, урҭ ргәы ҟаларц, имхьаарц, насгьы уара ируҭаша иақәшаҳаҭхарц азы иреиӷьу ауп. Аллаҳ шәгәы иҭашәкқәо идыруеит, Аллаҳ адырреи ачҳареи дрықәиҭуп. 
Уажәшьҭарнахыс даҽа ҳәсақәак раагара, унапаҵаҟа иҟоу ауадалықьцәа рыда, рыԥшӡара ухнахыргьы, аҳәса иумоу аушьҭны, рхаҭыԥаны даҽа ҳәсақәак раагара уақәиҭӡам. Аллаҳ зегьы ишахәҭоу ала хылаԥшра риҭоит. 
Уа азхаҵаҩцәа! Аԥааимбар иҩнаҭа, акрыфаразы азин аншәыҭам зынӡа шәыҩнамлан, ааԥхьара аншәоулакгьы афатә дырхиаанӡа заанаҵы шәымнеикәа, ианаамҭоу шәнеи. Кранышәфалак ашьҭахьгьы иаразнак шәеимпы, баша ажәа шәҽаҭаны шәаанымхан. Абарҭқәа шәԥааимбар даруадаҩуеит, аха игәаӷьны изыҳәом, аха Аллаҳ аиаша аҳәара дацәшәом. Аԥааимбар иҳәса рҟынтә акы анышәҭаххалак, урҭ аԥарда ашьҭахь ианыҟоу ишәҭахха, ари, урҭ рыгәқәагьы, шәарҭ шәыгәқәагьы цқьаны иаанхарц азы иреиӷьу ауп. Аллаҳ иԥааимбар ирхьаара аӡәгьы азин шәымаӡом, иара ишьҭахьгьы уи иҳәсақәа рыла аҩнрахара науынагӡа аӡәгьы шәақәиҭӡам. Ари аҽазкра Аллаҳ иҿаԥхьа игәырԥса дуӡӡоуп. 
Шәарҭ 	акы 	ишәыраргамаргьы, 	ишәӡаргьы, 	Аллаҳ 	ҳәарада, 	зегьы идыруеит. 
Урҭ (Аԥааимбар иҳәса), рабацәеи, рԥацәеи, рашьцәеи, рашьцәа рԥацәеи, раҳәшьаԥацәеи, урҭ рыҳәсеи, рнапаҵаҟа иҟоу амаҵуцәеи рыла аԥарда рыбжьамкәа 	рацәажәара 	иақәиҭуп. 	Аллаҳ 	иҳәатәхамҵара шәҽацәышәыхьча. Ҳәарада, Аллаҳ зегьы рзы дшаҳаҭуп. 
Аллаҳи ишацәеи аԥааимбар кырӡа иқәныҳәоит. Уа азхаҵаҩцәа! Шәаргьы уи шәиқәныҳәаны, гәыкала абзиара умаз ҳәа иашәҳәа. 
Аллаҳи иԥааимбари ргәы нзырхаз рзы, Аллаҳ, адунеии нарцәи рыҟны ашәиԥхьыӡ иақәыршәаны, илазырҟәыша гәаҟрак ирмазеихьеит. 
Иазхаҵаҩцәоу ахацәеи аҳәсеи, ирыхәҭамкәа ргәы нзырхақәазгьы, ахьӡ ахҵареи иаартыҵәҟьоу агәырԥсеи рҟәаҟәа иқәлоит. 
Уа аԥааимбар! Уҳәсеи, уԥҳацәеи, азхаҵаҩцәа рыҳәсеи ираҳәа, адәахьы иандәылҵуа ирзымдырратәы рҽеиларҳәлааит. Урҭ идырны ргәы ныдмырхарц азы иреиӷьу амҩа абри ауп. Аллаҳ кырӡа данажьҩуп, кырӡагьы ишәзылԥхауа иоуп. 
Агьангьашцәеи згәы хәаԥсақәоуи, ақалақь аҿы иҟам-ианым ала ажәабжь цәгьақәа гәаразҵо ауаа, изҿу ианаҟәымҵ, дара урыжәаҳҵоит, уи ашьҭахьгьы уара уааигәара аамҭа кьаҿк аҟара инхоит. 
Урҭ рҩызцәа ауаа, Аллаҳ ирыцҳашьара иаҟәыгоуп, уи амшалагьы иахьырԥыхьашәалак иаанкыланы хымԥадагьы иҭадырхоит. 
Аллаҳ, уаанӡа имҩасыз  ауаа рзы иаԥиҵаз аԥҟара абри ауп. Аллаҳ иԥҟара аҟны зынӡа ԥсахрак уԥылаӡом. 
Ауааԥсыра акаамеҭ аамҭа иазкны иуазҵаауеит: «Ари адырра Аллаҳ иҟны мацара ауп иахьыҟоу» ҳәа раҳәа. Акаамеҭ аамҭа ааигәазаргьы уи уара иабаудыруеи? 
Аллаҳ, мапкыҩцәа дрықәшәины ибыжку мцак рзирхиахьеит. 
Уаҟа, хьчаҩык, мамзаргьы цхырааҩык дрымамкәа наунагӡа иҭанхоит. 
Рхаҿқәа амцахь иандырхалак аҽны: «Аллаҳ иҳәатәы хаҳҵазҭгьы, аԥааимбар ҳаизыӡырҩызҭгьы уажәы иаҳхараз!» рҳәашт. 
Насгьы инацырҵашт: «Ҳанцәа! Ҳарҭ ҳаԥхьагылаҩцәеи, ҳаиҳабацәеи ҳарзыӡырҩит, ҳара урҭ ҳамҩахырҟьеит» ҳәа. 
«Ҳанцәа! Урҭ ҩынтә иеиҳаны агәаҟра иақәыршәа, насгьы ӷәӷәала урықәшәии!» 
Уа азхаҵаҩцәа! Мыса игәы нзырхаз шәырҩызамхан. Аллаҳ, уи дыцқьашәқьа дшыҟаз ааирыԥшит. Иҵабыргыҵәҟьаны уи, Аллаҳ иҿаԥхьа пату зқәыз иакәын.  
Уа азхаҵаҩцәа! Аллаҳ иҳәатәхамҵара шәҽацәыхьчаны, ажәа иаша шәҳәала.  
Абас алагьы, Аллаҳ шәусқәа риашаны шәгәырԥсақәа шәанаижьып. Дарбанзаалак, Аллаҳ иԥааимбар иҳәатәы хаиҵар, иҵабыргыҵәҟьаны уи ахашәалахә дуӡӡа ирҳауеит. 
Ҳара абри анапынҵа, ажәҩанқәеи, адгьыли, ашьхақәеи ирыдаҳгалеит. Аха, урҭ мап ацәыркит, иацәшәеит, ауаҩԥсы иакәзар, уи даҵалеит. Ҳәарада, ауаҩԥсы кырӡа дгәымбылџьбаҩуп, кырӡагьы амдырра злоу иоуп. 
Аллаҳ, игьангьашу ахацәеи аҳәсеи, иаварҟәылаҩцәоу ахацәеи аҳәсеи ахьырхәны, иазхаҵаҩцәоу ахацәеи, аҳәсеи раҭамзаарақәа идикыларц азы абас иҟаиҵеит. Аллаҳ даараӡа данажьҩуп, кырӡагьы шәрыцҳазшьауа иоуп. 
Арҽхәаԥхьыӡқәа, ажәҩанқәеи адгьыли рыҟны иҟоу зегьы зтәу Аллаҳ изкуп, нарцәгьы арҽхәаԥхьыӡқәа Иара мацара изкуп. Уи, аҟәыӷара иақәиҭу, насгьы зегьы рыӡбахә здыруа иоуп. 
Адгьыл иҵалогьы иҵыҵуагьы, ажәҩан аҟынтә илбаауагьы уахь ихалогьы зегьы идыруеит. Уи дрыцҳашьаҩуп, данажьҩуп. 
Мапкыҩцәа: «Ҳара акаамеҭ ҳзааиӡом» рҳәоит. Убас раҳәа: «Мап! Амаӡа здыруа анцәа имаҿоуп, уи хымԥада ишәзааираны иҟоуп». Ажәҩанқәеи адгьыли рыҟны, хәыцк иаҟароугьы, Уи изы имаӡаны изыҟалом. Зегь расҵкыс ихәыҷу, мамзаргьы идуу, иаартыҵәҟьоу шәҟәык иҭаҩымкәа иҟам. 
Аллаҳ иазхаҵаҩцәаханы адунеии нарцәи рзы ихәарҭоу аусқәа назыгӡаз ирџьишьарц азы (иаартыҵәҟьоу шәҟәык аҟны иаирбеит). Убарҭ рзы, анажьра дуӡӡеи иԥшӡоу аразҟи ыҟоуп. 
Ҳажәаԥҟарақәа илҵшәадахарц азы зхы џьабаа азырбазгьы, иреицәаӡоу, ихьаагоу гәаҟрак ыҟоуп.  
Адырра зыҭоу ауаа, унцәа иҟынтә уара иузылбаагоу (Аҟәырҟан), аҵабырг ахаҭа-ԥсаҭа шакәу, уи иӷәӷәаӡоу, арҽхәаԥхьыӡқәагьы ирыԥсоу Аллаҳ имҩа шышәнарбо ибзиаӡаны ирдыруеит. 
Мапкыҩцәа абас рҳәеит: «Шәбааны шәеиԥхьытта шәаныҟала аамҭазы еиҭах шәиираны шәшыҟоу зҳәо ауаҩы дышәҳарбарыма? –ҳәа. 
Аллаҳ изкны мцык аԥшьигоу, мамзаргьы ихшыҩ цахьоу?» (Рҳәеит). Мап! Нарцәы азхазымҵо агәаҟра иҭагылоуп, иҵаулаӡоу маҳагьарак иалагылоуп. 
Иаарыкәыршаны иҟоу ажәҩани адгьыли иахәаԥшны имхәыцӡои? Иаҳҭаххар, урҭ адгьыл иҵарбганы, ажәҩан аҟынтәгьы аԥҽыхақәа рзылбааҳгоит. Ҳәарада, абри аҟны Аллаҳ ишҟа зхы хоу ауаа рзы аҵатәхәы ыҟоуп. 
Иҵабыргыҵәҟьаны, ҳара ҳганахьала Дауҭ ҷыдарак иаҭәаҳшьеит. «Уа ашьхақәа! Уи ила Аллаҳ ирҽхәаԥхьыӡ еиҭашәҳәала. Уа аԥсаатә! Шәаргьы убас!» ҳҳәеит, насгьы аиха иара изы иҳартатеит (иҳарҟәымшәышәит). 
«Шәусқәа инагӡаны, ишәаны изаны иҟашәҵа. Адунеии нарцәи рзы ихәарҭоу аусқәарзы шәхандеи, ҳәарада, сара иҟашәҵо сбарҭоуп» (ҳҳәеит). 
Ашьыжь, мызктәи амҩа ианылоз, ахәылбыҽхагьы мызктәи амҩа аҟынтә ихынҳәуаз аԥшагьы  Шәлиман маҵауҩыс иаҳҭеит. Иара изы абҩа рҭәаны илаҳашьҭит. Аџьинқәа рҟынтәгьы анцәа игәаԥхарала имаҵ зыуқәоз ыҟан.  Урҭ рыбжьара аӡәы ҳҳәатәы дацәхьаҵыр, дызблыша амца агьама иҳарбон. 
Урҭ Шәлиман изы, иҳараку, иблахкыгоу ахыбрақәеи, абаҟақәеи, ахәы знырҵоз, аӡҭарчқәа ираҟароушәа, иузеиҭамго ақәаб дуӡӡақәеи изыҟарҵон. Уа Дауҭ иҭаацәара! Иҭабуп шәҳәа. Суаажәлар рахьтә иҭабуп зҳәо даараӡа имаҷҩуп.   
Шәлиман иԥсра аныҳаӡба, уи дшыԥсыз, илабашьа иагәылаланы изфаз аҩ иҟамзар иагьрызгәаҭомызт. Шәлиман данкаҳа ауп дшыԥсыз анеилкааха, аџьинцәа иҟалаша рдыруазҭгьы, илазырҟәышаз уи агәаҟра иҭагылаӡомызт. 
Ииашаҵәҟьаны, Себе жәлар рзы, иахьынхоз аҭыԥ аҟны дырга дуӡӡак ыҟан. Акы арӷьарахь, агьи армарахь ҩ-баҳчак. (Урҭ:)«Шәынцәа ишәаҭәеишьаз аразҟы агьама баны, иҭабуп ҳәа иашәҳәа. Абар атәыла ԥшӡеи даараӡа ишәаназыжьуа Анцәеи иахьыҟоу!» (ҳәа раҳәан). 
Амала урҭ иазхьамԥшӡеит. Ҳаргьы Арим захьӡу аӡхыҵра рыжәаҳҵеит. Абаҳчақәа рыҩбагьы, иашоу шәырқәаки, ахьараџь ҵлақәаки, акы-ҩба аԥса ҵлақәеи зҭагылаз  қьаԥҭажәқәак ракәны иааҟаҳҵеит. 
Абзиара ахьырзеилымкааз азы абас иахьҳархәит. Ҳара, абзиара ззеилымкаауа рыда  ӡәыр дахьҳархәхьоума? 
Урҭ ртәылеи барақьаҭрала ихаҳҟьаз аҭыԥқәеи рыбжьара мариала иубарҭоу иеиуеиԥшым ацуҭақәа аԥҵаны, дара дара рыбжьара аиҭанаиааирагьы ишахәҭоу ишьақәҳаргылт. «Убраҟа уахгьы-ҽынгьы шәарҭарак шәымамкәа шәеиҭанаиааи» ҳҳәеит. 
Уи амшала: «Уа Ҳанцәа! Ҳанхарҭа ҭыԥқәа (ҳақалақьқәа) иеицәыхараны иҟаҵа!» рҳәан, рхы ԥхасҭартәит. Ҳаргьы урҭ, аҵатәхәқәа рзы иҿырԥшны иҟаҵаны, ицҟьа иқәаҳҵеит. Ҳәарада, абри аҟны, иахәҭоу ачҳареи аҭабуреи аазырԥшуа рзы аҵатәхәқәа ыҟоуп. 
Ииашаҵәҟьаны, Иблис, дара ирызкны дзызхәыцыз игәҭакы дақәшәеит, иазхаҵаҩцәоу гәыԥҩык рыда агьырҭ зегьы, уи иҳәатәы азхарҵеит. 
Арахь, уи дызларықәымчуа ҳәа акгьы имаӡамызт. Аха (Аҩсҭаа уи аҩыза аҭагылазаашьа зиаҳҭаз) нарцәы иазхаҵаҩцәахази, агәыҩбара змази иеилҳаргарц азоуп. Унцәа, ииашаҵәҟьаны зегьы ирхылаԥшуа иоуп. 
Убас ҳәа: «Аллаҳ ида, (иԥшьоу, амчра змоу) ҳәа шәзызхәыцуа шәрыԥхьа! Урҭ, ажәҩанқәеи адгьыли рыҟны хәыцк иаҟароу акы ишақәиҭым, иагьалахәылаҩцәам, Аллаҳгьы урҭ рҟынтә ацхырааҩы димаӡам». 
Аллаҳ иҿаԥхьа, иара ихаҭа иақәиҭитәыз рыда аӡәгьы иахашшаара алҵшәа аиуӡом. Аҵыхәтәаны, урҭ рыгәқәа ашәарҭа анҭыгахалак: «Шәынцәа дҵас ишәзыҟаиҵеи?» ҳәа иразҵаауеит. Урҭгьы: «Аиаша анагӡара дҵас  иҳадиҵеит. Уи дҳаракӡоуп, ддуӡӡоуп» ҳәа аҭак ҟарҵоит. 
Убас ҳәа: «Ажәҩанқәеи адгьыли рҟынтә шәарҭ аразҟы шәызҭода?» ҳәа. Убас ҳәа: «Аллаҳ иоуп. Ус анакәха, ҳара, мамзаргьы шәара, аҩ-ганк ҳҟынтә хәҭак, мҩа иаша иануп, мамзаргьы иаартыҵәҟьаны маҳагьарак иҭагылоуп».  
Убас ҳәа: «Ҳара иҳамхаҟаҵаз ацәгьарақәа рҭакԥхықәра шәарҭ ишшәыдымло еиԥш, шәара иҟашәҵақәаз ирхырҟьаны ҳаргьы иҳазҵааӡом». 
Убас ҳәа: «Ҳанцәа зегьы џьарак ҳаизигоит, насгьы ҳабжьара иашарыла дҳақәыӡбоит. Аиаша зегь раасҭа иеиӷьны иеилзыргауа, насгьы зегьы ишахәҭоу ала здыруа Иара иоуп. 
Убас ҳәа: «Уи илахәуп ҳәа ивашәырҟәылақәаз сара иаасшәырбеишь! Мап! Уи зынӡа ишәылшаӡом. Уимоу, аиааира згаҵәҟьаз, насгьы зегьы ҟәыӷарала напхгара рызҭо Аллаҳ мацара иоуп!» 
Ҳара, уара даҽаказы акәымкәа, гәырӷьаҽҳәаша руҭарц, гәҽанҵаҩыс ауааԥсыра урзынаҳашьҭит, амала ауаа реиҳараҩык абри рыздыруам. 
Дара ҵааит: «Аиаша шәҳәаҵәҟьозар, шәажәа анбанаӡо?» ҳәа. 
Убас ҳәа: «Шәара убри аҩыза ҽҳәарак шәзыԥҵәоуп, уи аамҭацк аҟарагьы шәзагхом, ԥхьаҟагьы шәзацәцом» ҳәа. 
Мапкыҩцәа абас рҳәеит: «Ҳара абри Аҟәырҟангьы, уаанӡатәи ашәҟәқәагьы азхаҳҵом!» Уара уи агәымбылџьбаҩцәа рынцәа иҿаԥхьа итҟәаны ианыҟоу ажәа шеимаркуа убандаз! Иладырҟәуаз ауаагьы, зхы иахԥагьаз рахь абас рҳәоит: «Шәарҭ шәыҟамызҭгьы, ҳара, ҳәарада ҳазхаҵаҩцәахон» ҳәа.  
Зхы иахԥагьазгьы, иладырҟәуаз ауаа рахь: «Шәара амҩа иаша анышәдырба, ҳара ҳаума шәымҩахызҟьаз? Мап! Агәырԥса зырҳаз шәхаҭақәа шәоуп» рҳәоит. 
Иладырҟәуаз ауаа ракәзар, зхы иахԥагьаз рахь абас аҭак ҟарҵоит: «Мап! Ҳара Аллаҳ мап ицәкреи уи иваҟәылара аԥшьгареи анҳаҵашәҳәоз, уахгьыҽынгьы шәызҿыз ҳжьара мацара акәын». Аҵыхәтәан, агәаҟра анырбалак ҩныҵҟала абылра иалагоит. Ҳаргьы мапкыҩцәа рыхәдақәа аихатәы агьажьқәа рхаҳаршәуеит. Урҭ ируз, иҟарҵаз мацаразы иахьырхәхоит. 
Ҳара, тәылацыԥхьаӡа агәҽанҵаҩы дыззынаҳашьҭыз рыбжьара, ақьафура зманы иҟаз ауаа, хымԥада: «Ҳарҭ, шәара иҳадыжәгалаз азхаҳҵом» ҳәа ҳарҳәахьеит. 
Ашьҭахьгьы абас нацырҵеит: «Амазара алагьы, ахыԥхьаӡара алагьы ҳшәеиҳауп, ус анакәха, агәаҟра иақәшәараны иҟоугьы ҳара ҳакәхаӡом». 
Убас ҳәа: «Сынцәа аразҟы иззиҭаху меигӡарахда ииҭоит, иззиҭахугьы ирмаҷны, амала ауааԥсыра реиҳараҩык абри рыздыруам! 
Шәара шәаҳзааигәазтәуа, шәмазареи шәыхшареи ракәым. Амала иазхаҵаҩцәаханы адунеии нарцәи рзы ихәарҭоу аусқәа ҟазҵо ртәы даҽакуп, урҭ иҟарҵақәаз мыцхәыла иреиҳаны аџьшьарақәа рзыҟоуп, насгьы урҭ, (џьанаҭтәи) рханқәа рҽы аҭынчреи агәыӷреи рыла инхауеит. 
Ҳажәаԥҟарақәа имчыдахарц азы зхы аџьабаа азырбазгьы, агәаҟра аҩныҵҟа иааныжьхоит». 
Убас ҳәа: «Сынцәа аразҟы иззиҭаху меигӡарахда ииҭоит, иззиҭахугьы ирмаҷны. Абзиара иазкны ианнышәхлак, Аллаҳ ацкы шәиҭоит. Уи аразҟы шәызҭо иреиӷьӡоу иоуп». 
Уи амш азы, Аллаҳ, урҭ зегьы еизганы, насгьы ашацәа дразҵаауеит: «Абарҭ ракәызма шәара ишәымҵахырхәоз?» ҳәа. 
Ашацәагьы абас аҭак ҟарҵашт: «Уара иҳаракӡоу уреиҳауп. Ҳарҭ ҳауаҳҭынха дара ракәым, Уара уоуп. Аиашаҵәҟьазы урҭ аџьинцәа ирымҵахырхәон, реиҳараҩык урҭ азхарҵахьан». 
Уажәшьҭа, шәара-шәара шәыбжьара хәарҭаракгьы, ԥхасҭакгьы шәибаҭара шәылшаӡом. Ҳара, агәымбылџьбаҩцәа: «Имцуп ҳәа ишәԥхьаӡоз амца аргәаҟра агьама жәба абыржәы!» ҳәа раҳҳәоит. 
Урҭ, иаартыҵәҟьоу ҳажәаԥҟарақәа ианырзаԥхьалак: «Ари, шәабдуцәа изымҵахырхәақәоз шәырцәыԥхьаикырц зҭаху аӡә иоуп» ҳәаны, абасгьы ацырҵахьан: «Ари, иеиқәырҽаҽо мцык ада уаҳа даҽакы акәӡам». Мапкыҩцәа аҵабырг дара ианрыхьӡагьы уи иазкны: «Ари, иаартыҵәҟьаны лаԥшхырԥароуп» рҳәахьан. 
Аха ҳара, урҭ изыԥхьаша ашәҟәқәа раҳамҭаӡацызт, уара уаԥхьагьы гәҽанҵаҩык дырзынаҳмышьҭӡацызт. 
Урҭ раԥхьатәиқәагьы (сԥааимбарцәа) мап рцәыркхьан. Арҭ, уаанӡатәиқәа ираҳҭахьаз жәаба рҟынтә хәҭак ишахьымӡацгьы, сԥааимбарцәа имцҳәаҩцәаны ирыԥхьаӡеит. Саргьы убарҭ шахьсырхәыз жәдыруандаз! 
Убас ҳәа: «Шәарҭ, акы заҵәык шәабжьызгоит: Аллаҳ изы, шьоукы  шәрыцны, мамзаргьы шәхала абас шәхәыц! (ишыжәбо еиԥш) Шәҩыза (аԥааимбар) ихшыҩ аҭыԥаҿы иҟоуп, уи, иӷәӷәоу гәаҟрак аҿаԥхьа шәгәышәҽанызҵо ԥааимбарк иоуп». 
Убас ҳәа: «Шәара шәҟынтә кыр сазыԥшызар, уи шәара ишәымаз. Сара исџьызшьараны иҟоу Аллаҳ мацара иоуп. Уи зегьы рзы дшаҳаҭуп». 
Убас ҳәа: «Ҳәарада, сынцәа аҵабыргҵәҟьа цәыригоит, Уи, амаӡа ишахәҭоу ала издыруа иоуп». 
Убас ҳәа: «Аиаша ааихьеит, уажәшьҭа ирҩашьоу, иҿыцу акы ацәыргарагьы алшом, ажәытә, шьҭахьҟа архынҳәрагьы». 
Убас ҳәа: «Сара ииашам амҩа санызар, изхарахо сара соуп. Амала амҩа иаша санызар, сынцәа ибзоуроуп. Ҳәарада, Уи зегьы иаҳауеит, дагьҳзааигәоуп. 
Ашәарҭеи алаҩеиласреи ианрықәшәалак урҭ убандаз! Уинахыс ахеиқәырхара рылшаӡом, иааигәаӡаны иаанкылахоит..  
«Уажәшьҭа дазхаҳҵеит» рҳәашт, аха убриаҟара харантәи (уԥсҭазаара анухыуга ашьҭахь) уеиқәзырхаша азхаҵара азааигәахара излалшари? 
Арахь, уаанӡагьы уи (аиаша) мап ацәыркхьан. Иҟалаша иазкынгьы ирзымдырӡакәа ажәа рҳәон. 
Уажәшьҭа, дареи рҭахрақәеи рыбжьара; уаанӡа дара иреиԥшқәаз ишырзыҟаҵаз еиԥшҵәҟьа аандак бжьаҵоуп. Избанзар урҭ, есаамҭа игәыӷырҭаданы гәыҩбарак иҭагылан. 
Ажәҩанқәеи адгьыли ыҟамкәа изшаз, ҩба-ҩба, хԥа-хԥа, ԥшьба-ԥшьба амҵәыжәҩақәа змоу амаалықьцәа цҳаражәҳәаҩцәаны иҟазҵаз Аллаҳ арҽхәаԥхьыӡқәа, изкуп. Уи, иахьынӡаиҭаху аҟара, инацҵангьы ишоит. Ҳәарада, уи зегьы дрықәиҭуп. 
Аллаҳ ауааԥсыра рзы иааиртыз алԥха азыркыша дыҟаӡам, Уи иаиркызгьы Иара ида аӡәгьы изаартуам. Уи, амчреи иҵаулаӡоу аҟәыӷараеи ирықәиҭу иоуп. 
Уа ауааԥсыра! Аллаҳ ишәзикыз аразҟқәа шәгәалашәыршәа. Аллаҳ ида ажәҩани адгьыли рҟынтә шәара аразҟы шәызҭаша нцәак дыҟоума? Уи ида Анцәа дыҟаӡам! Ус анакәха, аиаша шәзацәхьаҵуеи? 
Уара умцҳәаҩны урыԥхьаӡозар (ихьааумган), иудыруазааит уаанӡатәи аԥааимбарцәагьы убас ирыԥхьаӡахьан. Аусқәа зегьы аҵыхәтәаны Аллаҳ мацара иахь ихынҳәуеит. 
Уа 	ауааԥсыра! 	Аллаҳ 	иажәа 	ҵабыргуп. 	Адунеитә 	ԥсҭазаара шәыхнамхааит, насгьы ажьара иазҟазоу (аҩсҭаа) шәарҭ шәхимхааит! 
Избанзар, аҩсҭаа шәара дшәаӷоуп, шәаргьы уи аӷас дышьҭышәх. Избанзар, иҳәатәы хазҵо ауаа, амца иалаҳарц азы ааԥхьара риҭоит.  
Мапкыҩцәа рзы даараӡа иӷәӷәоу гәаҟрак ыҟоуп, иазхаҵаҩцәаханы адунеии нарцәи рзы ихәарҭоу аусқәа ҟазҵаз ракәзар, анажьреи аҳамҭа дуӡӡеи рԥеиԥшуп. 
Ацәгьаус игәаԥханы, иԥшӡаны изыԥхьаӡо ртәы уазҵаама? Аллаҳ, ииҭаху агьангьашра дҭаиргылоит, ииҭахугьы амҩа иашахь дирхоит. Ус анакәха, урҭ рзы ухьааны ухы умыргәаҟын. Аллаҳ урҭ зҿу идыруеит. 
Аԥшақәа рзынашьҭны аԥҭақәа зырныҟәо Аллаҳ иоуп. Ҳара урҭ, иԥсхьоу ҭыԥк ашҟа идәықәаҳҵоит, аԥсра ашьҭахь адгьылтәыла убриала аԥсы ахаҳҵоит. Аԥсцәа даҽазнык рыбзахарагьы абас ауп ишыҟало. 
Ахьӡ-аԥша зҭаху идыруазааит, хьӡи-ԥшеи зегь рыла Аллаҳ изкуп. Уи иахь, ажәа ԥшӡақәа мацара халоит. Урҭгьы ишҟа иназго, игәы иақәшәаша аусқәеи ахымҩаԥгашьақәеи роуп. Ҵаҟа-ҵаҟала ацәгьара еиқәзырҽаҽо ракәзар, урҭ рзы иӷәӷәоу гәаҟрак ыҟоуп, иара убарҭ ршьацҳәақәагьы лҵшәадахоит. 
Аллаҳ, шәара раԥхьаӡа анышә, нас цәыкәбарк шәалихит. Насгьы шәара шәара шәеинаало хаҵеи ԥҳәыси шәакәны шәҟаиҵеит. Уи идырра аламкәа иарбанзалак ԥсы зхо акы ацәа ак залашәом, изыҿиом. Ԥсы зхоу зегьы рыԥсынҵра ацлара мамзаргьы агхара хымԥада рлахьынҵа инадҳәаланы имҩаԥысуеит. Ҳәарада, абарҭқәа Аллаҳ изы даараӡа имариоуп. 
Ҩмшынк, дара-дара еиԥшӡам, еиҟараӡам, акы хаауп, ушабара ухнагоит, ажәшьа бзиоуп, агьи акәзар, аџьыка алоуп, иашоуп. Аҩба рҟынтәгьы иҿыцу, акәац шәфоит,  ишәҟәнышәҵаша арԥшӡагақәа рылышәхуеит. Аӷбақәагьы амшын иеҩырффаны ишцо убарҭахоит, абригьы Уи иаҭәашьара шәаҵанакны иҭабуп ҳәа иашәҳәарц азоуп. 
Аллаҳ, аҵх амш, амшгьы аҵх иагәылеиҵоит. Амреи амзеи идҵа иаҵанакхьеит, рыцыԥхьаӡа ирзыԥҵәоу аамҭак аҟынӡа рхатәы амҩа ианызаауеит. Абар, шәара шәынцәа, уи – Аллаҳ иоуп. Аҳра Иара итәуп. Уи ида шәыззыҳәо зегьы, гәаӷьк ацәабаӷьҵәҟьа иақәиҭӡам. 
Урҭ шәрыҳәаргьы, шәыҳәара раҳаӡом, иаҳҳәап, ираҳаргьы, аҭак рзыҟаҵаӡом. Акаамеҭ амш аҽны, Аллаҳ иахьивашәырҟәылазгьы мап ацәыркуеит. Дарбанзаалак аӡәгьы, зегьы здыруа Аллаҳ иеиԥш адырра уҭара илшом. 
Уа ауааԥсыра! Аллаҳ ицхыраара зҭаху шәара шәоуп. Аллаҳ акымзарак дазрыцҳаӡам. Ибеиоу, арҽхәаԥхьыӡқәагьы зегьы ирыԥсоу Иара иоуп. 
Уи иҭаххар, шәарҭ шәықәӡаа шәықәганы шәҭыԥаҿы даҽа шьоукы ааигоит.  
Ари, Аллаҳ изы иуадаҩӡам. 
Дарбанзаалак гәырԥсауаҩык, даҽаӡәы игәырԥса дзаҵалаӡом. Згәырԥса зцәыхьанҭахаз ауаҩы, иеидара ицеиҩыршарц азы ааԥхьара ҟаиҵар, изааигәаӡақәоугьы аԥхьа инаргыланы, аӡәгьы уи иеидара даҵалаӡом. Зынцәа рыблала дрымбакәа ицәшәаны, знамазгьы иахӡыӡааны изкуа ргәырҽанҵара уара улшоит. Дарбанзаалак зҽызрыцқьаз, ихазы иҽирыцқьоит. Ахынҳәра Аллаҳ иахь ауп. 
Илашәуи илашәыми, 
Алашьцареи алашареи, 
Ашәшьыреи ашоуреи иеиԥшхаӡом. 
Абзацәеи аԥсцәеи иеиԥшӡам. Аллаҳ, ҳәарада иззиҭаху иирҳауеит, аха уара зҳаҭгәынқәа рҿы ишьҭоу дырҳара улшаӡом. 
Уара угәҽанҵаҩы мацароуп. 
Ҳара, гәырӷьаҽҳәашаҩыс, насгьы гәҽанҵаҩыс унаҳашьҭит. Иарбанзаалак жәларык, рыбжьарантәи гәҽанҵаҩык дырзымнеикәа иҟамлац. 
Уара амцҳәара удыркылозар, иудыруазааит, уаԥхьатәиқәагьы амцҳәара рыдыркылахьан, рԥааимбарцәа, иаартыҵәҟьаз адыргақәеи абӷьыцқәеи, изырлашоз ашәҟәгьы шрызнаргахьазгьы. 
Нас, сара амапкыҩцәа нақәыскит, иудыруандаз закәытә ахьырхәраз уи! 
Аллаҳ ажәҩан аҟынтә аӡы шылбааиго убарҭаӡами? Нас уи ала, зыԥшшәи зыхкқәеи хазу аалыҵқәа цәыраҳгеит. Ашьхақәа иргәылсуа иеиуеиԥшым аԥшшәқәа змоу: ишкәакәоу, иҟаԥшьу, иеиқәаҵәамлаҳӡа иҟоу амҩақәа шәзылаҳхит. 
Иара убас, ауааԥсырагьы, узықәтәаша арахәқәеи, зжьы уфаша арахәқәагьы иеиуеиԥшым ахкқәеи аԥшшәқәеи рылоуп ишыҟоу. Иуааԥсыра рыбжьара издыруа мацара роуп Аллаҳ идура аҿаԥхьа згәы хыҭ-хыҭуа иҟоу. Ҳәарада, Аллаҳ кырӡа дҳаракӡоуп, кырӡагьы данажьҩуп. 
Аллаҳ ишәҟәы иаԥхьаны, знамаз иахӡыӡааны икны, ираҭәаҳшьаз аразҟы аҟынтәгьы маӡала, мамзаргьы аргама инызхыз, зынӡа ԥхасҭа злармоуша хәаахәҭрак иақәгәыӷыртә иҟоуп. 
Избанзар Аллаҳ, урҭ рҳамҭа ишахәҭоу ала ишишәо еиԥш, иаҭәашьарала инацҵангьы ириҭоит. Уи кырӡа данажьҩуп, аҭабурагьы меигӡарахла аҭак азҭо иоуп. 
Уара иуҵаҳҳәаз ашәҟәы, уаанӡатәи ашәҟәқәа зырҵабыргуа ауп. Ҳәарада, Аллаҳ иуаажәлар рыӡбахә идыруеит, уи зегьы збауа иоуп. 
Нас ҳара уи ашәҟәы ҳуааԥсыра рахьтә иалаҳкааз ираҳҭеит. Урҭ рыхәҭак рхы иаԥырхагоуп, рыхәҭак абжьара иҟоуп, рыхәҭакгьы, Аллаҳ игәаԥхарала абзиара аҟны иеицлабуеит, абар, иреиҳаӡоу абзиарагьы убри ауп. 
Урҭ ахьцаша, Аднтәи џьанаҭқәа роуп. Уаҟа ахьтәы напхаҵақәеи абырлашқәеи рыла рыҽдырԥшӡоит. Уаҟа иршәырҵараны иҟоу бырфын лыхуп. 
Убас рҳәоит: «Ҳарҭ, ҳгәырҩа ҳхызгаз Аллаҳ ҳиаҭабуеит. Ииашаҵәҟьаны, ҳанцәа даараӡа данажьҩуп, аҭабура аҭакгьы иагмыжькәа иҟазҵо иоуп. 
Уи иоуп, иаҭәашьарала наунагӡа ҳахьынхаша атәылагьы (џьанаҭ) ҳазҭаз. Уаҟа ҳара ааԥсаракгьы ҳныруам, агәҿыӷьрагьы ҳазцәырҵуам. 
Мапкыҩцәа ракәзар, урҭ џьаҳанымтәи амца рзыҟоуп. Излаушьри, усгьы иԥсӡом, џьаҳанымтәи ргәаҟра иацымлозар иагхаӡом. Мапкра мҩас иалызхыз зегьы абас ахьырхәра иақәҳаршәоит. 
Иара убраҟа: «Ҳанцәа! Абрантәи ҳҭыга, зынӡа даҽакала ҳҟаланы, игәаԥхара иақәшәаша аусқәа ҟаҳҵап» ҳәа иҵәаа-ҵәаауеит. Шәарҭ ихәыцуа ауаҩы изхаша аҟара аԥсҭазаара шәаҳамҭаӡеи? Агәҽанҵаҩгьы дышәзынаҳмышьҭӡеи? Уажәы агьама жәба (агәаҟра)! Агәымбылџьбаҩцәа ацхырааҩы дроуӡом. 
Ҳәарада, Аллаҳ ажәҩанқәеи адгьыли рымаӡақәа дрықәиҭуп, насгьы Уи, агәқәа ирҭаҵәахугьы ибзиаӡаны идыруеит. 
Шәара, адгьылтәыла аҟны хаҭыԥуаҩцәас шәҟазҵаз Иара иоуп. Уажәшьҭа дарбанзаалак аӡәы мап ацәикыр, имапкра иара иԥырхагоуп. Азхамҵаҩцәа рмапкра рынцәа иҿаԥхьа рыргәаҟра ацҵара ада уаҳа даҽакы иахәаӡом. Ус анакәха, азхамҵаҩцәа рмапкра аԥхасҭа мацара рнаҭоит. 
Убас ҳәа: «Аллаҳ дааныжьны шәзымҵахырхәоз, уи ивашәырҟәылақәоз ирызкны зынӡа шәхәыцхьоума? Исшәырба сара, адгьылтәыла аҟны иахьанӡа иршахьоу акы? Мамзаргьы урҭ, ажәҩанқәа рҿоума алахәылаҩцәа ахьрымоу? Мамзаргьы, ҳара урҭ, шәҟәык раҳҭахьаны, убра иану иҵабыргыҵәҟьоу ршаҳаҭгак аума изықәгәыӷуа? Мап, мап! Уи агәымбылџьбаҩцәа дара-дара иеибырҳәо, аибажьара ада даҽакы акәӡам. 
Аиашаҵәҟьа убри ауп, Аллаҳ ишьақәиргылаз аҭыԥ иқәымҟьарц азы ажәҩанқәеи адгьыли кны дыҟоуп. Аиашазы урҭ рышьақәгылашьа знык аҭыԥ иқәҟьар, Иара ида аӡәгьы изаанкылом. Ҳәарада, уи дҟәымшәышәӡоуп, кырӡагьы данажьҩуп. 
Урҭ, гәҽынҵаҩык дырзааир, уи нахыс даҽа жәларык иреиԥшымкәа амҩа иаша ишанылашала ӷәӷәала иқәыхьан. Амала агәҽанҵаҩы данырзааи, ари ахҭыс, урҭ аиаша рацәхьаҵра мацара иацнаҵеит. 
Избанзар, адгьылтәыла аҟны аԥагьара ихнахны, ацәгьаразы ашьацҳәақәа ықәдыргылон. Аха, ашьацҳәа ықәзыргылаз иара даҿашәоит. Мамзаргьы урҭ, дара раԥхьатәиқәа ирызкыз аԥҟарақәа рыда даҽакы иазыԥшызма? Аллаҳ иԥҟарақәа рҟны иарбанзаалак ԥсахрак уԥылаӡом, Аллаҳ иԥҟарақәа рҟны иарбанзаалак мҩахҟьаракгьы уԥылаӡом.  
Адгьылтәыла аҟны имныҟәаӡои, дара раԥхьатәиқәа рҵыхәтәа зеиԥшрахаз рымбаӡои? Иара убарҭ, дара раасҭагьы иӷәӷәақәан. Ажәҩанқәеи адгьыли рҟны Аллаҳ имч иаҿагылаша мчрак ыҟаӡам. Ҳәарада, Иара зегьы идыруеит, зегьы дрықәиҭуп. 
Аллаҳ, ауааԥсыра ируыз, иҟарҵаз амшала иаразнак дрықәыӡбозҭгьы, адгьылтәыла аҟны ԥсызхаз акгьы нхарымызт. Аха, Уи, ҽҳәарак аҟынӡа иахигоит. Аамҭа анааилак, зегьы еилыркаараны иҟоуп. Ҳәарада, Аллаҳ, иуааԥсыра ишахәҭоу ала избо иоуп. 
Уа ауаҩԥсы! 
Ҟәыӷарыла ихарҭәаау Аҟәырҟан мсааит ҳәа сықәуеит. 
Уара, ҳәарада аԥааимбарцәа уреиуоуп. 
Амҩа иаша уануп. 
Ари ашәҟәы, иҳаракӡоу, зрыцҳашьарагьы меигӡарахдоу Аллаҳ иҟынтә илбаагоуп. 
Забдуцәа агәҽанҵара змоухьаз, абри амшала зхаҭақәагьы амдырра иҭагылоу жәларык, ргәырҽануҵарц азы илбаагоуп. 
Иҵабыргыҵәҟьаны, урҭ реиҳараҩык рымдырра амшала ахьырхәра рыхәҭоуп. Избанзар иазхаҵаҩцәаӡам. 
Ҳара урҭ, рыхәдақәа, рыцламҳәақәа рҟынӡа инаӡо аҟәараӷқәа рхаҳҵеит, уи амшалагьы рыхқәа аҩадаҟа иханы иҟоуп. 
Раԥхьагьы рашьҭахьгьы абаашқәа ргыланы иҭаҳкит, уажәшьҭа ирбаӡом. 
Ргәырҽаныуҵаргьы, 	ргәырҽанумҵаргьы 	акгьы 	аанагаӡом, 	зынӡа иазхарҵом. 
Аҟәырҟан иацныҟәо, Аллаҳ зынӡа дшырымбогьы, рзылԥхаҩы ицәшәаз ауаа мацара ргәҽанҵароуп уара иулшо. Абас иҟоу ауаа, анажьреи, кырзҵазкуа аҳамҭеи гәырӷьаҽҳәашаны ирыҭ.  
Ҳәарада, аԥсцәа зыргылаша ҳара ҳауп. Урҭ иҟарҵо зегьы, насгьы шьҭахьҟа иаанрыжьуа русқәагьы анҵара ҳаҿуп. Аиашазы, ҳара урҭ зегьы иаартыҵәҟьоу шәҟәы хадак аҿы ианаҳҵахьеит. 
Урҭ, уи ақалақьуаа ҿырԥшыс ирзаага. Убарҭгьы ацҳаражәҳәаҩцәа рызнеихьан. 
Ҳара усҟан, ҩыџьа ацҳаражәҳәаҩцәа рзынаҳашьҭит, амала рҩыџьагьы имцҳәаҩцәаны ирԥхьаӡеит. Ас ианыҟала, ахԥатәи  дырзынаҳашьҭит: «Ҳарҭ, шәара ишәзаашьҭу ацҳаражәҳәаҩцәа ҳауп» ҳәа рарҳәеит. 
Агьырҭгьы 	абас 	аҭак 	ҟарҵеит: 	«Шәаргьы 	ҳара 	ҳаиԥш 	шәуаауп. Иаҳзылԥхауа акы лбааимгаӡац, шәарҭ ишәҳәо зегь мцуп» ҳәа. 
«Ҳанцәа идыруеит, ҳарҭ ииашаҵәҟьаны, шәара ишәзаашьҭу ацҳаражәҳәаҩцәа ҳауп. 
Ҳара иаҳуалу, Аллаҳ идҵақәа иаартыҵәҟьаны шәзеиҭаҳәароуп» рҳәеит. 
Абас аҭак роуит: «Аиашазы шәара шәымшала мышьҭацәгьарак ҳақәшәеит. Шәахьымхәыргьы ижәдыруазааит, ахаҳә шәаҳаргоит, насгьы шәзыргәаҟша шәақәҳаршәоит». 
Урҭгьы убас рҳәеит: «Шәымшьҭацәгьара шәара ишәыцуп. Шәарҭ ҳахьшәылабжьаз азоума амшьҭацәгьара шәзақәшәаз? Мап! Шәара аҳәаа иахысыз жәларык шәоуп». 
Уи аамҭазы ақалақь егьи аган аҟынтә уаҩык дыҩуа дааин, убас реиҳәеит: «Уа сыуаажәлар! Абарҭ ацҳаражәҳәаҩцәа рҳәатәы хашәҵа!» 
«Шәара шәҟынтә ахәыԥса ҳәа акгьы зҭахым ауаа рҳәатәы хашәҵа, урҭ амҩа иаша иану роуп!» 
«Насгьы исыхьи сара? Избан саргьы сызшаз, шәаргьы аҵыхәтәаны зыҟны шәнеиша Аллаҳ сышԥаимҵамхырхәо? 
«Иара ида даҽа нцәахәқәак сыдыскылоума? Иаҳзылыԥхауа сара ԥырхагак сиҭарц 	иҭаххар, 	урҭ 	(иваҟәылақәоу) 	изласыхәарҭахари, сызлеиқәдырхари?» 
«Убасҟан, иаартыҵәҟьаны гьангьашрак салагылеит ауп». 
«Ҳәарада, сара,  шәынцәа дазхасҵеит, сара шәысзыӡырҩы». 
(Аха изымӡырҩыкәа, ахаҳә дадыргеит. Даныԥсыша аамҭазгьы уи:) «Џьанаҭ уҭал» ҳәа иаҳәан.  Иара иакәзар, «Сынцәа сара ишсанаижьыз,  
Иреиӷьӡангьы сышидикылаз, сыуаажәлар ирдыруазҭгьы!» иҳәеит. 
Ҳара, уи ашьҭахь иуаажәлар ирыжәаҳҵарц азы ажәҩан аҟынтә аруаа лбааҳамгаӡеит, иагьылбааҳгаӡомызт. 
Урҭ рҟәада, игәыҭҟьагаз бжьык акәын. Иаразнак инеихәлацәаз амца иаҩызахеит. 
Лахь роуааит урҭ ауаа! Ԥааимбарк дрзынеир, иаразнак иҵәылхра иалагоит. 
Дара раԥхьа иагьа абиԥарақәа иқәӡаа ишаҳгаз, рҭыԥ ахьгьы  уаҳа ишзымхынҳәуа рбарҭаӡами? 
Ҳәарада, урҭ зегьы иеидкыланы ҳҿаԥхьа иааргашт. 
Урҭ рзы иԥсу анышә, иреиӷьӡоу ршаҳаҭгоуп. Уи, аԥсы ахаҳҵеит, насгьы арыцқәа еизҳарҳаит, убри аҟынтә акрырфоит. 
Уаҟа, иагьа ахәырмаҭрақәеи аӡахәҭрақәеи аԥаҳҵеит, рыҩныҵҟантәи аӡыхьқәа ыҵхәраа ицо иҟаҳҵеит. 
Убарҭ ршәырқәеи, урҭ раалыҵқәеи рфаларц азы. Абыржәгьы иҭабуп рзымҳәаӡои? 
Адгьыл иахылҵуагьы, ауааԥсыра рхаҭақәагьы, насгьы ирзымдыруа иҵегьы иагьа хкы, ҩба-ҩбала изшаз Аллаҳ, иарбанзаалак гхак даҟәыгоуп. 
Аҵхгьы дара рзы иаарту ршаҳаҭгоуп. Амш аҵх аҟынтә ҳааханы иаалаҳхыр, алашьцара иныҵахоит. 
Амра акәзар, иара иазку хырхарҭак ала иӡсо (игьажьуа) ицоит. Ари, кырӡа иӷәӷәоу, насгьы зегьы здыруа Аллаҳ ииӡбаз ауп. 
Амза азыҳәангьы ахырхарҭақәа алаҳкааит. Аҵыхәтәан уи, ахәырма амахәҵә кьынаа (амзаҿа) еиԥш аҽырҳәны, аҽикәанаԥсоит. 
Амра, амза ишзахьымӡо еиԥш, аҵхгьы амш изаԥысуам, иарбанзаалак дара рхырхарҭақәа рҿы иӡсоит. 
Рхаҭақәагьы рхылҵышьҭрақәагьы, аӷбақәа рҭәны иахьеиҭаҳгоугьы дара рзы аршаҳаҭга дуӡӡоуп. 
Урҭ, абри аҩыза иҵегьы изықәтәашақәа рзаҳшеит.  
Иаҳҭаххар, аӡы иҭаҳхәаҽуеит. Усҟан аӡәымзараӡәгьы рыцхыраара дызнеиуам, ахеиқәырхашьагьы роуам. 
Амала, ҳрыцҳашьарала, ҽҳәарак аҟынӡа адунеитә ԥсҭазаара хырхәагас ираҳҭо уахь иаламҵакәа. 
Урҭ: «Шәаԥхьагьы  шәышьҭахьгьы иҟоу аусқәа зегьы рҿы Аллаҳ шәицәшәа, иҟалап илыԥхагьы шәоур» ҳәа раҳҳәаргьы, хьаас иркуам. 
Урҭ 	рынцәа 	иажәаԥҟарақәа 	рҟынтә 	ирзнеиз 	зегьы, 	цасҳәагьы иазхьамԥшьит. 
«Аллаҳ шәара ишәаҭәеишьаз аразҟы аҟынтә егьырҭ ауааԥсыра рызгьы инышәх» ҳәа анраҳәахалак, мапкыҩцәа азхаҵаҩцәа абас рарҳәоит: «Аллаҳ иааиҭаххар зызхара ҟаиҵаша ауаа, ҳара крырҿаҳҵома? Аиашазы шәарҭ, иаартыҵәҟьаны мҩахҟьарак шәҭагылоуп». 
Насгьы абас нацырҵоит: «Аиашаҵәҟьа шәҳәозар, абри ҳазлашәыршәо шәажәа ианбанаӡо?» ҳәа. 
Урҭ дара-дара ишеиҿыхо, иаалырҟьаны иаанызкылаша, игәыҭҟьагоу бжьык иазыԥшуп! 
Уи аамҭазы, руасиаҭгьы рзеиҭаҳәом, рҭаацәа рышҟагьы изхьаԥшуам. 
Аҵыхәтәан, абыкь (Сур) инҭаҭәҳәоит. Уажәшьҭа рҳаҭгәынқәа рҟынтә иҩагыланы, иҩуа рынцәа ишҟа рҿынархоит. 
Убас рҳәоит: «Унан! Ҳзықәшәаз закәи? Ҳарҭ ҳахьышьҭаз ҳзыргылада? Ари, Азылԥхаҩы иажәоуп! Аԥааимбарцәа аиашаҵәҟьа ҳарҳәозаарын!» 
Иҟало, абжьыӷәӷәа заҵәык ауп! Амала уи ашьҭахь, абар зегьы иаразнак ҳҿаԥхьа иҟалоит. 
Уи амш, дарбанзаалак аӡәгьы, имаҷӡоугьы иашамрак дақәшәом. Ижәуз, иҟашәҵаз мацара рҭак шәоуеит. 
Уи аҽны џьанаҭуаа, иҵабыргыҵәҟьаны игәырӷьоит. 
Дареи рхатәҩызцәеи ашәшьыраҿы, ртәарҭәақәа инарықәтәоит. 
Уаҟа 	дара 	рзы, 	хкыцыԥхьаӡа 	ашәырқәа 	ҟалоит. 	Иаарҭаху 	зегьы нагӡахоит. 
Арыцҳашьара дуӡӡа злоу рынцәа абас реиҳәоит: «Абзиара шәымаз!» 
Насгьы: «Уа агәырԥсауаа! шәарҭ иахьа абас шәнаскьа!» ҳәа рарҳәоит. 
Уа Адам иԥацәа! «Аҩсҭаа шәимҵамхырхәан, уи иаартыҵәҟьаны дшәаӷоуп» ҳәа шәасымҳәахьаз? 
«Сара шәсымҵахырхәа, ииашоу амҩагьы абри ауп» ҳәа шәасымҳәахьаз?» 
Аҩсҭаа шәыбжьара иагьаҩы мҩахиҟьеит. Шәыхшыҩ шәхы иашәырхәар акәымзи? 
Абар, ажәаны ишәаҳҭахьаз џьаҳаным! 
Шәмапкра амшала уажәы уахь шәҭал! 
Уи аҽны, урҭ рыҿқәа ҳшәаҳауеит, ируыз, иҟарҵаз рнапқәа иҳарҳәоит, ршьапқәагьы шаҳаҭра руеит. 
Иаҳҭаххар, рыблақәа зынӡа иҳарлашәуан, усҟан амҩа иаша рыԥшаарц азы иеибарыҩуа иқәзаауан, аха ишԥарбарыз? 
Иаҳҭаххар, иахьыҟаҵәҟьаз рҭагылазаашьа ҳаԥсахуан, уинахысгьы (ахаҳә еиԥш) ԥхьаҟагьы изцарымызт шьҭахьҟагьы изыхынҳәуамызт. 
Ашықәс рацәа заҳҭақәогьы рыԥсҭазаара ацашьа ааҳарҳәуеит. Зынӡа иазымхәыцӡои? 
Ҳара уи, (Муҳаммед) ажәеинраала иаҳмырҵаӡеит, уи иагьинааломызт. Уи иҵаҳәоу, алабжьара мацареи, иаартыҵәҟьоу Аҟәырҟани роуп. 
Ибзоу ргәырҽаннаҵарц, мапкыҩцәагьы ирыхәҭоу ахьырхәра ишақәшәаша ранаҳәарц азы инашьҭуп. 
Ирбарҭаӡами, ҳара ҳамчра иалҵшәаны дара рзы иагьа арахә-ашәахә ҳшахьеит. 
Урҭ зегьы, дара рнапаҵаҟа иҟаҳҵеит. Рыхәҭак ирықәтәоит, рыхәҭакгьы ржьы рфоит. 
Абарҭ арахәқеәа рыҟны дара рзы иагьа ахәарҭарақәеи иржәыша ахши ыҟоуп. Абыржәгьы иҭабуп рзымҳәаӡои? 
Урҭ, 	ацхыраара 	роуп 	ҳәа 	игәыӷны, 	Аллаҳ 	ида 	даҽа 	нцәахәқәак рыдыркылеит. 
Аха, ирҩашьоу анцәахәқәа ацхыраара рылшаӡом, уимоу дара рхаҭакәа урҭ рымаҵуразы аруаа ирҩызцәоуп. 
Урҭ ражәақәа улахь еиқәнамҵааит! Ҳәарада, ҳара урҭ ирӡогьы, идырзогьы ҳдыруеит. 
Ауаҩԥсы ихаҭа цәыкәбарк дшалху имбаӡои? Аха уихәаԥши уажәы, уи иаартыҵәҟьаны иаҳҿагылоу аӡә иакәхеит. 
Ихаҭа дышшаз ихашҭны, аҿырԥшқәа ҳзааигарц иҽазикуеит, насгьы «Абарҭ ибаахьоу абаҩқәа аԥсы рхазҵода?» иҳәоит. 
Убас ҳәа: «Урҭ раԥхьаӡа изшаз иоуп аԥсы рхазҵо. Избанзар, Иара ашара аганахьала хкыс иҟоу зегьы идыруеит». 
Ииаҵәҟаҟараӡа иҟоу аҵла аҟынтә, шәара амца шәзалызхуа иара иоуп. Шәаргьы убри аҟынтә ауп амца злеибашәыркуа. 
Ажәҩанқәеи адгьыли зшаз Аллаҳ, урҭ иреиԥшу ашара дақәиҭӡами? Ҳәарада, дақәиҭуп. Уи зеиԥшыҟам шаҩуп, зегьы здыруа иоуп. 
Уи, акы ишарц аниҭаххалак «Уҟала!» ҳәа мацара иҳәоит. Иаразнак иааҟалоит. 
Зегьы раҳра знапаҿы иҟоу Аллаҳ, ихьӡ-иԥша шаҟа иҳаракӡоузеи! Шәарҭ зегьы Иара иахь шәхынҳәуеит. 
Еицрыхәхәа ацәаҳәа иқәгылақәоу, 
Еидкыланы идәықәызҵақәоу, 
Ажәԥҟарақәа ирыԥхьақәоугьы мсааит, 
Шәара шәынцәа – даӡәуп! 
Уи, ажәҩанқәеи адгьыли, урҭ рыбжьареи иҟоу зегьы рынцәа иоуп, урҭ рыдагьы мрагыларақәагьы  дрынцәоуп. 
Ҳара, иааигәоу ажәҩан рԥшӡагак ала, аеҵәақәа рыла иҳархиеит. 
Насгьы уи, имҩахҟьаз аҩсҭаацәа зегьы ирцәаҳахьчеит. 
Урҭ уажәшьҭа иаҳаракӡоу ахеидкыла иазыӡырҩуам. Зехьынџьарантә ахаҳә раадырхоит. 
Иԥхарсны идәықәырҵоит. Урҭ рзы иааиԥмырҟьаӡакәа агәаҟра ыҟоуп. 
Амала (ашацәа рцәажәарақәа рҟынтә) ажәак рымзԥаауа дҟалар, уигьы ишьҭалашт ижжаӡа ахыкәлаа иаҩызоу амца. 
Уажәы урҭ уразҵаа! Ашара аганахь ала, дара ршара акәызма еиҳа иуадаҩыз, мамзаргьы ҳара иаҳшаз (ауааԥсыра) ракәзу? Ҳәарада, ҳара урҭ рхаҭақәа иҷабуа ҳәынҵәак иалаҳхит.  
Мап, уара иџьаушьоит, аха урҭ уҵәылырхуеит. 
Урылабжьаргьы акгьы рзалхӡом. 
Џьашьахәык рбар, уигьы ҵәылырхуеит. 
Ари, баша лаԥшхырԥагак ауп, рҳәоит. 
«Ииашаҵәҟьаны, ҳарҭ ҳаԥсны, ҳнышәханы, ҳабаҩқәа мацара анаанхалак аума ҳаныбзахо?» 
«Раԥхьаӡатәи ҳабдуцәагьы бзахома?» рҳәоит. 
Убас ҳәа: Ааи, насгьы иларҟәӡоу шәакәны (шәшахоит). 
Уи игәыҭҟьагоу бжьык ала иҟалоит, уи аамҭазы иаразнак рыблақәа аатны рыкәша-мыкәша инаԥшы-ааԥшуеит. 
«Унан, ҳара! Абри, ахьырхәра иамшуп» рҳәашт. 
Абар иара! Имцны ишәыԥхьаӡоз ақәыӡбара мшы! 
(Уи амш аҽны, Аллаҳ ишацәа адҵа риҭоит:) Агәымбылџьбаҩцәагьы, рҩызцәагьы, Аллаҳ дааныжьны изымҵахырхәақәозгьы џьарак иеизыжәга! 
Џьаҳаным амҩа дшәырба! 
Ишәырбаандаҩы урҭ! Адунеи аҟны ируз, иҟарҵаз азы рҿахәы рҿыххоит! 
(Уа амапкыҩцәа!) Шәарҭ ишәыхьи, шәара-шәара шәзымеицхыраауеи иахьа? 
Ааи, уи амш, урҭ уаҳа ԥсыхәа рымамкәа иаанхоит. 
Аӡәы, даҽаӡәы ишҟа деихоит, наҟ-ааҟ дара-дара ахара рықәеибаҵоит. 
Убас 	рҳәоит: 	«Шәарҭ 	бзиарак 	шәгәы 	иҭашәкызшәа 	ҟаҵаны, шәаҳзааигәахон». 
Егьырҭ ракәзар: «Ус акәым, шәара шәхаҭақәа шәазхаҵаҩцәаӡамызт, 
Ҳарҭ, шәара шәганахьала ақәыӷәӷәарак ҳалшаратәы амч ҳамамызт, амала шәара шәхаҭақәа иахзырҟьаз жәларык шәакәын. 
Уи амшалагьы, ҳанцәа иаҳзиӡбаша иҳахәҭо ауп, уажәшьҭа хымԥада, (иҳақәнагоу ахьырхәра) агьама ҳбараны ҳаҟоуп. 
Шәарҭ шәымҩахаҳҟьеит, избанзар ҳхаҭақәа ҳамҩахҟьахьан». 
Уи аҽны урҭ агәаҟраҿы иеилахәуп. 
Ҳара, ахара зду абас рзаҳуеит! 
Избанзар урҭ «Аллаҳ ида нцәа дыҟаӡам» ҳәа анраҳҳәоз, рҽырԥагьаны рыҽхадырззалон. 
«Аҩсҭаа зҭааз поетк иажәақәа рыла ҳанцәахәқәа ҳаԥсахуама?» рҳәон. 
Аха уи, аиаша шәзааигеит, Аллаҳ ишәзааишьҭыз егьырҭ ацҳаражәҳәаҩцәагьы ирҵабыргит. 
Ҳәарада, ихьаагоу уи агәаҟра агьама жәбарц шәыҟоуп. 
Амала, иҟашәҵақәаз рзы мацара ахьырхәра шәақәшәоит.  
Аллаҳ, гәыкала изыҟоу иуаажәлар ракәзар, абри ахьырхәра иаҵанакӡом. 
Урҭ рзы ҷыдала иеиҿкаау разҟык ыҟоуп. 
Урҭ ашәыр хкқәеи иеиуеиԥшым аразҟқәеи рыдыргалоит. 
Разҟыла иҭәу џьанаҭқәа рҿы, 
Наҟ-ааҟ изықәтәоу ртәарҭәақәа рыҟны, 
Рыбжьара аӡыхь аҟынтә идырҭәыз аҵәцақәа еимырдоит, 
Ицқьакәакәараӡа иҟоуп, изжәуа агьама хаа рнаҭоит. 
Уи арыжәтә, изжәуа ирԥырхагахаӡом, иагьа ржәыргьы иашьӡом. 
Рывараҿы, зыбла ԥшӡақәа  даҽаӡәы дзымбо, дара мацара ирыхәаԥшуа ахатҩызцәа, 
Амра зымбац акәҭаӷь еиԥш ишкәакәаӡа игылоуп. 
Абас иштәоу, дара-дара инеиҿаԥшны, цәажәара хаак иналагоит. 
Рыбжьара аӡәы убас иҳәоит: «Сара ҩызак дсыман, 
Убас иҳәон: Уара ииашаҵәҟьаны уақәшаҳаҭума? 
Ҳарҭ ҳаԥсны, ҳнышәны, ҳбаҩханы ҳанеиқәыжьу, аԥсы ҳхаҵаны ҳҿахәы ҳҿырхуазаап, ус аума?» ҳәа. 
«Уажәы уи дыжәбар шәҭахума?» 
Абас днаҳәны данынаԥшы, иҩыза џьаҳаным агәҭа дшалагылаз дибеит. 
«Аллаҳ иныс! Кыр сыгымхеит, саргьы сҭаурхон!» 
«Сынцәа иаҭәашьара ҟамлазҭгьы, саргьы џьаҳаным инаргаз ауаа срылазаауан». 
«Уажәшьҭа уаҳа ҳаԥсӡом, ус ауми?» 
«Уаанӡатәи аԥсрада даҽа ԥсрак ыҟаӡам, агәаҟрагьы ҳбаӡом». 
Ари ииашаҵәҟьаны алҵшәа дуӡӡоуп. 
Ихандеиуа зегьы абри аҩыза ахеиқәырхаразы аус руааит. 
Ари акәу еиҳа иеиӷьу аҳамҭа, мамзаргьы Олеандр ҵла акәу? 
Ҳара уи (Олеандр ҵла), агәымбылџьбаҩцәа рзы ԥышәагас иҟаҳҵеит. 
Уи, џьаҳаным аҵаҵәҟьа иеизҳауа ҵлак ауп.  
Аԥтырақәа аҩсҭаацәа рхеиԥш ауп ишыҟоу. 
Агәымбылџьбаҩцәа хымԥада 	уи 	рфараны иҟоуп, 	рымгәа 	уи 	ала идырҭәышт. 
Нас, уи анырфалак ашьҭахь, аӡыршы рыжәлоит. 
Аҵыхәтәан иахьнанагашагьы, хымԥада, амцақьауқьад ашҟа акәхоит. 
Избанзар урҭ рабдуцәа мҩахҟьаны ирбеит. 
Рхаҭақәагьы  иҩуа урҭ рышьҭа ихылеит. 
Дара раԥхьа имҩасыз ауаа реиҳараҩыкгьы абас имҩахҟьахьан. 
Аха, рыбжьарантәи гәҽанҵаҩыс ацҳаражәҳәаҩцәа рзынаҳашьҭхьан. 
Агәҽанҵара ззыҟаҵаз ауаа рҵыхәтәа зеиԥшрахаз уахәаԥш 
Аллаҳ, гәыкала изыҟоу иуааԥсыра рыда. 
Ныҳәгьы ҳара дҳаҳәахьан, ҳаргьы шаҟа ибзианы аҭак иаҳҭазеи! 
Абас ала иареи иҭаацәеи ахлымӡаах дуӡӡа иалаҳгеит. 
Иара мацара ихылҵшьҭра анҵыра раҳҭеит. 
Ишьҭахь иааиуа рыбжьарагьы ихьӡ-иԥша рзынҳажьит. 
Адгьылтәылақәа зегьы рыҟны абзиара имаз уи! 
Абар, абзиақәа ҳара абас ирџьаҳшьоит.  
Избанзар урҭ, иазхаҵаҩцәаз ҳуааԥсыра ракәын. 
Аҵыхәтәаны егьырҭ аӡы иҭаҳхәаҽит. 
Ҳәарада, Ибраҳимгьы, Ныҳә имҩа ианыз дреиуан. 
Уи, ицқьашәқьоу гәык ала инцәа иахь ихы ирхеит. 
Иаби иуаажәлари: «Шәарҭ  шәзымҵахырхәо закәызеи?» ҳәа реиҳәеит, 
«Аллаҳ ида, ирҩашьоу даҽа нцәахәқәак шәыдышәкыларц шәҭахума?» 
«Ус 	анакәха, 	адгьылтәылақәа 	рынцәахәы 	изкны 	шәгәаанагара зеиԥшроузеи?» 
Нас аеҵәақәа абас днарыхәаԥшын: 
«Сара сычмазаҩуп» иҳәеит. 
Уи амшала иҩызцәа шьҭахьҟа инаҳәын ицеит. 
Ибраҳим, 	маӡала 	урҭ 	рынцәахәқәа 	рааигәара 	днеит, 	«Избан, акрызышәымфои?» иҳәеит, 
«Ишәыхьи, шәзымцәажәои?» 
Нас, рааигәара днеин иарӷьа напала, ӷәӷәала дрысит. 
Егьырҭ, ари анраҳа, ргәы ԥжәаны иеибарыҩуа Ибраҳим иахь иааит. 
Убас реиҳәеит: «Шәнапала ишәцәыз абаҟақәа шәрымҵахырхәоума? 
Аха шәаргьы, абарҭ иҟашәҵақәазгьы, Аллаҳ иоуп изшаз. 
Егьырҭ: «Хыбра дук ргыланы, иаразнак убра амца далашәыжь» рҳәеит. 
Абас ала, имҩа ркырцгьы рыӡбеит, аха ҳара, урҭ аҵаҳархеит. 
Ибраҳим: «Сара сынцәа ишҟа сцоит, уи мҩак сирбап» иҳәеит. 
«Сынцәа! Сара абзиақәа иреиуахаша ҵеик дсаҭәашьа!» 
Абри амшала, ахшыҩи аламыси змоу ҵеик дышиоуша гәырӷьаҽҳәашас иаҳҭеит. 
Ахәыҷы, иаб аус ициуртәы ианизҳа, иаб: «Сыҷкәын! Сыԥхыӡ аҟны, уаргьы, саргьы ҳгәаҟха ҳшыҟаз збеит, иахыуҳәаауази абри?» иҳәеит. Аҷкәынгьы абас аҭак ҟаиҵеит: «Саб! Уара иуыдҵоу нагӡа, Анцәа иҳәозар, саргьы ачҳара сыманы сҟалап». 
Рҩыџьагьы 	рҽанеиқәырк, 	иабггьы 	иҷкәын, 	иган 	дықәырианы данышьҭеиҵа, 
«Уа Ибраҳим!» ҳәа иқәҿаҳҭит. 
«Иазхеит, уԥхыӡ наӡеит». Ҳара абзиақәа абас ирџьаҳшьоит. 
Ари, иаартыҵәҟьаз ԥышәарак акәын. 
Ҳара, уи машәыр дуӡӡак дацәаҳахьчеит. 
Анаҩстәи абиԥарақәа рызгьы ахьӡ-аԥша бзиагьы изынҳажьит. 
Абзиара имаз Ибраҳим! ҳҳәеит. 
Ҳара, абзиақәа абас ирџьаҳшьоит. 
Избанзар иара иазхаҵаҩцәаз ҳуааԥсыра дыруаӡәкын. 
Ауаа иашақәа рҟынтә ԥааимбарк иакәны, Исҳаҟгьы уи гәырӷьаҽҳәашас диаҳҭеит. 
Иареи Исҳаҟи рзы абарақьаҭрақәа лбааҳгеит. Урҭ рхылҵшьҭрақәа рахьтә абзиақәа шыҟалаша еиԥш, иаартыҵәҟьаны зхы ацәгьара азызушагьы ҟалап. 
Мысеи Ҳаруни аразҟқәа раҭәаҳшьеит. 
Дареи рыуаажәлари агәаҟра дуӡӡа иалаҳгеит. 
Урҭ ҳрыцхрааны аиааирагьы дҳаргеит. 
Дара рҩыџьагьы иаартыҵәҟьоу ашәҟәы раҳҭеит. 
Рҩыџьагьы амҩа иашахь инаҳгеит. 
Анаҩстәи абиԥарақәа рыҿгьы ахьӡ бзиа рзынҳажьит. 
«Абзиара рымаз Мысеи Ҳаруни!» 
Ҳара ауаа бзиақәа абас ирџьаҳшьоит. 
Ҳәарада, урҭ рҩыџьагьы иазхаҵаҩцәаз ҳуааԥсыра иреиуан. 
Илиасгьы, ҳәарада, ҳацҳаражәҳәаҩцәа дыруаӡәкын. 
Иуаажәлар «Агәырԥса шәҽацәышәмыхьчаӡои?» ҳәа дразҵааит. 
«Шәхаҭақәеи 	шәабдуцәеи 	рынцәахәы, 	иреиӷьӡоу 	ашаҩы 	Аллаҳ дааныжьны 
Ба ль анцәахәы ҳәа шәимҵахырхәоума?» иҳәеит. 
Аха урҭ, амцҳәара идыркылеит. Уи амшалагьы џьаҳаным аҭалара рықәшәеит. 
Аллаҳ гәыкала изыҟоу иуааԥсыра уахь иаламҵакәа. 
Анаҩстәи абиԥарақәа рҿы ихьӡ бзианы инҳажьит. 
Абзиара имаз Илиас! 
Ҳара ауаа бзиақәа абас ирџьаҳшьоит. 
Избанзар иара, иазхаҵаҩцәаз ҳуааԥсыра дыруаӡәкын. 
Ҳәарада, Луҭгьы ҳацҳаражәҳәаҩцәа дреиуан. 
Иареи иазхаҵаҩцәахаз иҭаацәеи еиқәҳархеит, 
Шьҭахьҟа иаанҳажьыз иразҟыдаз аԥҳәыс лыда. 
Нас, агьырҭ зегьы иқәӡаа иқәаҳгеит. 
Шьыжьи  хәылбыҽхеи урҭ рқьаԥҭажәқәа шәырҭаауеит, 
Уажәшьҭа шәыхшыҩ аус аруны абри аҵатәхәы алшәымхӡои? 
Ҳәарада, Иунусгьы ҳацҳаражәҳәаҩцәа дреиуан. 
Аамҭак азы, иҭәыз ӷбак дҭаланы дыбналахьан. 
Аҵәҭаԥсара дахьалахәыз даҵахеит. 
(Уи амшалагьы амшын даларыжьит) Иунус, ихы дақәыӡбо дшыҟаз ԥсыӡк дылбаанадеит.  
Аллаҳ ихьӡ-иԥша ҳаразкуаз дреиуамызҭгьы, 
Акаамеҭ амш аҟынӡа аԥсыӡ амгәарҭа дҭахон. 
Игәабзиара 	бжьысны, 	дкараха, 	иахьыԥхьакырҭаз 	ԥшаҳәак 	аҟны дынҳажьит. 
Ашәшьыра изыҟанаҵарц азы аҟаб иаҩызаз, збыӷьқәа дуӡӡаз ҵиаак иваҳаргылт. 
Иара, шәнызқьҩыла иҟаз, иҵегьы аизҳара иаҿыз иуаажәлар цҳаражәҳәаҩыс дырзынаҳашьҭит. 
Усҟан, иуаажәлар иазхаҵаҩцәахеит, ҳаргьы ҽҳәарак аҟынӡа урҭ ҳразҟқәа рыла инҳархеит. 
Уажәы убарҭ, абри аҩыза азҵаара рыҭ: Аҭыԥҳацәа Анцәа итәны, аҷкәынцәа мацара роума дара иртәу? 
Мамзаргьы ҳарҭ, ашацәа урҭ рҿаԥхьа иҭыԥҳацәаны иаҳшама? 
Иҵабыргыҵәҟьаны, урҭ рхы иҭҳәааны ицәажәоит. 
«Аллаҳ дихшеит» рҳәоит. Ҳәарада, урҭ мцҳәаҩцәоуп. 
Аллаҳ, хаҵеи-ԥҳәыси иеилыхны, аҭыԥҳацәа роума иалихыз? 
Ишәыхьи шәара? Абри аҩыза шԥашәыӡбои? 
Зынӡа шәымхәыцӡои? 
Мамзаргьы, иаарту ршаҳаҭгак ҳәа шәзықәгәыӷуа акы шәымоума? 
Аиаша шәҳәозар, нас иаажәг шәыршаҳаҭгақәа. 
Насгьы, 	Аллаҳи 	аџьинцәеи 	рыбжьара 	хылҵышьҭрала 	еимадарак ыҟоушәа иаԥшьыргеит. Аха урҭгьы, ирықәыӡбарц азы Аллаҳ иҿаԥхьа ишнаргаша рдыруеит. 
Аллаҳ, мапкыҩцәа идыркылақәо зынӡа дырҟәыгоуп. 
Аллаҳ, гәыкала изыҟоу иуааԥсыра,  абас рхы мҩаԥыргаӡом. 
Шәара шәакәзар, шәаргьы, шәзымҵахырхәақәогьы,  
Аллаҳ гәыкала изыҟоу иуааԥсыра рымҩахҟьара шәылшаӡом. 
Амала аӡәы, хаҭала џьаҳаным аҭалара иҭахыҵәҟьазар, уи даҽакуп. 
(Зыӡбахә рымаз ашацәа ракәзар, абас рҳәашт:) «Ҳарҭ зегьы Аллаҳ иҿаԥхьа уски ҭыԥки ҳамоуп. 
(Уи идҵақәа анагӡаразы) Иеицрыхәхәа игылоугьы ҳара ҳауп. 
Ҳәарада, ҳара, уи гха имамкәа дшыҟоу дырны иааиԥмырҟьаӡакәа ихьӡ еиҭаҳҳәоит. 
Урҭ агьангьашцәа еснагь абас рҳәалон: 
«Ҳнапаҿы, уаанӡатәиқәа ироуз иеиԥшны шәҟәык ҳкызҭгьы, 
Ҳәарада, ҳаргьы Аллаҳ дазхазҵоз ауааԥсыра ҳреиуахон». 
Уажәы, абри ашәҟәы (Аҟәырҟан) мап ацәыркуеит! Аха хара имгакәа зегьы еилыркаараны иҟоуп! 
Иҵабыргыҵәҟьаны, ицҳаражәҳәаҩцәаны инаҳашьҭыз ҳуааԥсыра, усҟан ажәа раҳҭахьан: 
Урҭ, хымԥада аиааира ргоит. 
Аиааира згаз, ҳәарада, ҳара ҳар ракәхоит. 
(Уа сԥааимбар!) Уажәы уи амапкыҩцәа ҳамҭакы рхы иазныжь. 
Урҭ 	рҭагылазаашьа 	унахәаԥш, 	ҳаԥхьаҟа 	рхаҭақәагьы 	ирбашт изықәшәаша! 
Ҳаргәаҟра арццакроума ирҭаху? 
Ирҭаху 	рхы 	ианҭаԥалак, 	згәызҽанҵаз 	ауаа 	рышьыжь 	даараӡа ицәгьахоит. 
Ааи, уара урҭ, ҳамҭакы рхы иазныжь.  
Нагьы 	рҭагылазаашьа 	унахәаԥш, 	ҳаԥхьаҟа 	рхаҭақәагьы 	ирбашт изықәшәаша! 
Амчраҵәҟьа иақәиҭу унцәа, урҭ идыркылақәаз зынӡа дырҟәыгоуп, дҳаракӡоуп. 
Абзиара рымаз аԥааимбарцәа зегьы! 
Арҽхәаԥхьыӡқәа зегьы адгьылтәылақәа рынцәахәы Аллаҳ изкызааит! 
Сад. Шәзакәыҵәҟьоу шәгәалазыршәо, гәҽанҵарала иҭәу Аҟәырҟан мсааит. 
Мапкыҩцәа, агәҽанҵара азыӡырҩра ахаҭыԥаны, аԥагьара ихнахны аҿагылаҩцәа иреиуахеит. 
Урҭ раԥхьа, иагьа абиԥарақәа ықәӡаа иаҳгахьеит. Урҭ, уи аамҭазы иҵәаауан, аха уажәшьҭа ахеиқәырхара иаамҭамызт. 
Уажәы абарҭ ауаа, дара ирылҵыз аӡәы гәҽанҵаҩыс дахьрызнеиз џьаршьоит, насгьы дара амапкыҩцәа абас рҳәоит: «Ари ауаҩы дыҟҩуп, дымцҳәаҩыҵәҟьоуп» ҳәа. 
«Анцәахәқәа ҳәа иҟаз зегьы иаӡәыкны иҟаиҵама? Ари, иҵабыргыҵәҟьаны иџьаушьаша усуп». 
Урҭ раԥхьагылаҩцәагьы: «Шәымҩа шәаныз! Шәынцәахәқәа рызхаҵарагьы шәацәхьамҵын! Шәара ишәыхәҭаҵәҟьоу убри ауп. 
Аҵыхәтәантәи адин аҟны абри аҩыза ҳмаҳаӡеит, ари хыҭҳәаауп, уаҳа даҽакы акәӡам. 
Ҳабжьарантәи иара (Муҳаммед) иоума Аҟәырҟан ззылбаагаз?» ҳәаны иҩагыланы ицеит. Аиашазы, урҭ агәҽанҵара иҟасҵо аҿаԥхьа агәыҩбара рымоуп. Мап! Сыргәаҟра агьама макьана ирымбаӡац. 
Мамзаргьы, иҳаракӡоу, насгьы заҭәашьара меигӡарахдоу унцәа ирыцҳашьаратә хазынарақәа дара рывара игылоума? 
Мамзаргьы, ажәҩанқәеи адгьыли, насгьы урҭ рыбжьара иҟоу зегьы раҳра дара рнапаҿоума иахьыҟоу? Ус анакәха, мҩак ԥшааны, ажәҩан ахь ихалааит! 
Урҭ, еиуеиԥшым ахәҭақәа рыла рҽеиҩыршахьеит. Ус анакәха, урҭ уажәнатә иаҵахаша ауааԥсыра роуп. 
Абарҭ раԥхьагьы, Ныҳә иуаажәлари, Ад жәлари, Апирамидақәа ираԥшәымаз фараонцәеи иааиԥмырҟьаӡакәа аҵабырг имцны ирыԥхьаӡон. 
Семуд жәлари, Луҭ жәлари, Еикье жәларгьы ықәӡаа иқәгаз ажәларқәа ракәын. 
Урҭ зегьы, ирзынашьҭыз ацҳаражәҳәаҩцәа имцҳәаҩцәаны ирыԥхьаӡеит, уи амшалагьы ахьырхәра рақәыршәара сара исуалхеит.  
Абарҭгьы 	уажәы, 	хырԥашьа 	змам, 	игәыҭҟьагоу 	уи 	абжьыцәгьа иазыԥшуп. 
Урҭ, «Ҳанцәа! Ҳарҭ ҳахәҭаа, аҳасабеилыргаратә мшы ааиаанӡа уажәнатә иҳаҭ!» рҳәоит. 
Уара, урҭ ражәақәа чҳа, амч ӷәӷәа змаз ҳуаҩԥсы Дауҭ дугәаларшәа! Уи, ихы еснагь Аллаҳ иахь ихан. 
Ашьхақәа идҵа аҿаԥхьа ашьамхнышгылара иақәиршәеит, абас ала хәылбыҽхеи шарԥази иара ицны (Дауҭ) Аллаҳ деиҭарҳәон.  
Идеизалаз аԥсаатәгьы, зегьы Аллаҳ деиҭарҳәарц рҿынархон. 
Уи иаҳра рӷәӷәаны, аҟәыӷареи аҿаԥыци иаҭәаҳәшьеит. 
Уара, зус аӡбарҭахь иназгаз ауаа ражәабжь уаҳахьоума? Арҭ ауаа, аныҳәарҭа аҭӡамц икыдланоуп Дауҭ дахьыҟаз ишыҩналаз. 
Дауҭ урҭ аниба, агәҭынчымра изцәырҵит. «Умшәан!» рҳәеит, «Ҳара ҳуаӡәы, егьи ахара идызҵо ҳауп. Ҳабжьара иҟоу аимак иашарала иаҳзыӡба, аиаша уацәхьамҵын, ҳара амҩа иаша ҳарба». 
«Абри ауаҩ, сашьа иоуп. Уи, ԥшьынҩажәизеижә () хы ауаса имоуп, сара хык мацара сымоуп. Абас ишыҟоугьы,  уигьы сара исыҭ ҳәа сыхҭаикит. Аимак аҟны иҿаԥыц алагьы дысиааиуеит». 
Дауҭ иаразнак абас иҳәеит: «Уара уахь иашамкәа дузныҟәеит. Усгьы иеилахәу реиҳараҩык рыбжьара абас аиашамрақәа рамхаҟаҵоит, амала иазхаҵаҩцәаханы адунеии нарцәи рзы ихәарҭоу аусқәа назыгӡо ауаа абас иҟам, аха урҭ рхыԥхьаӡарагьы шаҟа имаҷузеи!» Дауҭ дышԥаҳшәоз еиликаан, иаразнак асаара иҽкажьны анцәа иҟынтә анажьра даҳәаны, гәык ала Аллаҳ иахь ихы ирхеит. (Избанзар, егьи ауаҩгьы дизыӡырҩыр акәын). 
Ҳаргьы, абри аҟны ианаҳажьит. Ҳәарада, уи ҳҿаԥхьа аҭыԥ ҳараки аԥеиԥш бзиеи имоуп. 
«Уа Дауҭ! Уара адгьылтәыла аҟны хаҭыԥуаҩыс ушьақәҳаргылеит, уи азы, ауааԥсыра рахьтә ицәырҵуа аимакқәа иашарала иӡба, аԥсыцәгьара аҭахрақәа урыцымнаҟәан, ус акәымхар, Аллаҳ имҩа уахнаҟьоит. Ҳәарада, Аллаҳ имҩа иацәхьаҵыз ауаа, аҳасабеилыргаратә мшы ахьырхашҭыз азы, ихьанҭаӡоу агәаҟра рԥеишхоит». 
Ажәҩани адгьыли, насгьы урҭ рыбжьара иҟоу зегьы баша иҳамшаӡеит. Ари, мапкыҩцәа ргәаанагара ауп. Урҭ џьаҳаным амцаҟны, аумаҵәҟьа  иақәшәараны иҟоуп! 
Мамзар, иазхаҵаҩцәаханы адунеии нарцәи рзы ихәарҭоу аусқәа назыгӡо ауааи, адгьылтәыла аҟны ацәгьара зыршо ауааи иеиԥшны ҳрызныҟәозма? Агәырԥса зҽацәызыхьчаз ауаа, уи иалахәаҽыз иреиԥшны иҳаԥхьаӡозма? 
Ари, иԥшьоу шәҟәуп,  ауааԥсыра ажәаԥҟарақәа ирызхәыцлааит, насгьы ахшыҩ змоу ауаа аиҵатәхәы алырхлааит ҳәа иузылбааҳгеит.  
Ҳара Дауҭ, Шәлиман диаҭәаҳшьеит. Уи шаҟа дуаҩԥсы бзиааз! Ихы еснагь Аллаҳ иахь ихан. 
Хәылԥазык, иблахкыгаз аҽыжәла бзиақәа иҿаԥхьа ианнарга: 
«Сара, аҽқәа, сынцәа дахьсгәаладыршәо азы бзиа избоит» иҳәеит. Амра ҭашәаны илашьцаанӡа абас иҳәон.  
Нас, «Урҭ (аҽқәа), иргьежьны арахь исзаажәга» иҳәеит. Ршьапқәеи рыхәдақәеи ишьышьуа далагеит.  
Иҵабыргыҵәҟьаны ҳара Шәлиман ԥышәарак дахыганы, итәарҭа ахыхь ԥсыбаҩык иеиԥш дықәҳартәеит, нас еиҭах игәабзиара ҳархынҳәит. 
«Сынцәа!» иҳәеит, «Исанажь, сара, снаҩс уаҳа аӡәгьы имоуша аҳрак саҭәашьа. Заҭәашьара ҳәаадоу уара мацара уоуп». 
Ари аҩыза ахымҩаԥгаша убзоураны, адҵа аныҟаиҵалак иахьиҭаху аган ахь ихааӡа иасуаз аԥшеи, 
Ахыбрақәа зыргылоз, аӡы аҵаҟагьы зыҽӡаазыҟәрылоз  аҩсҭаацәеи, 
Азынџьырқәа 	рыла 	иеибаркыз 	агьырҭ 	ҳшамҭақәагьы 	иара 	идҵа иаҵаҳҵеит. 
Ари, ҳара ҳгәыҳалалратә цхырароуп, иуҭаххар унапаҿы икы, иуҭаххаргьы уамеигӡакәа ауаа ирызша. 
Ҳәарада, уи, ҳҿаԥхьа иҳаракӡоу аҳаҭыри, аҭыԥ бзиеи имоуп. 
Ҳуаҩԥсы Еиубгьы дугәаларшәа. Уигьы: «Аҩсҭаа сара агәҭынчымреи, ахьааи сиҭоит» ҳәа инцәа иқәҿиҭхьан.  
«Шьапыла адгьыл унас, абар узлаҽукәабаша, насгьы иужәша аӡы!» (Ҳҳәеит). 
Ҳганахьала илԥханы, ахшыҩ змоу ауаа иргәалашәаша ҿырԥшны иҟаларц азы, уи иҭаацәа, насгьы ирыцыз ауаагьы зықьҩыла иеизырҳаны ираҭәаҳшьеит. 
«Уаԥсҵәык аҵиаа аашьҭыхны, убри ала уԥҳәыс улыс, абас ала уажәагьы наугӡап» ҳҳәеит. Ииашаҵәҟьаны, ҳара уи, агәаҟрақәа дышаӡрыжәызгьы ҳбеит. Уи шаҟа дуаҩԥсы бзиааз! Ихы еснагь Аллаҳ иахь ихан. 
Иӷәӷәаз, насгьы хара ихәыцуаз ҳуааԥсыра иреиуаз Ибраҳими, Исҳаҟи, Иақәыԥи угәаларшәа. 
Ҳара урҭ, нарцәытәи атәыла гәҭыӷьӷьаала иахьазхәыцуаз азы, зҽызрыцқьахьоу уааны иҟаҳҵеит. 
Аиашазы урҭ, ҳара  ҳҿаԥхьа иалкаау ауаа бзиақәа ҳәа иԥхьаӡоуп. 
Исмаили, Елиасеи, Зиулқьифлгьы угәаларшәа. Урҭ, иуаа бзиақәан. 
Ари гәаларшәароуп. Ҳәарада, Аллаҳ иҳәатәхамҵара зҽацәызыхьчаз рԥеиԥш бзиоуп. 
Згәашәқәа дара рзы мацара иаатуа Аднтәи џьанаҭқәа рзыҟоуп. 
Убраҟа, рҭыԥқәа ирықәтәаны хкы рацәала ашәырқәеи арыжәтәқәеи рҭаххоит. 
Рывараҿы, зыблақәа зҩызцәа рыда уаҳа аӡәгьы дзымбо, ихааӡа ирыхәаԥшуа рхатәҩызцәа ҟалоит. 
Иара абарҭ, аҳасабеилыргаратә амш азы шәара ишәыҭаз ажәақәа роуп. 
Ҳәарада, ари нҵәара зқәым ҳразҟоуп. 
Ари абас ауп. Аха агьырахь, ахырҟьаҩцәа рзы аԥеиԥшыцәгьа ыҟоуп. 
Урҭ џьаҳаным иҭалашт. Уа шаҟа инхарҭа бааԥсузеи! 
Абас ауп уи,  иеилашуа аӡи, ашьаҟӡыки ирылхуп! Ирбалааит уажәшьҭа уи агьама! 
Ари иеиԥшу иҵегьы иагьа ргәаҟрақәа рзыҟоуп! 
(Мапкыҩцәа рԥызацәа:) «Абарҭ шәара ишәыцны џьаҳаным иҭалаша ауаа роуп» (ҳәа анрарҳәалак), «Аԥсҭазаара ҭынч рмоуааит урҭ!» рҳәоит. 
Егьырҭ ауаа ракәзар: «Мап, ҭынч аԥсҭазаара змоушаҵәҟьа шәара шәоуп, ҳара абри аҩыза ҳҭашәыргылеит. Шаҟа иҭыԥ бааԥсузеи абра!» рҳәоит. 
«Уа ҳанцәа!» рҳәашт насгьы: «Ҳара абри аҩыза ҳҭазыргылаз, амца аҟны изықәшәаша агәаҟра аҟара рзацҵа!» рҳәашт. 
Насгьы (амапкыҩцәа) ҵаашт: «Ишԥаҟалеи ари? Ҳара адунеиаҿы ицәгьоуп ҳәа иаҳаԥхьаӡоз ауаа уажәы араҟа изаҳамбои?» 
«Урҭ иатәамбаӡакәа, иахьҵәылаҳхуаз агха ҟаҳҵазар? Мамзаргьы абра иҟаны ҳабла иҵамшәозар?» 
Иара, џьаҳанымуаа дара-дара реимак ҵабыргыҵәҟьоуп. 
Убас ҳәа: «Сара сыгәҽанҵаҩы мацароуп. Узызҿамгылаша амчра иақәиҭу Аллаҳ ида уаҳа нцәа дыҟаӡам. 
Уи, ажәҩанқәеи адгьыли, насгьы урҭ рыбжьара иҟоу зегьы зтәу иоуп, еснагь иаиааиуа иоуп, кырӡагьы данажьҩуп». 
Убас ҳәа: «Ари кыр зҵазкуа жәабжьуп. 
Аха шәара уи шәазхьаԥшуам». 
«Иаҳаракӡоу 	ахеидкыла 	анеицәажәоз 	рыбжьара 	сыҟаны, 	дыррак смоуӡеит. 
Сара, иаартыҵәҟьаны сахьыгәҽанҵаҩу азы, аҵаҳәара соуеит».  
Унцәа имаалықьцәа абас реимҳәахьаз: «Сара аҳәынҵәа далхны уаҩԥсык дысшоит. 
Уи дшьақәыргыланы, сыԥсы аҟынтә саниҭәҳәалак иаразнак иҿаԥхьа шәхырхәа!» 
Ас ианыҟала, амаалықьцәа асаара рыҽкарыжьит 
Иблис ида. Уи, иԥагьара дыхнахны азхамҵаҩцәа дыруаӡәкхеит. 
«Уа Иблис! Сыҩнапык ала исшаз абри ауаҩԥсы иҿаԥхьа ахырхәара уацәхьазкзеи? Адура уҽауҭоу, мамзаргьы ухаҭа иҳаракӡоу уреиуоу?» ҳәа Аллаҳ диазҵааит. 
Иблис: «Сара, уи иаасҭа сеиҳауп. Избанзар амца салухит, уи иакәзар, аҳәынҵәа далухит» ҳәа аҭак ҟаиҵеит. 
Аллаҳ: «Ус анакәха, иаразнак уҭыҵ уахьыҟоу!» (џьанаҭ аҟынтәи) иҳәеит, «Уажәшьҭа уԥхаҵоуп! 
Акаамеҭ амш аҽнынӡа сылԥха уалхәдаханы уаанхоит!» 
«Сынцәа! Ус анакәха, ауааԥсыра даҽазнык рыԥсы анырхауҵаша аамҭа аҟынӡа аҽҳәара сыҭ» иҳәеит. 
Аллаҳгьы:  «Иазыԥҵәоу аамҭа аҟынӡа, 
Аҽҳәара уҭоуп» иҳәеит. 
Иблис: «Сынцәа, уара умчра мсааит! Гәык ала иузыҟоу рыда,  
Ауааԥсыра зегьы хымԥада имҩахысҟьоит» иҳәеит. 
Аллаҳ абас иҳәеит: «Ус анакәха, аиашаҵәҟьа сҳәоит. 
Саргьы, уареи уҳәатәы хазҵази рыла џьаҳаным ипеипеиуа исырҭәуеит!» 
(Сыԥааимбар!) Убас ҳәа: «Сара инасыгӡо адҵазы шәара шәҟынтә акгьы сҭахӡам, сара, сызлаҟоу акәымкәа, даҽакала зхы аазырԥшуа среиуам. 
Абри (Аҟәырҟан) акәзар, адгьылтәылақәа зегьы рзы алабжьага мацароуп. 
Хымԥада еилышәкаараны шәыҟоуп, ишәанаҳәо шиашоу. 
Ари ашәҟәы, амчреи аҟәыӷареи ирықәиҭу Аллаҳ иҟынтә хәҭа-хәҭала илбаагоуп. 
Ҳара уи, аҵабырг ахаҭаԥсаҭа акәны иузылбааҳгеит. Ус анакәха, гәык ала дазхаҵаны, уҽрыцқьаны Аллаҳ мацара уиашьапк. 
Иудыруазааит, ицқьашәқьа иҟоу адинхаҵара, Аллаҳ мацара иитәу ауп.  Аллаҳ ицымхәрас даҽа нцәақәак хьчаҩыс издызкылаз: «Арҭ, Аллаҳ ҳаизааигәартәырц ҳрымҵахырхәоит» рҳәозаргьы, азхаҵаҩцәеи дареи еимактәыс ироуз азҵаарақәа рыҟны, рыбжьара Аллаҳ дыӡбаҩхашт. Ҳәарада, амцҳәареи мапкреи имҩахнаҟьаз ауаҩы, Аллаҳ, уи амҩа иашахь дирхарц дыҟам. 
Аллаҳ, урҭ ишырҳәо еиԥш, ахшара диоурц иҭаххазҭгьы, ҳәарада, иишаз рҟынтә ииҭахыз далихрын. Аха  иара, абри аҩыза аҭагылазаашьа узидкылом. Уи, иаӡәу Аллаҳ иоуп, зегьы ирықәиҭугьы, хымԥада, Иара иоуп.  
Уи, ажәҩанқәеи адгьыли хыкәкык инақәыршәаны ишеит, иааиԥмырҟьаӡакәа аҵх амш ақәиршоит, амшгьы аҵх акәиршоит, амрагьы амзагьы иԥҟара аҿаԥхьа ишамхнышгылартә иҟаиҵахьеит. Зегьы ирзыпҵәоу ҽҳәарак аҟынӡа анеира (аӡсара) иаҿуп. Ижәдыруазааит, Аллаҳ кырӡа дыӷәӷәоуп, кырӡагьы данажьҩуп. 
Уи шәара, гәаӷьк шәалихит, насгьы иара убри аҟынтә аҩызагьы аԥҳәыс дишеит. Шәара шәзы арахә рҟынтәгьы аа-уӷәк (рбаӷьки-рцынаки рыла еицны) ишәзишеит. Шәарҭ, шәанацәа рымгәарҭақәа рыҟны, х-лашьцарак аҩныҵҟа иеиуеиԥшым аамҭақәа шәырхыганы шәишоит. Уи шәшаҩы, шәынцәа Аллаҳ иоуп. Аҳрагьы Иара мацара итәуп,  Иара ида нцәа дыҟам. Абас ишыҟоугьы аҵабырг шәашԥацәхьаҵуеи? 
Мап ицәышәкуазар, ижәдыруазааит, Аллаҳ шәара шәыцхыраара иазыԥшу иакәӡам, амала Уи, иуааԥсыра абзиара ахьырзеилымкаауа дзақәшаҳаҭхом. Аха иҭабуп изышәҳәар, идикылоит. Дарбанзаалак аӡәы, даҽаӡәы игәырԥса дзаҵалом, аҵыхәтәаны шәахьыхынҳәуагьы шәынцәа ишҟа ауп, уи ашьҭахьгьы, ижәуз, иҟашәҵаз зегьы шәара ишәирдыруеит. Ҳәарада, Уи, агәқәа рыҵаҿы иҵәаху амаӡақәагьы здыруа иоуп. 
Ауаҩԥсы гәаҟрак данақәшәалак инцәа ишҟа ихы рханы, Уи диҳәоит, нас инцәа, уи данизылԥхалакгьы, уаанӡа дышиҳәаз ааихашҭны, аварҟәылаҩцәа иварҟәылара дналагоит. Абас ала, ихаҭа дшымҩахҟьо еиԥш, ауаагьы мҩахиҟьоит. Уи убас иаҳәа: «Умапкрала аамҭак азы қьаф ула! Аиашазы, амца иалажьхараны иҟоу аӡәы уоуп! 
Абас иҟоу иакәу, мамзаргьы нарцәы дазхәыцны, инцәа илԥха иоурц азы  ҵхыбжьон, асаара зыҽкажьны, мамзаргьы ишьапы дыхгыланы анцәа иашьапкра зҽазҭаз ауаҩы иакәу (еиҳа иеиӷьу)?» ҳәа. Убас ҳәа: «Издыруеи иззымдыруеи зеиԥшхома?» ҳәа. Аиашазы ахшыҩи агәеилгареи змоу мацара роуп абри еилызкаауа.  
Убас ҳәа: «Уа иазхаҵаҩцәоу суааԥсыра! Шәынцәа иҿагылара шәҽацәышәыхьча. Абри адунеи аҟны абзиара ҟазҵаз, абзиара рԥеиԥшхоит. Аллаҳ иаҭәашьара кырӡа иҭбаауп. Изычҳаз, меигӡарахда аҳамҭақәа рыҭахоит. 
Убас ҳәа: «Ҳәарада, саргьы, гәык ала дазхаҵаны, сыҽрыцқьаны, Аллаҳ иашьапкра сыдҵоуп. 
Насгьы сара, раԥхьатәи  аԥсылман сакәны аҟалара сыдҵоуп». 
Убас ҳәа: «Сынцәа идҵа саҿагылар, игәыҭҟьагоу уи амш аргәаҟра сықәшәар ҳәа сацәшәоит». 
Убас раҳәа: «Сара, ихаҭа гәык ала дазхаҵаны, насгьы сыҽрыцқьаны, Аллаҳ мацара сиашьапкуеит» ҳәа. 
«Шәаргьы уажәшьҭа, Иара ида иззышәҭаху шәрымҵахырхәала! Хымԥада, ацәыӡ ду заураны иҟоу, акаамеҭ амш аҽны рхаҭақәеи рҭынхацәеи аԥхасҭа рзаазгаз ауаа ракәхоит. Ижәдыруазааит, агәыӷырҭақәа рхыбгалараҵәҟьагьы  убри ауп!» 
Урҭ рхыхьгьы, рыҵаҟагьы, еиқәҵа-еиқәҵа амца рзыҟалараны иҟоуп. Аллаҳ, иуааԥсыра абарҭ рыла иршәаны ргәырҽаниҵоит. Уа суааԥсыра! Сара сгәыԥжәара шәҽацәышәыхьча! 
Ирҩашьоу анцәахәқәа рымҵахырхәара зҽацәыхьчаны, Аллаҳ иахь зхы зырхаз ауаа гәырӷьаҽҳәаша рыҭ. Ажәақәа иреиӷьӡоу ирзыӡырҩны, иақәныҟәаз суааԥсыра гәырӷьаҽҳәаша рыҭ!  
Урҭ, Аллаҳ амҩа иаша иқәиҵаз, ахшыҩи агәеилгареи змоу ауаа роуп. 
Иара изкны агәаҟра ззыӡбоу, аҵыхәтәангьы амца иаларыжьраны иҟоу ауаҩы, уара уоума деиқәзырхо?  
Аха зынцәа иҿагылара зҽацәызыхьчаз ракәзар, урҭ, зыҵаҟа аӡиасқәа зҵысуа  аханқәа рзыргылахоит. Абри Аллаҳ иажәоуп! Аллаҳ иажәа дахьхәӡом. 
Аллаҳ, ажәҩан аҟынтә аӡы лбааганы, адгьыл аҟны иҟоу аӡыхь ҭыԥқәа рахь ишнеиго рымбаӡои? Насгьы, уи ала ԥшшәы рацәала аҵиаақәа иргылоит, урҭ еизҳаны ишәҭуеит, анаҩсгьы иҩежьхоит, аҵыхәтәан, Аллаҳ урҭ ирҩаны, исабаны иааҟаиҵоит. Ҳәарада, абри аҟны ахшыҩи агәеилгареи змоу рзы аҵатәхәқәа ыҟоуп. 
Аллаҳ, аӡәы игәы аԥсылманразы иааиртызар, уи инцәа иҟынтә изаауа лашарак далагылаӡами? Аллаҳ игәалашәаразы зыгәқәа хаҳәхаз шаҟа ирцҳақәоузеи! Иара урҭ иаартыҵәҟьаны маҳагьарак иҭагылоуп. 
Аллаҳ иреиӷьӡоу ажәақәа, иеиқәышәшәа иҟоу, аҵабыргқәагьы еишьҭаргыланы иқәзыргыло шәҟәык акәны ишәзылбааигеит. Зынцәа ицәшәо ауаа, уи аныррала рхәыржьы гылоит, нас, Аллаҳ ихьыӡ иеиҭаҳәарахь рхы рханы рыгәқәа дырҭынчуеит. Иара абри ашәҟәы, Аллаҳ илашарбага акәны, изҭаху ауаҩы убри ала амҩа иашахь ихы ирхоит, аха Аллаҳ ирблаҟьаз, уи амҩа иаша изырбашагьы дзыҟалаӡом. 
Ус анакәха, акаамеҭ амш аҽны, зхаҽсахьа мацара амца ацәыхьчара иаҿу ауаҩы иакәу (зҭагылазаашьа цәгьоу), мамзаргьы џьанаҭ иҟоу азхаҵаҩы иакәу? Уи аҽны агәымбылџьбаҩцәа: «Иаашәрыхыз агьама жәба!» ҳәа раҳәахоит. 
Урҭ раԥхьатәиқәагьы, аиаша имцны иахьырыԥхьаӡоз азы, иахьынтәааз рзымдыркәа гәаҟрак рзылбаахьан. 
Абас ала, Аллаҳ  урҭ адунеи аҟны ахьымӡӷ диргеит, нарцәытәи ргәаҟра акәзар, кырӡа иеиҳахоит. Амала ирдыруандаз! 
Ҳара, ҳәарада, ихәыцны аҵатәхәы алырхааит ҳәа ауааԥсыра рзы ҿырԥшыс иҟоу зегьы Аҟәырҟан аҟны иаҳарбеит.  
Ауааԥсыра Аллаҳ иҿагылара рҽацәырыхьчааит ҳәа, араԥ бызшәала, аҿагылара злам Аҟәырҟан шәҟәны илбааҳгеит. 
Аллаҳ абас ҿырԥшык шәзааигоит: Уаҩԥсык шәизхәыц, дара-дара аимак змоу, хыԥхьаӡаралагьы ирацәаҩу аҳцәа имазааит, даҽаӡәгьы аҳак мацара димазааит; уажәы абарҭ ауаа рҭагылазааша еиԥшны изыҟалоума? Арҽхәаԥхьыӡқәа зегьы Аллаҳ изкуп, амала ауааԥсыра реиҳараҩык абри рзеилкауам. 
Ҳәарада, уаргьы уԥсуеит, даргьы ԥсыуеит. 
Нас, акаамеҭ амш аҽны, шәынцәа иҿаԥхьа шәеизашшуеит. 
Аллаҳ изкны иҟам, ианым аԥшьызгаз, аиаша анрыхьӡалак, уи имцны изыԥхьаӡаз раасҭа игәымбылџьбаҩны иҟада? Азхамҵаҩцәа рзы џьаҳаным аҟны ҭыԥымзар иҟоузеи? 
Аҵабырг рзаазгази, уи азхазҵази ракәзар, Аллаҳ иҿагылара зҽацәыхьчаны, ихьчара иаҵанакыз убарҭ роуп. 
Рынцәа иҿаԥхьа урҭ рзы иаарҭаху зегьы ыҟоуп. Иара абри, зхы бзианы имҩаԥызгаз рҳамҭа ауп.  
Избанзар, Аллаҳ, урҭ уаанӡа ирамхаҟаҵаз ацәгьарақәа ранажьны, иҟарҵаз абзиарақәа зегьы рџьишьоит. 
Иуаҩԥсы, Аллаҳ дизымхаӡои? Ус ишыҟоугьы, иҩагыланы, Иара ида мчрақәак рыла удыршәарц иаҿуп. Аллаҳ аӡәы дымҩахьиҟьазар, уинахыс уи амҩа иаша изырбаша дзыҟалом. 
Дарбанзаалакгы, Аллаҳ, амҩа иашахь ихы ирхазар, уигьы дымҩахызҟьаша мчрак зыҟалом. Аллаҳ, ацәгьарақәа зегьы ириааиуа, амчраҵәҟьагьы иақәиҭу иакәӡами? 
Ииашаҵәҟьаны урҭ: «Ажәҩанқәеи адгьыли зшада?» ҳәа уразҵаар, хьаҳәаԥаҳәада «Аллаҳ!» рҳәоит. Убас ҳәа: «Ус анакәха, нас изышәымҳәои, Аллаҳ дааныжьны абарҭ шәзымҵахырхәақәо, Аллаҳ сара ԥырхагак сиҭарц иҭаххар, ирзаанкылоума? – ҳәа. Мамзаргьы, дысзылыԥхарц иҭахызар, илԥха рзаанкыларыма? –ҳәа. Убас ҳәа: «Аллаҳ сара дсызхоит! Ачҳара змоу зегьы, Уи мацара иқәгәыӷуеит». 
Убас ҳәа: «Уа суаажәлар! Иаашәылшо зегьы ҟашәҵа! Ҳәарада, саргьы исылшо ҟасҵоит! 
Илазырҟәыша агәаҟра ззааираны иҟоу, ԥымкра змам агәаҟрагьы зхы иҭаԥаша зусҭцәоу ааигәа ижәбараны шәыҟоуп. 
Ҳәарада, абри ашәҟәы, ауааԥсыра аҵабырг рызцәыраҳгарц азы иузылбааҳгеит, уажәшьҭа амҩа иаша ианылаз, ихазы данылоит, амҩа иаша иацәхьаҵызгьы, ихазы дымҩахҟьоит, урҭ рҭакԥхықәра уара иудӡам. 
Раџьал анааилак, Аллаҳ, ауааԥсыра рыԥсы рхихуеит, имԥсызгьы дшыцәоу иԥсы ихихуеит. Нас аԥсра ззиӡбаз рыԥсы рхамҵакәа иаанкыланы, егьырҭ иаанхаз ҽҳәарак аҟынӡа рыԥсы шьҭахьҟа ирхынҳәуеит. Ҳәарада, абри аҟны ибзианы ихәыцуа рзы аҵатәхәқәа ыҟоуп. 
Мамзаргьы урҭ, Аллаҳ ида ирхашшааша дрыԥшаама? Убас ҳәа: «Урҭ ахашшааҩцәа акыр рымч ақәымхауа, акымзарак рзеилымкаауа иҟазаргьы хашшааҩцәас ишәыдышәкылома?» 
Убас ҳәа: «Ахашшаара зегь рыла Аллаҳ итәуп. Ажәҩанқәеи адгьыли раҳра Уи инапаҟны иҟоуп. Аҵыхәтәангьы Иара иахь шәхынҳәуеит» ҳәа. 
Аллаҳ ихьӡ мацара анеиҭаҳәахалак, нарцәы азхазымҵо ргәаӷ рхаҿсахьақәа ирнубаалоит, аха Аллаҳ ида агьырҭ рыӡбахә анраҳалак, игәырӷьаҵәа, рхы-рҿы лашаӡа иааҟалоит. 
Убас ҳәа: «Уа ажәҩанқәеи адгьыли зшаз, имаӡоугьы иаргамоугьы, зегьы здыруа с-Аллаҳ! Ууааԥсыра аимак ахьроуа, ӡбаҩыс, рыбжьара Уара уоуп иҟоу» ҳәа.   
Урҭ агәымбылџьбаҩцәа, адгьылтәыла аҟны иҟоу зегьы, уимоу, ирымоу инацҵаны ирымазаргьы, акаамеҭ амш аҽны игәыҭҟьагоу уи агәаҟра ацәцаразы уи иахҭнырҵон. Аха, уаанӡа иззымхәыцуаз аусқәа зегьы Аллаҳ иганахьала раԥхьа ицәыргахоит! 
Иҟарҵаз ацәгьарақәа иаартыҵәҟьаны раԥхьа ицәырҵны, иҵәылырхуазгьы иааины иаарыкәшоит. 
Ауаҩԥсы ԥхасҭак аниоулак, ҳара дҳаҳәоит, нас уи разҟык иаҭәаҳшьар: «Ари сара сдыррала исырҳаз ауп» иҳәоит. Мап! Уи аразҟы иара изы иԥышәагоуп, аха еиҳарак уи рыздыруам. 
Урҭ раԥхьатәиқәагьы абри аҩыза ажәақәа рҳәахьан, аха идырҳақәаз хәарҭас ирзыҟамлеит. 
Абри амшала иҟарҵаз ацәгьарақәа хьырхәраны ирзыхынҳәит. Рыбжьара аиашамрахь имҩахыҵызгьы, иҟарҵаз ацәгьарақәа рзы ахьырхәра иақәшәараны иҟоуп. Урҭ, Аллаҳ имч изацәцаӡом. 
Ирзымдырӡои, Аллаҳ, аразҟы изиҭаху меигӡарахда, иззиҭахугьы ишәаныизаны ишриҭо. Ҳәарада, иазхаҵаҩцәоу жәларык рзы абри аҟны аҵатәхәқәа ыҟоуп.  
Убас ҳәа: «Уа зхы иаҿагыланы, агәырԥсаҿы аҳәаа иахысыз суааԥсыра! Аллаҳ илԥха аҟынтә шәгәыӷра шәцәымӡааит. Аллаҳ (иҭаххар) агәырԥсақәа зегьы шәанаижьуеит, аиашазы Уи, кырӡа данажьҩуп, кырӡагьы дрыцҳашьаҩуп». 
Агәаҟра ааины ишәыдгылаанӡа, шәынцәа ишҟа шәхы рханы, Уи шәыҽишәҭа, мамзар, уаҳа ацҳыраара шәоуӡом. 
Иаалырҟьаны ишәзааираны иҟоу уи агәаҟра ҟалаанӡа, шәынцәа иҟынтә ишәзылбагоу, иреиӷьӡоу аԥҟарақәа шәрықәныҟәа! 
Ауаҩԥсы:«Аллаҳ иҳәатәхаҵара аганахьала иахәҭоу ахьысзыҟамҵаз азы лахь соуааит! Сара ииашаҵәҟьаны аҵәылхыҩцәа среиуазаарын!» (ҳәа ихы данақәыӡбааша аамҭа шәҽацәышәыхьча). 
Мамзаргьы:«Аллаҳ сара алашарахь акылсра саҭәеишьандаз, агәырԥса зҽацәызыхьчаз срылаԥхьаӡахон». 
Мамзаргьы, агәаҟра анибалак: «Даҽазнык аамҭа сыҭандаз, абзиақәа среиуахандаз!» ҳәа аниҳәаша аамҭа шәҽацәышәыхьча. 
(Аллаҳ уи абас иеиҳәоит:) «Мап! Сажәаԥҟарақәа узнеихьан, амала уара урҭ иҵаҵӷәыданы иуԥхьаӡеит, адура уҽаҭаны мапкыҩцәа рыбжьара уҭыԥ аанукылеит». 
Акаамеҭ амш аҽны, Аллаҳ изкны ирҩашьоу азхаҵарақәа аԥшьызгоз ауаа, рхырҿқәа еиқәаҵәаӡа иубарҭахоит. Аҽхарззалаҩцәа рҭыԥ џьаҳаным акәӡами? 
Аллаҳ иҿагылара зҽацәызыхьчаз ауааԥсырагьы, Аллаҳ, ргәыхәтәы иахьыгӡаны ахеиқәырхарахь икылигоит, урҭ цәгьарак иақәшәом, лахьеиқәҵаракгьы рызцәырҵуам. 
Аллаҳ зегьы зшо иоуп, зегьы хьчаны напхгара рызҭогьы Иара иоуп. 
Ажәҩанқәеи адгьыли рцаԥха, Иара иҟноуп иахьыҟоу. Аллаҳ иажәаԥҟарақәа мап рцәызкуа ракәзар, згәыӷрақәа зцәыӡыз ауаа убарҭ роуп. 
Убас ҳәа: «Уа амдырыҩцәа! Аллаҳ ида даҽаӡәы имҵахырхәароума сара исыдыжәгало?» 
Уаргьы, уаԥхьатәиқәагьы абас ирыҵаҳҳәахьан: Аллаҳ аварҟәылаҩы дивауыргылар, иудыруазааит, иҟауҵаз зегьы башаханы, згәыӷрақәа зцәыӡыз уреиуахоит. 
Мап! Уара Аллаҳ мацара уимҵахырхәаны, иҭабуп ҳәа зҳәо уреиуаха! 
Урҭ, Аллаҳ ишахәҭоу дырзеилымкааӡеит. Акаамеҭ амш аҽны адунеи зегьы Уи инапсыргәыҵа иануп, ажәҩанқәагьы Уи имчра аҿаԥхьа иаарҳәны, ихьарҽны иҟалоит. Аллаҳ, ивадырҟәыло алахәылаҩцәа дырцәыхароуп, уи дҳаракӡоуп. 
Нас абыкь иҭаҭәҳәоит, ашьҭахьгьы, Аллаҳ игәаԥхаз рыда ажәҩанқәеи адгьыли рыҟны иҟоу зегьы ԥсуеит, нас, абыкь еиҭах иҭаҭәҳәоит, уиалагьы зегьы ршьапы иаахгыланы, анаԥшы-ааԥшра иналагоит. 
Уинахыс, унцәа илашарала адгьыл лашоит. Аҳасаб шәҟәықәа цәыргахоит, аԥааимбарцәеи ашаҳаҭцәеи аагахоит, ауааԥсыра рыбжьара иашарала аӡбара мҩаԥгахоит, дарбанзаалак аӡәгьы иашамрак дақәшәаӡом. 
Зегьы иҟарҵаз ацымхәра нагӡаны ироуеит. Аллаҳ, урҭ иҟарҵақәаз ибзиаӡаны издыруа иоуп. 
Аиаша мап ацәызкыз ауаа, гәыԥ-гәыԥла џьаҳаным ашҟа идәықәҵахоит, аҵыхәтәан уа ианнеилак, џьаҳаным агәашәқәа рзаатуеит, ахьчаҩцәагьы: «Шәыбжьара, шәынцәа иажәаԥҟарақәа ишәзаԥхьаны ишәзырҳауаз, насгьы абри аҩыза амш шышәԥеиԥшхоз шәаҳәаны шәгәышәҽанызҵоз цҳаражәҳәаҩык дҟамлаӡеи?» ҳәа иразҵаауеит, урҭгьы  «Ааи, дҟамлеи» рҳәоит. Аха уажәшьҭа мапкыҩцәа рзы агәаҟра ӡбаны иалгахьеит. 
Урҭ: «Наунагӡа шәызҭынхаша џьаҳаным агәашәқәа рыла шәҭал!» ҳәа раҳәахоит. Аамҭала адура зҽаҭаны, зхы иахԥагьаз ауаа  рҭыԥ шаҟа ицәгьоузеи! 
Анцәа иҿагылара зҽацәызыхьчаз ауааԥсырагьы, гәыԥ-гәыԥла џьанаҭ ашҟа идәықәҵахоит. Аҵыхәтәан уа ианнеилак, џьанаҭ агәашәқәа рзаатуеит, ахьчаҩцәа, урҭ: «Абзиара шәымаз! Бзиала шәаабеит! Наунагӡа шәызҭынхаша џьанаҭ шәҭал!» ҳәа рарҳәоит. 
Даргьы: «Ҳара ажәа ҳаҭаны иназыгӡаз, џьанаҭ аҟны иахьаҳҭаху аҭыԥ нхарҭас иҳазҭаз Аллаҳ, арҽхәаԥхьыӡқәа имазааит! Аус бзиазы ихандеиз рылҵшәа шаҟа иԥшӡоузеи!» рҳәоит. 
Амаалықьцәагьы, арҽхәаԥхьыӡқәа рыла рынцәа иаҳаракыра еиҭаҳәаны, жәҩангәашә акәша-мыкәша ишакәшало убарҭахоит. Уажәшьҭа, ауааԥсыра рыбжьара иашарала ирықәыӡбаны абас раҳәахоит: Арҽхәаԥхьыӡқәа зегьы адгьылтәылақәа рынцәахәы Аллаҳ изкуп!  
Ҳа. Мим. 
Ари ашәҟәы, иԥшьоу, иҳаракӡоу, зегьы здыруа Аллаҳ иҟынтә илбаагоуп. 
Иара, агәырԥсақәа аназыжьуа, аҭамзаарақәа здызкыло, захьырхәра кырӡа иӷәӷәоу заҭәашьарагьы меигӡарахданы иҟоу Аллаҳ иоуп. Уи ида нцәа дыҟаӡам, ахынҳәрагьы Иара иахь мацароуп. 
Мапкра имҩахнаҟьаз рыда, Аллаҳ иажәаԥҟарақәа аимакра аӡәгьы иҽазикуам. Урҭ ақалақьқәа рҿы (ҭынч) рныҟәара уара уамжьааит. 
Дара раԥхьа, Ныҳә иуаажәларгьы, рнаҩс иааиз егьырҭ ажәларқәагьы иԥшьоу аҵабырг имцны ирыԥхьаӡахьан. Жәларыцыԥхьаӡа, рхатәы ԥааимбар инкылара рҽазыркхьан, иҟам-ианым ахыҭҳәаақәа рыла аҵабырг ықәыргарц иқәԥахьан. Аха аҵыхәтәаны, урҭ рымахцә кны иааныскылт. Абар, ижәбеит сахьырхәра зеиԥшроу! 
Абас ала, мапкра ашҟа имҩахыҵыз ирызкны: «Урҭ, аринахыс џьаҳанымтәқәоуп!»  ҳәа унцәа ииӡбаз ҵабыргхеит. 
Жәҩангәашә иаҵагылоугьы, уи акәша-мыкәша иҟоугьы, рынцәа арҽхәаԥхьыӡқәа рыла деиҭарҳәоит. Уи дазхаҵаны, азхаҵаҩцәа иранаижьырц азы иҳәоит: «Уа ҳанцәа! Уара, улыԥхеи удырреи зегьы рымҽханакит, аҭамзаара шьҭаҵаны умҩа ианылаз ауааԥсыра иранажь, урҭ џьаҳаным агәаҟра иацәыхьча!» (рҳәоит). 
«Ҳанцәа! Даргьы, изхылҵызгьы, рыҳәсагьы, амҩа иаша ылзхыз рхылҵышьҭрагьы, ажәаны ируҭаз уџьанаҭқәа рахь иудкыл. Ҳәарада, Уара, иҳәаадоу аҳаракыреи, амчреи урықәиҭуп». 
«Урҭ, ацәгьарақәа ирцәыхьча, уи амш аҽны, уара ацәгьарақәа ирцәухьчаз, улыԥха даҵанакит ҳәа дыԥхьаӡоуп. Ари, иреиҳаӡоу ахеиқәырхароуп». 
Мапкрахь имҩахҟьаз ауааԥсыра (нарцәы) абас рықәҿырҭуеит: «Шәарҭ азхаҵаразы ааԥхьара шәоуны, мап анацәышәкуаз, Аллаҳ ишәзааирыԥшыз агәыԥжәара, абыржәы шәхазы иаашәырԥшуа аасҭа иеиҳан ҳәарада. Избанзар, азхаҵарахь ишәыҭаз ааԥхьара мап ацәышәкуан».  
«Уа ҳанцәа! Ҳарҭ, ҩынтә ҳаԥсы ҳхухит, ҩынтәгьы ҳаԥсы ҳхауҵеит. Уажәы иҟаҳҵаз ҳгәырԥсақәа ҳҳәоит, абраантәи (амца аҟынтә) ҳазлаҭыҵша мҩак ыҟаӡами?» ҳәа иҵаашт. 
Абри аҩыза аҭагылазаашьа шәзақәшәаз, Аллаҳ ихьӡ анеиҭарҳәалак мап ацәкны, ваҟәылак данивадыргылоз, иаразнак уи агәра ахьыжәгоз азоуп. Уажәшьҭа аӡбара, иҳаракӡоу Аллаҳ итәуп.  
Шәара, идыргақәа шәырбаны, ажәҩан аҟынтә аразҟы (ақәа) шәзылбаазгаз Иара иоуп. Амала, Аллаҳ иахь зхы хоу ида, абри аӡәгы ҵатәхәык изалхуам.  
Шәааи, мапкыҩцәа ргәы иамыхәозаргьы,  гәык-ԥсыкала Аллаҳ мацара шәыҽидҳәаланы, Уи шәиҳәа! 
Ахәшьарақәа ҳаразкуа, жәҩангәашә зтәу Иара иоуп. Аиԥылара амш иазкны ргәырҽаниҵарц, иуааԥсыра рҟынтә ииҭаху рзы иажәаԥҟарақәа лбаазгогьы Иара иоуп. 
Урҭ уи аҽны, Аллаҳ изы маӡак рымамкәа (рнышәынҭрақәа) ирҭыҵуеит. Иахьа аҳра зтәыда? Хымԥада, иаӡәу, насгьы хьаҳәа-ԥаҳәада аҳра иақәиҭу Аллаҳ иоуп.  
Уи аҽны, зегьы иҟарҵаз ацымхәра роуеит. Уи аҽны, иарбанзаалак иашамрак ҟалаӡом, ҳәарада, Аллаҳ иҳасаб даараӡа иласуп. 
Иааигәахаз уи амш аганахьала ргәырҽанҵа! Избанзар, гәыҭҟьарала рыԥсыԥ анылбаардо, ргәы рҟырҟахьы иааиуеит. Агәымбылџьбаҩцәа, ауагьы, зажәа мҩасны ирхашшааша аҭынхагьы дырзыҟалаӡом. 
Аллаҳ, аблақәа гәаӷла рыԥшрагьы, агәқәа иҭарҵәахуагьы зегьы идыруеит. 
Насгьы Аллаҳ, зегьы иашарала иӡбоит. Урҭ Аллаҳ дааныжьны изымҵахырхәақәоз ракәзар, акымзарак рзыӡбаӡом. Ҳәарада, Аллаҳ зегьы ибзиаӡаны изаҳауа, избауа иоуп. 
Адгьылтәыла иакәшаны, дара раԥхьа имҩасыз рҵыхәтәа зеиԥшрахаз рымбаӡеи? Урҭ, рымчреи, адунеи аҟны иаанрыжьыз рыҟаҵамҭақәеи рыла дара раасҭа кырӡагьы иӷәӷәан. Абас ишаҟазгьы, Аллаҳ, урҭ аанкыланы ахьырхәра иақәиршәеит. Аллаҳ иҿаԥхьа урҭ зыхьчозгьы дзыҟамлеит.  
Ари зыхьҟьаз, иаартыз аршаҳаҭгақәа рԥааимбарцәа ишырзааргазгьы мап ахьырцәыркыз ауп. Абри амшала, Аллаҳ  урҭ аанкыланы иахьырхәит. Избанзар, Уи, даараӡа дыӷәӷәоуп, иахьырхәрагьы кырӡа ицәгьоуп. 
Иҵабыргыҵәҟьаны, ҳара Мыса, ҳажәаԥҟарақәеи иаартыз аршаҳаҭгеи рыла,  
Фараони, Ҳамани, Каруни рахь днаҳашьҭит. Аха урҭ: «Ари дымцҳәаҩуп, длаԥшхырԥаҩуп!» рҳәеит. 
Мыса, ҳганахь ала иҭаз аҵабырг анырзааига: «Ихаҭагьы, дазхазҵаз ауаа рҵеицәагьы шәшьы, рҭыԥҳацәа мацара ааншәыжь!» рҳәеит. Аха мапкыҩцәа ршьацҳәақәагьы башахеит. 
Фараон: «Соушәыжь шәысԥырхагамхан, абри Мыса дҭасырхап; (дзеиқәхозар) инцәа диҳәалааит! Избанзар, ҳдин ԥсахны, ҳтәыла аҟны хынҭаҩынҭарак цәыригоит ҳәа агәҭынчымра сымоуп» иҳәеит. 
Мыса иакәзар: «Аҳасабеилыргаратә мшы азхазымҵаз аҽхарззалаҩцәа рҟынтә, саргьы исынцәоу, шәаргьы ишәынцәоу Аллаҳ сыҽимҵаскит!» иҳәеит. 
Фараон иуаа дахьрылахәыз азы, зызхаҵара зӡоз аӡәы, убас иҳәеит: «Ауаҩы, сынцәа Аллаҳ иоуп ахьиҳәаз мацаразы дышәшьуама? Аха уи, шәынцәа иҟынтә ажәаԥҟарақәа шәзааигеит. Дымцҳәаҩызар, имцҳәара иара иԥырхагоуп, аха аиаша иҳәозар, ишәаҳәаны, шәгәы злашәҽаниҵаз хәҭак акәзаргьы иааины ишәықәшәоит. Ҳәарада, Аллаҳ, иахзырҟьаз, насгьы имцҳәаҩу аӡәы амҩа иашахь дкылигаӡом. 
Уа сыуаажәлар! Иахьа, атәылаҿы анапхгара знапаҿы иҟоу ауаа раҳасабала, аҳра шәара ишәтәуп. Амала, Аллаҳ иахьырхәра ҳхы иҭаԥар, усҟан иҳацхраауада?» ҳәа. Фараон иакәзар: «Сара сгәаанагара мацара ауп ишәасҳәо, насгьы шәара амҩа иаша мацара  шәсырбоит» иҳәеит. 
Иазхаҵаҩыз ауаҩы иажәа иациҵеит: «Уа сыуаажәлар! Аиашазы, зны зыԥааимбарцәа ирҿагылаз, ажәытә жәларқәа зықәшәаз арыцҳарақәа, шәаргьы ишәԥеиԥшхар, 
Ныҳә ижәлари, Ади, Семуд жәларқәеи, насгьы урҭ рышьҭахь имҩасыз ажәларқәа зҭагылахьаз агәаҟра аҩыза шәзааир ҳәа сшәоит. Аллаҳ иуааԥсыра гәаҟрак иақәшәар иҭахым. 
Уа сыуаажәлар! Иҵабыргыҵәҟьаны, шәара-шәара шәеибарҵәаауа шанықәхаша мшык шәԥеиԥшхар ҳәа агәҭынчымра сымоуп. 
Уи амш азы, шәызқәа рханы шәыбналоит, аха Аллаҳ ида шәеиқәзырхо мчрак шәзыԥшааӡом! Аллаҳ аӡәы дирблаҟьар,  уи ашьҭахь амҩа иашахь ихы зырхаша мчрак зыҟалаӡом. 
Уаанӡа Иусуфгьы иаартыз аршаҳаҭгақәа шәзааигахьан, аха урҭ рганахьалагьы агәыҩбарақәа шәызцәырҵит. Аҵыхәтәан уи иԥсҭазаара даналҵ: «Уажәшьҭарнахыс Аллаҳ, ацҳаражәҳәаҩы дааишьҭӡом!» шәҳәеит. Иахзырҟьацәаз, насгьы агәыҩбарақәа ирылахәаҽыз ауаа, Аллаҳ абас ирблаҟьоит. 
Урҭ, рнапаҿы ииашоу ршаҳаҭгак ыҟамкәа Аллаҳ иажәаԥҟарақәа ирызкны ажәа аимакра рҽазыршәоит. Абри аҩыза ахымҩаԥгашьа, Аллаҳ иганахьалагьы, азхаҵаҩцәа рганахьалагьы агәаӷ дуӡӡа цәырнагоит. Аллаҳ, зхы иахԥагьоу, агыгшәыгра злоу агымбылцәа ргәы абас амҳәыр ааирхоит». 
Фараон: «Уа Ҳаман! Сара иҳаракӡоу баашк сзыргыл, уи ала мҩак сыԥшаап, 
Насгьы уи ала ажәҩанқәа рымҩақәа рахь снаӡаны, Мыса инцәагьы дызбап! Аиашазы уи дымцҳәаҩуп ҳәа дсыԥхьаӡоит!» иҳәеит. Абас ала, Фараон иҟаиҵаз ахәымгара ибзиоушәа ирбаны, амҩа иаша дахырҟьан. Фараон ишьацҳәа зынӡа лҵшәада иаанхеит.  
Иазхаҵаҩыз ауаҩы иажәа абас иациҵеит: «Уа сыуаажәлар! Сҳәатәы хашәҵа, шәарҭ амҩа иашахь шәкылызгоит. 
Уа сыуаажәлар! Адунеитә ԥсҭазаара, аамҭала ахархәара ада уаҳа даҽакы акәӡам, нарцәы акәзар, наунагӡа уахьынхаша ҭыԥуп. 
Дарбанзаалак цәгьарак ҟазҵаз, ицәгьара аҟара ахьырхәра дақәыршәахоит, дарбанзаалакгьы, дхаҵазааит, дыԥҳәысзааит, дазхаҵаҩны адунеии нарцәи рзы ихәарҭоу аусқәа ҟаиҵазар, абас иҟоу ауаагьы џьанаҭ иҭалоит, уаҟа урҭ меигӡарахда аразҟқәа раҭәашьахоит».  
«Уа сыуаажәлар! Ишәҭагылазаашьоузеи? Сара ахеиқәырхарахь шәаасыԥхьоит, шәара шәакәзар, амца ашҟа ааԥхьара сышәҭоит! 
Шәарҭ, Аллаҳ мап ицәкны, зынӡа исзымдыруа маҭәарқәак уи ивасырҟәыларц ааԥхьара сышәҭоит, сара сакәзар, иҳаракӡоу, кырӡагьы анажьра змоу Аллаҳ иахь ааԥхьара шәысҭоит. 
Аиашазы шәарҭ, абри адунеи азгьы, нарцәы азгьы, иаԥсам ааԥхьарак сышәҭоит. Ҳәарада, ҳахьыхынҳәуа Аллаҳ ишҟа ауп, аиаша иацәхьаҵыз ауаа ракәзар, џьаҳанымуаа роуп.   
Шәара ишәасҳәаз зегьы хара имгакәа ишәгәалашәараны шәыҟоуп. Сара, сус Аллаҳ инапы ианысҵоит. Ҳәарада, Уи, зуааԥсыра избо, изыхьчо иоуп». 
Аҵыхәтәан, Аллаҳ, урҭ иқәдыргылаз ашьацҳәа бааԥсқәа рҟынтә ари ауаҩы дихьчеит. Фараони иҭаацәеи ракәзар, агәаҟрацәгьа иақәиршәеит. 
Шьыжьи хәылбыҽхеи џьаҳаным амца ргәаладыршәон. Акаамеҭ анааилакгьы: «Фараони иҭаацәеи иӷәӷәаӡоу агәаҟра иалашәыжь!» (рҳәашт). 
Амца аҩныҵҟа иахьеиҿыхо, имчыдоу ауаа, адура зҽаҭаны иҟаз аԥагьацәа рахь: «Аамҭала шәҳәатәы хаҳҵахьан, уажәы абри амца хәҭак ҳалгара шәылымшаӡои?» ҳәа иразҵаауеит. 
Аха абри аҩыза аҭак роуеит: «Аиашазы, ҳара зегьы амца ҳалажьуп, уажәшьҭарнахыс Аллаҳ иуааԥсыра ирызкны ииӡбашагьы иӡбахьеит». 
Амца иалажьу, џьаҳанымтәи амаҵурауаа рахь: «Шәынцәа шәиҳәа, мышкы иадамзаргьы ҳгәаҟра ирмаҷааит!» ҳәа рықәҿырҭуеит. 
Амаҵурауаагьы: 	«Иаартыз 	аршаҳаҭгақәа 	шәԥааимбарцәа ишәызнарымгаӡази?» ҳәа иразҵаауеит. «Ааи, иаҳзааргахьан» ҳәа аҭак рырҭоит. Усҟан амаҵурауаа: «Уажәшьҭа, шәхала шәиҳәала!» рҳәоит. Аха мапкыҩцәа рыҳәарақәа башоуп. 
Ҳәарада, адунеи аҟынгьы, ашаҳаҭцәа мазеины ианыҟалаша аҽынгьы, ҳацҳаражәҳәаҩцәеи азхаҵаҩцәеи ацхыраара раҳҭоит. 
Уи амш аҽны, агәымбылџьбаҩцәа рҽыӡгақәа рыхәаӡом. Ашәиԥхьыӡ дара ирықәуп, анхарҭа ҭыԥқәа иреицәаӡоугьы дара ирзкуп. 
Ииашаҵәҟьаны, ҳара Мысагьы дҳарлашахьан. 
Исраил иԥацәа, ахшыҩи агәеилгареи змоу рзы мҩақәҵагас, насгьы гәҽанҵагас ирзыҟаларц азы,  абри ашәҟәы ирзынҳажьит. 
(Сԥааимбар!) Уара, уажәазы ичҳа, избанзар Аллаҳ иажәа хымԥада инагӡахоит, угәырԥсақәа уанаижьырц уиҳәа, шьыжьи хәылԥази арҽхәаԥхьыӡқәа рыла унцәа деиҭаҳәала.  
Зыгәрагоу аршаҳаҭгақәа рнапаҿы иҟамкәа, Аллаҳ иажәаԥҟарақәа реимакра иалагаз ракәзар, урҭ ргәаҿы, зынӡа ирзынамыгӡаша аҽхарззаларатә гәаҳәара ада даҽакы ҭаӡам. Ус анакәха, уара Аллаҳ уҽимҵакы. Ҳәарада, зегьы заҳауа, насгьы зегьы збо Иара мацара иоуп. 
Ажәҩанқәеи адгьыли ршара, ҳәарада ауааԥсыра ршара аасҭа иеиҳау усуп, аха ауааԥсыра реиҳараҩык абри рыздыруам. 
Избои изымбои изеиԥшхом, иазхаҵаҩцәаны адунеии нарцәи рзы ихәарҭоу аусқәа ҟазҵази, ацәгьара ҟазҵази зеиԥшхаӡом. Шаҟа икьаҿны шәхәыцуазеи? 
Акаамеҭ амш, хымԥада, иааиуеит, уи хьаҳәаԥаҳәадоуп! Амала ауааԥсыра реиҳараҩык абри рызхаҵом. 
Шәынцәа убас иҳәеит: Сара шәсыҳәа, саргьы шәныҳәара сыдыскылоит. Избанзар, сымҵахырхәара зхы иаҭәазымшьо ауаа, хьымӡӷыла џьаҳаным иҭалараны иҟоуп! 
Шәыԥсы шәшьап ҳәа аҵых, насгьы шәарлашарц азгьы амш зшаз Аллаҳ иоуп. Ҳәарада, Аллаҳ, ауааԥсыра рзы даҭәашьаҩуп, аха ауааԥсыра реиҳараҩык иҭабуп рызҳәом. 
Убас ауп дшыҟоу шәара ишәынцәоу Аллаҳ. Уи зегьы зшаз иоуп. Уи ида нцәа дыҟам. Ус анакәха, шәышԥамҩахырҟьо? 
Аллаҳ иажәаԥҟарақәа цасҳәа мап рцәызкуа роуп абас имҩахырҟьо. 
Адгьылтәыла шәара шәзы нхарҭа ҭыԥны иҟазҵаз, ажәҩангьы шәхазыргылаз, шәарҭ аԥшра-сахьа шәызҭаз, шәзырԥшӡаз, насгьы аразҟы шәаҭәазшьаз Аллаҳ иоуп. Абар, шәара ишәынцәоу Аллаҳ! Жәҩантәылақәа ирынцәоу Аллаҳ, иҳаракӡоу раасҭагьы дҳаракӡоуп. 
Уи еснагь дыбзоуп, Иара ида нцәа дыҟам. Ус анакәха, гәык ала шәыҽидҳәаланы Уи шәиҳәа. Арҽхәаԥхьыӡқәа зегьы жәҩантәылақәа ирынцәоу Аллаҳ изкуп. 
Убас ҳәа: «Сынцәа иҟынтә, иаартыз аршаҳаҭгақәа анысзааи, шәара Аллаҳ ида шәзымҵахырхәоз рымҵахырхәара мап рыцәкны, жәҩантәылақәа ирынцәоу Аллаҳ сыҽиҭара дҵас исыҭан. 
Шәарҭ, анышә ашьҭахь аӡыцқьа (ахӡы), насгьы ҽыҭк ажьы (иеихаҳоу акәтаӷь) аамҭақәа шәырхыганы шәызшаз Иара иоуп. Уи, шәара шәхәыҷы ԥышқаны аԥсҭазаара ашҭа шәықәиргылоит, уи ашьҭахь амч алшара шәоуны, ақәра рацәагьы нышәҵаанӡа аԥсҭазаара шәиҭоит, шәыбжьара шьоукгьы рыԥсҭазаара заанаҵы иалҵуеит. Ажәакала, ҽҳәарак аҟынӡа шәыԥсы ҭаны шәынзырхо Иара иоуп. Агәыӷра ыҟоуп абарҭ зегьы ахшыҩзышьҭра ашәҭалап ҳәа. 
Аԥсҭазаарагьы аԥсрагьы знапы иану Иара иоуп. Уи, акы аниӡбалак «Уҟала!» иҳәоит, иаразнакгьы иааҟалоит. 
Аллаҳ иажәаԥҟарақәа реимакра зҽазызшәо ауаа, аҵабырг шаҟа иацәыхароу умбаӡои? 
Урҭ, ашәҟәи ҳацҳаражәҳәаҩцәа рыла ирзынаҳашьҭқәази иҵаҵӷәыдоуп ҳәа изыԥхьаӡаз роуп. Амала ҳаԥхьаҟа (аҵабырг) еилыркаараны иҟоуп! 
Усҟан рыхәдақәа аҟәараӷқәеи азынџьырқәеи рхарԥаны џьаҳаным ашҟа ирҳәазо инаргоит, 
Ашьҭахьгьы амца иаларбылуеит. 
Нас иразҵаауеит: «Аллаҳ дааныжьны шәзымҵахырхәақәоз уажәы иабаҟоу?» ҳәа. 
«Ҳааныжьны ицеит, ҳарҭ иҟам, ианым ҳрымҵахырхәозаарын» рҳәоит. Аллаҳ,  мапкыҩцәа абас ауп ирблаҟьаны, гшыӷырҭаданы ишаанижьуа.  
Абри аҩыза аҭагылазаашьа шәақәшәара зыхҟьаз, адунеи аҟны шәаныҟаз, ииашамкәа шәыхы ахԥагьареи шәахырҟьареи роуп.  
Аҩныҵҟа наунагӡа шәызҭанхаша џьаҳаным агәашәқәа рыла шәҭал! Аҽхарззалара зҽазҭаз ауаа иахьынхаша аҭыԥ шаҟа ицәгьоузеи!  
Уара, уажәазы ичҳа, Аллаҳ иажәа хымԥада инагӡахоит. Ишәҳардырны згәызҽанаҳҵақәаз рыхәҭак уҳарбоит, рыхәҭак убаанӡагьы уԥсы ухаҳхуеит. Урҭгьы аҵыхәтәаны зегьдарароуп ҳара ҳахь ихынҳәуеит! 
Аиашазы, уара уаԥхьагьы ацҳаражәҳәаҩцәа наҳашьҭит, урҭ рыбжьара зажәабжьқәа узеиҭаҳҳәақәаз шыҟоугьы иузеиҭаҳамҳәақәазгьы ыҟоуп. Аллаҳ дақәшаҳаҭымкәа дарбанзаалак цҳаражәҳәаҩык жәаԥҟарак аагара илшаӡом. Аллаҳ идҵа анынаӡалак, аиаша аҭыԥахь инеины, аҵабырг ықәызгарц зҭаху ргәыӷрақәа ыҵабгоит. 
Рыхәҭак шәрықәтәап, рыхәҭакгьы афатә рылышәхыԥ ҳәа арахәқәа шәзызшазгьы Аллаҳ иоуп. 
Урҭ рыҟны шәара шәзы иагьа хәарҭарақәа ыҟоуп, шәыгәҭакы урҭ шәрықәтәаны шәахьӡап, дара рыла, мамзаргьы аӷбақәа рыла шәнаргаааргап. 
Аллаҳ иршаҳаҭгақәа шәырбара даҿуп. Шәарҭ абри аршаҳаҭгақәа рҟынтә иарбану мап зцәышәкыша? 
Адгьылтәыла аҟны иахьеимдо, дара раԥхьа имҩасыз ауаа рҵыхәтәа зеиԥшрахаз рымбаӡои? Урҭ рхыԥхьаӡара еиҳа ирацәан, рымчқәагьы адгьылтәылаҟны иаԥырҵаз аҟаҵамҭақәагьы раасҭа иӷәӷәан. Аха убас ишыҟазгьы, идырҳақәаз ахеиқәырхаразы ирзымхеит. 
Иаартыҵәҟьаз аршаҳаҭгақәа рыцҳаражәҳәаҩцәа ианырзаарга, ирымаз адыррақәа рыла рхы иахԥагьеит. Амала иҵәылырхуаз агәаҟрагьы ааины рхаҭақәа нҭагылеит! 
Игәыҭҟьагоу ахьырхәра ианақәшәалак: «Аллаҳ иаӡәра азхаҳҵеит, Уи иваҳарҟәылақәазгьы мап рцәаҳкуеит» рҳәоит. 
Амала, ҳахьырхәра анырба ашьҭахьтәи разхаҵара хәарҭарак рнаҭаӡом. Аллаҳ, иуааԥсыра ирызкны ажәытә аахыс имҩаԥиго иԥҟара абас ауп ишыҟоу. Иара убасҟан ауп мапкыҩцәа ргәыӷрақәа шырцәыӡыз анеилыркаауагьы. 
Ҳа. Мим. 
Абри Аҟәырҟан, ишәзылыԥхауеи ишәаназыжьуеи Аллаҳ иҟынтә илбаагоуп. 
Иеилызкаауа жәларык рзы, зажәаԥҟарақәа араԥ бызшәала узыԥхьо, иаартыҵәҟьоу шәҟәуп. 
Гәырӷьаҽҳәашаси гәҽынҵагаси илбаагоуп. Аха реиҳараҩык иазхьамԥшуам, иагьазыӡырҩуам. 
Убас рҳәеит: «Ҳара, ааԥхьара иҳауҭаз азы ҳагәқәа аркуп, ҳлымҳақәа дагәоуп, насгьы уареи ҳареи ҳабжьара ԥардак ҳабжьоуп. Уара иуҭаху ҟаҵа, ҳаргьы ҳазҿыц ҳаҿызаауеит!» ҳәа. 
Убас ҳәа: «Саргьы шәара шәеиԥш уаҩԥсык соуп. Сара, анцәа дшаӡәу сыҵаҳәоуп. Уажәшьҭа шәышиашоу Иара иахь шәхы шәырха, Уи иҟынтә анажьра шәаҳәа. Аварҟәылаҩы дивазыргыло ракәзар, ҳаӷоу имшхара рԥеиԥшуп! 
Дара убарҭ, рмал аҟынтә аӷарцәа ирыҭаны аҽрыцқьара иазхәыцуам, нарцәгьы зынӡа иазхарҵом. 
Иазхаҵаҩцәаханы адунеии нарцәи рзы ихәарҭоу аусқәа ҟазҵаз ракәзар, урҭ рзы нҵәара зқәым ҳамҭак ыҟоуп. 
Убас ҳәа: «Шәарҭ, адгьылтәыла ҩ-аамҭак рыла изшаз мап ицәкны, аварҟәылаҩцәа ивашәыргылоума? Уи дшаҩуп, насгьы жәҩантәылақәа зегьы рынцәа иоуп. 
Адгьылтәыла, иузеиҭамго ашьхақәа ықәыргыланы, барақьаҭралагьы ихиҟьеит, иаҭаху афатәқәагьы ԥсы зхоу зегьы рзы иеиҟараны ирзишеит. Абарҭқәа зегьы ԥшьаамҭак рыла иаԥиҵеит. 
Насгьы, алҩа еиԥш иҟаз ажәҩан ахь деиханы, жәҩани дгьыли рахь: «Ишәҭахны, мамзаргьы ишәҭахымкәа шәааи!» ҳәа реиҳәеит. Урҭгьы: «Иаҳҭахны ҳааит» ҳәа аҭак ҟарҵеит. 
Абасала урҭ, ҩ-аамҭак рыла быжь-жәҩанкны ишаны, зегьы рыдҵақәа рыҵеиҳәеит. Ҳара, иааигәоу ажәҩан, ацәашьқәа рыла (аеҵәақәа рыла) иҳархиеит, насгьы иҳахьчеит. Иара абри, зегьы зымч рықәхо, зегьы здыруа Аллаҳ игәаԥхаралоуп. 
Урҭ, иагьа ҟауҵаргьы азҿлымҳара арымҭар, убас раҳәа: «Шәара, Ади Семуди жәларқәа, ираахаз амацәыс ахаҭаԥсаҭа шәмаахарц азы, шәгәышәҽанысҵоит.  
Аԥааимбарцәа мҩас иҟаз зегьы рхы иархәаны ирызнеины: «Аллаҳ ида даҽаӡәы шәимҵамхырхәан» ҳәа рарҳәахьан. Аха урҭ: «Ҳанцәа абри аҩыза иҭахыҵәҟьандаз, ицҳаражәҳәаҩцәаны, хымԥада, амаалықьцәа ҳзааишьҭуан. Ус анакәха, ҳарҭ уара ула иаашьҭу, иҵабыргны иҳазхаҵом» рҳәеит. 
Зыӡбахә ҳамоу Ад жәлар, адгьылтәыла аҟны ииашамкәа аҽхарззалара рҽаҭаны: «Ҳара ҳаасҭа иӷәӷәаны иҟада?» рҳәеит. Урҭ зшаз Аллаҳ, дара раасҭа дшыӷәӷәаз рымбаӡеи? Урҭ, ҳажәаԥҟарақәа ӷәӷәала мап рцәыркуан. 
Уи амшалагьы, адунеитә ԥсҭазаара аҟны илазырҟәыша ахьырхәра агьама дҳарбарц азы, уи аамҭа еиқәҵәақәа рҿы изырҵаашаз аԥша хьшәашәак рыжәаҳҵеит. Нарцәытәи ргәаҟра акәзар, еиҳагьы илазырҟәыша акәхоит. Урҭ ацхыраарагьы роуӡом. 
Семуд жәлар ракәзар, урҭгьы амҩа иаша дҳарбеит, аха дара амҩа иаша абара аасҭа, алашәра мҩас иалырхит. Аҵыхәтәан ируз, иҟарҵаз иалҵшәаны, илазырҟәыша амацәыс аргәаҟра урҭ ааннакылеит! 
Иазхаҵаҩцәаханы, Аллаҳ иҿагылара зҽацәызыхьчаз ракәзар, еиқәҳархеит. 
Аллаҳ иаӷацәа, амца ашҟа иандықәырҵаша аҽны, жәытәгьы ҿатәгьы зегьы џьарак иеизгахоит. 
Аҵыхәтәан уа ианнеилак, аамҭала ируз, иҟарҵаз ирызкны, рлымҳақәеи, рыблақәеи, рцәеи-ржьи дара ирҿагыланы шаҳаҭра руеит. 
«Избан, шәаҳҿагыланы шаҳаҭра зыжәуз?» ҳәа, рцәеи-ржьи иразҵаашт. «Зегьы узырҳәо Аллаҳ, ҳаргьы ҳаирцәажәеит» ҳәа аҭак ҟарҵоит. «Шәара, раԥхьаӡа шәызшаз Иара иоуп, уажәгьы Иара ишҟа шәхынҳәуеит» рҳәоит. 
Шәара, шәлымҳақәеи, шәыблақәеи, шәцәеи-шәжьи шәҿагыланы шаҳаҭра шәзыруп ҳәа хьаас ишәкуамызт, уимоу, иҟашәҵоз реиҳарак Аллаҳ идыруеит ҳәагьы шәыҟамызт. 
Шәынцәа иганахьала ишәымаз абри аҩыза агәаанагара, шәарҭ шәықәнахит, аҵыхәтәангьы ацәыӡ зауз шәреиуахеит. 
Уажәшьҭа ирзычҳауазар, иахьынхаша аҭыԥ амца ауп, ахеиқәырхаразы даҽазнык аԥсҭазаара иаҳәаргьы, мап рыцәкхоит. 
Урҭ ҩызцәақәак рхы иҭаҳарԥан, раԥхьа иҟазгьы, рышьҭахь иҟазгьы, иԥшӡаны иддырбеит. Абас ала, дара раԥхьа имҩасыз аџьинцәеи ауааԥсыреи ирзкны иҟаз ақәыӡбара, рхаҭақәа рзыҳәангьы анагӡара хырԥашьа змам усхеит. Ҳәарада, урҭ зегьы ргәыӷрақәа, уажәшьҭа ихыбгалахьеит. 
Мапкыҩцәа: «Ари Аҟәырҟан, азҿлымҳара ашәымҭан, ианаԥхьо аҭыӡшәа ҟашәҵа, иҟалап, абжьы шәзыхәаҽыр» рҳәеит. 
Ус анакәха, урҭ иӷәӷәаӡоу гәаҟрак агьама дырбаны, ирамхаҟаҵаз рҟынтә иреицәаӡоу  ала ахьырхәра иақәҳаршәоит.  
Аллаҳ иаӷацәа рзы ахьырхәра – уи Амца ауп! Ҳажәаԥҟарақәа мап ахьырцәыркуаз азы, уи амца, наунагӡа иахьҭанхаша ҭыԥны ирзыҟалоит. 
Мапкрахь имҩахҟьаз ауаа абас рҳәашт: «Ҳанцәа! Ҳамҩахызҟьаз аџьинцәеи ауааԥсыреи ҳарба, урҭ ҳрыӷрагыланы зегь раасҭа илаҳарҟәып!» 
«Ҳәарада, ҳанцәа Аллаҳ иоуп» ҳәаны зыԥсҭазаара ииашаӡа изхызгаз ракәзар, амаалықьцәа абри аҩыза гәырӷьаҽҳәаша ала ирзылбаауеит: «Шәымшәан, шәымгәырҩан, ажәаны ишәыҭаз џьанаҭ шәалагәырӷьала! 
Ҳара, адунеи аҟны еиԥш, нарцәгьы шәарҭ ҳшәыуацәоуп, аџьанаҭ аҟны шәыԥсы иааҭаху зегьы ишәзымазеихоит, уаҟа иаашәҭаху зегьы шәрықәшәоит. 
Занажьреи зрыцҳашьареи меигӡарахдоу Аллаҳ иаҭәашьара ала». 
Аллаҳ иахь ааԥхьара ҟазҵо, адини адунеии рызгьы ихәарҭоу аусқәа назыгӡо, насгьы «Саргьы аԥсылманцәа среиуоуп» зҳәо иаасҭа зажәа ԥшӡада? 
Абзиареи ацәгьареи акны изыҟалом. Уара (ацәгьара), иреиӷьӡоу ахымҩаԥгашьа ала иуԥырга, усҟан иуаӷаз ауаҩгьы, гәыкала иузыҟоу уаҩык иакәны дшыузыҟало убарҭахап.  
Абри аҩыза ахымҩаԥгашьа, ачҳара злоу мацара роуп иахьӡаша, иара убас, ауаҩра злоу мацара роуп абри аҩыза алҵшәа бзиа зырҳашагьы. 
Амала аҩсҭаа иҟынтә цәанырра бааԥсык узааир, иаразнак Аллаҳ уҽимҵакы! Избанзар, Уи изаҳауа иоуп, издыруа иоуп. 
Аҵхи амши, амреи амзеи, Уи идыргақәа иреиуоуп. Аллаҳ шәимҵахырхәозар, амреи амзеи шәырмеихырхәан, урҭ зшаз Аллаҳ шәиеихырхәа. 
Уи аварҟәылаҩцәа, рҽырԥагьара иақәнадмыргозаргьы, ирдыруазааит, рынцәа иҿаԥхьа иҟоу зегьы, гәыԥҵәарак ҟамҵаӡакәа, уахи-ҽни Уи ихьӡ еиҭаҳәара иаҿуп. 
Уи идыргақәа иреиуоу даҽакгьы абри ауп: Адгьыл ԥсызшәа иҩаны иубоит, аха хыхьынтәи қәак анылбааҳгалак, аԥсы ҭаланы, иԥшӡаӡа иҟалоит. Уи аԥсы ахазҵо, хымԥада, аԥсцәагьы иргылоит. Уи, зегьы имч рықәхоит. 
Ҳажәаԥҟарақәа рганахьала аиаша иацәхьаҵны, иҵабыргыҵәҟьаны имҩахҟьаз ауаа, ҳҿаԥхьа ацәцара рылшаӡом. Ус анакәха, амца иаларыжьуа ракәу еиҳа иеиӷьу, акаамеҭ амш аҽны шәарҭадарала иаҳзааиуа ракәу? Ишәҭаху ҟашәҵа! Ҳәарада, Уи, иҟашәҵо зегьы ибоит. 
Игәҽанҵагоу абри ашәҟәы анырзааи мап ацәызкыз, ахьырхәра иақәшәараны иҟоуп. Ари, иҵабыргыҵәҟьаны зеиԥшыҟам шәҟәуп. 
Ирҩашьоу, уи аԥхьа алагьы, ашьҭахь алагьы изадгылом. Уи, аҟәыӷара иақәиҭу, арҽхәаԥхьыӡқәа ирыԥсоу Аллаҳ иҟынтә илбаагоуп. 
Уара, уаанӡатәи аԥааимбарцәа ираҳәаз ада уаҳа даҽакы уаҳәаӡам. Иҵабыргыҵәҟьаны, уара унцәа, анажьрагьы, ӷәӷәала аргәаҟрагьы дрықәиҭуп. 
Ҳара уи, даҽа бызшәак ала ирзылбааҳгазҭгьы, хымԥада, абас рҳәашан: «Ажәаԥҟарақәа иеилырганы иҟазар ахәҭаӡамзи? Араԥ, тәым бызшәала шәҟәык идгалара иашоума?» Убас ҳәа: «Уи, ауааԥсыра рзы имҩақәҵагоуп, ихәшәуп, иазхазымҵо ракәзар, урҭ рлымҳа хьанҭарак амоуп, Аҟәырҟан дара рзы ихҩоуп. Урҭ, харантәи рықәҿуҭуашәоуп ишыҟоу» ҳәа. 
Уаанӡа, Мысагьы ашәҟәы иаҳҭахьан, аха уи аҟынгьы аимак рызцәырҵит. Унцәа иҟынтә ажәа ыҟамызҭгьы, ирызкыз ақәыӡбара хыркәшахон. Абас ишыҟоугьы, иҵаулаӡоу гәыҩбарак иҭагылоуп. 
Дарбанзаалак, адини адунеии рзы ихәарҭоу уск ҟаиҵар, иара ибзиаразы иҟаиҵоит, дарбанзаалакгьы цәгьарак ҟаиҵар, иара ихазы иҟаиҵоит. Уара унцәа, иуааԥсыра аиашамра рзиуӡом. 
Акаамеҭ аамҭа адырра Аллаҳ мацара иоуп издыруа. Уи идырра аламкәа, шәырк (агәаӷь) ацәа рҟьаны изыптуам, ԥҳәыск лцәалтәымкәа дзыҟалом, дызҿиом. Аллаҳ урҭ: «Нцәахәыс исывашәырҟәылақәаз абаҟоу?» ҳәа анрықәҿиҭша амш, «Иаартны иуаҳҳәап, ҳабжьара уи шаҳаҭра азызуа аӡәгьы дыҟам» рҳәоит. 
Уажәшьҭа, уаанӡа изымҵахырхәақәоз зегьы, дара кажьны ицахьеит. Рхаҭақәагьы ибналаны иахьцаша ҭыԥк шрымам еилыркаахьеит. 
Ауаҩԥсы, абзиара аҭаххараҿы гәыԥҵәара иоуӡом. Аха уадаҩрак данақәшәалакгьы, агәырҩа иҽеиҭоит, дгәыӷырҭадахоит. 
Дзықәшәаз агәаҟра ашьҭахь, ҳганахь ала разҟык агьама иҳарбар, хымԥада абас иҳәоит: «Ари сара исыхәҭоуп, сара акаамеҭ шыҟалаша хасҵаӡом, аха сынцәа ишҟа снеиуазаргьы, Уи иҿаԥхьа абзиарақәа шысзыԥшу агәра згоит». Ҳара, мапкра имҩахнаҟьаз ауаа, иҟарҵақәаз иаартыҵәҟьаны идҳардыруеит, насгьы урҭ, хымԥада, ихьанҭаӡоу гәаҟрак агьама дҳарбоит! 
Ауаҩԥсы акы иаҭәаҳшьацыԥхьаӡа, изқәа ҳаиаарханы хара днаскьоит, ихы цәгьарак анҭаԥалакгьы, ҳаҳәара дналагоит. 
Убас ҳәа: «Абри ашәҟәы, Аллаҳ иҟынтә ишәзааины, шәарҭ уи мап ацәышәкуазар ҳәа шәазхәыцхьоума? Усҟан, абри аҩыза аҿагылара иалахаз иаасҭа иблаҟьоу, имаҳагьоу дзыҟаларыма?» ҳәа. 
Аҟәырҟан шҵабыргу, рхаҭақәа рзы иҿаҿаӡа иеилкаахаанӡа рыкәшамыкәшеи рхаҭақәеи рыҟны иҟоу ҳаршаҳаҭгақәа еснагь идҳарбалоит. Уара унцәа, зегьы ашаҳаҭра ахьырзиуа (дара рзы) азымхаӡои? 
Иудыруазааит, урҭ рынцәа иҿаԥхьа ишнеиша ала агәыҩбара рымоуп. Амала, Аллаҳ дыррала зегьы имҽхакуп. 
Ҳа. Мим. 
Аин. Син. Каф. 
Иҳаракӡоу, насгьы иҵаулаӡоу аҟәыӷара иақәиҭу Аллаҳ, уареи, уара уԥхьатәиқәеи абас аҵаҳәара шәзааишьҭит. 
Ажәҩанқәеи адгьыли рыҟны иҟоу зегьы Иара итәуп. Уи кырӡа дҳаракуп, ддуӡӡоуп.  
Ажәҩанқәа хыхьла ишеиҟәыҷҷара иҟоуп. Амаалықьцәагьы, рынцәа иҳаракра  еиҭаҳәаны, адгьылтәыла иқәу рзы анажьра иаҳәоит. Ижәдыруазааит, занажьреи зылԥхеи меигӡарахданы иҟоу Аллаҳ мацара иоуп. 
Иара ида, даҽа шьоукы ауацәас ишьҭызхыз ауаа, Аллаҳ иааиԥмырҟьаӡакәа дрыцклаԥшуеит. Уара урҭ ирзкны аҭакԥхықәра удӡам. 
Меқьқье иҟоу, насгьы акәша-мыкәша инхо ауаа ргәырҽануҵарц, ихьаҳәаԥаҳәадоу уи аизара амш ашәарҭара рзеиҭауҳәарц азы араԥ бызшәала абри аҩыза Аҟәырҟан узылбааҳгеит. (Ауааԥсыра) Рыхәҭак џьанаҭ аҟны, рыхәҭакгьы, иеилашуа џьаҳаным аҟны иҟалоит. 
Аллаҳ игәаԥхандаз, ҳәарада, урҭ зегьы акы азхазҵо жәларыкны иҟаиҵон. Аха Уи, ииҭаху илԥха даҵеикуеит. Агәымбылџьбаҩцәа ракәзар, хылаԥшҩыкгьы, цхырааҩыкгьы дырзыҟалаӡом. 
Урҭ, Аллаҳ ида ахылаԥшыҩцәа рыдыркылеит, ус аума? Аха урҭ, ирыуаҵәҟьоу, иагьзыхьчаша Аллаҳ мацара иоуп. Аԥсцәагьы зыргыло Уи иоуп. Уи зегьы имч ақәхоит. 
Еимактәыс ишәызцәырҵуа азҵаарақәа зегьы рыҟны, ӡбаҩыс Аллаҳ иоуп иҟоу. Иара убри Аллаҳ иоуп сара сынцәагьы, Уи мацара сиқәгәыӷны сиеихырхәоит, насгьы еснагь Иара иахь схы сырхоит.  
Ажәҩанқәеи адгьыли зшаз Иара иоуп. Шәара ишәеиԥшу ахатәҩызцәа шишаз еиԥш, арахә-ашәахәгьы ҩба-ҩбала ишеит. Абас ала шәеизҳара алиршоит. Уи иеиԥшу дыҟаӡам. Уи изаҳауа иоуп, избо иоуп. 
Ажәҩанқәеи адгьыли рцаԥхақәа Иара икуп. Аразҟы иззиҭаху меигӡарахда ииҭоит, иззиҭахугьы ишәаны-изаны. Избанзар, Уи зегьы здыруа иоуп. 
Уи, Ныҳә идиҵақәаз, уара иуҵеиҳәақәаз, Ибраҳими, Мысеи, Иасеи ирыдиҵақәаз, шәара динс ишәзыҟаиҵеит. Аха ааԥхьара зуҭаз аварҟәылаҩцәа ари адин рцәыхьанҭахеит. Аллаҳ ииҭаху (ԥааимбарс) далихуеит, иара иахь зхы хоугьы аиашахь икылигоит. 
Урҭ, адин иазкны ҷыдала адырра анроу ашьҭахь, рыбжьара ирызцәырҵыз аиҵашьыцра амшала рҽеиҩыршеит. Унцәа иганахь ала аҿҳәара азыԥҵәаны иҟамызҭгьы, иаразнак рус ақәыӡбарала аҵыхәтәа ԥҵәахон. Дара рышьҭахь иааины, ашәҟәы ԥсҭынхаҩыс иззыҟалақәазгьы, уи иазкны иҵаулаӡоу гәыҩбарак иҭагылоуп.  
Иара убри амшала, уааԥхьара ушаҿыц уаҿыз, насгьы ишуыдҵо еиԥш уиашара иацҵа. Урҭгьы, рҭахрақәа урыцымныҟәакәа абас раҳәа: «Сара Аллаҳ илбааигаз ашәҟәқәа зегьы азхасҵеит, насгьы сара, шәыбжьара иашарала шәызныҟәара сыдҵоуп. Аллаҳ, ҳаргьы дҳанцәоуп, шәаргьы дшәынцәоуп. Ҳара иҟаҳҵо – ҳара, шәара иҟашәҵогьы шәара ишәтәуп. Шәареи ҳареи ҳабжьара аимак аҭахӡам. Аллаҳ зегьы џьарак ҳаизигараны дыҟоуп. Ахынҳәрагьы Иара иахь мацара ауп.  
Уи иааԥхьара анрыдыркыла ашьҭахь, Иара изкны ажәа аимакра аԥшьызгаз рыршаҳаҭгақәа Аллаҳ иҿаԥхьа имчыдоуп. Урҭ агәаҟра рхаԥахьеит, иеицәоугьы рԥеиԥшхоит. 
Аиашеи аҵабырги згәылоу ашәҟәгьы, уи иабзоурангьы ашәага-загеи, аибакапанреигьы шәзылбаазгаз Аллаҳ иоуп. Акаамеҭ аамҭа зынӡа иааигәазаргьы иалудыраауеи? 
Уи азхазымҵо лассы иааир рҭахуп, иазхазҵо ракәзар, ишҵабыргу дырны агәҭынчымра рымоуп. Абри ибзианы ижәдыруаз, акаамеҭ аӡбахә еимактәыс измоу ауаа иҵаулаӡоу мҩахҟьарак иҭагылоуп. 
Аллаҳ иуааԥсыра рзы кырӡа даҭәашьаҩуп, иззиҭаху аразҟы ииҭоит. Уи, иӷәӷәаӡоу, насгьы иҳаракӡоу иоуп. 
Дарбанзаалак, нарцәытәи ахашәалахәы иҭаххар, ҳара уи ихашәалахәы иацаҳҵоит. Дарбанзаалакгьы адунеитә хашәалахәы алихыр, уигьы ииҭаху иаҳҭоит. Амала уи, нарцәытәи аразҟы ҳәа акгьы иоуӡом. 
Мамзар урҭ, Аллаҳ азин ззыҟаимҵаз аԥҟарақәа динс ирзыҟазҵаша анцәахәқәа рымазар? Аҿҳәара ахгаразы ажәа ыҟамызҭгьы, иаразнак дрықәыӡбаны, рус хиркәшон. Ҳәарада, агәымбылџьбаҩцәа изырхьаашьа гәаҟрак рԥеиԥшуп! 
Агәымбылџьбаҩцәа, иҟарҵаз ацәгьарақәа рымшала ишәаԥырҳаԥуа ишыҟало убарҭахоит. Иазхаҵаҩцәаханы адунеии нарцәи рзы ихәарҭоу аусқәа ҟазҵаз ракәзар, џьанаҭ баҳчақәа рҿы иҟалоит. Урҭ рзы рынцәа иҿаԥхьа иаарҭаху зегьы ыҟоуп. Аҭәашьара дуӡӡагьы абар абри ауп. 
Аллаҳ, иазхаҵаҩцәаханы адунеии нарцәи рзы ихәарҭоу аусқәа ҟазҵаз рзы агәырӷьаҽҳәаша абри ауп! Убас ҳәа: «Сахьышәзааԥсо азы, бзиабарала аҭак сыҭара ада шәара шәҟынтә акгьы сазыԥшӡам». Дарбанзаалак, бзиарак аџьабаа адбаланы инаигӡар, иеиҳау иаҭәаҳшьоит. Ҳәарада, Аллаҳ кырӡа данажьҩуп, насгьы бзиарак ацкы ҟамҵакәа инижьуам. 
Мамзаргьы урҭ, (уара узы): «Аллаҳ изкны мцык аԥшьигеит» рҳәоума? Аха Аллаҳ иҭаххар, уара угәы ишәаҳауан, акымзаракгьы узеиҭаҳәомызт. Аллаҳ, ирҩашьоу аԥыхны, иажәақәа рыла аҵабырг цәыригоит. Ҳәарада, Уи, агәқәа ирҭаҵәаху ибзиаӡаны издыруа иоуп.  
Уи, зуааԥсыра раҭамзаарақәа здызкыло, ргәырԥсақәа раназыжьуа, насгьы иҟашәҵо зегьы здыруа иоуп. 
Иазхаҵаҩцәаханы, Уи игәы иахәаша аусқәа ҟазҵо ауааԥсыра рыҳәарақәа здызкыло, насгьы меигӡарахда ираҭәазшьогьы Иара иоуп. Мапкыҩцәа рзы акәзар, иӷәӷәаӡоу гәаҟрак ыҟоуп. 
Аллаҳ, иуааԥсыра аразҟы инамыцхәны ираҭәеишьазҭгьы, ҳәарада, адгьылтәыла аҟны иахдырҟьацәон. Аха, Уи, игәаԥхарала ишәаны-изаны ираҭәеишьоит. Избанзар, иуааԥсыра рҭагылазаашьа даараӡа ибзианы издыруа, избауа иоуп. 
Ауааԥсыра ргәыӷрақәа анырцәыӡ ашьҭахь, ақәа рзылбаазго, насгьы зылԥха рқәзырԥхо Иара иоуп. Ауаҵәҟьагьы, ахьчаҩҵәҟьагьы Иара иоуп, Иара иоуп арҽхәаԥхьыӡқәа зегьы ирыԥсоугьы. 
Ажәҩанқәеи адгьыли, насгьы уаҟа ирҿианы иқәынирхаз ԥсы зхоу зегьы ршара, Иара иршаҳаҭгақәа иреиуоуп. Уи, ианиҭаху аамҭазы зегьы џьарак реидкыларагьы дақәиҭуп. 
Шәзықәшәаз ацәгьарақәа зегьы, шәарҭ ишәуз, иҟашәҵаз рымшалоуп, иара урҭгьы реиҳарак Аллаҳ ишәанаижьуеит. 
Шәара, адунеи иарбан ҭыԥзаалак џьаргьы Уи имчра шәзаҿагылаӡом. Аллаҳ ида шәара шәзы,  ауагьы ацхырааҩгьы дзыҟалом. 
Амшын аҟны ашьхақәа реиԥш иӡасаны ицо аӷбақәагьы Уи имчра аршаҳаҭгақәа иреиуоуп. 
Уи иҭаххар, аԥша еиқәыртәаны аӷбақәа амшын иахьху изымҵысуа иааҟаиҵоит. Ҳәарада, абри аҟны, кыр зычҳауа, кырӡагьы иҭабуп зҳәо рзы аҵатәхәқәа ыҟоуп. 
Мамзаргьы, ируыз, иҟарҵаз рымшала, урҭ иӡаарҟәрыланы, иқәӡаа иқәигоит, аха абас ишыҟоугьы реиҳараҩык иранаижьуеит. 
Ҳажәаԥҟарақәа ирҿагыланы ақәԥара иаҿу ирдыруазароуп, дара рзы бналарҭа ҳәа ҭыԥк шзыҟамло. 
Шәарҭ ишәыҭоу зегьы, адунеи аамҭалатәи агьама ԥшӡақәа роуп. Аллаҳ иҟны иҟоу ракәзар, еиҳа иеиӷьу, наунагӡатәиқәа роуп. Абарҭқәа зегьы, зынцәа иқәгәыӷны зыҽимҵазкыз азхаҵаҩцәа ирзкуп. 
Урҭ, агәырԥса дуқәеи, аԥхамшьареи рҽацәырыхьчоит, ргәы аныԥжәаҵәҟьоугьы анажьра аадырԥшуеит. 
Рынцәа иааԥхьара иацныҟәоит, рнамаз иахӡыӡааны иркуеит. Русқәагьы аизҵаарала имҩаԥыргоит. Ираҭәаҳшьаз аҟынтә, атәым уаагьы ирыхҭнырҵоит. 
Урҭ, ииашамкәа, жәыларак иақәшәар, напеибаркрыла рхы рыхьчоит. 
Цәгьарак ақәшәара ацкы, уи иаҟароу ала аҭак аҟаҵароуп. Аха дарбанзаалак, анажьра аарԥшны ариашара мҩас иалихыр, уи изы аҳамҭа, Аллаҳ ихы иадиҵоит. Ҳәарада, Уи, аиашамра ҟазҵо бзиа ибаӡом. 
Аиашамра иахьақәшәаз азы аҭак ҟазҵаз ракәзар, урҭ аҽыԥныҳәа рыҭара ҟалаӡом.  
Аҭакԥхықәра, ауааԥсыра зыргәаҟуа, насгьы адгьылтәыла аҟны ииашамкәа ижәыло мацара ирыдуп. Урҭ ирԥеиԥшу, ихьаагоу гәаҟрак ауп. 
Амала ичҳаны, анажьра аарԥшра акәзар, убри ауп аԥсы аиааираҵәҟьа! 
Аллаҳ аӡәы имаҳагьара дазынижьыр, уи ауаҩы, уинахыс ахылаԥшҩы диоуӡом. Агәаҟра ааины ианырҿагылалак, агәымбылџьбаҩцәа: «Шьҭахьҟа ахынҳәра ԥсыхәак амаӡами?» ҳәа ишыҵәаауа убарҭахоит.  
Амца ианаларыжьуагьы, рыхқәа хьымӡӷыла иларҟәны, рыблақәа ҭраа, рыкәша-мыкәша маӡала ишхьаԥшуа убап.  Азхаҵаҩцәагьы ирбаз аҿаԥхьа: «Ацәыӡ зауҵәҟьаз, акаамеҭ амш аҽны рхаҭақәеи рҭаацәеи ргәыӷрақәа хазырбгалаз ауаа ракәзаап!» рҳәашт. Ибзиаӡаны ижәдыруаз, агәымбылџьбаҩцәа еснагь агәаҟра иҭагылазаауеит. 
Урҭ, Аллаҳ иҿаԥхьа ирыцхрааша ауацәа рымаӡам. Аллаҳ, умаҳагьара уазынижьзар, уинахыс ахеиқәырхарахь уназгаша амҩагьы зыҟалаӡом. 
Аллаҳ иӡбара инақәыршәаны, хырԥашьа змам уи амш аиаанӡа, шәынцәа иааԥхьара шәацныҟәа. Уи амш аҽны шәара шәзы хыҵакырҭак, мамзаргьы  шәгәырԥсақәа мап зларцәышәкыша мҩак зыҟалаӡом. 
Урҭ, еиҭах иузхьамԥшыр, иудыруазааит, дара рзы хьчаҩыс унаҳмышьҭӡеит. Уара иууалу, адырра рыҭара мацароуп. Абри ҵабыргыҵәҟьоуп, ҳара ауаҩԥсы ҳалԥха агьама аниҳарбалак, деигәырӷьоит, амала ииуз, иҟаиҵаз рымшала цәгьарак данақәшәалакгьы, абзиара ззеилымкаауа дреиуахоит. 
Ажәҩанқәеи адгьыли раҳра Аллаҳ итәуп. Уи, ииҭаху ишоит. Ииҭаху – аҭыԥҳацәа, ииҭахугьы – аҷкәынцәа раҭәеишьоит. 
Мамзаргьы, аҷкәынцәеи аҭыԥҳацәеи иеицраҭәеишьоит. Иҭаххар, хшарадагьы инижьуеит. Ҳәарада, Уи зегьы здыруа иоуп, зегьы зымч ақәхо иоуп. 
Аллаҳ, дарбанзаалак уаҩԥсык ила, аҵаҳәареи, мамзаргьы аԥарда ашьҭахьала абжьы иқәыргареи, мамзаргьы маалықьк днашьҭны иҟаиҵаз азин ала ииҭаху иҵаҳәареи рыда, иацәажәашьа зыҟалом. Хымԥада, Уи кырӡа дҳаракӡоуп, иҳәаадоу аҟәыӷара дақәиҭуп. 
Иара убас, ухаҭагьы ҳара ҳадҵала ԥсык (Аҟәырҟан) уҵаҳҳәеит. Уара ашәҟәы закәыз, азхаҵара закәыз уздыруамызт. Аха ҳара, уи иаҳҭаху ҳуааԥсыра аиашахь  излакылаҳгаша лашарак акәны ирзыҟаҳҵеит. Хымԥада, уаргьы зегьрыла амҩа иаша дурбоит. 
(Уи амҩа) Ажәҩанқәеи адгьыли рыԥшәмаҵәҟьа Аллаҳ имҩоуп. Шәгәышәҽаныз, аусқәа зегьы иахьцалакгьы, аҵыхәтәаны Аллаҳ иахь икылсуеит.   
Ҳа. Мим. 
Ишәзаарту ашәҟәы мсааит. 
Иҵабыргыҵәҟьаны, ҳара уи араԥ бызшәала Ҟәырҟанны иҟаҳҵеит. 
Ҳәарада, уи, ҳара ҳҿы ихаданы иҟоу ашәҟәы (жәҩангәашәԥхьара) иагәылоу, кырӡа иаҳараку, ҟәыӷаралагьы иҭәу шәҟәуп.  
Шәара, 	зҳәаа 	ззымдыруа 	жәларык 	шәакәхеит 	ҳәа 	шәыгәҽанҵара ҳаҟәыҵрызма? 
Шәара 	шәаԥхьа 	имҩасыз 	ажәларқәа, 	шаҟаҩы 	аԥааимбарцәа рзынаҳашьҭхеит. 
Ирызнеиз аԥааимбарцәа зегьы аҵәы рылырхуан. 
Аха дара раасҭа иџьбараз ажәларқәагьы иқәӡаа иқәаҳгеит. Аҿырԥшқәа уаанӡа иузеиҭаҳәан. 
Рхаҭақәа «Ажәҩанқәеи адгьыли зшада?» ҳәа уразҵаар, имлакҩакуа: «Урҭ, зымчи здырреи ҳәаадоу Аллаҳ ишеит» рҳәоит. 
Адгьыл шәара шәзы ииарҭаны иҟазҵаз, шәахьцаша аҭыԥ ашҟа шәымҩахымҟьакәа шәнеирц азы, амҩақәа зшаз Иара иоуп. 
Ажәҩан аҟынтә шәага-загала аӡы лбаазгогьы Иара иоуп. Абри ала, иԥсу адгьыл еиҭах аԥсы ахаҳҵоит. Шәаргьы убасҵәҟьа шәыԥсы шәхаҵаны, шәнышәынҭрақәа рҟынтә ҿыц шәыԥсы ҭаланы шәырҭыгахоит. 
Хаҵеи-ԥҳәыси, рбаӷьи-рцынеи уҳәа, зегьы иеицны изшаз, шәзықәтәаша аӷбақәеи арахәқәеи ыҟамкәа иҟазҵазгьы Иара иоуп. 
Шәрықәтәап, шәманшәаланы шәанрықәтәалакгьы шәынцәа иразҟы шәгәаларшәаны абас шәҳәап: «Абри ҳара иҳахәо иҟазҵаз Аллаҳ агхақәа дырҟәыгоуп. Мамзар, ҳара абарҭқәа ҳамч рықәхарымызт! 
Ҳәарада, ҳарҭ зегьы ҳанцәа ишҟа ҳгьажьуеит» ҳәа. 
Амала урҭ, иуааԥсыра рахьтә ԥыҭҩык, Уи ихәҭакны ирыԥхьаӡеит. Ауаҩԥсы, иаартыҵәҟьаны абзиара знымаало иоуп! 
Мамзаргьы Уи, иишаз рыбжьара аҭыԥҳацәа ихазы иалхны, аҷкәынцәа шәара ишәзынижьма? 
Урҭ руаӡәк, изылыԥхаҩы иаҭәеишьаз (аҭыԥҳа) лыла ихаҭа агәырӷьаҽҳәаша аниоулак, игәы ԥжәаны деиқәаҵәамлаҳӡа дааҟалоит. 
«Аӷа иҿаԥхьа ак злымшо, аԥагьара мацарала зыԥсҭазаара зхызгаша ҭыԥҳак лоума?» ҳәа игәы ԥжәаны дҵаауеит. 
Урҭ, азылԥхаҩы иуааԥсыра иреиуоу амаалықьцәагьы, иҳәсақәаны ирыԥхьаӡеит. Урҭ аныршоз дара шаҳаҭцәазма? Абри иҟарҵо, ҳәарада, џьара ианҵахоит, уи иазкны рҿахәгьы рҿыххоит. 
«Иаҳзылԥхауа игәаԥхандаз, ҳара урҭ ҳрымҵахырхәаӡомызт» рҳәоит. Абри азҵаара аҟны иарбанзаалак дыррак рымаӡам, ргәаанагара мацароуп ирҳәо. 
Мамзаргьы, абри аԥхьа даҽа шәҟәык раҳҭахьаны убриала  ицәажәома? 
Мап, мап! Урҭ ирҳәо абри ауп: «Ҳабдуцәа абри ишазхарҵоз ҳрыхьӡеит, ҳаргьы абыржәы урҭ рышьҭа ҳхуп!» 
Уара уаԥхьатәи ажәларқәа рахьтә агәҽанҵаҩы дыззынаҳашьҭқәазгьы: «Ҳара ҳабацәа абри аҩыза шазхарҵоз ҳрыхьӡеит, ҳаргьы урҭ рышьҭа ҳхыланы ацара ҳаҿуп» рҳәон. 
Аԥааимбар: «Шәарҭ, зышьҭа шәху шәабацәа рымҩа аасҭа ииашоу шәзаазгаргьы ус акәхоума?» ҳәа дразҵааит. Даргьы: «Ҳарҭ, иаҳзааугаз ажәа мап ацәаҳкуеит» ҳәа аҭак ҟарҵеит. 
Урҭ ирыхәҭаз ахьырхәра иақәҳаршәеит. Аҵабырг имцны изыԥхьаӡаз рҵыхәтәа зеиԥшрахаз унахәаԥши! 
Уаанӡа Ибраҳимгьы, иаби иуаажәлари абас реиҳәахьан: «Сара, шәарҭ шәзымҵахырхәақәо сырцәыхароуп,  
Сара сызшаз даҽаӡәуп (уи мацара симҵахырхәоит). Уи сара амҩа иаша сирбоит». 
Аллаҳ ари ажәа, ирҩашьоу азхаҵарақәа рҟынтә адинҵәҟьа ашҟа ихынҳәааит ҳәа, анаҩстәи абиԥарақәа ирзынижьит. 
Иҵабыргыҵәҟьаны, урҭ (Меқьқье ауааԥсыра), иаартыҵәҟьаны аиаша рзеиҭазҳәаша  ԥааимбарк дрызнеиаанӡагьы ахныҟәгара раҭәасшьеит.  
Аҵыхәтәан аиаша рызнеит, амала дара: «Ари лаԥшхырԥароуп, ҳара уи ҳадаҳкылаӡом» рҳәеит. 
«Абри Аҟәырҟан, ҩ-қалақь дук рҟынтә, уаҩ дук изизылбаагами?» ҳәагьы нацырҵеит. 
Унцәа илԥха ауаа рызшара, дара ирызкашәама? Адунеитә ԥсҭазаараҿы рыхныҟәгарҭақәа ҳара ирзаҳшеит.  Рыхәҭакгьы, агьырҭ аус ддырурц азы рыҩаӡара ҳараҳкит. Унцәа илыԥха, урҭ ирҳаны еидыркылақәаз раасҭа еиӷьуп. 
Амала ауааԥсыра азхамҵараҿы иеиԥшханы жәларыкны рыҟалара (ашәарҭа) ыҟамызҭгьы, азылԥхаҩы мап ицәызкуаз рхыбқәеи, хыхь излахалоз рмардуанқәеи араӡны иалхны ирзыҟаҳҵарын. 
Насгьы рыҩнқәа рзы ашәқәеи, икыдиаланы рыԥсы ахьыршьалаша атәарҭақәеи раӡныла ирзыҟаҳҵарын 
Хьылагьы иаҳчаԥарын. Амала абарҭқәа зегьы адунеитә ԥсҭазаара иатәу аамҭалатәи ахәарҭарақәа роуп.  Унцәа иҿаԥхьа иҟоу, нарцәытәи (агәырӷьара) акәзар, агәырԥса зҽацәызыхьчо ирзкуп. 
Аллаҳ иҳәамҭа змаҳазшәа ҟазҵо, аҩсҭаа дизаҳкуеит, уинахыс уи иҩыза аҩсҭаа иакәхоит. 
Арҭ аҩсҭаацәа, иааҟәымҵӡакәа урҭ шымҩахырҟьогьы, рхаҭақәа амҩа иаша иану џьыршьоит. 
Аҵыхәтәаны ҳҿаԥхьа ианааилак аҩсҭаа иахь рхы рханы: «Уареи ҳареи, мрагылареи мраҭашәареи раҟара ҳаицәыхарандаз! Уара шаҟа уҩыза бааԥсузеи!» рҳәашт. 
Гәымбылџьбарала 	шәахьныҟәаз 	азы, 	иахьатәи 	шәахьхәра 	џьаргьы ишәыхәаӡом. Избанзар шәарҭ зегьы агәаҟра аҟны шәеилахәуп. 
Уара, адагәа иуырҳарц, мамзаргьы алашә иурбарц, мамзаргьы иаартыҵәҟьаны мҩахҟьарак иҭагылоу ауаҩы амҩа иаша дықәуҵарц уҭахума?  
Ҳарҭ, уара уаашьҭыхны, урылганы уаҳгаргьы, дара ирыхәҭоу ахьырхәра иақәҳаршәоит, 
Мамзаргьы, урҭ изықәҳаршәаша агәаҟра, уара иуҳарбоит, ҳара урҭ иааҳҭаху рзыҟаҵара ҳалшоит. 
Уажәшьҭа, уара, иуыҵаҳәоу ашәҟәы ӷәӷәала уҽадҳәала, ҳәарада, уара ииашаҵәҟьоу мҩак уануп. 
Уи ашәҟәы, уареи ууажәлари рзы лабжьагоуп. Ҳаԥхьаҟа абри иазкны шәҿахәгьы шәҿыххоит. 
Уара уаԥхьа инаҳашьҭыз аԥааимбарцәа (рыуаажәлар) унаразҵааи! Ирзылԥхауа ида изымҵахырхәаша даҽа нцәахәқәак алшәх ҳәа рыдҳҵахьоума? 
Мыса, ҳаџьшьахәқәа рыла адгылара иҭаны, Фараони икәша-мыкәша иҟази рахь днаҳашьҭит: «Сара адгьылтәылақәа рынцәахәы ицҳаражәҳәаҩ соуп» ҳәа реиҳәеит. 
Урҭ ҳаџьшьахәқәа аныдирба, иҵәылхны ирхыччеит. 
Аха, идҳарбаз аџьшьахәқәа ак аасаҭа егьи еиҳан. Издыруада, изқәу ииашам амҩа ианыҵыр ҳәа арыцҳарақәа рылагьы иҳаршәеит. 
Абас ианыҟала: «Уа алаԥшхырԥаҩы! Унцәа иуиҭаз ажәа инақәыршәаны ҳаргьы уҳақәныҳәа, избанзар уажәшьҭа амҩа иаша ашҟа ҳхынҳәуеит» рҳәеит.  
(Аныҳәара амчала) Изықәшәараны иҟаз арыцҳара анырхаҳгагьы, иаразнак ражәа аархашҭны, иахьхәит. 
Фараон, иуаажәлар ибжьы рықәырганы абас реиҳәеит: «Уа сыуаажәлар! Абарҭ шәымбаӡои? Мысратәи аҳреи, сыҵаҟа алеира иаҿу абарҭ аӡиасқәа зегьы сара истәӡами? Абыржәгьы ишәымбаӡои?» 
«Сара, 	 	зыгәҭыхаҵәҟьа 	аиҭаҳәара 	злымшо 	абри 	ауаҩы 	иаасҭа сҳаракӡами?»  
«Уи дԥааимбарҵәҟьазар, ажәҩан аҟынтә ахьтәы напхаҵақәа изааир акәӡамзи, иварагьы уи дзыриашаша амаалықьцәа ыҟазар ахәҭаӡамзи?» 
Фараон, абри аҩыза ажәақәа рыла иуаажәлар рыхшыҩ еилеигеит, абас алагьы, иҳәатәы харҵеит.  Урҭ усгьы имҩахҟьаз жәларык ракәын. 
Ҳгәы ԥызжәоз рхымҩаԥгашьа ианаҟәымҵ, ҳаргьы ирықәнагаз ахьырхәра иақәыршәаны, зегьы аӡы иҭаҳхәаҽит. 
Рышьҭахь иааираны иҟоу абиԥарақәа рзы иҵатәхәны, иҿырԥшны иаанҳажьт. 
Мариам лԥагьы ҿырԥшыс данырзеиҭарҳәалак, ууаажәлар иаразнак аҭыӡшәа шьҭырхуеит. 
«Ҳара ҳанцәахәқәа ракәу еиӷьу, мамзаргьы иара иакәу?» рҳәоит. Ари аҩыза аиҿырԥшра, уара уҿагылара мацаразы иҟарҵоит. Урҭ ииашаҵәҟьаны аимаки аиҿагылареи хҭазкыз жәларуп. 
Иаса, ҷыдала ҳаҭәашьарақәа ззааҳарԥшыз, Исраил иԥацәа рызгьы дҿырԥшны ирзыҟаҳҵаз уаҩԥсык иоуп. 
Иаҳҭахызҭгьы, шәара шәхаҭыԥаны адгьылтәылаҿы аҳра зуыша амалықьцәа ҳшарын. 
Ижәдыруазааит, уи акаамеҭ иадҳәалоу дырроуп. Уи аҟны зынӡа агәыҩбара шәмоукәа сҳәатәы хашәҵа. Амҩа иашаҵәҟьа абри ауп. 
Аҩсҭаа 	шәарҭ 	шәымҩахимҟьааит, 	избанзар 	уи, 	иаартыҵәҟьаны дшәаӷоуп. 
Иаса иӷәӷәаз аршаҳаҭгақәа рыла данааи, абас иҳәеит: «Шәарҭ аҟәыӷара шәзаазгеит, насгьы аимак ахьшәызцәырҵыз азҵаарақәа рыхәҭак шәзеиҭасҳәарц сышәзааит. Аллаҳ иҿагылара шәҽацәыхьчаны сҳәатәы хашәҵа. 
Ҳәарада, Аллаҳ, саргьы дсынцәоуп, шәаргьы дшәынцәоуп. Ус анакәха, уи шәимҵахырхәа, убри ауп амҩа иашаҵәҟьагьы». 
Аха (Иаса инаҩс) ицәырҵыз агәыԥқәа рыбжьара аимак ҟалеит. Ихьаагоу амш аҿаԥхьа, уи агәымбылџьбаҩцәа ҳаӷоу имшхара рԥеиԥшуп! 
Урҭ,  ргәырҽанӡамкәа ирзааираны иҟоу акаамеҭ амш ада даҽакы иазыԥшума? 
Аллаҳ иҳәатәхамҵара зҽацәызыхьчаз рыда, иеиуацәоҵәҟьа уи амш аҽны дара-дара иеиӷацәахоит. 
Уа сыуааԥсыра! Иахьа шәзыцәшәаша ҳәа акгьы ыҟаӡам, иарбанзаалакгьы аказы ахьаа шәоуӡом. 
Сыуааԥсыра убри аҩыза ауаа роуп, сажәаԥҟарақәа зегьы азхаҵаны, зегьрыла сара рыҽсырҭахьеит. 
Шәареи шәхатәҩызцәеи, гәырӷьарала шәахьымҩаԥыргаша џьанаҭ шәҭал. 
Уаҟа ахьтәы саара ҟьаԥсқәеи аҵәцақәеи џьанаҭуаа рыбжьара иеимырдоит. Урҭ рзы, рыԥсы иаҭаху, рыбла иагәаԥхо зегьы ыҟоуп. Насгьы шәарҭ убраҟа наунагӡа инхо шәоуп. 
Иара абри, ижәуыз, иҟашәҵаз ирылҵшәаны ишәаҭәашьоу џьанаҭ ауп. 
Убраҟа шәара шәзы, хкы рацәала ашәырқәа ыҟоуп, урҭ рҟынтә иаашәҭаху гьамала ишәфоит. 
Зыԥсҭазаара агәырԥса арҳара иазкыз ауаа ракәзар, наунагӡа изҭынхаша џьаҳанымҟа идәықәҵоуп. 
Урҭ ргәаҟра иагхаӡом, ахеиқәырхара ақәгәыӷра рцәыӡны, рыбжьқәагьы еиқәыркуеит. 
Ҳара урҭ, иашамрак иақәаҳмыршәаӡеит, зхы иашамкәа иазныҟәаз рхаҭақәа роуп. 
«Уа амаалықь! Унцәа ҳаус хирқәшааит!» рҳәашт. Уигьы: «Шәарҭ абраҟа шәаанхоит» ҳәа аҭак риҭашт. 
Ииашаҵәҟьаны, шәара аҵабырг шәзеиҭаҳҳәахьан, амала шәеиҳараҩык уи шәыдышәкылар шәҭахымхеит. 
Урҭ (аварҟәылаҩцәа) акы рыӡбазар, ҳаргьы иҳаӡбахьеит! 
Мамзаргьы, иеиҿахәыҭхәыҭуа, ирӡо рцәажәарақәа ҳмаҳауа џьыршьоума? Мап! Ирывагылоу ицҳаражәҳәаҩу ашацәа зегьы анҵара иаҿуп. 
«Алыԥхаҩы ахшаара димандаз,  ҳәарада, раԥхьаӡа уи имҵахырхәоз сара сакәхон! 
Ажәҩанқәеи адгьыли рынцәа, жәҩангәашә анцәа, урҭ идыркылақәаз дырҟәыгоуп».  
Ирзааираны иҟоу, ирзеиҭаҳҳәахьаз уи амш рыхьӡаанӡа урҟәаҵ, адунеи иалагәырӷьаны ихәмаруа аамҭа рхыргалааит. 
Жәҩан аҟны иҟоу анцәагьы Иара иоуп, адгьыл аҟны иҟоу анцәагьы Иара иоуп. Уи, иҳәаадоу аҟәыӷареи адырреи дрықәиҭуп. 
Ажәҩанқәеи адгьыли, насгьы рыбжьара иҟоу зегьы рхаҭақәеи раҳреи зтәу, акаамеҭ аныҟалаша аамҭагьы здыруа, зышҟа ҳхынҳәраны ҳаҟоу Анцәа, ихьӡ-иԥша шаҟа иҳаракӡоузеи! 
Аллаҳ дааныжьны изымҵаныҳәақәо, урҭ зынӡа изырхашшааӡом, амала идырны аиаша шаҳаҭра азызуша аламҵакәа. 
«Урҭ зшада?» ҳәа уразҵаар, ҳәарада «Аллаҳ имшеи»  рҳәашт. Ус анакәха, изымҩахҟьои? 
Аԥааимбар: «Уа сынцәа! Арҭ азхамҵара зҽадызцалаз жәларык роуп»  ҳәа аниҳәа. 
Аллаҳгьы: «Уажәазы урҟәаҵ урҭ, шәара шәыла уаҳа ус сымаӡам ҳәа раҳәаны, урызхьамԥшын. Ааигәа иеилыркаараны иҟоуп!» иҳәеит. 
Ҳа. Мим. 
Иаартыҵәҟьоу ашәҟәы мсааит. 
Ҳара уи, иԥшьоу, ибарақьаҭу аҵых азы ишәзылбаҳгеит. Ҳәарада, ҳара ҳагәҽанҵаҩцәоуп. 
Уи аҵых азы,  ҳара ҳадҵала аҟәыӷара зҵоу аусқәа зегьы ӡбахоит. 
Шәынцәа иҟынтә лыԥхак аҳасабала, иааиԥмырҟьаӡакәа ацҳаражәҳәаҩцәа шәзынаҳашьҭуеит. 
Ҳәарада, Аллаҳ зегьы иаҳауеит, зегьы идыруеит. 
Хьаҳәа-ԥаҳәада иазхашәҵозар, ижәдыруазааит, Аллаҳ, ажәҩанқәеи адгьыли, насгьы рыбжьара иҟоу зегьы дрынцәоуп. 
Иара ида, нцәа дыҟаӡам, аԥсҭазаара шәызҭогьы, шәыԥсы шәхызхуагьы Иара иоуп. Шәаргьы, имҩасхьоу шәабдуцәагьы дрынцәоуп. 
Аиашаҵәҟьа абас шакәугьы, дара лакҩакрала аамҭа рхыргоит. 
Ус анакәха, ажәҩан алҩа анахылҵша амш азы  уԥшыхәла. 
Ауааԥсыра зегьы зымҽхазкша уи алҩа, иџьбароу гәаҟроуп.  
Иара убасҟан ауааԥсыра: «Ҳанцәа! Абри аҩыза агәаҟра ҳахга, ҳарҭ уажәшьҭа ҳазхаҵаҩцәоуп!» рҳәашт. 
Дара абаҟоу, иазхәыцны аҵатәхәы алхра абаҟоу? Урҭ, зиашара еилыкка иҟаз, иаартыҵәҟьаны аҵабырг рзеиҭазҳәоз аԥааимбар дрызнеихьан. 
Аха рызқәа иеиарханы: «Ари, зыхшыҩ рытҟәаз хеилаԥсак иоуп!»  рҳәеит. 
Ҳара шәгәаҟра маҷк иҳарԥсыҽуеит, аха шәаргьы иаразнак ажәытәтәи шәҭагылазаашьа шәазыхынҳәуеит. 
Амала, иӷәӷәаӡоу мчрак ала шәанақәаҳкыша аҽны, иҟашәҵақәаз рахьырхәрагьы ишахәҭоу ала шәақәҳаршәоит. 
Дара раԥхьа, Фараон ижәларгьы ԥаҳшәеит. Урҭ, кыр иаԥсаз ԥааимбарк дрызнеит. 
«Аллаҳ иуааԥсыра сыцныҟәарц азы рхы иақәиҭышәтә, сара, шәара шәзыҳәан зыгәра гоу цҳаражәҳәҩык соуп» иҳәеит. 
«Аллаҳ, шәиҿамгылан. Избанзар, сара, иаартыҵәҟьоу, ихьаҳәа-ԥаҳәадоу ршаҳаҭгак ала сышәзааит». 
«Сара, ахаҳә сашәмыргарц азы, саргьы исынцәоу, шәаргьы ишәынцәоу Аллаҳ сыҽимҵаскуеит». 
«Сыгәра шәымгозар, ма шәысмылакьысын, сымҩа шәаныҵ». 
Алҵшәа аныҟамлагьы, Мыса инцәа иахь ихы рханы: «Арҭ агәырԥса иалаҳаз жәларык роуп» ҳәа дырзашшит. 
Аллаҳгьы: «Ус анакәха, сыуааԥсыра уахынла амҩа иқәҵа, избанзар ишәышьҭашәарыцоит» иҳәеит. 
Амшын аҟны ишәзаатуа амҩа, ишыҟоу иааныжь. Избанзар, урҭ ихәаҽыша аруаа роуп. 
Урҭ рышьҭахьҟа, иагьа баҳчақәеи аӡыхьқәеи нрыжьит, 
Иара убасгьы, анхамҩақәеи, иԥшӡоу ахан дуқәеи, ахьӡ-аԥша змаз аҭыԥ ҳаракқәеи, 
Насгьы қьаф зларуаз иагьа беиарақәа аанрыжьит. 
Аҵыхәтәан, иҟалашаз ҟалеит. Ҳаргьы дара ирцәынхаз зегьы, даҽа жәларык ԥсҭынхаҵас ираҭәаҳшьеит. 
Урҭ, ажәҩангьы адгьылгьы рхьымҵәыуеит. Аблахтырагьы, аҽҳәарагьы рыҭамызт. 
Исраил иԥацәа ракәзар, илазырҟәыша  аргәаҟра аҟынтә иеиқәҳархеит.  
Фараон, ииашаҵәҟьаны зхы иахԥагьаз ауаҩы џьбараӡак иакәын. Аллаҳ иаҭәеишьаз аҷыдарақәеи алшарақәеи баша иныхны, иахзырҟьоз дреиуан. 
Исраил иԥацәа, идырны усҟантәи ажәларқәа рыбжьара иалаҳкааит. 
Дара ԥаҳшәарц азы иаартыҵәҟьаз аџьашьахәқәагьы раҭәаҳшьеит. 
Урҭ (аварҟәылаҩцәа) ракәзар, абас рҳәоит: 
«Ҳара знык ҳаныԥсы, уи нахыс зегьы нҵәеит, даҽазнык ҳаԥсы ҭаланы ԥсҭазаара ҿыцк ахь ҳахынҳәра ԥсыхәа амаӡам!» ҳәа. 
«Амала аиаша шәҳәаҵәҟьозар, ус анакәха ҳабдуцәа рыԥсы ҭашәҵа, ҳаргьы иаҳбап!» ҳәа. 
Урҭ ракәу еиҳа иӷәӷәоу, мамзаргьы Ҭуба жәлари уаанӡатәиқәеи ракәу? Урҭ зегьы иқәӡаа иқәаҳгеит, избанзар агәырԥса рҽаларыжьхьан. 
Ажәҩанқәеи адгьыли, насгьы урҭ рыбжьара иҟоу зегьы ахәмарразы иҳамшаӡеит. 
Арҭ, аҵабырги аҟәыӷареи инарықәыршәаны иаҳшеит, аха еиҳараҩык ирыздыруам. 
Ҳәарада, ақәыӡбара амш, зегьы џьарак ианеизаша амш ауп. 
Уи амш азы, ауеи-аҭынхеи зеицхырааӡом, рхаҭақәагьы џьарантә ацхыраара роуӡом. 
Амала, Аллаҳ илыԥха иаҵанакыз хазуп. Аллаҳ аҳаракыреи алԥхеи дрықәиҭуп. 
Ҳәарада, Олеандр ҵла, 
Агәырԥса иалаҳаз ауаа рыфатә ауп, 
Уи, ирҭәоу амаден иеиԥшуп, рымгәарҭа аҟны иеилашуеит, 
Аӡы анеилашуа еиԥшҵәҟьа. 
(Аллаҳ 	џьаҳаным 	аусуҩцәа 	абас 	ирыдиҵоит:) 	«Даанышәкыл 	уи агәырԥсауаҩ! Насгьы џьаҳаным агәҭахьы шәигәҭас. 
Нас, хыхьала аӡыршы иқәҭәаны, ахьырхәра дақәшәыршәа!» 
«Агьама ба абыржәы (агәаҟра). Уара, кырӡа ахьӡ-аԥша змаз, иӷәӷәаз уакәӡамзи?   
Абарҭ зегьы уара гәыҩбараны иумақәаз роуп!» ҳәа иашәҳәа. 
Аллаҳ иҳәатәхамҵара зҽацәызыхьчаз ауаа ракәзар, иахьшәарҭадароу ҭыԥк аҟны иҟоуп, 
Абаҳчақәа рҿы, аӡыхьқәа рхықәқәа рҟны, 
Иҵаӷоу абырфыни, ицырцыруа аба маҭәақәеи рышәҵаны, наҟ-ааҟ иеидтәалоуп. 
Абасҵәҟьоуп, ҳара уиадагьы урҭ, ицқьашәқьоу, зыбла ҭбаау, иԥшӡаӡа иҟоу ахатәҩызцәагьы раҭәаҳшьоит. 
Уаҟа гәҭынчрала ашәыр хыкқәа зегьы роуеит. 
Раԥхьатәи аԥсра ада, уаҳа ԥсрак агьама рбаӡом. Унцәа, урҭ ираҭәашьаны џьаҳаным амцагьы иацәихьчоит.  
Абар, абри ауп ахеиқәырхара дуӡӡагьы.  
Иеилкааны иазхәыцырц азы, Аҟәырҟан уара убызшәала иҳармариеит. 
(Ус анакәха, азхамҵаҩцәа зықәшәараны иҟоу) уазыԥшыз. Ҳәарада, урҭ рхаҭақәагьы азыԥшуп! 
Ҳа. Мим. 
Абри ашәҟәы, амчреи аҟәыӷареи ирқәиҭу Аллаҳ иҟынтә илбаагоуп. 
Ҳәарада, ажәҩанқәеи адгьыли рыҟны, иазхаҵаҩцәоу рзы кырӡа адыргақәа ыҟоуп. 
Шәара шәшареи, адгьылтәылаҿы ԥсызханы иалаирҵәаз егьырҭ зегьы рзи, хьаҳәа-ԥаҳәада иазхазҵо жәларык рзи аршаҳаҭгақәа ыҟоуп. 
Аҵхи амши рҽеиҭныԥсахларақәеи, Аллаҳ ажәҩан аҟынтә ишәзылбааигаз аразҟи (ақәа), аԥшақәа еиуеԥшым аганқәа рыла иахьаирсуеи рыҟны, иазхәыцуа рзы аҵатәхәқәа ыҟоуп. 
Абарҭ ажәақәагьы, Аллаҳ иажәаԥҟарақәа ракәны, аҵабырг ахаҭаԥсаҭа акәны ҳаузаԥхьоит. Уажәшьҭа, Аллаҳи, уи иажәаԥҟарақәеи ракәымкәа, иарбан иазхарҵараны иҟоу? 
Амцҳәаҩи агәырԥсауаҩи, ҳаӷоу имшхара рԥеиԥшуп! 
Уи, Аллаҳ иажәаԥҟарақәа изаԥхьаны ишиаҳауагьы, иҽхарззаланы имаҳазшәа ҟаҵаны, мапкра иҽадицалоит. Убри амшалагьы, дзықәшәаша агәаҟра уажәнатә ирдыр. 
Ҳажәаԥҟарақәа ирызкны маҷк аҟара адырра анроулак, иаразнак иҵәылырхуа иналагоит. Иара убарҭ рзы илазырҟәыша гәаҟрак ыҟоуп. 
Раԥхьа џьаҳаным гылоуп. Адунеи аҟны иҟарҵақәазгьы, Аллаҳ дааныжьны изықәгәыӷуаз рыуацәагьы цхырааҩцәас изырзыҟалом. Урҭ идуӡӡоу гәаҟрак рзыԥшуп. 
Абри (Аҟәырҟан) амҩа иаша қәҵагоуп. Зынцәахәы иажәаԥҟарақәа мап рцәызкыз рзы, иӷәӷәаӡоу, ихьаагоу гәаҟрак ыҟоуп. 
Уи (Аллаҳ) идҵала, аӷбақәа ҭаӡсаларц, ишәаҭеишьаз аразҟқәагьы шәауны шәихаҭабуп ҳәа амшын шәхархәара иазызкыз иоуп. 
Уи адагьы, ажәҩанқәеи адгьыли рыҟны иҟоу зегьы, Иара иҟынтә аҭәашьарак аҳасабала шәнапаҵаҟа ишәиҭеит. Абарҭқәа рыҟны, иазхәыцуа рзы аҵатәхәқәа ыҟоуп. 
Азхаҵаҩцәа убас раҳәа: Аллаҳ (иахьырхәратә) имшқәа азхазымҵо иранарыжьааит. Избанзар, Аллаҳ, абри аҩыза ауааԥсыра, ахьырхәра иақәиршәараны дыҟоуп.  
Аус бзиа ҟазҵаз, ихазы иҟаиҵоит, ацәгьара ҟазҵазгьы – ихазы. Шәарҭ аҵыхәтәан шәынцәа иахь шәыргьежьхоит. 
Ҳара, ҳәарада, Исраил иԥацәагьы ашәҟәи аӡбареи, насгьы аԥааимбарреи раҳҭеит, урҭ, абзиарақәа разҟыс ираҭәашьаны, агьырҭ ажәларқәа раасҭагьы иҳараҳкит. 
Урҭ, адин иазкны иаартыз аршаҳаҭгақәеи аџьашьахәқәеи раҭәаҳшьеит. Абас ишыҟазгьы, аҵабырг иазкны адырра анроу ашьҭахь, еиҵашьыцрала рыбжьара аимак рызцәырҵит. Ҳәарада, унцәа акаамеҭ амш аҽны ирыбжьалаз аимак дақәыӡбараны дыҟоуп. 
Нас, уаргьы адин амҩа уанаҳҵеит. Уи амҩа уаныз, амдырцәа рҭахрақәа урыцымныҟәан. 
Ҳәарада, урҭ, Аллаҳ иҿаԥхьа уара иухәаӡом. Аиашазы агәымбылџьбаҩцәа дара-дара иеиуацәоуп. Аллаҳ иакәзар иҳәатәы хазҵаз дрыуоуп. 
Ари ашәҟәы, ауааԥсыра рыхшыҩ арлашаразы, ҟәыӷарак, аиаша иашьҭоу жәларык рызгьы  лашарак, лыԥхак ауп. 
Мамзаргьы, ацәгьаура иалаҳаны иҟаз ауаа, зыԥсҭазаареи зыԥсреи аҟны; иазхаҵаҩцәаны адунеии нарцәи рзы ихәарҭоу аусқәа ҟазҵаз ауаа реиԥш ҳрызныҟәоз џьыршьоума? Шаҟа ииашамкәа ирыӡбозеи! 
Аллаҳ, ажәҩанқәеи адгьыли, хықәкык инарықәыршәаны ишеит. Абас алагьы, дарбанзаалак аӡәгьы иашамрак дақәмыршәакәа, ишахәҭоу ала аҭак риҭоит. 
Зегьрыла адырра шрымоугьы; зҭахрақәа нцәахәыс иҟазҵаз, Аллаҳгьы имҩахҟьаны зыгәқәа ишәаҳаз ауаа урмыхәаԥшӡои? Урҭ, Аллаҳ ида амҩа иашахь иназгарыда? Абыржәгьы шәазымхәыцӡои? 
Абасгьы рҳәоит: «Адунеитә ԥсҭазаара ада уаҳа даҽа ԥсҭазаарак ыҟаӡам. Ҳаԥсуеит, ҳабзахоит. Ҳара, аамҭа мацароуп ҳақәызго». Аха урҭ ари азҵаара иазкны адырра рымаӡам, ргәаанагара мацаралоуп зегь шырыӡбо. 
Ҳажәаԥҟарақәа иаартны ианырзаԥхьалакгьы, «Аиашаҵәҟьа шәҳәозар, ус анакәха, ҳабдуцәа шьҭахьҟа иаҳзаажәга» ҳәа аҳәара ада акгьы рылшом. 
Урҭ абас раҳәа: «Аллаҳ шәара шәишеит, нас шәыԥсы шәхихуеит, насгьы ишыҟалаша ихьаҳәа-ԥаҳәадоу уи акаамеҭ аамҭазы, џьарак шәеидикылоит! Аха, ауааԥсыра реиҳараҩык абри рыздыруам». 
Ажәҩанқәеи адгьыли раҳра Аллаҳ мацара итәуп. Акаамеҭ аамҭа анааилак, иара убри амш аҽны, аиаша ааныжьны ирҩашьоу, иашьҭалаз, ацәыӡ шроуз еилкаахоит. 
Ажәларқәа зегьы ишышьамхнышгыло убарҭахоит. Жәларыцыԥхьаӡагьы дара ирызку ашәҟәы ашҟа ирыԥхьоит. «Иахьа иҟашәҵақәаз рҭак жәбараны шәыҟоуп» ҳәа раҳәахоит. 
«Абри, аҵабырг шәазҳәо ҳашәҟәы ауп. Избанзар, ҳара иааҟашәҵоз зегьы анҵара ҳаҿын» ҳәа раҳәахоит. 
Иазхаҵаҩцәаны, адини адунеии рзы ихәарҭоу аусқәа ҟазҵаз ракәзар, урҭ рынцәа меигӡарахда дырзылыԥхоит. Абар, иаартыҵәҟьоу ақәҿиарагьы убри ауп. 
Аиаша мап ацәызкыз ракәзаргьы, абас раҳәахоит: «Сажәаԥҟарақәа шәара ишәзамыԥхьаӡоз? Аха шәара, уи шәазхьамԥшыкәа, шәыҽхарззаланы, агәырԥса иалаҳаз жәларыкны шәҟалеит».  
«Аллаҳ иажәа ҵабыргуп, акаамеҭ аганахь ала агәыҩбара ыҟаӡам!» ҳәа шәарҳәацыԥхьаӡа: «Акаамеҭгьы закәызеи, ҳара уи аганахьала ахыҭҳәаа ада уаҳа дыррак ҳмоуӡац!» шәымҳәаӡеи? 
Иҟарҵаз ацәгьарақәа иаартыҵәҟьаны ирбарҭахан, иҵәылырхуаз аҵабырггьы иааины иаарыкәшеит. 
Усҟан абас  раҳәахоит: «Шәара ишәаҳәаз шышәхашҭыз еиԥш, ҳаргьы иахьа шәара шәаҳхашҭуеит. Шәынхарҭа ҭыԥ амца ауп, ишәыцхраашагьы дҟалаӡом. 
Ари агәаҟра, ҳажәаԥҟарақәа ҵәылхны, адунеитә ԥсҭазаара шәахьажьаз азоуп». Уи амшала, аринахыс уи амца иалгахом, аҽыриашарагьы рыдгалахаӡом. 
Арҽхәаԥхьыӡқәа зегьы ирыԥсоу, ажәҩанқәагьы, адгьылгьы, адгьылтәылақәагьы рынцәа, Аллаҳ мацара иоуп! 
Ажәҩанқәеи адгьыли рыҟны адура Иара мацара итәуп. Уи, иҳәаадоу амчреи аҟәыӷареи ирықәиҭу иоуп. 
Ҳа. Мим. 
Ари ашәҟәы, амчреи аҟәыӷареи ирықәиҭу Аллаҳ иҟынтә илбаагоуп. 
Ажәҩанқәеи адгьыли, насгьы урҭ рыбжьара иҟоу зегьы, ҳәарада, иахьырҭыԥу аҟны, ҽҳәаракгьы рыҭаны иаҳшеит. Мапкыҩцәа ракәзар, агәҽанҵара ирзыҟаҵо иазхьаԥшуам. 
Урҭ убас раҳәа: «Аллаҳ ида шәзықәгәыӷуа шәынцәахәқәа адгьыл аҟны иарбан хәҭоу иршаз сышәмырбо? Мамзаргьы, ажәҩан аҟны излахәу ҳәа кыр рымоума? Шәажәа иашазар, абри зырҵабыргыша, уаанӡа ишәзылбаагоу шәҟәык, мамзаргьы дырра цәынхак шәымазар исзаажәг». 
Аллаҳ дааныжьны, акаамеҭ аҟынӡа, аҭакҵәҟьа аҟаҵара злымшо амаҭәарқәа ирымҵахырхәаз раҟара иблаҟьаз дарбану? Урҭ, ауааԥсыра ишрымҵахырхәогьы рыздыруам. 
Ауааԥсыра џьарак ианеидыркылалак, уаанӡа изымҵахырхәақәоз ӷас ишьҭырхуеит, иахьрымҵахырхәахьоугьы мап ацәыркуеит. 
Аҵабырг анырзааи, уи мап ацәызкыз, иҵабыргыҵәҟьаз ҳажәаԥҟарақәа ианырзаԥхьа: «Ари, иаартыҵәҟьоу лаԥшхырԥароуп» рҳәеит. 
Мамзаргьы: «Уи, Аллаҳ ихьӡала, ихы иҭиҳәаауеит» рҳәоума? Убас раҳәа: «Уи, схы иҭысҳәаауазҭгьы, Аллаҳ иҿаԥхьа сыхьчара шәара шәымч ақәхарымызт. Шәарҭ шәызлаҳаз аҳәынҵәеигәыдҵаратә ҭагылазаашьа, Уи ибзиаӡаны идыруеит. Шәареи сареи ҳабжьара шаҳаҭсгьы Иара дазхоит. Уи иҳаназыжьуа, иаҳзылыԥхауа иоуп. 
Сара, аԥааимбарцәа рыбжьара, уаанӡа ишәзымааиц, мамзаргьы зеиԥш дыҟам аӡә сакәӡам, шәареи сареи иҳахьраны иҟоугьы сыздырам. Сара, исыҵаҳәо мацара сықәныҟәоит. Насгьы сыгәҽанҵаҩы мацароуп. 
Убас раҳәа: «Абри ашәҟәы, Аллаҳ иҟынтә ишәзаашьҭны, шәара мап ацәышәкуазар ҳәа шәазхәыцхьоума? Исраил иԥацәа рҟынтә аиаша здыруа шаҳаҭк абри аҩыза баны ишазхеиҵогьы, шәарҭ ишәаҭәашәымшьозар ишәԥеиԥшьхари? Ҳәарада, Аллаҳ агәымбылџьбаҩцәа амҩа иашахь икылигом. 
Мапкыҩцәа, азхаҵаҩцәа ирызкны  абас рҳәеит: «Абри ибзиоу акы акәындаз, ҳарҭ ҳааныжьны дара ирызнеирымызт!» Аха урҭ, абри ала амҩа иашахь анеира хьаас иахьрымам амшала: «Ари ажәытәтәи мцык ауп» рҳәоит. 
Аха, абри аԥхьагьы, мҩақәҵагак, лыԥхаак аҳасабала Мыса ишәҟәгьы ыҟан. Ари акәзар, уаанӡатәи ашәҟәқәа шьақәзырӷәӷәо, имҩахҟьаз рзы гәҽанҵагас, амҩа иаша иану рызгьы гәырӷьаҽҳәашас араԥ бызшәала иааз шәҟәуп. 
«Ҳанцәа – Аллаҳ иоуп!» зҳәо, насгьы абри ажәа ишақәнагау ала зыԥсҭазаара мҩаԥызго рзы, шәарҭара ыҟам, урҭ лахьеиқәҵаракгьы иақәшәаӡом. 
Урҭ, иҟарҵаз рцымхәра наунагӡа џьанаҭ иҭанхалоит. 
Ауаҩԥсы, иани иаби ибзианы рызныҟәара идаҳҵеит. Иан, уи џьабаала дныҟәылгеит, ахьаа лыхганы длыхшеит. Амгәырҭаҿы аныҟәгареи, агәыҳәԥы даҵанаҵы иаӡареи, ҩажәижәаба мзы аамҭа агоит. Аҵыхәтәан, ахәыҷы деизҳаны, ҩынҩажәа шықәса анихыҵлак, абас дныҳәоит: «Сынцәа! Сареи, сани саби, иҳаҭәаушьақәаз рзы иҭабуп ҳәа уасҳәарц, насгьы угәы иахәаша аусқәа ҟасҵарц азы агәамч сыҭ. Ахылҵшьҭра бзиа саҭәашьа, сахьхәны уара уышә сылагылеит, ҳәарада, уҿаԥхьа иуеихырхәо среиуоуп!» 
Абарҭ рҩызцәа џьанаҭуаа, ируз, иҟарҵаз рҟынтә, иреиӷьу ҳадкыланы, рыцәгьарақәагьы ранаҳажьуеит. Абри, дара ирыҭоу, иҵабыргыҵәҟьоу ажәоуп. 
Зани заби рахь: «Иазхеит уажәшьҭа! Сара саԥхьа иагьа абиԥарақәа шымҩасхьоугьы, ҳаныԥслак ашьҭахь даҽазнык ҳаԥсы шаҳхалашала сшәыршәоума?» ҳәа разҳәаз ауаҩԥсы, иани иаби Аллаҳ ицхыраара иаҳәаны: «Лахь уоуааит уара! Мапкра аҽадцалара уаҟәыҵны уазхаҵаҩха. Аллаҳ иажәа ҵабыргуп» ҳәа иарҳәоит. Аха, иара: «Ари, ажәытәуаа рлакәқәа рыда уаҳа даҽакы акәӡам» ҳәа аҭак риҭоит. 
Абас иҟоу ауаа, дара раԥхьа имҩасыз ауааԥсыреи, аџьин жәларқәеи ирықәыӡбаны изықәдыршәахьаз ахьырхәра аҩызаҵәҟьа зықәнагоу роуп. Арҭ, зегь рыла ацәыӡ зауз роуп. 
Зегьы ируз, иҟарҵаз рыла аҩаӡарақәа роуеит. Аллаҳ, ауааԥсыра ируз, иҟарҵаз рцымхәра, иашамрак иақәымшәакәа инагӡаҵәҟьаны ироурц азы абас ҟаиҵеит. 
Мапкыҩцәа амцаҿы ианнаргалак: «Шәара, ишәызкны иҟаз абзиарақәеи аԥшӡарақәеи, шәдунеитә ԥсҭазаараҿы инышәххьеит, уажәшьҭа, адгьылтәыла аҟны иашамрала шәыҽхарззалареи шәымҩахҟьареи рымшала шәлазырҟәыша ахьырхәра шәақәыршәахоит!» ҳәа раҳәахоит.  
Ад иашьа (Хәыд) дугәаларшәа. Избанзар уи, аԥслымӡтә хәқәа аҿы инхоз иуаажәлар: «Аллаҳ ида даҽаӡәы шәимҵамхырхәан. Сара, ишәԥеиԥшхараны иҟоу уи амш ду, аргәаҟра, иҵабыргыҵәҟьаны сацәшәоит!» ҳәа реиҳәахьан. 
Даргьы: «Уара ҳанцәахәқәа ҳрыцрухырц азоума узаҳзааз? Аиаша уҳәаҵәҟьозар, ҳазлауршәаз уажәа нагӡа!» рҳәеит 
«Ари иазку адырра, Аллаҳ иҟноуп иахьыҟоу, сара, шәарҭ ишәзаацҳау шәасҳәоит, амала амдырра аҟынтә имхьаҵуа жәларык шәакәны шәызбоит» ҳәа аҭак риҭеит. 
Ус ишыҟаз, аԥҭа еиԥш ажәҩан иахыҵәаны дара рыԥсҭа ашҟа ирзааиуаз ахлымӡаах гәарҭеит. «Абар, ҳара ақәа ҳзаазгаша аԥҭа!» рҳәеит. «Мап! Уи иаарласны иааирц азы шәыззыҳәоз агәаҟроуп. Ахьааи агәаҟреи згәылоу аԥшатлакә ауп!» 
Уи аԥшатлакә, Анцәа идҵала, аԥхьа иҟаз зегьы иқәыцқьаа иагеит. Аҵыхәтәан, рқьаԥҭажәқәа рыда уаҳа акгьы рызнымхаӡеит. Агәырԥса иалаҳаз ажәлар, абас ауп ахьырхәра ишақәҳаршәо. 
Урҭ, шәара ишәаҭәаҳамшьаз аҭыԥқәеи алшарақәеи раҳҭахьан. Алымҳақәеи, аблақәеи, агәқәеи рыла ихаҳарҭәаахьан. Амала Аллаҳ иажәаԥҟарақәа мап рыцәкны иҵәылызхуаз зегьы ааины иаарыкәша, рлымҳақәагьы, рыблақәагьы, рыгәқәагьы акала ирмыхәеит. 
Шәыкәша-мыкәша иагьа ақалақьқәа ықәӡаа иқәаҳгеит, амала, амҩа иашахь ихынҳәыр ҟалап ҳәа ргәырҽанҵаны аршаҳаҭгақәа рзеиҭаҳҳәахьан.  
Аллаҳ ида, рхазы ирыдыркылаз анцәахәқәа ацхыраара рзыҟарҵама! Уимоу, дара ааныжьны рҽырӡеит. Абарҭқәа дара иаԥшьганы иахьанӡа иааргаз рхыҭҳәаақәа роуп. 
Аамҭак азы, аџьин жәлар рҟынтә хәҭак, Аҟәырҟан иазыӡырҩырц азы уара уахь рхы ҳархахьан. Уааигәара ианнеи: «Ҿымҭкәа шәӡырҩы!» ҳәа рарҳәеит, аԥхьара анхыркәшахагьы, гәҽанҵаҩцәас рыуаажәлар рахь ихынҳәит. 
«Уа ҳауаажәлар! Ҳара Мыса инаҩс илбаагоу, уаанӡатәиқәагьы зырҵабыргуа, Анцәеи амҩа иашеи рышҟа уназгаша шәҟәык ҳазыӡырҩит. 
Уа ҳауаажәлар! Аллаҳ иааԥхьаҩы шәицныҟәаны, иҳәатәы хашәҵа, абас ала Аллаҳгьы шәгәырԥсақәа шәанажьны, ихьаагоу агәаҟра шәацәихьчап» рҳәеит. 
Аллаҳ иааԥхьара аҭак ҟазымҵаз, адгьылтәыла аҟны Уи лшарада дырзааныжьуам, Уи иҿаԥхьа ирыцхраашагьы дырзыԥшаауам, арҭ ауаа, иаартыҵәҟьоу мҩахҟьарак иҭагылоуп. 
Ажәҩанқәеи адгьыли зшаз, абарҭ анишоз акы иазрыцҳамхаз Аллаҳ, аԥсцәа рыргылара шилшо иазымхәыцӡои? Ҳәарада, Иара зегьы имч рықәхоит. 
Мапкыҩцәа ааганы амца ианахадыргылалак: «Ари ҵабыргӡами?» ҳәа иразҵаашт, «Анцәаиныс иҵабыргызаап» рҳәашт, Аллаҳгьы: «Ус анакәха, шәмапкра амшала шәгәаҟра агьама жәба!» иҳәашт. 
Зажәа иацәхьамҵыз аԥааимбарцәа ишырычҳаз еиԥш, уаргьы ичҳа. Урҭ рганахьалагьы умыццакын. Шәзықәшәараны иҟоу ҳәа ираҳәахьаз агәаҟра анырбалак, адунеи аҿы ҽынлатәи аамҭа кьаҿк аҟара иҟаз џьыршьоит. Ари рзеиҭаҳәара мацара ауп. Агәырԥса ашҟа имҩахыҵыз рыда, даҽа жәларык рықәгара ҟалашьа амоума? 
Мапкыҩцәеи 	Аллаҳ 	имҩа 	ахырҟьаҩцәеи 	русқәа, 	Аллаҳ 	лҵшәада иаанижьуеит. 
Иазхаҵаҩцәаханы, ихәарҭоу аусқәа ҟазҵо, рынцәа иҟынтә ҵабыргык акәны Муҳаммед изылбаагоу азхазҵо, Аллаҳ ргәырԥсақәа рхыхны, рҭагылазаашьагьы ирҽеиуеит. 
Абри зыхҟьоугьы, амапкыҩцәа илҵшәадоу русқәа роуп, азхаҵаҩцәа ракәзар, рынцәа иҟынтә ирзааиз аҵабырг иахьашьҭоу ауп. Аллаҳ, ауааԥсыра абас аҿырԥштәқәа рзааигоит. 
Азхамҵаҩцәа рыла, аибашьраҿы шәанеиҿагылалак (шәҭархара рылмыршакәа) иаразнак рымчқәа хыжәжәа, нас ианшьамхнышгылалак, итҟәаны, ӷәӷәала иҿашәҳәа. Аибашьра анеилгалак, ишәҭаххар иоушәыжьып, ишәҭаххаргьы ахҿыхыԥсала рхы иақәиҭышәтәып. Абас ауп ишыҟоу, Аллаҳ иҭаххар, урҭ хаҭала ахьырхәра иақәиршәон, амала шәаргьы, шәара-шәара шәыбжьара шәԥишәар иҭахуп. Аллаҳ имҩа зхы ақәызҵаз ракәзар, Аллаҳ урҭ иргәаӷьыз азы ахаан, ус баша инижьуам. 
Аллаҳ, урҭ ргәахәтәы иахьыгӡаны рҭагылазаашьа ирҽеиуеит. 
Дара рзы фҩы хаала ирыхиаз џьанаҭ иҭеиҵоит. 
Уа азхаҵаҩцәа! Шәарҭ Аллаҳ ацхыраара ишәҭар, уигьы шәара дшәыцхраауеит, адгьыл шәшьапы ӷәӷәала иқәиргылоит.  
Мапкыҩцәа ракәзар, урҭ рыхәҭаа – хыбгаларауп. Урҭ зҿу зегьы лҵшәада иаанхоит. 
Ари зыхҟьо, Аллаҳ илбааигаз ахьырцәымӷу ауп. Аллаҳгьы урҭ иҟарҵо лҵшәада инижьуеит. 
Адгьылтәыла иакәшаны, дара раԥхьатәиқәа рҵыхәтәа зеиԥшрахаз рымбаӡеи? Аллаҳ урҭ рдаракәац ыҵихит. Азхамҵаҩцәагьы убри аҩыза аҵыхәтәа рԥеиԥшуп. 
Абас ауп, избанзар азхаҵаҩцәа рыцхырааҩы Аллаҳ иоуп. Азхамҵаҩцәа ракәзар, уи аҩыза ацхырааҩы дрымаӡам. 
Ҳәарада, Аллаҳ, иазхаҵаҩцәаханы ихәарҭоу аусқәа ҟазҵаз, зыҵаҟа аӡиасқәа зҭысуа џьанаҭқәа ирҭеиҵоит. Мапкыҩцәа ракәзар, урҭгьы адунеитә разҟқәа рхы иадырхәоит, арахәқәа реиԥшҵәҟьа ирфоит, иржәуеит. Амала наунагӡа иахьынхаша аҭыԥ – џьаҳаным акәхоит. 
Уахьалырцаз ақалақь аасҭа еиҳаз иагьа ақалақьқәа ықәӡаа иқәаҳгахьеит, урҭ ирыцхраауазгьы зыҟамлеит. 
Унцәа иҟынтә иааиз ихьаҳәа-ԥаҳәадоу аршаҳаҭга иақәгәыӷыз ауаҩы, иҟаиҵо ацәгьарақәа ибзиоушәа згәы иабо, насгьы зхатә ҭахрақәа мацара ирышьҭаныҟәо ауаҩы диеиԥшхоума? 
Унцәа иҳәатәхамҵара зҽацәызыхьчаз, ажәаны ирыҭоу џьанаҭ абас еиԥш иҟоуп: Аҩныҵҟа зӡы зынӡа иԥхасҭамхауа аӡиасқәеи, згьама змыԥсахуа ахш аӡиасқәеи, изжәуа агьамахаа рызҭо аҩы ӡиасқәеи, ицқьоу ацха ӡиасқәеи зҭысуа ҭыԥуп. Уаҟа ашәыр хкқәа зегьы ыҟоуп, насгьы рынцәа иҟынтә анажьрагьы раҭәашьоуп. Уажәы абарҭ ауаа, наунагӡа амца иалахаз, зкьатеиқәа еиҟәжәа изго ӡыршык здыржәуа ауаа иреиԥшхоума? 
Рыбжьара, иузыӡырҩуа ԥыҭҩыкгьы ыҟоуп, аха уара ианудҵлак ашьҭахь, адырра заухьоу ауаа инарыдгыланы: «Аԥхьан ииҳәазеи?» ҳәа иҵәылхны иразҵаауеит. Урҭ, Аллаҳ зыгәқәа ишәаҳаз, зҭахрақәа ирыцныҟәо ауаа роуп. 
Амҩа иаша иану ракәзар, Аллаҳ, урҭ агәырԥса иацәыхьчаны, ахдырра раҭәеишьоит.  
Урҭ, иаалырҟьаны акаамеҭ ианырзааиша аума иззыԥшу? Аха, уи адыргақәа ааихьеит. Уи иааины ианрыдгылалак ашьҭахь, рыхшыҩ аҭыԥахь иааит ҳәа кыр иахәоума? 
Иудыруазааит, Аллаҳ ида нцәа дыҟаӡам. Уара, ухазыҳәангьы, хаҵеи ԥҳәыси азхаҵаҩцәа зегьы рзыҳәангьы, Аллаҳ иҟынтә анажьра уаҳәа. Аллаҳ, шәахьыҟоугьы, шәахьнанагашагьы здыруа иоуп. 
Азхаҵаҩцәа: «Аибашьразы жәаԥҟарак лбаагазҭгьы!» рҳәоит. Аха, иаарту, ихьаҳәа-ԥаҳәадоу жәаԥҟарак рзылбааганы аибашьра аӡбахә анраҳәахалакгьы, згәы хәаԥсоу ауаа, аԥсра иацәшәаны рыԥсы маҷхазшәа ишуҿаԥшуа убарҭахоит. Урҭ, изыцәшәаз рхы иҭаԥааит! 
Ирыхәҭаҵәҟьоу, аҳәатәхаҵареи иԥшӡоу ажәақәеи роуп. Аҭагылазаашьа аныхьанҭахалак, Аллаҳ ирҭаз ажәа иацәхьамҵызҭгьы еиҳа ирзеиӷьхон. 
Шәажәа шәаӷрагылар, адгьылтәылаҿы ацәгьара ыршаны, ажьрацәара аимадарақәагьы еиԥышәҟьарц шәхынҳәит, уи акәӡами иаанаго? 
Иара убарҭ, Аллаҳ ашәиԥхьыӡ рхьыгӡаны, рлымҳақәа ирмаҳауа, рыблақәагьы ирымбо иҟаиҵаз ауаа роуп. 
Урҭ Аҟәырҟан иазымхәыцӡои? Мамзаргьы, рыгәқәа шәаҳаума? 
Ҳәарада, амҩа иаша дара рзы иаартыҵәҟьаны ианыҟала ашьҭахь, уи иазхьамԥшыз, аҩсҭаа имҩахҟьаны  агәыӷрагьы зиҭаз роуп.  
Уи зыхьҟаз, Аллаҳ иааишьҭыз зцәымыӷу ауаа: «Зҵаарақәак рыҟны шәарҭ ишәҳәо ҟаҳҵоит» ҳәа ахьрарҳәаз ауп. Амала Аллаҳ урҭ ргәаҿы иҵәахугьы идыруеит. 
Аха, амаалықьцәа урҭ рҿы иааҭасуа, рҟәаҟәа иаакыдсыло, рыԥсы анырхыруа аамҭазы рҭагылазаашьа зеиԥшрахои? 
Абригьы зыхьҟо, Аллаҳ игәы ԥызжәаша ирышьҭаныҟәаны, уи игәы иахәаша ахьырцәымӷу ауп. Уи амшалагьы, Аллаҳ урҭ русқәа хирбгалахьеит. 
Згәы ахәаԥсара иамҽханакыз ауаа, ирыӷроу агәаӷ Аллаҳ изцәырымго џьыршьоума? 
Иаҳҭаххар, урҭ уаргьы иуҳарбон, рхаҿсахьалагьы иеилукаауан. Ҳәарада, рцәажәашьала усгьы иудыруеит. Аллаҳ иааҟашәҵо зегьы идыруеит. 
Иҵабыргыҵәҟьаны, шәыбжьара Аллаҳ имҩа иазықәԥози, ауадаҩрақәа ирҿагылақәози цәыраҳгарц азы шәԥаҳшәалоит.  
Амҩа иаша, дара рганахьала ишеилкаахьоугьы, мапкра иацәхьамҵуа, Аллаҳ имҩа аԥынгылақәа аԥызҵо, насгьы аԥааимбар иҿагыло ауаа, Аллаҳ аԥхасҭа иҭара рылшаӡом. Аллаҳ, урҭ русқәа лҵшәаданы иҟаиҵоит. 
Уа азхаҵаҩцәа! Аллаҳ иҳәатәы хашәҵа, аԥааимбар иҳәатәы хашәҵа, иҟашәҵаз лҵшәаданы иаанышәмыжьын. 
Мап зкыз, Аллаҳ имҩаҿ аԥынгылақәа аԥызҵаз, насгьы рмапкрала зыԥсы зхыҵыз ауаа, Аллаҳ зынӡа иранаижьӡом. 
Шәара шәымчқәа анеиҳау аамҭазы, шәҽыркәаданы аинааларазы ааԥхьара ҟашәымҵан! Аллаҳ шәара дшәыцуп, шәџьабаа ацымхәрагьы зынӡа иагирхаӡом. 
Аиашазы, адунеитә ԥсҭазаара хәмарралеи гәырӷьаралеи аамҭа ахгароуп. Шәарҭ шәазхаҵаҩцәаханы Аллаҳ иҳәатәхамҵара шәҽацәышәыхьчар, Уигьы ишәықәнагоу аҭак шәиҭоит, шәмазарагьы (зегьы нышәхыр) иҭаххаӡом. 
Уи, урҭ зегьы иҭаххазҭгьы, шәкаҷбеира аашәырԥшуан, абас алагьы шәыцәгьарақәа цәырыжәгар алшон. 
Абар, Аллаҳ имҩазы шәмал аныхразы ааԥхьара шәзыҟаҵоуп, аха шәыбжьара шьоукы акаҷбеира аадырԥшуеит. Амала, акаҷбеира ҟазҵаз ихазы иҟаиҵеит, избанзар Аллаҳ дбеиаӡоуп, шәара шәоуп иӷару. Аллаҳ иааԥхьара шәазхьамԥшыр, Уигьы шәхаҭыԥаҿы шәара ишәеиԥшым даҽа жәларык ааигоит. 
Ҳарҭ, иаартыҵәҟьаз иааирак уаҭәаҳшьеит.  
Аллаҳ 	абас 	ала, 	уаанӡатәигьы 	ушьҭантәигьы 	угәырԥсақәа 	зегьы иуанажьны, иаҭәашьарагьы угмыжькәа амҩа иаша уаниҵап. 
Насгьы, ахьӡ-аԥша змоу иааирак ала дуцхраап.  
Разхаҵара иҵегьы еиздырҳарц азы, азхаҵаҩцәа рыгәқәа рҿы агәыӷра рзеихазҳауагьы Иара иоуп. Ажәҩанқәеи адгьыли рыруаа Аллаҳ итәуп, Уи, зегьы здыруа иоуп, зегьы ҟәыӷарала иҟазҵо иоуп.  
(Абарҭ аҭәашьарақәа зегьы) иазхаҵаҩцәоу ахацәеи, иазхаҵаҩцәоу аҳәсеи, наунагӡа изҭанхаша, зыҵаҟа аӡиасқәа зҭысуа аџьанаҭқәа иҭаҵаны, рыгхақәа хиҩҩарц азоуп. Ари, Аллаҳ иҿаԥхьа хеиқәырхара дуӡӡоуп.  
Дхаҵазааит, дыԥҳәысзааит, Аллаҳ иганахьала ицәгьахәыцуа агьангьашцәеи, Аллаҳ иваҟәылара аԥшьгаҩцәеи ирыхәҭоу иақәиршәап. Ацәгьареи амашәыри урҭ рхы иҭаԥааит! Аллаҳ, урҭ дрықәшәины, џьаҳаным дара рзы ирхиахьеит. Уи аҭыԥ шаҟа неирҭа бааԥсузеи!   
Ажәҩанқәеи адгьыли рыруаа Аллаҳ итәуп. Уи, амчраҵәҟьа иақәиҭу иоуп, зегьы здыруа иоуп. 
Ҳәарада, ҳарҭ уара шаҳаҭс, гәырӷьаҽҳәашаҩыс, насгьы гәҽынҵаҩыс унаҳашьҭит.  
Абас ала, (Уа азхаҵаҩцәа!) Аллаҳи иԥааимбари азхашәҵап, иԥааимбар шәицхрааны Аллаҳ идура аҿаԥхьа шәхырхәап, шьыжьи хәылбыҽхеи деиҭашәҳәалап.  
Ҳәарада, ҭоуба уны, ажәа узҭаз (уҳәатә хазҵаз) ауаа, Аллаҳ иоуп ажәа зырҭо. Аллаҳ иажәагьы урҭ ражәа иақәкуп. Ус анакәха, зажәа иаӷрагылаз ихы даӷрагылеит ауп. Дарбанзаалак, Аллаҳ ииҭаз ажәа ишақәнагоу дацныҟәар, Аллаҳгьы уи, хара имгакәа ҳамҭа дук иаҭәеишьоит.  
Араԥ жәларқәа рыбжьара аибашьра зҽалазмырхәыз, насгьы ргәы иҭам рҿы иарҳәаны: «Ҳарҭ ҳмалқәеи ҳҭаацәеи ҳаандырхеит, уи амшала иҳанаижьырц азы Аллаҳ уҳазиҳәа» рҳәашт. Урҭ убас раҳәа: «Шәарҭ ԥырхагак шәзааигарц иҭаххар, мамзаргьы бзиарак шәақәиршәарц иақәикыр, Аллаҳ иҿаԥхьа кыр зылшарыда? Мап! Аллаҳ иҟашәҵаз зегьы ишахәҭоу ала идыруеит.  
Уимоу, шәарҭ, аԥааимбари азхаҵаҩцәеи аринахыс рҭаацәа рышҟагьы изыхынҳәрым ҳәа шәыҟан, абри шәыгәгьы иахәаны, иҽеим агәаанагара азхашәҵеит. Абри алагьы ацәыӡ зауз шәреиуахеит!»  
Дарбанзаалак, Аллаҳи иԥааимбари азхаимҵар, идыруазааит, ҳара азхамҵаҩцәа рзы ибылны изҷыҷыша мца қьоуқьадк ҳармазеихьеит.  
Ажәҩанқәеи адгьыли раҳра Аллаҳ итәуп. Уи, иззиҭаху ианаижьуеит, иззиҭахугьы диргәаҟуеит. Аллаҳ, кырӡа иуназыжьуа, кырӡагьы иузылыԥхауа иоуп.  
Аибашьра иаҭынхаз амал ашҟа шәхы аншәырхалак, аибашьра иацәхьаҵны иҟаз: «Шәаҳԥырхагамхан, ҳаргьы ҳшәышьҭаланы ҳнеип» рҳәашт. Урҭ убас раҳәа: «Зынӡа шәҳашьҭаланы шәызнеиуам. Аллаҳ, (шәыцәгьахәыцреи шәхымҩаԥгашьеи рымшала) уи азҵаара иӡбахьеит». Абас ианыҟалалакгьы: «Мап, шәарҭ ҳара шәҳаҵашьыцуеит!» рҳәашт. Дара рхаҭақәа зеилкаара даараӡа имаҷу роуп.  
Шьҭахьҟа иаангылаз араԥ жәлақәа убас раҳәа: «Ааигәа иӷәӷәаӡоу жәларык рҿаԥхьа аибашьразы ааԥхьара шәыҭахоит, ма шәыԥсаанӡа шәрабашьуеит, мамзаргьы рхаҭақәа рыҽшәырҭоит. Абри ааԥхьара шәахаҵгылар, Аллаҳ иԥшӡоу аҭак шәзыҟаиҵоит. Амала, уаанӡеиԥш шәҽыԥхьашәкыргьы, ихьанҭоу хьырхәрак шәақәиршәоит» ҳәа.  
Зыбла иамбо идцалара ҟалом, ицыркьу идцалара ҟалом, ачымазаҩ идцалара ҟалом. Аллаҳи иԥааимбари ражәа иқәныҟәаз, Аллаҳ урҭ зыҵаҟа аӡиасқәа зҭысуа аџьанаҭқәа иҭеиҵоит. Аха, ари ажәа иазхьамԥшызгьы ихьанҭоу хьырхәрак дақәиршәоит».  
Аҵла амҵан, ҭоуба уны, ажәа ануырҭоз, иалахәыз азхаҵаҩцәа Аллаҳ игәаԥхара иақәшәеит. Урҭ ргәы иҭаз еилкааны, агәҭынчреи агәыӷырҭеи раҭәашьаны, иааигәоу иааиракгьы ҳамҭас ириҭеит.  
Уи адагьы, ироураны иҟоу аибашьратә хашәала, иҳамҭаны ирзыҟаиҵеит. Аллаҳ амчраҵәҟьа иақәиҭу иоуп, аҟәыӷара змоу иоуп.  
Аллаҳ, шәара ишәоураны иҟоу аибашьратә хашәала, ажәаны ишәиҭахьеит. Абарҭқәа иаразнак ишәаҭәашьаны, ауаа рнапқәа наҟ ишәԥыригеит, абригьы азхаҵаҩцәа рзы идыргахап, шәаргьы амҩа иашахь шәкылнагап.  
Макьаназы ишәызмырҳац аибашьратә хашәала ыҟоуп. Ҳәарада, урҭ, Аллаҳ идырреи имчреи ирыҵанакуеит, Аллаҳ, зегьы зымч ақәхо иоуп.  
Азхамҵаҩцәа (ишәнымаалакәа) шәарҭ ишәабашьызҭгьы, шьҭахьҟа рҿааханы ибналараны иҟан. Нас, хьчаҩык, мамзаргьы цхырааҩыкгьы дырзыԥшаауамызт. 
Ари, Аллаҳ аханатәтәи иԥҟара ауп. Аллаҳ иԥҟара аҟны ԥсахрак уԥылаӡом.  
Меқьқье агәҭаҵәҟьа, урҭ рҿаԥхьа аиааира шәаҭәашьаны, дара рнапы шәарҭ ишәԥырганы, шәара шәнапгьы дара ирԥырызгаз Иара иоуп. Аллаҳ, иааҟашәҵо зегьы ибоит.  
Мапкрахь имҩахыҵыз, шәара Месџьиди Ҳарам ашҟа шәназмышьҭуа, ишәырԥшуаз шәӡатәқәагьы рҭыԥахь рнагара иаԥырхагаз дара роуп. Меқьқье, макьаназы шәарҭ ишәзымдыруа иазхаҵаҩцәоу ахацәеи, иазхаҵаҩцәоу аҳәсеи ыҟамызҭгьы, насгьы урҭ ишәзымдыркәа ирҟьацны ахьааи, аԥхасҭеи рыҭарагьы ашәарҭа ыҟамызҭгьы (Аллаҳ аибашьра ааникылаӡомызт). Ииҭаху илыԥха иаҵеикырц азы Аллаҳ абас ҟаиҵеит. Аха, зегьы хаз-хазы иеидыҵны иҟазҭгьы, мапкра мҩас иалзхыз ӷәӷәала гәаҟрак иҭаиргыларц дыҟан.  
Усҟан мапкрахь имҩахыҵыз рыгәқәа, аԥагьареи, амдырра аамҭазтәи аҽхарззалареи иамҽханакхьан. Аллаҳгьы, иԥааимбари иазхаҵаҩцәеи рыгәқәа, агәҭынчреи агәыӷреи ҭаҵаны, агәырԥса аҽацәыхьчаразы ирҭииз ражәа нарыгӡартә иҟаиҵеит. Урҭ, усгьы ари ажәа зықәнагаз ауаа ракәын. Аллаҳ, зегьы ишахәҭоу издыруа иоуп.  
Аллаҳ, иԥааимбар аҵабырг иақәшәоз ԥхыӡк ала аиаша иирдырхьан. Аллаҳ азин шәиҭар, шәхахәы зынӡа иамхны, мамзаргьы иааркьаҿны, шәарҭадарала Месџьиди Ҳарам шәаҭаауеит. Аллаҳ шәара ишәзымдыруа идыруеит, насгьы абри ашьҭахь ишәԥеиԥшу даҽа иааиракгьы шәзиӡбахьеит.  
Адинхаҵарақәа зегьы рыбжьара ирхыҳәҳәаны аҭыԥ ааннакылааит ҳәа, алашареи ииашоу адини рыла зԥааимбар дназышьҭызгьы Иара иоуп. Абри азы шаҳаҭс Аллаҳ мацара дазхоит.  
Муҳаммед, Аллаҳ ицҳаражәҳәаҩы иоуп. Уи ицугьы азхамҵаҩцәа рзы иџьбарацәоуп, дара-дара рыбжьара акәзар, ирыцҳаибашьаҩцәоуп. Урҭ ихырхәаны, насгьы асаара рыҽкажьны, Аллаҳ игәаԥхареи иаҭәашьареи ишазгәыҳәуа убарҭахоит. Асаара рыҽкажьра адырга, рхаҿы ианыубаалоит, Ҭора аҟны дара ирызкны иану абри ауп. Инџьил аҟны акәзар, дара рҿырԥшы абас ауп: Урҭ, анхаҩы дзыргәырӷьо; еизҳаны, иӷәӷәаханы, ижәпаханы, зшьапы иқәгылоу аҽаҩра иаҩызоуп. Аллаҳ, урҭ абас реизырҳареи рырӷәӷәареи рыла азхамҵаҩцәа ргәы ԥижәоит. Аллаҳ, урҭ рыбжьара иазхаҵаҩцәаханы ихәарҭоу аусқәа ҟазҵазгьы анажьреи аҳамҭа дуӡӡеи ажәаны ириҭоит.  
Уа азхаҵаҩцәа! Аллаҳи иԥааимбари раҳаҭыр шәаӷрамгылан. Аллаҳ шәицәшәа. Ҳәарада, Аллаҳ изаҳауа иоуп, издыруа иоуп. 
Уа азхаҵаҩцәа! Аԥааимбар ибжьы аасҭа шәыбжьқәа ҳарашәымкын. Шәара-шәара шәыбжьара шәыбжьы рдуны шәшеицәажәо еиԥш, аԥааимбаргьы шәимацәажәан. Мамзар, ишәызгәамҭаӡакәа шәусқәа зегьы башахоит. 
Аллаҳ ицҳаражәҳәаҩы иҿаԥхьа зыбжьы лазырҟәыз, ҳәарада, Аллаҳ, агәырԥса ацәыхьчара аганахьала зыгәқәа ԥишәаз ауаа роуп. Урҭ, анажьреи идуӡӡоу аҳамҭеи рзыԥшуп.  
(Сԥааимбар!) Уара ауада ндәылҵ уықәҿызҭуа реиҳараҩык зыхшыҩ наӡам ауаа роуп.  
Амала, урҭ, рааигәара унеиаанӡа ирзычҳандаз, ҳәарада, еиҳа ирзеиӷьхон. Аллаҳ, кырӡа данажьҩуп, кырӡагьы дыхьчаҩуп. 
Уа азхаҵаҩцәа! Ҳәатәхамҵаҩык жәабжьк шәзааигар, уи иахьынӡаиашоу цқьа иҭышәҵаа. Мамзар гәыԥҩык ишәзымдыркәа ацәгьара рзыуны, ашьҭахьгьы шәахьхәыр алшоит.  
Насгьы ижәдыруазааит, шәыбжьара Аллаҳ ицхаражәҳәаҩ дыҟоуп. Уи, иеиуеиԥшым аусқәа рҿы шәара шәҳәатәы дацныҟәазҭгьы, ауадаҩра шәҭагылар ҟалон. Аха Аллаҳ, шәара азхаҵара шәгәарԥханы, шәгәы иалаирҵәеит. Мапкреи, аҳәатәхамҵареи, аҿагылареи ицәгьаны ишәирбеит. Абар, амҩа иаша ианугьы убри аҩыза ауаа роуп. 
Ари, Аллаҳ иҟынтә аҭәашьароуп, иразҟуп. Аллаҳ зегьы здыруа иоуп, зегьы зыӡбо иоуп. 
Азхаҵаҩцәа рыбжьара ҩ-гәыԥк иеиҿанагалар, шәрыбжьаҟаза. Аха, ганкы агьырҭ ирыжәлар, Аллаҳ иажәа шәзааиаанӡа ижәылаз шәрабашьы. Иахьхәыргьы, иашарала шәрыбжьаҟазаны, иашарала шәрызныҟәа. Ҳәарада, Аллаҳ, иашарала зхы мҩаԥызго бзиа ибоит. 
Азхаҵаҩцәа иеишьцәоуп. Ус анакәха, урҭ еиншәырнышәа, насгьы Аллаҳ шәицәшәа, абас ала, шәхаҭақәагьы ахьчара шәоуп. 
Уа азхаҵаҩцәа! Жәларык, даҽа жәларык иҵәылрымхааит. Иҟалап, урҭ дара раасҭа иеиӷьзаргьы. Аҳәсагьы аҳәсаиҵәылрымхааит. Издыруада, дара раасҭа иеиӷьзар? Шәыхгьы ҟәнышәымшьан, шәара-шәара ицәгьоу ахьӡыртәарақәа еибышәымҳәан. Агәырԥсауаҩыс ахьыӡ шәхылара шаҟа ибааԥсузеи! Дарбанзаалакгьы, аҭамзаара шьҭаҵаны иахьымхәыр, урҭ агәымбылџьбаҩцәа рхаҭақәа роуп. 
Уа азхаҵаҩцәа! Инамыцхәны гәыҩбарала ахәыцра шәҽацәышәыхьча. Избанзар, агәыҩбара амаҷгьы гәырԥсоуп. Шәара-шәара шәыгхақәа шәмыԥшаалан. Шәуаӡәык егьи ишьҭахь ала дымцәажәааит. Шәыбжьара, иԥсыз иашьа ижьы зфар зҭаху дыҟоума? Шәгәы шархынҳәыз жәбама? Ус анакәха, Аллаҳ шәицәшәа. Ҳәарада, Аллаҳ, аҭамзаарақәа здызкыло иоуп, абзиабареи арыцҳашьареи злоу иоуп.  
Уа азхаҵаҩцәа! Ииашаҵәҟьаны ҳара, шәара хаҵаки ԥҳәыски шәырхылҵратәы иҟаҳҵеит. Шәара-шәара шәеибадырырц азгьы ажәларқәеи ашьҭрақәеи шәакәны шәеиҩаҳшеит. Ҳәарада, Аллаҳ иҿаԥхьа зегь раасҭа зыхәшьара ҳараку, Иара зегьы раасҭа ицәшәо иоуп. Аллаҳ издыруа иоуп, зегьы зыӡбахә заҳауа иоуп. 
Абедуинцәа «Иазхаҳҵеит» рҳәеит. Убас раҳәа: Шәарҭ макьана гәыкала иазхашәымҵаӡац, амала «ҳхырхәеит» шәҳәа. Аха Аллаҳи иԥааимбари рҳәатәы хашәҵар, Аллаҳ шәусқәа ирыгижьӡом. Избанзар, Аллаҳ кырӡа ишәаназыжьуа, кырӡагьы ишәхылаԥшуа иоуп. 
Азхаҵаҩцәа, Аллаҳи иԥааимбари мацара, гәыҩбарада иазхаҵаны, Аллаҳ имҩаҿы рмали рыԥси ақәҵаны иеибашьуа роуп. Ауаа иашаҵәҟьақәагьы, дара убарҭ роуп. 
Убас раҳәа: Шәарҭ, Аллаҳ шәдинхаҵара ишәырҵоума? Аллаҳ, ажәҩанқәеи адгьыли рыҟны иҟоу зегьы ишахәҭоу ала издыруа иоуп. 
Урҭ аԥсылманра ахьрыдыркылаз азы уара урхаҭабур рҭахуп. Убас раҳәа: Шәыԥсылманра сара схы ианышәымҟьан. Шәарҭ аиаша зҳәо шәакәзар, ижәдыруазааит, азхаҵара шәахьыгӡаны аҭәашьара шәзаазырԥшыз, Аллаҳ шиакәу. 
Ҳәарада, Аллаҳ, ажәҩанқәеи адгьыли рымаӡақәа здыруа иоуп. Иҟашәҵақәогьы збо иоуп. 
Каф. Ахьӡ-аԥша змоу Аҟәырҟан мсааит! 
Азхамҵаҩцәа, рахьтә гәҽанҵаҩык дахьырзааиз џьашьаны абас рҳәеит: «Ари иџьаушьаша усуп!» 
«Ҳарҭ, ҳаԥсны, анышә ҳанафа ашьҭахь, еиҭах аԥсы ҳхалоума? Ари, хшыҩҵак змам усуп». 
Аха ҳара, анышә урҭ ирымнахқәо зегьы ҳдыруеит. Ҳавараҿы адыррақәа зегьы хьчаны еиқәзырхаз шәҟәык ыҟоуп. 
Иҵабыргыҵәҟьаны, урҭ, аиаша анырзааи имцны ирыԥхьаӡеит. Уи амшалагьы, уажәы иҟарҵара рзымдыруа иҟоуп. 
Ирхагылоу ажәҩан иаҵамԥшӡои? Уи ишышьақәҳаргылаз, ишҳархиаз рызгәамҭаӡои? Ашьарсҭа ҭыԥкгьы амам. 
Адгьылтәылагьы еиқәҳаршәеит, иеиҭамҵуа ашьхақәа ықәҳаргылт. Уи адагьы игәазырҳагоу аҵиаақәа еизҳарҳаит. 
Аллаҳ иахь зхы хоу дарбанзаалак изы аҵатәхәы алихырц азоуп абарҭқәа зыҟаҳҵаз. 
Ажәҩан аҟынтә ибарақьаҭу ӡык шәзылбааҳгеит, уи ала абаҳчақәеи, ирхны иҭажәгалаша арыцқәеи шәзеизҳарҳаит. 
Иҿассы игылоу ахәырмаҵлақәа еизҳарҳаит. 
Ҳуааԥсыра рзы хныҟәгагас иҟаларц азы, уи аӡала иԥсхьаз адгьыл аԥсы ахаҳҵеит. Аԥсҭазаара ҿыцгьы абас ауп ишыҟало. 
Урҭ раԥхьа Ныҳә ижәларгьы, Рес ауааԥсырагьы, Семудаагьы абри мыцны ирыԥхьаӡахьан. 
Иара убас, Ади, Фараони, Лут иашьцәагьы. 
Еиқье жәларгьы, Тубба жәларгьы. Абарҭ зегьы аԥааимбарцәа амцҳәара рыдыркылеит. Аҵыхәтәан изласыршәазгьы нагӡахеит. 
Ҳара, раԥхьаӡатәи ашараҿы акы ҳазрыцҳахама? Мап! Абас ишыҟоугьы, ҿыц аԥсы рхаҵара  аганахьала агәыҩбара рымоуп. 
Ииашаҵәҟьаны, ауаҩԥсы ҳара даҳшеит, уи иԥсы иҵанаҳәогьы ибзиаӡаны иаҳдыруеит, избанзар ҳара уи, идаду аасҭа ҳаизааигәоуп. 
Амаалықьцәа ҩыџьа, (ауаҩԥсы) иарӷьарахьи иармарахьи итәаны, ииуа, иҟаиҵо зегьы аҩра иаҿуп. 
Ауаҩԥсы, абарҭ амаалықьцәа ирыцәӡаны ажәакгьы изыҳәом. 
Аԥсра аамҭа иҵабыргыҵәҟьаны ианизааилак: Абар (Уа ауаҩԥсы!) абри жәытә-натә аахыс узцәыбналоз акәын ҳәа иаҳәахоит. 
Абыкь (Сур) инҭаҭәҳәоит; абар,  ишәԥеиԥшхараны иҟоу ҳәа иззырҳәоз амш ахьааиз! 
Зегьы, хьчаҩыки шаҳаҭки рыцны иааиуеит.  
«Иҵабыргыҵәҟьаны, уара абарҭқәа уздыруамызт. Уажәы, убла иаԥыракнаҳаз аԥарда кнаҳхит. Уажәшьҭа ублақәа ҵаруп!» (ҳәа иаҳәахоит). 
Ицны иааиз ашаҳаҭ (амаалықь): «Абар, зааигәа сыҟаз ауаҩы ишәҟәы!» (иҟаиҵаз зегьы абраҟа иануп) иҳәоит. 
(Аӡбара изаԥхьоит) «Шәарҭ амалықьцәа! Азхамҵара иахырҟьаны аиаша мап ацәызкыз, 
Ихаҭа абзиара шыҟаимҵаз еиԥш, агьырҭ ауааԥсырагьы абзиара иацәхьазкыз, зхы ззымдыркәа иахзырҟьацәаз, згәыҩбарақәа изрылымҵыз, егьырҭ ауаагьы агәыҩбара рылазырҵәаз, 
Аллаҳ 	диваирҟәылазы 	даҽа 	нцәахәык 	дазхазҵаз, 	агәаҟра 	дуӡӡакәа дрылашәыжь!» 
Анцәа иварҟәылаҩы иҩызагьы (аҩсҭаа), абас иҳәоит: «Ҳанцәа! Сара уи дысмырҩашьаӡеит. Аха, ихаҭаҵәҟьа амаҳагьара дҭагылан. 
Уи аамҭазы (Аллаҳ) абас агәҽанызаара рыдиҵоит: «Сҿаԥхьа аимакра шәаҟәыҵ! Сара уаанӡа шәгәышәҽанысҵахьан! 
Сара исыӡбаз акы аԥсахра аиуӡом, насгьы сара, суааԥсыра зынӡа исыргәаҟуам. 
Уи амш аҽны, џьаҳаным: «Уҭәхьоума?» ҳәа ҳазҵаауеит. Уигьы: «Уаҳа ӡәыр дыҟоума?» ҳәа аҭак ҟанаҵоит. 
Џьанаҭгьы 	агәырԥса 	зҽацәызыхьчаз 	ирзааигәахоит, 	урҭ ирцәыхарахаӡом. 
Абар шәара ажәаны ишәыҭаз џьанаҭ! Аллаҳ иахь зхы хаз, уи идҵақәа иахӡыӡааны иназыгӡоз, 
Дшырымбаӡазгьы уи ицәшәаны, гәыкала иеихырхәоз ирызкуп. 
Уахь шәымшәакәа  шәнеи. Ари наунагӡатәи аԥсҭазаара алагамҭа амш ауп. 
Ргәы иаҭаху зегьы убра иҟоуп. Ҳҿаԥхьа иҵегьы иеиҳаугьы рзыҟоуп. 
Ҳара, урҭ раԥхьагьы дара раасҭа иӷәӷәаз, тәылацыԥхьаӡа иакәшан еимыздоз, иагьа абиԥарақәа ықәӡаа иқәаҳгахьеит.  Дара зацәцозма? 
Ҳәарада, абри аҟны ахшыҩ змоу, мамзаргьы аҵабырг иазҿлымҳау рзы аҵатәхәы ыҟоуп. 
Иҵабыргыҵәҟьаны, ҳара ажәҩанқәеи адгьыли, урҭ рыбжьара иҟоу зегьы, фымш рыла иаҳшеит, аха иарбанзаалак ааԥсарак ҳхьымӡеит. 
(Сԥааимбар!) Урҭ ражәақәа чҳа. Амра гылаанӡагьы, иҭашәаанӡагьы Унцәа арҽхәаԥхьыӡқәа рыла деиҭаҳәала. 
Ҵхыгәазгьы, асаара ахырхәарақәа рышьҭахьгьы Уи деиҭаҳәала. 
Зыбжьы уқәзырго, ааигәантә иануқәҿиҭша амш улымҳа азкыдҵаны уазыԥшы. 
Уи амш, ауааԥсыра иҵабыргыҵәҟьаны уи абжьы раҳауеит. Ари, аԥсцәа зегьы бзаханы рҳаҭгәынқәа ианҭыҵуа амш ауп. 
Ҳәарада, рыԥсы рхазҵогьы, ирхызхуагьы ҳара ҳауп. Ахынҳәрагьы – ҳара ҳашҟа мацароуп. 
Уи аҽны,  адгьыл еиҟәшаны ауааԥсырагьы аршәуеит. Ауааԥсыра рыԥсы рхаҵаны џьарак реизгра акәзар, ҳара ҳзы имариоу усуп. 
Ҳара, урҭ (амапкыҩцәа) ирҳәақәаз ибзиаӡаны иаҳдыруеит. Уаргьы урҭ урмықәымчын. Сыгәҽанҵара иацәшәо ауаа, Аҟәырҟан ала урылабжьа.  
Аԥша иасуеи, 
Аидара еиҭазго аԥҭақәеи,  
Амшынаҿы иӡсо аӷбақәеи, 
Адҵақәа ишахәҭоу иҟазҵо ауааи мсааит! 
Шәарҭ ажәа ишәыҭоу, хымԥада, иашоуп. 
Насгьы уи ахьырхәра, ҳәарада, инагӡахоит. 
Аеҵәақәа рыла  ирхиоу ажәҩан мсааит! 
Шәарҭ, иеиҿагыло агәаанагарақәа шәырҭагылоуп. 
Аҟәырҟан аганахьала иҩашьаз ауаа роуп, амҩа иашагьы иацәхьаҵуа.. 
Зхы ҭазырхаз ракәхоит урҭ амцҳәаҩцәа! 
Урҭ, амдырраҵәҟьа иалаханы, зхы ззымдыруа иҟалаз уаауп. 
«Иабаҟоу уи ахьырхәра амш?» ҳәа иҵаауеит. 
Уи аҽны, урҭ мцала иԥышәахоит! 
Агьама жәба шәахьырхәра! Шәызхыццакуаз агәаҟра, абар иахьыҟоу! 
Аллаҳ 	иҳәатәхамҵара 	зҽацәызыхьчаз 	ракәзар, 	џьанаҭ 	 баҳчақеи, аӡыхьқәақәеи дара ирзыԥшуп. 
Урҭ, уаҟа рынцәа ираҭәеишьаз рыдыркылоит. Избанзар, адунеиаҿы рхы бзианы имҩаԥыргон. 
Уахынла имаҷны ицәон. 
Ашарԥаз анажьраз рынцәа иҳәон. 
Ацхыраара иаҳәази, иӷару ауааи рзы рмал хәҭак рзалырхуан. 
Ииашаны 	иазхарҵарц 	зҭаху 	рзы, 	адгьылтәыла 	аҟны 	имаҷымкәа аршаҳаҭгақәа ыҟоуп. 
Иара убас, шәхы шәахьахәаԥшуагьы абарҭқәа шәымбаӡои? 
Ажәаны ишәыҭоугьы, шәразҟгьы ажәҩан аҿы иҟоуп. 
Жәҩани дгьыли рынцәахәы дымсааит, абри ажәа, шәара шәышцәажәо еиԥш ишҵабыргу! 
Ибраҳим, исас дахьқәа ирызкыз аҳәамҭа уаргьы иузнеима? 
Уи иааигәара ианнеи: «Абзиара умаз» рҳәеит. Иаргьы: «Абзиара шәымаз»  иҳәеит, аха гәаныла: «Зынӡа издыруа шьоук ракәӡам» ҳәа дхәыцуан. 
Иаразнак иҭаацәа рааигәара днеины (иӡны ирымаз) ацәҵыс (ахжьы) рзааигеит. 
Раԥхьа инықәиҵан: «Иҟалозар, шәнапы ашәыркы!» иҳәеит. 
Рҭагылазаашьа маҷк агәҭынчымра изцәырнагахьан: «Умшәан!» рҳәеит. Насгьы, адырра ҵаула заҭәашьахо ҵеик дышиоуша гәырӷьаҽҳәашаны ирҭеит. 
Ари заҳаз иԥҳәыс, арҵәаа ҳәа лыбжьы рганы, лхы днасын: «Сара зықәрахь инеихьоу, хшарагьы дызмоуа ԥҳәыск соуп!» лҳәеит. 
«Бынцәа ус иҳәеит. Ҳәарада, зҟәыӷареи, здырреи ҳәаадоу Иара мацара иоуп» рҳәеит. 
Ибраҳим:  «Уа ацҳаражәҳәаҩцәа! Шәара дҵас ишәымои? ҳәа дрызҵааит. 
«Ҳарҭ, агәырԥса иалаҳаз жәларык рзы ҳаашьҭуп. 
Ахаҳәқәа ргәыдырҵаларц иҟоуп. 
Иахзырҟьацәаз рзы Аллаҳ иҿаԥхьа ирмазеиу, адамыӷа знырҵахьоу (ахаҳәқәа). 
Абри амшала, уа иҟаз азхаҵаҩцәа алаҳгеит. 
Усгьы ҭӡык рыда иалаҳгаша азхаҵаҩцәа ҳәа аӡәгьы дыҟаӡамызт. 
Аҵыхәтәан, уи атәылаҟны ахлымӡаах аҵатәхәы алызхырц зҭаху рзы адыргақәа аанҳажьит. 
Мысагьы иаартыҵәҟьаз аршаҳаҭгақәа рыла Фараон иахь днаҳашьҭхьан. 
Фараон, иаҳра амшала уи дизхьамԥшит: «Ари ма длаԥшхырԥаҩуп, мамзаргьы еилагак иоуп» иҳәеит. 
Аҵыхәтәан ҳаргьы, ахьымӡӷ ирганы, ируаа рыла амшын дҭаҳхәаҽит. 
Ад жәларгьы, зегьы иқәыцҟьаа изгоз аԥшақәа рыжәаҳҵеит. 
Изхысыз акгьы аанмыжькәа, ахәа еиԥш иԥсаҟьаны иаршәуан. 
Семудаагьы убасҵәҟьа (аҵатәхәқәа рзыҟан), урҭгьы: «Аамҭа кьаҿк азы абзиара шәхы иашәырхәала!» ҳәа раҳәан. 
Рынцәа идҵа анагӡара рхы иаҭәарымшьеит. Уи амшалагьы ишынаԥшыааԥшуаз амацәыс аарықәшәеит! 
Шьаҿакгьы рзыҟамҵеит, џьарантәгьы ацхыраара рмоуит. 
Урҭ раԥхьа имҩасыз, Ныҳә иуаажәларгьы имҩахҟьаз жәларык ракәын. 
Ажәҩан акәзар, уи иӷәӷәаӡаны ишьақәҳаргылт. Насгьы, ҳәарада, ҳара ҳауп уи зырҭбаауа. 
Адгьылтәылагьы ҳара иҳархиеит, ииашаҵәҟьаны, ибзиангьы иҟаҳҵеит! 
Зегьы, ҩба-ҩбала иаҳшеит, иҵауланы шәазхәыцып ҳәа. 
(Аԥааимбар 	абас 	иҳәеит:) 	«Ус 	анакәха, 	Аллаҳ 	шәыҽимҵашәкы.  Ииашаҵәҟьаны, сара, Уи иҟынтә иаашьҭу  агәҽанҵаҩы соуп. 
Аллаҳ, даҽа нцәахәык дивашәмырҟәылан. Ииашаҵәҟьаны, сара, Уи иҟынтә иаашьҭу  агәҽанҵаҩы соуп. 
Абас ауп ишыҟоу, урҭ раԥхьагьы аԥааимбарцәа ирзааиз рзы: «Уи длаԥшхырԥаҩуп, мамзаргьы еилагак иоуп» ҳәа ззырымҳәац аӡәгьы дыҟаӡам. 
Абиԥарацыԥхьаӡа еибырҳәазшәоуп ишыҟоу! Аиашазы урҭ, иахзырҟьацәоз жәларык ракәын! 
Уажәшьҭарнахыс, урҭ азҿлымҳара рыумҭан, абри амшала гәыбӷангьы уоуӡом.  
Аха 	рылабжьара 	уаҟәымҵын, 	избанзар 	алабжьара 	ауааԥсыра ирыхәарҭоуп. 
Сара, аџьинцәеи ауааԥсыреи даҽаказы акәымкәа, исымҵахырхәарц азы исшеит. 
Урҭ рҟынтә аразҟы сҭахым, сара сдырчаргьы сҭахӡам. 
Ҳәарада, аразҟы аҭара иақәиҭу, амчраҵәҟьа змоу Аллаҳ иоуп. 
Хымԥада, аиашамрахь имҩахҟьаз рзы, уаанӡатәиқәа иреиԥшу хьырхәрак ыҟоуп! Ус анакәха, уажәазы имыццакааит. 
Ажәаны ишәыҭоу уи амш аҽны, мапкыҩцәа ҳаӷоу имшхара рԥеиԥшуп! 
Ҭур ашьха мсааит! 
Иаарҳәу ацәа ԥшқа, цәаҳәа цәаҳәала, 
Изну ашәҟәы мсааит! 
Еснагь изҭаауа ахыбра мсааит! 
Иҳараку ажәҩани 
Ицәқәырԥауа амшын мсааит! 
Унцәа иахьырхәра, хымԥада, инаӡоит. 
Уи аанызкылаша иарбанзаалак мчрак ыҟаӡам. 
Уи амш анааилак, ажәҩан ӷәӷәала ихыџхыџуеит, 
Ашьхақәа аныҟәара иалагоит. 
Уи амш ҵабырг, мцуп ҳәа изыԥхьаӡо рзы, ҳаӷоу имшхароуп! 
Ҳаӷоу имшхароуп, зыԥсҭазаара хәмаррала изхызгаз. 
Уи амш аҽны, ирыҵаҟьаны џьаҳанымҟа икарцоит. 
«Имцуп ҳәа ишәыԥхьаӡоз амца, абар иахьыҟоу! 
Абригьы лаԥшхырԥароума? Мамзаргьы шәара ишәымбаӡоу? 
Шәҭал уахь! Уажәшьҭа ишәычҳаргьы ишәзымычҳаргьы зегьы акоуп, шәара шәзы акгьы аҽаԥсахӡом. Избанзар, иҟашәҵаз аҭак ауп ишәоуа!» ҳәа раҳәахоит. 
Аллаҳ иҳәатәхамҵара зҽацәызыхьчаз ракәзар, џьанаҭтәи абаҳчақәа рҿы аразҟы иалагәырӷьалоит.  
Рынцәа ириҭаз иеигәырӷьалоит, Рынцәа, урҭ џьаҳанымтәи агәаҟра иацәихьчоит. 
«Иҟашәҵаз аус бзиақәа ирылҵшәаны иахьа ишәфа, ишәжәы!» (ҳәа раҳәахоит.) 
Иеишьҭагылоу ртәарҭақәа рҿы инкыдиаалоит, насгьы урҭ гәырӷьаҽҳәашаз ицқьашәқьоу ахатәҩызацәа раҭәаҳшьоит. 
Иазхаҵаҩцәаз, рхылҵышьҭра аҟынтә иааиуа азхаҵаҩцәагьы, дара ирыцаҳҵоит, урҭ ируыз, иҟарҵазгьы ҳарӡӡом. Избанзар, доусы ируыз, иҟарҵаз аҭакԥхықәра рыдзаауеит. 
Урҭ, рыԥсы иаҭаху ашәырқәеи, ақәаци меигӡарахда ираҳҭоит. 
Уа наҟ-ааҟ аҵәцақәа иеимырдоит, амала уи арыжәтә амцхә днарҳәом, агәырԥсагьы днарҟаҵом. 
Рыкәша-мыкәша рмаҵура иазку аҿар, зыҭра иҭоу иуҿаҷҷо абырлаш еиԥш ирывагьежьуеит. 
Дара-дара инеиҿаԥшны иеизҵаауеит: 
«Аиашаҵәҟьазы ҳара, уаанӡа ҳҭынхацәа рҿы ҳаныҟазгьы ҩныҵҟала шәарҭарак ҳаман. 
Уажәы акәзар, Аллаҳ даҳзылыԥхан, уцәа-ужьы иалаланы узбылуа аргәаҟра мца ҳацәихьчеит. 
Ҳәарада, ҳарҭ уаанӡагьы Иара мацара ҳаиҳәон. Ииашаҵәҟьаны, заҭәашьара меигӡарахдоу, насгьы зрыцҳашьара рацәаӡоу Иара мацара иоуп. 
Уара, урҭ рылабжьара ушаҿыц уаҿыз. Уара, унцәа иаҭәашьарала уагьԥшҩым,  уагьеилагам. 
Мамзаргьы урҭ: «Уи дпоетуп, аамҭа  ихы акы анҭанарԥаша ҳазыԥшуп!» рҳәоума? 
Убас раҳәа: «Ус анакәха, шәыԥшы, саргьы сыԥшуеит!» 
Абри, рыхшыҩ ирыднаҵоу, мамзаргьы урҭ иахзырҟьацәаз жәларык ракәу? 
Мамзаргьы: «Уи, ихы иҭиҳәааит»  рҳәоума? Мап! Урҭ азхаҵара зҭахым роуп. 
Ус анакәха аиаша рҳәозар, уи иашьашәалоу ҳәоук аԥырҵааит!  
Мшәан, урҭ  зшаз дыҟамкәа ишазма; мамзаргьы дара рхаҭақәа роума зегьы зшаз? 
Ажәҩанқәеи адгьыли дара роума изшаз? Мап! Урҭ иеилкааны иазхазҵо ракәӡам. 
Мамзаргьы, Анцәа ихазынарақәа дара рывараҿы иҟоума? Зегьы ирқәиҭу дара роума? 
Мамзаргьы (ажәҩан ахь) ихаланы амаӡақәа излазыӡырҩыша мардуанк рымоума? Ус акәзар, урҭ рахьтә аӡәы, абри азы ршаҳаҭгак ааигааит. 
Аҭыԥҳацәа Иара итәыз, аҷкәынцәа – шәара, ус аума? 
(Сԥааимбар) Мамзаргьы уара убарҭ рзы ахәыԥса уҭахханы, убри ауал хьымӡӷыршьоума? 
Мамзаргьы, иҟалаша иазку дыррак рыманы, убри анырҵоума? 
Мамзаргьы шьацҳәак ықәдыргылар рҭахума? Амала ашьацҳәаҵәҟьа иақәшәаша дара азхамҵаҩцәа рхаҭақәа роуп. 
Мамзаргьы дара, Аллаҳ ида даҽа нцәахәык дрымоума? Аллаҳ, урҭ ивадырҟәылақәо зынӡа дырҟәыгоуп. 
Ажәҩан аҟынтә акы каҳауашәа рбаргьы: «Абарҭ иеиқәыланы иҟоу аԥҭақәа роуп» рҳәоит. 
Уажәшьҭа, агәыҭҟьара ианақәшәаша амш аҟынӡа урҭ рхы иазныжь.  
Уи амш иазкны изызхәыцыз, џьарамзар џьара акгьы ирыхәаӡом. Уи аҽны ацхырааҩгьы дроуӡом. 
Ҳәарада, агәымбылџьбаҩцәа абри адагьы изықәшәаша даҽа гәаҟрак ыҟоуп, аха реиҳараҩык уи рыздыруам. 
Уара, унцәа ииӡбаша уазыԥшны ичҳа, ҳәарада, уара ҳхылаԥшреи ҳахьчареи урыҵанакуеит. Уҩагылацыԥхьаӡа унцәа  рҽхәаԥхьыӡла деиҭаҳәала. 
Ҵхагәазгьы, аеҵәақәа алашара ианалаӡшагьы Иара дырҽхәала. 
Икыдлаз аеҵәа мсааит! 
Шәҩыза (Муҳаммед), дымҩашьеит, дагьымҩахымҟьеит. 
Иҭахрақәа рылагьы дцәажәом. 
Уи ииҳәо, иҵаҳҳәо ажәаԥҟарақәа рыда даҽакы акәӡам. 
Уи ажәақәа, иаҳаракӡоу аҷыдарақәа рыла ихарҭәаау аӡәы; ацқьа (Гаврил) иирҵоит. 
Уи дшыҟаҵәҟьаз ала дибарҭахеит. 
Алаԥшҳәаа иахьыҳаракӡаз аҟны дыҟан. 
Нас иара дизааигәахеит, дагьылбааит. 
Убас иҟалеит, (иеивагылоу) ахәымпалқәа ҩба ирыбжьоу аасҭагьы дизаигәахеит. 
Абас ала, Аллаҳ иажәа иуаҩԥсы изеиҭеиҳәеит. 
Ибла иабаз, игәгьы мап ацәнамкит. 
Уажәы шәарҭ, уи ибла иабаз имашәкуама? 
Иҵабыргыҵәҟьаны,  уаанӡа данылбаахьазгьы уи дибахьан. 
Хара игылаз Сидре аҵла азааигәараҿы, 
Ажәаны ишәыҭоу, аџьанаҭ баҳча авара иҟаз. 
Уи аамҭазы Сидре зымҽханакыз иԥшьоу алашара, иаргьы дамҽханакит. 
Аха, ибла ацәимгеит, иҳәаагьы дахымсит. 
Ҳәарада, Инцәа идыргақәа рыхәҭак ибеит. 
Ижәбама урҭ (гәыӷырҭада иҟаз) Лати, Уззеи? 
Нас, ахԥатәи Менаҭгьы? 
Аҷкәынцәа – шәара, аҭыԥҳацәа Иара итәыз, ус аума? 
Аха уи, (шәара шәтәала) ииашам аҩшара акәӡами? 
Абарҭқәа, шәареи шәабдуцәеи, шәныхабаҟақәа ирхырҵахьаз ахьыӡқәа роуп. Аллаҳ урҭ ирызкны иарбанзаалак ршаҳаҭгак лбааимгаӡеит. Урҭ, (азхамҵаҩцәа) рхатәы гәыҩбарақәеи, рҭахрақәеи ирыцныҟәоит. Аха рынцәа иҟынтә, амҩақәҵаҩы дырзаахьеит. 
Мамзаргы ауаҩы иԥсы иааҭаху зегьы дзырқәиҭхоума? 
Избанзар, нарцәыгьы адунеигьы Аллаҳ итәуп,. 
Ажәҩан аҟны ыҟоу амаалықьцәа, Аллаҳ, иҭахымхакәа, мамзаргьы дырзылымԥхакәа, иуааԥсыра ираҭәеимшьакәа, урҭ рхашшаарагьы акы иахәарҭахом. 
Нарцәы азхазымҵақәо, амаалықьцәа аҳәса рыхьыӡқәа рырҭоит. 
Аха уи аганахьала дырракгьы рымаӡам, ргәаанагара мацароуп изыцныҟәо. Ҳәарада, агәаанагара адырраҵәҟьа иузадкылом. 
Ус анакәха, ҳара ҳгәалашәара мап ацәкны, адунеитә ԥсҭазаара ада даҽакы иазхьамԥшыз ауааԥсыра, уаргьы урызхьамԥшын. 
Абар, ирдыруа зегьы абри ауп. Ҳәарада, имҩахҟьаз зусҭцәоугьы ибзиаӡаны издыруа унцәа иоуп, амҩа иаша ианугьы зегьы раасҭа иеиӷьны издыруа Иара иоуп. 
Ажәҩанқәеи адгьыли рыҟны иҟоу зегьы Аллаҳ итәуп. Абарҭқәа зегьы, ацәгьара ҟазҵаз ирыхәҭоу иақәыршәаны, абзиа ҟазҵазгьы иреиҳаӡоу ҳамҭала аҭак риҭарц ауп. 
Убас ауаагьы ыҟоуп, гха хәыҷқәак рамхаҟаҵаргьы, агәырԥса дуқәа рҽацәырхьчоит. Урҭ, иреиӷьу ала ираҭәашьахоит. Ҳәарада, унцәа ианажьра иҳәаадоуп. Шәара, анышә шәаналихыз аамҭазтәи шәҭагылазаашьагьы, шәанацәа рымгәарҭа шәанҭаз аамҭазтәи шәҭагылазаашьагьы ибзиаӡаны идыруеит. Ус анакәха, шәхы шәмырқьиан! Избанзар, Уи агәырԥса зҽацәызыхьчаз  еиҳа ибзианы идыруеит. 
Иазхьамԥшкәа ицаз дубама? 
(Аӷарцәа) Маҷк рыҭаны, нас зҽаанызкылаз! 
Иҟалаша адырра иақәиҭны, убри ала ирбома? 
Мамзаргьы, Мыса ибӷьыцқәа ирну иара изеиҭарымҳәаӡаци? 
Агәбылҩы Ибраҳим ибӷьыцқәагьы. 
Гәырԥсаҩык, даҽаӡәы игәырԥса дзаҵалом. 
Ауаҩԥсы, иџьабааԥса мацароуп ихашәаларан иҟоу. 
Иџьабаа ацымхәра, хымԥада, иԥылоит. 
Иарбанзаалак ҭакда иаанхаӡом. 
Аҵыхәтәантәи  анеирҭагьы Анцәа ишҟа мацароуп. 
Узыргәырӷьогьы, узырҵәыуогьы Иара иоуп.  
Аԥсҭазаара умызхуагьы, иузҭогьы Иара иоуп. 
Амгәарҭа иҭаршәу ацәыкәбар аҟынтә, 
Хаҵеи-ԥҳәыси рыла зегьы ҩба-ҩбала иеицызшазгьы Иара иоуп.  
Иара иоуп анаҩстәи ашара здугьы. 
Меигӡарахда иузҭогьы Иара иоуп, иузеиҵазтәуагьы. 
Шьира (Сириус) аеҵәагьы (азхамҵаҩцәа зымҵаныҳәо), нцәахәыс иамоу Иара иоуп. 
Ажәытә, Ад жәлар ықәызхызгьы ҳәарада, Иара иоуп. 
Семудаагьы убасҵәҟьа акгьы рзаанмыжькәа! 
Урҭ раԥхьагьы Ныҳә ижәлар. Избанзар, зегьы раасҭа арыцҳашьара злам, насгьы иахзырҟьаз ракәын. 
Хыла-гәыла иаарҳәыз ақалақьқәагьы абас иқәигеит. 
Урҭ, ахлымӡаах рзаируит.  
Убас ишыҟоугьы, Унцәа игәшаҭарақәа узеилымкаакәа, имчразгьы агәыҩбара умоума? 
Абригьы, уаанӡатәи агәҽанҵарақәа реиԥш гәҽанҵарак ауп. 
Избанзар иааигәахоит, шәзааигәахара иаҿу. 
Уи, Аллаҳ ида издыруа дыҟаӡам. 
Уажәы абри ажәа (Аҟәырҟан) аума иџьашәшьауа? 
Шәзыхьҵәыуаша шәахыччоит! 
Шәыԥсҭазаара ахәмарреи агәырӷьареи рыла ишәхыжәгоит. 
Аха уажәшьҭа, Аллаҳ изы асаара шәлаҟәны шәимҵахырхәа! 
Аамҭа ааигәахоит, амза еиҟәԥоит. 
Урҭ џьашьахәык анырбалак, иаразнак рызқәа аиарханы: «Ари жәытәнатә аахыс иаҳдыруа алаԥшхырԥароуп!» рҳәоит. 
Еснагь, имцны иԥхьаӡаны рхатәы ҭахрақәа ирыцныҟәеит. Аха аусқәа зегьы иахьнаӡаша аҭыԥ ыҟоуп. 
Изқәыз амҩацәгьа раныхразы урҭ иагьа ажәабжьқәа рызнеихьеит. 
Ари инаӡоу ҟәыӷароуп! Аха урҭ агәҽанҵарақәа рыхәом.  
Ус анакәха, ааԥхьаҩы, ауаҩы иимбац уи игәыҭҟьагәоу амш ашҟа ааԥхьара аныҟаиҵалак, уаргьы дара урызхьамԥшын. 
Рыблақәа, ргәыҭҟьара ахыланы, рҳаҭгәынқәа ирҭыҵны, арҵуқәа реиԥш иеиԥхьытта анахь, арахь иҩраны иҟоуп. 
Мапкыҩцәа уи амш: «Ари, иҵабыргыҵәҟьаны иуадаҩӡоу мшуп!» рҳәоит. 
Урҭ раԥхьа, Ныҳә иуаажәларгьы рԥааимбар амцҳәара идыркылахьан. Урҭ, ҳтәыуаҩы дымцҳәаҩны дрыԥхьаӡеит, «еилагак иоуп!» ҳәа изырҳәеит, иусура иаԥырхагахеит. 
Абри амшалагьы, Ныҳә: «Уажәшьҭа исиааит, иҟалозар уцхыраара сыгумыжьын!» ҳәа инцәа диҳәеит. 
Иаразнак жәҩан гәашәқәа аартны, икыдыбганы қәак аҳаруит. 
Адгьыл аҟынтәгьы аӡы ыҵҳарҩит. Нас, аӡқәа зегьы уск иазкны иеицылеит. 
Ашьҭахьгьы, аӷәқәеи аҵәымыӷқәеи рыла иҟаҵаз аӷба дақәҳартәеит. 
(Уи аӷба) Ҳхылаԥшреи ҳахьчареи рыла, ирыдрымкылаз ҳуаҩԥсы изы иҳамҭаны иӡсо аӡы ихын.  
(Уи аӷба) Аҵабырг иаршаҳаҭганы, иҵатәхәны иҟаҳҵеит. Аха иҟоума шәыбжьара убри еилызкаауа?  
Сыргәаҟреи сыгәҽанҵарақәеи зеиԥшрахеи?  
Ииашаҵәҟьаны, Аҟәырҟан иазхәыцааит ҳәа иҳармариеит. Еилызкаауа дыҟаӡами? 
Ад жәларгьы (рыԥааимбар Хәыд) амцҳәара идыркылахьан. Аха сыргәаҟреи сыгәҽанҵареи шԥаҟаз? 
Урҭгьы, нҵәара зқәым уи амш еиқәаҵәа аҽны аԥшатлакә рыжәаҳҵеит. 
Ауааԥсыра, иҵжәаз ахәырмаҵлақәа реиԥш ишьҭԥааны иаршәуан. 
Сыргәаҟреи сыгәҽанҵарақәеи зеиԥшрахеи? 
Ииашаҵәҟьаны, Аҟәырҟан иазхәыцааит ҳәа иҳармариеит. Еилызкаауа дыҟаӡами? 
Семуд жәларгьы агәҽанҵарақәа ирзхьамԥшит. 
Убас рҳәеит:«Ҳабжьара иҟоу уаҩԥсык иҳәатәы азхаҳҵоума? Усҟан амҩа иаша ҳацәхьаҵны еилагарак ҟаҳамҵаӡои? 
Иԥшьоу ажәа ҳабжьара иараӡә заҵәык имацара иоума иззаашьҭу? Мап! Уи мыцҳәаҩык, ҽхарззалаҩык иоуп!» 
Амцҳәаҩ, аҽхарззалаҩы дызусҭоу уаҵәы ирбараны иҟоуп!  
Ииашаҵәҟьаны, ҳара, урҭ ԥаҳшәарц азы ажәмахҽ рзынаҳашьҭит. Умыццакын, ачҳара аарԥшы. 
Насгьы,  амахҽи дареи рыбжьара аӡыхь шеиҩыршаша рзеиҭаҳәа. Ирзалху аамҭа иақәыршәаны аӡы ахықәахь инеилааит. 
Ус ишыҟаз, рҩызцәа рахьтә иреицәаз иԥхеит. Уигьы иаҳәа аашьҭыхны, амахҽ ишьит. 
Сыргәаҟреи сыгәҽанҵарақәеи зеиԥшрахеи? 
Бжьыҭҟьак рыжәаҳҵеит. Ауасақәа рыҭраҿы иԥсаҟьаны иҭаԥсоу аҭәа иаҩызахеит. 
Ииашаҵәҟьаны, Аҟәырҟан иазхәыцааит ҳәа иҳармариеит. Еилызкаауа дыҟаӡами? 
Луҭ ижәларгьы агәҽанҵарақәа ирызхьамԥшкәа уи амцҳәара идыркылеит. 
Ҳаргьы ԥшатлакә ахаҳә ацны ирзынаҳашьҭит. Аха, Луҭ иҭаацәара ашамҭаз еиқәҳархеит. 
Ҳаҭәашьара иалаҳархәит.  Иҭабуп аҳәашьа иақәшәаз абас ауп ҳалԥха шырзаҳшо. 
Амала, Луҭ, урҭ ргәырҽаниҵахьан иаалырҟьаны ишықәаҳхуала. Аха дара уи игәҽанҵарақәа гәыҩбарала иазнеит.   
Насгьы урҭ, рысасцәа ихәымгаз ҭахрак ала ирыдгылеит. Ҳаргьы рыблақәа аш рхаҳҵеит, иҳарлашәит. Ргьама жәба абыржәы, сыргәаҟреи, шәгәы злашәҽанысҵаз рылҵшәақәа! 
Аҵыхәтәан, ашьыжь шаанӡа гәаҟра ҿаасҭак урҭ ирыхьӡеит. 
Сыргәаҟреи, шәгәы злашәҽанысҵаз рылҵшәақәеи ргьама жәба абыржәы! Ииашаҵәҟьаны, Аҟәырҟан иазхәыцааит ҳәа иҳармариеит. Еилызкаауа дыҟаӡами? 
Ҳәарада, Фараон ижәларгьы агәҽанҵарақәа рзынаҳашьҭхьан. 
Аха ҳаршаҳаҭгақәа зегьы имцны ирыԥхьаӡеит, ҳаргьы, урҭ иҳараку, насгьы амч змаҵәҟьоу ишихәҭаз ала иақәаҳкит. 
Уажәы шәара шәмапкыҩцәа убарҭ раасҭа иеиӷьума? Мамзаргьы иԥшьоу ашәҟәқәа рҿы шәхы злеиқәшәырхаша аршаҳаҭгақәа ыҟоума? 
Мамзаргьы: «Ҳарҭ ашьаура зылшо, иаҵамхаша уаауп» рҳәоума?  
Ааигәа урҭгьы аҵахоит, шьҭахьҟа имхьаԥшкәа ибналарангьы иҟоуп. 
Аха, урҭ ирзыԥшыҵәҟьоу, акаамеҭ амш ауп. Уи амш, ҳәарада, еиҳа игәыҭҟьагоуп, еиҳа ихьаагоуп. 
Абри ииашаҵәҟьоуп, зыԥсҭазаара агәырԥса иалахәаҽыз, амҩа иаша иацәыхҟьаны  иеилагаз ауаа роуп. 
Уи амш, амца ашҟа ианыԥхарҵалак: «Агьама жәба абыржәы, џьаҳаным аргәаҟра!» ҳәа раҳәахоит. 
Ҳәарада, ҳара зегьы шәага-загак ала иаҳшеит. 
Ҳара ҳадҵа, ажәак ауп, алеи-аԥси рыбжьара иааҟалоит. 
Ииашаҵәҟьаны, 	шәара 	шәҩызцәа 	иагьа 	жәларқәа 	ықәаҳгахьеит. Иазхәыцуа ыҟаӡами? 
Иҟарҵаз зегьы иҩны ишьҭоуп. 
Ихәыҷы, идуу зегьы цәаҳәа цәаҳәала ианҵоуп. 
Агәырԥса зҽацәызыхьчаз ракәзар, џьанаҭ аҟны аӡиасқәа рхықә аҟны иҟоуп. 
Аиашара аҳра ахьауа аҭыԥ – зымчра ҳәаа амам Аллаҳ иҿаԥхьа ауп. 
Азылыԥхаҩы, 
Аҟәырҟан иирҵеит, 
Ауаԥсы дишеит, 
Уи аилкаареи, аиҭаҳәареи иирҵеит. 
Амреи амзеи шәага-загак инақәыршәаны иныҟәоит. 
Ашьацқәагьы аҵлақәагьы иҿаԥхьа ихырхәоит. 
Ажәҩан, Иара иоуп ишьҭызхыз, ашәага-загагьы уи иазаԥиҵеит. 
Иахырҟьаны аҳәаа шәахымсырц азы. 
Акапанра ииашаны, ишахәҭоу ала иҟашәҵа, иагырханы ишәымкапанын. 
Аԥсабара унахәаԥш, ԥсызхоу зегьы рзы ишеиҵихыз убап. 
Уаҟа ашәырқәеи, иптыз ахәырмаҵлақәеи ыҟоуп. 
Иҵәыӷьаз арыцқәеи, афҩыхаа змоу аҵиаақәеи ыҟоуп. 
Уажәшьҭа, шәынцәа ишәаҭәеишьақәаз рҟынтә иарбану имцуп ҳәа ишәыԥхьаӡо? 
Ауаҩԥсы, иӡу анышәаԥшь еиԥшу, нышәк далихит. 
Аџьинцәагьы амцаҵәҟьа иалихит. 
Уажәшьҭа, шәынцәа ишәаҭәеишьақәаз  рҟынтә иарбану имцуп ҳәа ишәыԥхьаӡо? 
Ҩ-мрагыларагки, ҩ-мраҭәашәараки ирынцәоу Иара иоуп. 
Уажәшьҭа, шәынцәа ишәаҭәеишьақәаз  рҟынтә иарбану имцуп ҳәа ишәыԥхьаӡо? 
Иара, иеиԥыло ҩ-мшынк еицеиуижьит. 
Аха рыбжьара ԥынгылак ыҟоуп, изеилалом. 
Уажәшьҭа, шәынцәа ишәаҭәеишьақәаз  рҟынтә иарбану имцуп ҳәа ишәыԥхьаӡо? 
Урҭ аҩбагьы рҟынтә абырлаши акоралли ҭыргоит. 
Уажәшьҭа, шәынцәа ишәаҭәеишьақәаз  рҟынтә иарбану имцуп ҳәа ишәыԥхьаӡо? 
Иара итәуп ашьхақәа иреиԥшны иӡсо амшын иху зыԥрақәа шьҭыху аӷбақәа. 
Уажәшьҭа, шәынцәа ишәаҭәеишьақәаз  рҟынтә иарбану имцуп ҳәа ишәыԥхьаӡо? 
Адгьылтәыла иқәу зегьы аԥсра рықәуп. 
Идуӡӡоу, ирыцҳашьаҩӡоу Унцәа иакәзар, Уи наунагӡа дыҟоуп. 
Уажәшьҭа, шәынцәа ишәаҭәеишьақәаз  рҟынтә иарбану имцуп ҳәа ишәыԥхьаӡо? 
Ажәҩанқәеи адгьыли рҿы иҟоу зегьы Иара иҳәоит. Есыҽны иара аус даҿуп. 
Уажәшьҭа, шәынцәа ишәаҭәеишьақәаз  рҟынтә иарбану имцуп ҳәа ишәыԥхьаӡо? 
Уа ауааԥсыреи аџьинцәеи! Шәаргьы шәҳасаб ҳазҵаараны ҳаҟоуп. 
Уажәшьҭа, шәынцәа ишәаҭәеишьақәаз  рҟынтә иарбану имцуп ҳәа ишәыԥхьаӡо? 
Уа 	ауааԥсыреи 	аџьин 	жәларқәеи! 	Ажәҩанқәеи 	адгьыли 	рҳәаақәа шәзырхысуазар, шәахыс! Аха, уи аҩыза амч ду ҳара ишәаҳамҭакәа хысшьа шәымаӡам. 
Уажәшҭа, шәынцәа ишәаҭәеишьақәаз рҟынтә иарбану имцуп ҳәа ишәыԥхьаӡо? 
Амцабзи ирҭәоу абҩеи аншәыжәырҵалак, хеиқәырхашьагьы цхыраарагьы шәауӡом. 
Уажәшьҭа, шәынцәа ишәаҭәеишьақәаз рҟынтә иарбану имцуп ҳәа ишәыԥхьаӡо? 
Ажәҩан еиҟәшаны, иеилашуа ахәшеиԥш, иҟаԥшьӡа ианыҟала аамҭазы. 
Уажәшьҭа, шәынцәа ишәаҭәеишьақәаз рҟынтә иарбану имцуп ҳәа ишәыԥхьаӡо? 
Иара убри амш аҽны, ауааԥсырагьы аџьинцәагьы ргәырԥсақәа рзы зҵаара рыҭахаӡом (избанзар, зегьы иккаӡа иубарҭахоит). 
Уажәшьҭа, шәынцәа ишәаҭәеишьақәаз  рҟынтә иарбану имцуп ҳәа ишәыԥхьаӡо? 
Агәырԥсауаа рхаҿсахьа мацарала иудыруеит, нас рԥырцәқәеи рышьхәақәеи рыла иаанкылахоит. 
Уажәшьҭа, шәынцәа ишәаҭәеишьақәаз рҟынтә иарбану имцуп ҳәа ишәыԥхьаӡо? 
Агәырԥсауаа имцны ирыԥхьаӡаз џьаҳаным, абар иахьыҟоу! 
Уи амцеи аӡырши ирыбжьазаауеит. 
Уажәшьҭа, шәынцәа ишәаҭәеишьақәаз рҟынтә иарбану имцуп ҳәа ишәыԥхьаӡо? 
Зынцәа иҿаԥхьа агылара иацәшәо рзы ҩ-џьанаҭк ыҟоуп. 
Уажәшьҭа, шәынцәа ишәаҭәеишьақәаз рҟынтә иарбану имцуп ҳәа ишәыԥхьаӡо? 
Аҩганкгьы хкы рацәала меигӡарах аразҟқәа рыла иҭәуп. 
Уажәшьҭа, шәынцәа ишәаҭәеишьақәаз рҟынтә иарбану имцуп ҳәа ишәыԥхьаӡо? 
Аҩганк рҿы илеиуеит ҩ-ӡыхьк. 
Уажәшьҭа, шәынцәа ишәаҭәеишьақәаз рҟынтә иарбану имцуп ҳәа ишәыԥхьаӡо? 
Аҩганк рҿы иеиуеиԥшым ашәырқәа ыҟоуп. 
Уажәшьҭа, шәынцәа ишәаҭәеишьақәаз рҟынтә иарбану имцуп ҳәа ишәыԥхьаӡо? 
Атлас (сатин) ала иқәҵоу атәарҭақәа ирықәтәоит. Ари аҩџьанаҭгьы ршәырқәа уахьынаӡаша аҟара иузааигәоуп. 
Уажәшьҭа, шәынцәа ишәаҭәеишьақәаз рҟынтә иарбану имцуп ҳәа ишәыԥхьаӡо? 
Уаҟа зыԥшәмацәа рыда уаҳа аӡәгьы изхьамԥшуа аҳәсақәа ыҟоуп. Уаанӡа уаҩԥсык, мамзаргьы џьинк дызкьымсыц. 
Уажәшьҭа, шәынцәа ишәаҭәеишьақәаз рҟынтә иарбану имцуп ҳәа ишәыԥхьаӡо? 
Урҭ, рубини акоралли ирылхушәоуп ишыҟоу. 
Уажәшьҭа, шәынцәа ишәаҭәеишьақәаз рҟынтә иарбану имцуп ҳәа ишәыԥхьаӡо? 
Абзиара ацымхәра, бзиарамзар иҟаларыз? 
Уажәшьҭа, шәынцәа ишәаҭәеишьақәаз  рҟынтә иарбану имцуп ҳәа ишәыԥхьаӡо? 
Арҭ аҩџьанаҭк рыдагьы, даҽа ҩ-џьанаҭк ыҟоуп. 
Уажәшьҭа, шәынцәа ишәаҭәеишьақәаз рҟынтә иарбану имцуп ҳәа ишәыԥхьаӡо? 
Рыҩбагьы иеиқәара-хиаҵәаауп. 
Уажәшьҭа, шәынцәа ишәаҭәеишьақәаз рҟынтә иарбану имцуп ҳәа ишәыԥхьаӡо? 
Урҭ раҩба рҟынгьы агәгәаҳәа иҵыҵуа ҩ-ӡыхьк ыҟоуп. 
Уажәшьҭа, шәынцәа ишәаҭәеишьақәаз рҟынтә иарбану имцуп ҳәа ишәыԥхьаӡо? 
Аҩба рҟынгьы хкы рацәала ашәырқәеи, ахәырмеи, амыҵмыџьи ыҟоуп. 
Уажәшьҭа, шәынцәа ишәаҭәеишьақәаз рҟынтә иарбану имцуп ҳәа ишәыԥхьаӡо? 
Убарҭ рҿы, зҟазшьа бзиоу, зхаҿсахьа ԥшӡоу аҭыԥҳацәа ыҟоуп. 
Уажәшьҭа, шәынцәа ишәаҭәеишьақәаз рҟынтә иарбану имцуп ҳәа ишәыԥхьаӡо? 
Рқьала ԥшӡақәа рҿы, игәырӷьаҽҳәашаны ахатәҩызцәа рзыԥшуп. 
Уажәшьҭа, шәынцәа ишәаҭәеишьақәаз рҟынтә иарбану имцуп ҳәа ишәыԥхьаӡо? 
Арҭ, дара раԥхьа, уаҩԥсык мамзаргьы џьинк дыркьымсӡац. 
Уажәшьҭа, шәынцәа ишәаҭәеишьақәаз рҟынтә иарбану имцуп ҳәа ишәыԥхьаӡо? 
Ииаҵәоу, иблахкыгоу ахчқәа рыҵаҵаны иркыдиаалоуп. 
Уажәшьҭа, шәынцәа ишәаҭәеишьақәаз рҟынтә иарбану имцуп ҳәа ишәыԥхьаӡо? 
Идуӡӡоу, ирыцҳашьаҩӡоу унцәа ихьӡ шаҟа иҳаракӡоузеи! 
Ахҭыс ду (акаамеҭ), аныҟалалак, 
Уи шыҟалаша имцуп зҳәаша усгьы дзыҟалом. 
Шьоукы ланарҟәуеит, шьоукы ҳаранакуеит. 
Адгьыл ӷәӷәала ианҵыслак. 
Ашьхақәа иеилаҟәыбаса ицаны, 
Анаҩс иансабахалак, 
Шәаргьы, х-гәыԥкны шәҽышәшоит. 
Гәыԥҩык рышәҟәы аргьарахь ала ироуеит, ирыбаргәузеи урҭ! 
Гәыԥҩык рышәҟәгьы армарахь ала ироуеит, шаҟа ирыцҳаузеи урҭ! 
Насгьы 	абзиараҿы 	аԥхьа 	игылақәаз, 	урҭ 	аџьшьараҿгьы 	аԥхьа игылазаауеит. 
Иара убарҭ разҟыла иҭәу аџьанаҭқәа рыҿгьы аԥхьа игылоу роуп. 
Аллаҳ зегьы раасҭа изааигәақәо роуп. 
Реиҳараҩык, раԥхьатәиқәа роуп, 
Маҷҩыкгьы, ашьҭахьтәиқәа роуп. 
Хьымаҭәала иеиқәычаԥоу атәарҭәақәа ирықәтәаны, 
Наҟ-ааҟ иеиҿаԥшуа икыдиаалоит. 
Рыкәша-мыкәша, наунагӡа рымаҵ зуыша аҿар рывагьежьлоит, 
Џьанаҭтәи аӡыхьқәа рҟынтә идырҭәыз аԥҳалқәеи, аирыӡқәеи, аҵәцақәеи рыла. 
Иагьа ржәыргьы, рхы рнархьуам, иагьынҵәом. 
Иргәаԥханы иалырхуа ашәырқәа, 
Рыԥсы иаҭаххо аԥсаатә ржьы, 
Насгьы зыблақәа ԥшӡаӡа иҟоу аҭыԥҳацәа цқьақәа, 
Иҭалаҳаны иҵәаху абырлашқәа реиԥш. 
Адунеи аҟны иҟарҵаз ихәарҭоу аусқәа ирҳамҭаны ироулоит. 
Уаҟа ибашоу, мамзаргьы агәырԥса иаҵазҵаша ажәак раҳауам. 
Ираҳауа акы заӡәык: «Абзиара шәымаз, агәырӷьара шәԥеиԥшыз!» ауп. 
Зышәҟәы арӷьарахь ала изауз, ирыбаргәузеи! Изықәшәашази убарҭ? 
Амаӷ змам ацақәеи, 
Иҿассы изҿоу абанан ҵлақәеи, 
Зҽеиҵыхны иҟоу ашәшьырырҭақәа, 
Аӡхыҽҽақәа рхықә аҟны, 
Меигӡарахда ашәырқәа 
Иагьрыгхом, уагьахырбаауам. 
Насгьы рывараҿы рхатә ҩызцәа, иԥшӡоу, ԥсыцқьаралагьы иҳаракӡоу. 
Ҳәарада, ҳара урҭ, џьанаҭ ишақәнагау ала иаҳшахьеит. 
Урҭ еснагь кьыс змам ракәны иҟаҳҵалоит. 
Рыхатәҩызцәа рзы бзиабарала иҭәны, изҭагылоу ақәрагьы мыԥсахкәа. 
Абарҭқәа зегьы, аиашеи ақәнагеи иақәныҟәаз рзоуп. 
Урҭ рыхәҭак, аԥхьатәиқәа роуп. 
Рыхәҭакгьы ашьҭахьтәиқәа роуп. 
Рышәҟәы армарахь ала изырҭақәаз… Изықәшәашази убарҭ? 
Убылны узҷыҷуа амцеи, аӡырши аҩныҵҟа, 
Алҩа жәпак аҵаҟа иҟоуп. 
Хьшәашәаракгьы, ҭынчракгьы рызымҭаша. 
Избанзар, уаанӡа рҭахрақәа итҟәаны ирыман. 
Идуӡӡоу агәырԥса  изацәхьаҵуамызт. 
Абас 	рҳәон: 	«Ииашаҵәҟьаны, 	ҳарҭ 	ҳаԥсны, 	ҳабаҩқәа 	еиқәыжьны ҳаныҟалалак ашьҭахь, еиҭах ҳаԥсы ҭалоума? 
Ҳара мацара ҳакәымкәа уаанӡатәи ҳабдуцәагьы, ус аума?» 
Убас ҳәа: «Уаанӡатәиқәагьы, уи анаҩстәиқәагьы, 
Иалкаау уи амш, иарбоу аамҭазы хымԥада џьарак иеизгахоит!» 
Насгьы, шәарҭ имҩахҟьаз амапкыҩцәа! 
Хымԥада, олеандр ҵла аҟынтә ишәфоит. 
Шәыцақәа убри ала ишәырҭәлоит. 
Ашьҭахьгьы аӡыршы шәыжәлоит. 
Ишабаз амахҽқәа аӡы шыржәуаҵәҟьа еиԥш! 
Абар, аҳасабеилыргаратә мшы урҭ реишәачара! 
Шәарҭ шәызшаз ҳара ҳауп, абыржәгьы ишәызхамҵаӡои! 
Икашәҭәо ахӡы зынӡа шәазымхәыцӡои? 
Уи шәара шәоума изшо, мамзаргьы ҳара ҳакәу? 
Шәыбжьара иеихаҳшеит аԥсра, ҳара акагьы ҳԥырхагахраны иҟам. 
Аԥсра шәақәыршәаны шәара шәцымхәра даҽа абиԥарақәак раагарагьы. 
Ҳәарада, раԥхьаӡатәи шәшара зегьы ижәдыруеит, шәазхәыцны аҵатәхәы залшәымхуеи? 
Икашәыԥсаз ажәла шәазхәыцхьоума? 
Уи шәара шәоума иеиззырҳауа, мамзаргьы ҳара ҳакәу? 
Иаҳҭаххар, 	уи, 	хәарҭара 	злам 	ҵәаҟьак 	иаҩызаҳтәуан, 	шәаргьы иџьашәшьарын. 
«Иҳахьи» шәҳәарын, «Аиашазы аԥхасҭа ӷәӷәа ҳауит!  
Аиашаҵәҟьазы зынӡа арыцҳара ҳҭагылт» шәҳәарын. 
Ишәжәуа аӡы шәазхәыцхьоума? 
Уи, аԥҭа аҟынтә шәара шәоума илбаазго, мамзаргьы ҳара ҳакәу? 
Иаҳҭаххар, уи аџьыка аҭаны, иҵааны иҟаҳҵарын. Ус анакәха, иҭабуп шәҳәарҭаӡами? 
Иеиқәышәҵо амца иахышәҳәаауеи?  
Уи аҵла, шәара ишаны иеизшәырҳауама? 
Ҳара уи, асакараҿы амҩа иану рзы, насгьы амла иакуа рзы дыргас, разҟыс иаҳшеит. 
Ус анакәха, иҳаракӡоу унцәа деиҭаҳәа. 
Аеҵәақәа рҭыԥқәа сырхықәаауеит. 
Ижәдыруазааит, ари қәра дуӡӡоуп. 
Ҳәарада, уи, кырӡа иаԥсоу, иҳаракӡоу Аҟәырҟан ауп. 
Ахаҭаҵәҟьа (жәҩангәашәԥхьараҿы) ихьчоу шәҟәуп. 
Уи, ицқьашәқьа иҟоу амаалықьцәа заҵәык роуп акьысра азин змоу. 
Уи, адгьылтәылақәа рынцәахәы иҟынтә илбаагоуп. 
Шәарҭ уажәы, абри ажәа аума иҟәнышәшьо? 
Шәара, ишәыҭоу аразҟы, амцҳәара адкыланы аума аҭак шыҟашәҵо? 
Амала, шәыԥсы шәҟырҟы ианкылахалак, 
Иара убри аамҭазы иҟашәҵара шәзымдыруа шәнаԥшы-ааԥшлап. 
Ҳара, уи шәара шәаасҭа ҳазааигәоуп, аха ишәзыбом. 
Шәааи, аӡәы инапаҵҟа шәыҟамзар, ахьырхәрагьы шәақәымшәозар, 
Уи (шәыԥсҭазаара), шьҭахьҟа ишәырхынҳәы, шәажәа иашазар! 
Амала уи (зыԥсы зхыҵыз), Аллаҳ изааигәаз аӡәы иакәзар, 
Аманшәалареи, 	аразҟы 	бзиеи 	реиԥш, 	зегьы 	ирхыҵхырҭоу 	џьанаҭ иԥеиԥшуп. 
Зыԥсҭазааратә шәҟәы  арӷьарахь ала изауз, 
«Уа арӷьарахь иҟоу, абзиара умаз уара! 
Аха мцны изыԥхьаӡаз амаҳагьацәа дреиуазар, 
Убри изы аӡыршы иалху аишәачара ыҟоуп! 
Насгьы уи иҵыхәтәа, џьаҳаным алажьроуп. 
Ҳәарада, ари иҵабыргыҵәҟьоуп. 
Ус анакәха, иҳаракӡоу унцәа ихьӡ рҽхәаԥхьыӡла иеиҭаҳәала. 
Ажәҩанқәеи адгьыли рыҟны иҟоу зегьы  Аллаҳ ирҽхәаԥхьыӡ еиҭарҳәоит. Уи дҳаракӡоуп, иҟаиҵо зегьы аҟәыӷара аҵоуп. 
Ажәҩанқәеи адгьыли раҳра Иара мацара итәуп. Аԥсҭазаара узҭогьы иумызхуагьы Иара иоуп. Уи, зегьы имч рықәхоит. 
Аԥхьатәигьы аҵыхәтәантәигьы, иубарҭоугьы иубарҭамгьы иара иоуп. Уи зегьы здыруа иоуп. 
Ажәҩанқәеи адгьыли фымш рыла изшаз, насгьы жәҩанқәацә иахылаз иоуп. Адгьыл иалалогьы иалҵуагьы, жәҩан аҟынтә илеиуагьы, уахь ихалогы зегьы здыруа Иара иоуп. Шәахьыҟазаалакгьы Уи шәара дшәыцуп. Аллаҳ иҟашәҵо зегьы ибоит. 
Ажәҩанқәеи адгьыли раҳра Иара мацара итәуп. Насгьы аусқәа зегьы аҵыхәтәаны иахькылсуа Иара ишҟа ауп. 
Аҵх аҟынтә амш иациҵоит, амш аҟынтәгьы аҵх иациҵоит. Агәқәа ирҭоугьы ибзиаӡаны идыруеит. 
Аллаҳи  иԥааимбари азхашәҵа. Уи аамҭала ишәиҭақәаз рҟынтә, агьырҭ ауаагьы ирықәшәырӡ. Шәыбжьара иазхаҵаҩцәаны абри аҩыза ҟазҵаз рзы аҳамҭа дуӡӡақәа ыҟоуп. 
Аԥааимбар, Анцәа дазхашәҵарц азы ааԥхьара шәыҭаны, ажәа шшәымиххьоугьы, Аллаҳ ишахәҭоу ала дышԥазхашәымҵо?  
Шәара алашьцара шәалигарц азы иуаҩԥсы (иԥааимбар)ила иаарту ажәаԥҟарақәа шәзылбаазгаз Иара иоуп. Ҳәарада, Аллаҳ, шәара шәзы кырӡа дҟәымшәышәуп, кырӡагьы дрыцҳашьаҩуп. 
Ажәҩанқәеи адгьыли зегьы, аҵыхәтәан Аллаҳ ишизынхаша шыжәдыруагьы Уи имҩазы аныхра шәзеигӡои? Шәыбжьара, аиааира амш аҟынӡа змал нызхызи иеибашызи, агьырҭ ауаа зеиԥшхаӡом. Урҭ рыҩаӡара, дара рышьҭахь иныхны иеибашыз раасҭа иҳаракуп. Абас ишыҟоугьы, Аллаҳ, зегьы абзиара ишақәиршәо ала ажәа риҭеит. Аллаҳ, иааҟашәҵо зегьы ишахәҭоу ала идыруеит. 
Дарбанзаалак Аллаҳ иирԥсахыр, Аллаҳ уи иацҵангьы ишәоит. Уи ада кырӡа иаԥсоу аҳамҭагьы ациҵоит.  
Уи амш аҽны, иазхаҵаҩцәоу ахацәеи, иазхаҵаҩцәоу аҳәсеи, рылахьқәа лашаӡа ишныҟәоу убарҭахоит. «Иахьа шәара гәырӷьаҽҳәаша шәымоуп, зыҵаҟа аӡиасқәа зҭысуа џьанаҭқәа рҿы наунагӡа шәаангылоит!» ҳәа раҳәахоит. Абар, агәыхәтәхьӡарагьы абри ауп! 
Уи амш аҽны, ахацәа гьангьашцәеи аҳәса гьангьашцәеи азхаҵаҩцәа абас рарҳәоит: «Ҳаргьы шәааҳзыԥшы, ҳшәыхьӡаны шәылашара аҟынтә хәҭак ҳгап!» ҳәа.  Аха: «Шьҭахьҟа шәхынҳәны даҽа лашарак шәашьҭала!» ҳәа раҳәахоит. Насгьы рыбжьара иаразнак баагәарак ргылахоит, азхаҵаҩцәа ахьыҟоу аган аҟны алыԥҳа, агьырахь акәзар, агәаҟра ыҟоуп. 
Агьангьашцәа дара рахь: «Ҳаргьы шәара ҳшәыцӡамзи?» ҳәа рықәҿырҭуеит. Урҭгьы: «Ааи, ус акәын, аха, шәарҭ шәхы ацәгьара  ҭашәырԥеит, еснагь аамҭа шәазыԥшын, еснагь агәыҩбара шәыман. Аллаҳ идҵа ааины ишәыдгылахаанӡа шәгәыҩбарақәа рыла аамҭа шәхыжәгеит. Убри амшалагьы, уи ажьара иазҟазаз (аҩсҭаа), Аллаҳ изкны шәшижьац шәижьон. 
Иахьарнахыс, шәара шәҟынтәгьы, иаартны мап зкқәаз рҟынтәгьы ахҿыхыԥса адкылара ҟалаӡом. Шәахьнанагаша амца ауп. Шәарҭ ишәықәнагоугьы уи ауп. Шаҟа иҵыхәтәа бааԥсузеи уи! 
Азхаҵаҩцәақәа, Аллаҳ игәалашәареи иаажәаԥҟарақәа ирзаанагаз аҵабыргқәеи разхәыцрала, рцәа ианҭаӡыӡааша аамҭа мааиӡеи? Урҭ, уаанӡа ашәҟәы зоухьаз, аха аамҭала згәаҵәақәа жәпахаз иреиԥшымхааит. Урҭ реиҳараҩык имҩахҟьаз ауаа роуп. 
Ижәдыруазааит, Аллаҳ, иԥсхьоу адгьыл даҽазнык аԥсы ахеиҵоит. Шәазхәыцырц азы ҳаршаҳаҭгақәа акакала ишәзеиҭаҳҳәахьеит. 
Иазрыцҳау ауаа ацхыраара рызҭаз ахацәеи, иазрыцҳау ауаа ацхыраара рызҭаз аҳәсеи, насгьы Аллаҳ (иазрыцҳау иуааԥсыра) аԥсахра рызҭаз, дара иацҵаны ирзышәахоит. Урҭ, уи адагьы кырӡа иаԥсоу аҳамҭа рзыԥшуп. 
Аллаҳи иԥааимбари абас иазхазҵаз ауаа, иара убарҭ, Аллаҳ иҿаԥхьа аҩызцәеи ашьаҳиҭцәеи рыҩаӡара рымоуп. Рҳамҭақәеи рылашареи дара ирзыԥшуп. Мап кны ҳажәаԥҟарақәа имцны изыԥхьаз ракәзаргьы, џьаҳанымуаа роуп. 
Ижәдыруазааит, адунеитә ԥсҭазаара: ахәмарреи, агәырӷьареи, аҽырԥагьареи,  аҽырбареи, амали, ахшареи рыла аицлабра мацара роуп. Ақәа илеиуа иаҩызоуп, иеизнарҳаз ала анхацәа аргәырӷьоит, ашьҭахь аарҩара аныҟалалакгьы аҽаҩра зегьы  иҩеижьӡа иҟаланы, аҵыхәтәангьы асаба иаҩызахоит. Нарцәы акәзар, ма иӷәӷәоу ргәаҟрак, мамзаргьы Аллаҳ ианажьреи игәаԥхареи ыҟоуп. Адунеитә  ԥсҭазаара, уи узжьо хныҟәгарҭак ада уаҳа даҽакы акәӡам. 
Зыҭбаара, жәҩани дгьыли рыҭбаара аҟара иҟоу, Аллаҳи иԥааимбари азхазҵаз рзы имазеиу аџьанаҭқәеи, шәынцәа ианажьреи шәрыхьӡарц азы шәеиԥхныҩла. Ари, Аллаҳ иаҭәашьара ауп. Уи, изиҭаху иаҭәеишьоит. Аллаҳ иаҭәашьара идуӡӡоуп. 
Адгьылтәыла аҟны имҩаԥысыз, мамзаргьы ишәыхҭысыз рыцҳарак ыҟам, инаӡахаанӡа шәҟәык ианымкәа. Ҳәарада ари, Аллаҳ изы кырӡа имариоуп. 
Ишәцәыӡыз азы шәымгәырҩарц, Уи ишәаҭәеишьақәаз рылагьы шәԥагьамхарц азы абас ҟаиҵеит. Аллаҳ, зхы иахԥагьо, зыҽхазырззало ауаа бзиа ибаӡом. 
Урҭ, акаҷбеира шырҟазшьоу еиԥш, агьырҭ ауаагьы акаҷбеира рыдыргалоит. Дарбанзаалак, Аллаҳ изхьамԥшыз идыруазааит, Аллаҳ акы дазрыцҳаӡам, уи арҽхаԥхьыӡқәа зегьы дрыԥсоуп. 
Иҵабаргыҵәҟьаны ҳара, аԥааимбар иаартыз аршаҳаҭгақәа рыла днаҳашьҭит, ауааԥсыра ақәнагала рхы мҩаԥыргарц азгьы ашәҟәи аиашаратә капангеи наҳашьҭит. Насгьы аиха рзылбааҳгеит, уи аҟны амч дуӡӡеи ауааԥсыра рзы ахәарҭарақәеи ыҟоуп. Абас ала, Аллаҳ, Иара дрымбаӡакәа дазхаҵаны, имҩеи иԥааимбарцәеи ацхыраара рызҭаз цәыригашт. Ҳәарада, Аллаҳ дыӷәӷәаӡоуп, дҳаракӡоуп. 
Иҵабаргыҵәҟьаны, Ныҳәи Ибраҳими ицҳаражәҳәаҩцәаны инаҳашьҭит, рхылҵышьҭрагьы аԥааимбарреи ашәҟәи раҭәаҳшьеит.  Урҭ рыбжьара амҩа иаша зыԥшааз шыҟоугьы, реиҳараҩык имҩахҟьаз ракәхеит. 
Нас, урҭ рышьҭа ихыз ҳԥааимбарцәа иеишьҭаргыланы инаҳашьҭит, ашьҭахь Мариам лԥа Иаса днаҳашьҭын, Инџьил иаҳҭеит, уи дазхазҵаз рыгәқәа аҟәымшәышәреи арыцҳашареи рызҭаҳҵеит. Дара иаԥшьыргаз аберра (амонахра) акәзар, уи ҳара ирыдаҳҵаз акәӡам, Аллаҳ игәаԥхаразы рхаҭақәа иаԥшьыргаз акәын. Аха ишахәҭаз ирызныҟәымгеит. Ҳаргьы рыбжьара иазхаҵаҩцәаз аҳамҭақәа рџьаҳшьеит, амала реиҳараҩык мҩахҟьеит. 
Уа азхаҵаҩцәа! Аллаҳ пату иқәымҵара шәҽацәыхьчаны иԥааимбар иҳәатәы хашәҵа, абас ала ҩынтә иеиҳаны ишәаҭәеишьап, шәымҩа ирлашап, ишәанаижьып. Аллаҳ кырӡа данажьҩуп, дагьрыцҳашьаҩуп. 
Абас ала, уаанӡа ашәҟәы зырҭахьаз ирхыԥхьаӡалоу ауааԥсыра ирдыруазааит, Аллаҳ иаҭәашьара зшаша дара ракәӡам. Аҭәашьара зегь рыла Аллаҳ инапаҿы иҟоуп, насгьы уи изиҭаху ираҭеишьоит.  Аллаҳ аҭәашьара дуӡӡа дақәиҭуп. 
Зхаҵа дизашшыны ажәа умазкыз, насгьы зҭагылааашьа Аллаҳ инапы ианызҵаз аԥҳәыс лажәа Аллаҳ иаҳаит. Аллаҳ, шәара шәцәажәарақәа иаҳауеит. Избанзар Уи зегьы иаҳауеит, зегьы ибоит. 
Шәыбжьара рыҳәсақәа зыҳар рзыҟазҵаз ирдыруазааит, урҭ ранацәа ракәӡам. Ранацәа, дара рхаҭақәа зыхшаз аҳәса роуп. Ииашаҵәҟьаны урҭ, ихәымгәоу, иҵаҵӷәыдоу ажәак рҳәоит. Ҳәарада, Аллаҳ кырӡа данажьҩуп. 
Рыҳәса зыҳар рызуны, зажәагьы ззынамыгӡаз ракәзар, еиҭах рыҳәса ирзааигәахарц азы тәык ихы дақәиҭыртәроуп. Шәара ишәабжьгоу абри ауп. Аллаҳ, ижәуыз, иҟашәҵаз зегьы идыруеит. 
Абри аҩыза алшара змам, ҩымз ачгара дыҵазароуп, уи зымч ақәымхо аӷарцәа хынҩажәаҩык крырҿеиҵароуп. Ари, Аллаҳи иԥааимбари рызхаҵара аашәрыԥшырц азыҳәан ауп. Абарҭқәа, Аллаҳ иаԥиҵаз аԥҟарақәа роуп. Азхамҵацәа ракәзар, урҭ, хьаала иҭәу гәаҟрак рзыԥшуп. 
Аллаҳи иԥааимбари ирҿагылаз, дара раԥхьа имҩасхьоу реиԥш иладырҟәуеит. Ҳара, иаартыҵәҟьаз ажәаԥҟарақәа лбааҳгахьеит. Азхамҵаҩцәа рзы илазырҟәыша гәаҟрак ыҟоуп. 
Уи амш аҽны, Аллаҳ урҭ зегьы рыԥсы рхаҵаны, ируыз, иҟарҵаз дирдыруеит. Аллаҳ, абарҭқәа акакала ишәзеиқәиԥхьаӡахьеит. Аха, урҭ ирхашҭхьеит. Аллаҳ зегьы ибарҭоуп. 
Иузгәамҭаӡаци? Аллаҳ ажәҩанқәа рҿы иҟалогьы, адгьыл аҟны иҟалогьы идыруеит. Маӡала ицәажәо хҩык ахьыҟоу аԥшьбатәи Иара иакәымкәа ԥсыхәа амаӡам. Хәҩык ахьыҟоу афбатәи Иара иакәымкәа ҟалашьа амам. Хыԥхьаӡарала иеиҵазааит, иеиҳазааит, иахьыҟазаалак иҟазааит, Аллаҳ урҭ дрыцуп. Аҵыхәтәаны акаамеҭ амш аҽны, ируз, иҟарҵаз зегьы урҭ ирзеиҭеиҳәараны дыҟоуп. Избанзар, Аллаҳ зегьы идыруеит. 
Маӡала ацәажәара мап зыцәку ауаа убарҭоума? Еиҭах уи мап рызцәикыз аус аҟаҵара иаҿуп, агәырԥса арҳареи, иашамрала аныҟәареи, аԥааимбар иҿагылареи рганахьала, аиҿахәыҭхәыҭра иаҿуп. Уааигәара ианааилак, Аллаҳ аԥсшәс шуеиҳәо еиԥш аԥсшә уарҳәоит. Насгьы рыбжьара: «Аллаҳ, абри ҳажәақәа рзы ахьырхәра ҳақәиршәрц акәӡамзи?» рҳәоит. Урҭ џьаҳаным рызхоит. Уахь иҭалоит. Шаҟа неирҭа бааԥсузеи уа! 
Уа азхаҵаҩцәа! Шәыбжьара маӡала шәанеицәажәо, агәырԥса арҳареи, иашамрала аныҟәареи, аԥааимбар иҿагылареи рганахьала шәмеиҿахәыҭхәыҭын. Абзиареи агәырԥса ахацәыхьчареи рганахь ала шәеицәажәала, насгьы зҿаԥхьа шәеизараны шәыҟоу Аллаҳ иаҳаҭыр амбара шәҽацәышәыхьча. 
(Уи аҩыза) Маӡалатәи аиҿцәажәарақәа аҩсҭаа иҟынтә ауп. Ари, азхаҵаҩцәа архьаарц азоуп. Аха, Аллаҳ иҭахымхакәа аҩсҭаа урҭ ԥырхага рызиҭом. Азхаҵаҩцәа Аллаҳ мацара иқәгәыӷны, Уи рыҽимҵаркааит. 
Уа азхаҵаҩцәа! Шәарҭ, шәызлахәу аизарақәа рҿы «аҭыԥ аашәырты» ҳәа аншәарҳәалак, аҭыԥ рзаашәырты, убриала Аллаҳгьы шәарҭ аҭбаара шәаҭәеишьоит. «Шәҩагыл!» анырҳәалакгьы шәеиҵамхан. Уи алагьы Аллаҳ, шәыбжьара ииашаҵәҟьаны иазхаҵаҩцәаны, адырра знапаҿы иаазгаз ауаа рыҩаӡара ҳареикуеит. Ижәуа, иҟашәҵауа зегьы Аллаҳ ишахәҭоу ала идыруеит. 
Уа азхаҵаҩцәа! Аԥааимбар ҷыдала шәиԥылар анышәҭаххалак, абри аиԥылара аԥхьа садаҟак рышәҭа. Абри, шәара шәзы иреиӷьу, иԥшӡоу хымҩаԥгашьоуп. Амала ишәылымшар, ижәдыруазааит, Аллаҳ кырӡа данажьҩуп, кырӡагьы дрыцҳашьаҩуп. 
Ҷыдала аиԥылара ҟашәҵаанӡа, асадаҟа рымҭара шәҽацәыԥхьашәкма? Абри ишәзыҟамҵазар, аха Аллаҳгьы ишәанаижьзар, ус анакәха, шәнамаз шәахӡыӡааны ишәкы, шәзеқьаҭ шәҭии, Аллаҳи иԥааимбари рҳәатәы хашәҵа. Аллаҳ ижәуыз, иҟашәҵаз зегьы идыруеит. 
Аллаҳ игәаԥжәара иақәшәаз жәларык, ҩызас ишьҭызхыз ауаа убарҭоума? Арҭ, шәаргьы ишәтәым, даргьы иртәым. Идырны, амцҳәарала иқәуеит. 
Аллаҳ, урҭ иӷәӷәаӡоу гәаҟрак рыздирыхиахьеит. Урҭ изҿқәоу шаҟа ицәгьоузеи! 
Урҭ рқәрақәа хыхьчарҭас иҟаҵаны, ауааԥсыра Аллаҳ имҩа иацәхьаркит. Уи амшалагьы илазырҟәыша гәаҟрак рԥеиԥшхоит. 
Урҭ, рбеиареи рыхшареи, Аллаҳ иргәаҟра аҿаԥхьа џьаракыр ирыхәаӡом. Урҭ џьаҳанымуаа роуп, наунагӡагьы убраҟа инхоит. 
Уи амш аҽны, Аллаҳ зегьы рыԥсы анырхеиҵалак, уаанӡа ишқәуаз еиԥш (кыр иахәо џьшьа) еиҭах ақәра иалагоит. Аха, ижәдыруазааит, урҭ, амцҳәаҩцәа рхаҭаԥсаҭақәа роуп. 
Аҩсҭаа урҭ инапаҵҟа иааганы, Аллаҳ изхәыцра рхашҭратәы иҟаиҵахьеит. Урҭ уажәшьҭа аҩсҭаа иҩызцәа роуп. Ижәдыруазааит, еснагь ацәыӡ заураны иҟоугьы аҩсҭаа иҩызцәахаз ракәхоит. 
Аллаҳи иԥааимбари аиӷара рзызуз роуп ахьымӡӷ дуӡӡа згараны иҟоугьы! 
Аллаҳ: «Сареи сыцҳаражәҳәаҩцәеи хымԥада ҳаиааиуеит!» ҳәа иҩхьеит.  Ҳәарада, Аллаҳ амчра змоу иоуп, аиааираҵәҟьагьы зго иоуп. 
Аллаҳи нарцәытәи аԥсҭазаареи азхазҵо жәларык, Аллаҳи иԥааимбари аиӷара рзызуа ауаа (рҭынхацәа ракәзаргьы) рганахьала ахаангьы агәбылра роуӡом. Аллаҳ, абарҭ рҩызцәа азхаҵаҩцәа, азхаҵара ргәы иҭаҿаҟәаны, иԥсыцқьала ирӷәӷәахьеит. Урҭ, наунагӡа изҭанхаша, зыҵаҟа аӡиасқәа зҭысуа џьанаҭқәа ирҭеиҵараны дыҟоуп. Иара убарҭ, Аллаҳ иганахь иҟоу ауаа роуп, абри ибзиаӡаны идыртәуп, ахеиқәырхара иахьӡараны иҟоугьы, Аллаҳ иганахь игылаз ауаа ракәын. Ижәдыруаз, Аиааира, Аллаҳ  иганахь игылаз мацара иртәхоит! 
Ажәҩанқәа рҿы иҟоугьы, адгьыл аҟны иҟоугьы Аллаҳ ирҽхәаԥхьыӡ еиҭарҳәоит. Уи дҳаракӡоуп, аҟәыӷара иақәиҭу иоуп. 
Ашәҟәыуаа рмапкыҩцәа, раԥхьаӡатәи ахҵәараҿы ртәыла иахызцазгьы Иара иоуп. Шәарҭ уи аҩыза ҟалап ҳәа шәгәы иаанагомызт. Рхаҭақәагьы Аллаҳ иҿаԥхьа рбаагәарақәа рыхьчоз џьыршьон. Аха, Аллаҳ дара ззыԥшымыз аганахьала гәаҟрак рыжәиҵеит. Рыгәқәа ашәарҭа ҭеиҵеит, убас иҟалеит; дара рнапалагьы, азхаҵаҩцәа рнапалагьы рхыбрақәа арбгара иаҿын. Уа ахшыҩ змоу ауаа! Ус анакәха, абри ҵатәхәыс иалшәх! 
Аллаҳ, урҭ абри аҩыза ахырҵәара иақәимыршәазҭгьы, адунеи аҟны хымԥада даҽа хьырхәрак иақәиршәараны дыҟан. Нарцәы акәзар, урҭ ирзыԥшу- џьаҳаным аргәаҟра ауп. 
Ари, Аллаҳи иԥааибари иахьырҿагылаз амшала ауп. Дарбанзаалак, Аллаҳ иҿагылаз идыруазааит, Аллаҳ иахьырхәра кырӡа иӷәӷәоуп. 
Хәырмаҵлак аԥҟара, мамзаргьы ишыҟоу ааныжьрагьы Аллаҳ игәаԥхаралоуп ишыҟало, имҩахҟьаз ауаа ахьымӡӷ дыргазарц азоуп. 
Аллаҳ, еибашьрада иаӷацәа ирымыхны иԥааимбар хашәаланы ииҭаз рзы акәзар, шәарҭ аҽыгьы шәмырыҩҩит, амахҽгьы. Амала Аллаҳ, ицҳаражәҳәаҩцәа иззиҭаҳу ауаа рҿаԥхьа иҳараикуеит. Аллаҳ зегьы дырқәиҭуп.   
Аллаҳ, агьырҭ атәылақәа рыуаажәлар ирымыхны, иԥааимбар хашәаланы ииҭақәаз, Аллаҳи, иԥааимбари, аӷарцәеи, амҩа ианхалази ирызкуп. Амазара, шәарҭ шәбеиацәа рыбжьара мацара иныҟәо акы акәны иҟамлааит ҳәа абри аҩыза ӡбоуп. Аԥааимбар шәара азин зшәиҭаз жәга, мап зышәцәикызгьы шәацәхьаҵ. Аллаҳ иаҳаҭыр амбарагьы шәҽацәышәыхьча. Ҳәарада, Аллаҳ, ахьырхәра анагӡараҿы кырӡа дыӷәӷәоуп.   
Абри ахашәалахәы, Аллаҳ илыԥхеи игәаԥхеи зҭаху, Аллаҳи, идини, иԥааимбари рыцхыраара ишьҭоу амҳаџьар ӷарцәа ирыхәҭоуп. Иара убарҭ роуп, ауаа иашаҵәҟьақәа.  
Урҭ раԥхьа, абри атәыла иқәынханы, гәыкала иазхаҵаҩцәахаз, ихҵәаны ирзааиз ауаа бзиа ирбоит, ирырҭогьы иахырбааӡом. Дара рхаҭақәа иазрыцҳаны иҟазаргьы, урҭ ахҵәацәа ироур еиӷьаршьоит. Дарбанзаалак, зыԥсыцәгьара иаиааиз, убарҭ роуп ахеиқәырхара иахьӡазгьы. 
Арҭ ирышьҭагыланы иааиуаз ауаагьы: «Уа ҳанцәа! Ҳареи, уаанӡа уазхазҵахьаз ҳашьцәеи иҳанажь, ҳагәқәа рҿы азхаҵаҩцәа ирызкны цәгьахәцырак аанумыжьын. Ҳанцәа! Ҳәарада, Уара кырӡа уҟәымшәышәуп, кырӡагьы урыцҳашьаҩуп!»  рҳәоит. 
Агьангьашра иаҿугьы убарҭаӡами? Ашәҟәыуаа иреиуоу рҩызцәа мапкыҩцәа рзы: «Шәара шәҭыԥ шәахырцар, ижәдыруазааит, ҳаргьы амҩа ҳшәыцықәлоит, шәара ишәҿагылоу аӡә иҳәатәгьы хаҳҵом. Шәарҭ аибашьра шәыларҳәаргьы, хымԥада ҳшәыцхраауеит!» ҳәа рарҳәоит. Аллаҳ дшаҳаҭуп, урҭ иаартыҵәҟьаны имцҳәаҩцәоуп. 
Аха, иахырцаргьы ирыццом, аибашьра рыларҳәаргьы ирыцхраауам, ацхыраара рҽазыркыргьы, иааҳәны ибналоит. Амала, аҵыхәтәан рхаҭақәгьы цхыраарада иаанхоит. 
Абри ҵабыргыҵәҟьоуп, рыгәқәа рҿы шәара ишәызкны иҭоу ашәарҭара, Аллаҳ изку аасҭа кырӡа иеиҳауп. Избанзар, урҭ зеилкаара маҷӡоу жәларуп. 
Урҭ зегьы, ихьчоу аҭыԥқәеи ахырхарҭақәеи рышьҭахь имгылакәа, шәара ишәыцеибашьраны иҟаӡам. Дара рыбжьаратәи аҽырххарақәеи аиҿагыларақәеи еиҳа иӷәӷәоуп. Уара, урҭ еидгылоушәа иубоит, аха урҭ рыгәқәа еиԥхьытта иҟоуп. Избанзар, урҭ зыхшыҩ зхы иззамырхәо уаауп. 
Дара раԥхьа имҩасыз ахьырхәра ишақәыршәахаз еиԥш ауп рҭагылазаашьа. Нарцәы акәзар, ихьаагоу гәаҟрак рзыԥшуп. 
Агьангьашцәа рҭагылазаашьа, аҩсҭаа иҭагылазаашьа иеиԥшуп. Избанзар, аҩсҭаа ауаҩԥсы: «Мап кы!» ҳәа иаҳәаны, мап аниклак ашьҭахьгьы: «Иудыруазааит, уареи сареи акгьы ҳзеилаӡам, сара адгьылтәылақәа ранцәахәы Аллаҳ сицәшәоит» ҳәа дхьаҵуеит. 
Аха, дара зегьы рҵыхәтәа, наунагӡа иахьҭанхаша џьаҳаным акәхоит! Абар, агәымбылџьбаҩцәа рахьырхәра зеиԥшроу! 
Уа азхаҵаҩцәа! Аллаҳ иҳәатәы азхамҵара шәҽацәышәыхьча. Зегьы, уаҵәтәи амш азы иҟарҵаз аҽазыҟаҵара иахәаԥшлааит! Аллаҳ гәыкала шәизыҟаз, уи иҿагылара шәҽыцәышәыхьча, ҳәарада, Аллаҳ ижәуа иҟашәҵо зегьы здыруа иоуп. 
Аллаҳ дызхашҭыз, уи амшалагьы Аллаҳ зхы зхеиршҭыз ауаа реиԥш шәҟамлан. Иара убарҭ, иҵабыргыҵәҟьаны имҩахҟьаз ауаа роуп. 
Џьаҳанымуааи џьанаҭуааи иеиԥшӡам. Згәыхәтәы иахьӡаҵәҟьаз џьанаҭуаа роуп. 
Ҳара, абри Аҟәырҟан, шьхак иазылбааҳгандаз, уи, Аллаҳ ицәшәара ала ахы ларҟәны иеилаҟәыбаса ишцоз убарын. Ҳара абри аҩыза аҿырԥшқәа ауааԥсыра иазхәыцырц азы иааҳгоит. 
Иара Аллаҳ иоуп, Иара ида уаҳа нцәа дыҟам, цәанырреи хшыҩлеи иеилукаауагьы иузеилымкаауагьы здыруа Иара иоуп. Уи, зылԥхеи занажьреи меигӡарахдоу иоуп. 
Иара Аллаҳ иоуп, Иара ида уаҳа нцәа дыҟам. Аҳрагьы зтәыҵәҟьоу Иара иоуп, иарбанзаалак гхак узидкылом. Агәҭынчра узҭо иоуп, агәыӷра аԥызҵо, насгьы узықәгәыӷша иоуп, иухылаԥшуа, напхгара узҭо иоуп, дҳаракӡоуп, зымчра ҳәаа амам иоуп, идураҿгьы зеиԥш ыҟам иоуп. Аллаҳ урҭ идыркылақәаз зынӡа дырҟәыгоуп. 
Иара,  зхатәгәаԥхарала изшо, ԥсы зхоу зегьы ҿырԥшык ыҟамкәа, ишаны, асахьеи аҷыдареи рызҭо Аллаҳ иоуп. Еиҳа иԥшӡоу ахьӡқәагьы Иара итәуп. Ажәҩанқәеи адгьыли рыҟны иҟоу зегьы Уи ирҽхәаԥхьыӡ еиҭарҳәоит. Уи зегьы дреиҳаӡоуп, аҟәыӷарагьы иақәиҭу иоуп. 
Уа азхаҵаҩцәа! Сара сымҩаҿы шәеибашьны сгәаԥхара шәырҳарц азы амҩа шәықәлазар, саргьы исаӷоу, шәаргьы ишәаӷоу ауаа абзиабара дырбаны, ҩызас ишьҭышәымхын. Урҭ, шәара ишәоуз аҵабырг мап ацәызкыз роуп. Уимоу, Аллаҳ дахьазхашәҵаз азы шәԥааимбаргьы шәаргьы шәтәыла шәалырцоит. Шәара ишәӡогьы ишәырыргамоугьы зегьы сара ибзиаӡаны издыруеит. Шәыбжьара абри аҩыза ҟазҵаз имҩахьҟьаз ракәхоит. 
Урҭ, шәара знык шәырзаанкылар, ӷаҵас ишәызныҟәоит. Рнапалагьы, рыбз  алагьы ацәгьара шәзырурц рҽазыркуеит. Усгьы аиаша мап ацәышәкырц рҭахуп. 
Акаамеҭ амш аҽны, шәҭынхацәагьы шәыхшарагьы акала ишәыхәом. Избанзар, Аллаҳ шәыбжьара  иӡбара ааирыԥшуеит. Аллаҳ ижәуз, иҟашәҵаз зегьы ибарҭоуп. 
Ибраҳими иҳәатәы хазҵази рҿы ҿырԥштәы бзиак ыҟоуп. Урҭ руаажәлар абас рарҳәахьан: Ҳарҭ, шәареи, Аллаҳ дааныжьны шәзымҵахырхәақәо ҳарцәыхароуп, Аллаҳ дазхашәҵаанӡагьы мап шәцәаҳкуеит. Шәареи ҳареи ҳабжьара Аллаҳ дазхашәҵаанӡа инымҵәаша еиӷарак ҳазцәырҵит. Акы заҵәык, Ибраҳим: «Хымԥада, иуанаижьырц азы анцәа сиҳәоит, аха Аллаҳ иҟынтә узықәшәаша ахьырхәра аҿаԥхьагьы исылшо ҳәа акагьы ыҟам» ҳәа иаб иеиҳәахьан. Ҳанцәа! Ҳарҭ уара мацара ҳауқәгәыӷны ҳаҽумҵаҳкит, уара уахь ҳхы ҳархеит, ҳахьыхынҳәышагьы уара ушҟа ауп. 
Ҳанцәахәы! Ҳара, мапкыҩцәа рзы ԥышәагас ҳҟаумҵан, иҳанажь! Избанзар, амчи, алшареи, аҟәыӷареи ирқәиҭу Уара мацара уоуп. 
Ииашаҵәҟьаны, урҭ шәара шәзы, Аллаҳ илыԥхеи нарцәытәи амши иақәгәыӷыз рзы иҿырԥшы бзиоуп. Дарбанзаалак, иазхьамԥшыз ирдыруазааит, Аллаҳ акымзарак дазрыцҳаӡам, уи арҽхәаԥхьыӡқәа зегьы дрыԥсоуп. 
Издыруада, Аллаҳ, шәареи ишәаӷацәоу ауааи шәыбжьара ҩызарак бжьеиҵаргьы, Аллаҳ, зегьы зымч ақәхо иоуп, зрыцҳашьарагьы меигӡарахдоу иоуп. 
Аллаҳ, адин аганахь ала ишәмабашьыз, насгьы шәыдгьылқәа шәырхызымцаз рыла аизыҟазаашьа бзиақәа раԥҵареи, урҭ иашарала рызныҟәареи мап шәцәикуам. Аллаҳ, иашарала зхы мҩаԥызго бзиа ибоит. 
Аллаҳ, адин аганахь ала ишәабашьыз, насгьы шәыдгьылқәа шәахызцаз ауаа рыла аҩызара шәыбжьаҵара акәзар, мап ацәикуеит. Урҭ, ҩызас ишьҭызхыз ауаа, зхы арыцҳара иҭазыргылаз роуп. 
Уа азхаҵаҩцәа! Иазхаҵаҩцәоу аҳәса, ихҵәаны шәара шәышҟа ианааилак, урҭ разхаҵара Аллаҳ ибзиаӡаны ишидыруагьы, шәхаҭақәагьы урҭ иԥышәшәа. Ишазхаҵаҩцәоу еилышәкаар, азхамҵацәа шьҭахьҟа ирышәымҭан. Арҭ аҳәса, урҭ ирықәнагаӡам, даргьы арҭ ирықәнагаӡам. Амала урҭ, (рхацәа) рыҳәса ирықәдырӡыз ачма (калым) рызшәырхынҳә. Рычмақәа анышәшәа ашьҭахь, абарҭ аҳәса рыла шәеибагарагьы ԥырхага амаӡам. Амала, иазхаҵаҩцәам аҳәса ԥҳәысс шәнапаҵҟа иаанышәмыжьын. Шәарҭ ирықәшәырӡыз шәҭаххар, даргьы инырхыз рҭаххаит. Аллаҳ ииӡбаз абри ауп. Шәыбжьара иҟоу азы Аллаҳ абас ишәзиӡбоит. Аллаҳ ишахәҭоу издыруа иоуп, аӡбареи аҟәыӷареи дырқәиҭуп. 
Аха, шәыҳәса рҟынтә азхамҵаҩцәа рганахь ибналаны, шәаргьы убарҭ шәыриааир, аибашьра иаҭынхаз ала, зыҳәса бналаз ауаа ахарџь иҟарҵахьаз рзышәшәа. Иазхашәҵаз Аллаҳ иҿагылара шәҽацәышәыхьча. 
Уа Аԥааимбар! Иазхаҵаҩцәоу аҳәса, Аллаҳ иваҟәылара ишаԥшьрымго ала, ишымӷьычуала, ркалҭ шырымҟьашьуала, рхәыҷқәа шырымшьуала, уҳәансҳәан шеиқәдмырҽаҽо ала, адини ахшыҩи ирықәшәо азҵаарақәа рҿы ишуҿамгыло ала ажәа урҭарц азы ианузааилак; ражәа удкыланы, иранаижьырц азы Аллаҳ уиҳәа. Ҳәарада, Аллаҳ данажьҩуп, меигӡарахдагьы дрыцҳашьаҩуп. 
Уа азхаҵаҩцәа! Аллаҳ игәыԥжәара иақәшәаз ауааԥсыра ҩызас ишьҭышәымхын. Избанзар урҭ, знышәынҭрақәа рҿы иҟоу азхамҵаҩцәа, ахеиқәырхара аганахьала ргәыӷра шырцәыӡыз еиԥш, нарцәы иазкны ргәыӷрақәа рцәыӡхьеит. 
Ажәҩанқәа рҿы иҟоугьы, адгьыл аҟны иҟоугьы Аллаҳ ирҽхәаԥхьыӡ еиҭарҳәоит. Уи дҳаракӡоуп, аҟәыӷара змоу иоуп. 
Уа азхаҵаҩцәа! Избан, ишәзыҟамҵаша шәзалацәжәои? 
Ишәзыҟамҵаша аҳәара Аллаҳ иҿаԥхьа даараӡа ихәымгоу хымҩаԥгашьоуп. 
Ижәдыруазааит, Аллаҳ, иара имҩаҿы, баагәараны игылоу ҭӡамцк еиԥш, зҽеибаркны иеибашьуа ауаа бзиа ибоит. 
Уаанӡа Мысагьы иуаажәлар абас реиҳәахьан: «Уа суаажәлар! Аллаҳ иганахьала цҳаражәҳәаҩыс сшышәзаашьҭу шыжәдыруагьы, избан сызшәыргәаҟуа?» Урҭ анымҩахҟьа, Аллаҳ рыгәқәагьы мҩахиҟьеит. Аллаҳ аҳәатәхамҵаҩцәа амҩа иашахь икылигом. 
Мариам лԥа Иасагьы абас иҳәахьан: «Уа Исраил иԥацәа! Ижәдыруазааит, сара саԥхьа ишәзааиз Ҭевраҭ ариашаразы, сышьҭахь ишәзааираны иҟоу Аҳмед зыхьӡу ацҳаражәҳәаҩы гәырӷьаҽҳәашас дшәысҭарц азы Аллаҳ иганахьала ишәзаашьҭу цҳаражәҳәаҩык соуп». Аха уи, иаартыҵәҟьоу аршаҳаҭгақәа шырзааигазгьы: «Ари лаԥшхырԥароуп!» рҳәеит. 
Аллаҳ мацара рыҽирҭарц азы ааԥхьара анырзыҟарҵо аамҭазы, Аллаҳ изкны иҟам ианым гәаразҵо раҟара, аиашамра ҟазҵо дарбану? Аллаҳ, агәымбылџьбаҩцәа амҩа иаша лахьынҵас ириҭом.  
Урҭ, Аллаҳ илашара иаҭҳәаны дырцәар рҭахуп. Амала, амапкыҩцәа иагьа ирҭахымхаргьы, Аллаҳ илашара наигӡоит! 
Аллаҳ аваҟәылаҩы дивазыргылақәо иргәамԥхозаргьы, иԥааимбар амҩа иаша ирбаны, ииашаҵәҟьоу идин, егьырҭ адинқәа ирхыҳәҳәо иҟаларц азы даазышьҭызгьы Иара иоуп. 
Уа азхаҵаҩцәа! Шәарҭ, ихьаагоу агәаҟра шәалызгаша хәаахәҭрак шәсырбарыма? 
Аллаҳи иԥааимбари азхаҵаны, шәхи-шәыԥси шәмали рыла Аллаҳ имҩа шәазықәԥар, шәара шәзы зегьы раасҭа иеиӷьуп. 
Уи, шәгәырԥсақәа шәанаижьуеит, шәарҭ зыҵаҟа аӡиасқәа зҭысуа аџьанаҭқәеи, Аднтәи аџьанаҭқәа рыҩныҵҟа иҟоу ахан ԥшӡақәеи шәрыҩнеиҵоит. Абар, ахеиқәырхара дуӡӡагьы абри ауп. 
Шәгәы иахәаша даҽа хеиқәырхагакгьы ыҟоуп: Аллаҳ ицхыраареи иааигәаӡоу аиааиреи! Абарҭ азхаҵаҩцәа гәырӷьаҽҳәашаны ирыҭ. 
Уа азхаҵаҩцәа! Аллаҳ ицхырааҩцәа шәреиԥшха. Иара, Мариам лԥа Иасагьы: «Аллаҳ иахь ицо амҩаҿы исыцхрааша зусҭцәада?» ҳәа данразҵаа, имаҵаԥацәагьы: «Аллаҳ ицхрааша ҳара ҳауп!» рҳәахьан. Ашьҭахь, Исраил иԥацәа рыбжаҩык иазхаҵаҩцәахеит, рыбжаҩыкгьы мҩахҟьеит. Аҵыхәтәангьы, ҳара, раӷацәа рҿаԥхьа азхаҵаҩцәа ҳрыцхрааит, абас алагьы аиааира ргеит.  
Ажәҩанқәа рҿы иҟоугьы, адгьыл аҟны иҟоугьы зегьы, аҳра зтәыҵәҟьоу, иарбанзаалак гхак здумкылаша, иҳаракӡоу, насгьы зусқәа зегьы аҟәыӷара шьаҭас измоу, Аллаҳ ирҽхәаԥхьыӡқәа рыла деиҭарҳәоит. 
Ауааԥсыра рахьтә, урҭ ажәаԥҟарақәа ирзаԥхьаша, изрыцқьаша, ашәҟәи аҟәыӷареи дзырҵаша цҳаражәҳәаҩык дырзалхны дырзыназышьҭыз Иара иоуп. Урҭ уаанӡа иаартыҵәҟьаны мҩахҟьарак иҭагылан. 
Иара убас, уи аԥааимбар егьырҭ ауааԥсырагьы дырзынаишьҭит. Уи дҳаракӡоуп, иусқәа зегьы аҟәыӷара аҵоуп.  
Ари, Аллаҳ иаҭәашьара ауп. Уи, изиҭаху ииҭоит. Аллаҳ, аҭәашьара дуӡӡа дақәиҭуп. 
Ҭора ҭакԥхықәраны ишрыдугьы, иахәҭоу ззыҟамҵаз рҭагылазаашьа, ашәҟәы дуӡӡақәа ирыҵоу, аҽада аҭагылазааша иаҩызоуп. Аллаҳ иажәаԥҟарақәа имцны изыԥхьаӡаз ажәлар рҿырԥшы шаҟа ицәгьоузеи! Аллаҳ, агәымбылџьбаҩцәа руааԥсыра амҩа иашахь икылигом. 
Убас ҳәа: «Уа Ауриацәа! Агьырҭ ауааԥсыра ракәымкәа, шәара мацара Аллаҳ шәышиуацәоу шәҳәозар, насгьы шәажәа шәацныҟәозар, ус анакәха, аԥсра шәаҳәа!» 
Аха урҭ, уаанӡа ируз, иҟарҵаз рымшала аԥсра зынӡа ирҭаххаӡом. Аллаҳ агәымбылџьбаҩцәа ибзиаӡаны идыруеит. 
Абас раҳәа: «Ижәдыруазааит, абри шәызцәыбнало аԥсра, хымԥада, иааины 	шәара 	иаашәыдгылоит. 	Нас, 	ахшыҩи 	ацәанырреи 	рыла иеилукааугьы иузеилымкаауагьы здыруа Аллаҳ ишҟа шәыргьежьхоит.  
Уа азхаҵаҩцәа! Ахәашаҽны анамаз азы ааԥхьара аншәоулак, Аллаҳ игәалашәарахь шәеиханы шәхәаахәҭрагьы шәаҟәыҵ. Ижәдыруазааит, абри шәара шәзы кырӡа иеиӷьуп. 
Намаз анышәклак ашьҭахь, уажәшьҭа адунеи шәахыланы, Аллаҳ иаҭәашьара аҟынтә шәынасыԥ шәашьҭала. Аллаҳ еснагь дышәгәалашәыршәа, адри алагьы ахеиқәырхара шәахьӡап. 
Урҭ хәаахәҭрак, мамзаргьы гәырӷьарак анырбалак, иаразнак уахь рхы рханы, ухала уаанрыжьит. Убас раҳәа: «Аллаҳ иҟны иҟоу, агәырӷьареи ахәаахәҭреи раасҭа иҳаракуп. Аллаҳ, аразҟы узҭо зегьы дреиӷьуп. 
Аҿагәыбзыӷыҩцәа уара ианузааилак: «Иҵабыргыҵәҟьаны, Аллаҳ ушицҳаражәҳәаҩу шаҳаҭра азаҳуеит» рҳәоит. Аллаҳ, ҳәарада, иара ушицҳаражәҳәаҩу идыруеит.   Аҿагәыбзыӷыҩцәа шымцҳәаҩцәоугьы хымԥада идыруеит.   
Рқәрақәа хыхьчагас иҟаҵаны Аллаҳ имҩа иацәхьаҵхьеит. Урҭ иҟарҵо шаҟа ицәгьоузеи!  
Урҭ иазхарҵазшәа ҟарҵеит, аха аиашазы мап ацәыркит. Уи амшалагьы рыгәқәа амҳәыр аархоуп, ужәшьҭа урҭ зынӡа ирзеилкаауам.  
Урҭ, абас уанрыхәаԥшлак, адәахьала ибзиоушәа убоит, ицәажәар, ражәагьы уазыӡырҩуеит. Амала аҭӡамц икыдгылоу ақды иаҩызоуп. Ҭыӡшәас иҟоу зегьы дара ирзку џьыршьоит. Аӷацәа убарҭ роуп. Урҭ ухы рцәыхьча! Аллаҳ ишәиԥхьыӡ рықәшәааит урҭ! Аиаша ишԥацәхьаҵуеи! 
Урҭ: «Шәааи, Аллаҳ иԥааимбар шәара шәзы анажьра даҳәааит!» ҳәа анраҳәахалак рыхқәа аарҳәны, рыҽхарззаланы ишынаскьо убоит. 
Ранажьразы Аллаҳ уиҳәаргьы уимыҳәаргьы акгьы аҽаԥсахуам. Аллаҳ урҭ ахаан иранаижьӡом. Ҳәарада, Аллаҳ, агәырԥса зҽалазыжьыз ауаа аиашахь икылигом. 
Урҭ: «Аԥааимбар ивара иҟоу ауаа ахныҟәгага рышәымҭан, убас алагьы инеидыҵны ицап!» зҳәо роуп. Аха, ажәҩанқәеи адгьыли, ахазынарақәа зегьы Аллаҳ итәуп, уи агьангьашцәа ирзеилкаауам акәымзар. 
Абас рҳәоит: «Мединаҟа ҳаныхынҳәлак, ахьӡ-аԥша змоу ҳара имчыдоу ауаа ақалақь иалаҳцоит!» ҳәа. Аха, амчраҵәҟьа зтәу Аллаҳ иоуп, иԥааимбар иоуп, азхаҵаҩцәа роуп, агьангьашқәа уи рзеилкаауам акәымзар. 
Уа азхаҵаҩцәа! Шәбеиареи шәыхшареи Аллаҳ игәалашәара аҟынтә шәацәхьанамкааит. Абри аҩыза ҟазҵаз, ацәыӡ зауз роуп. 
Шәарҭ зегьы, аԥсра ааины ишәыдгылаанӡа: «Сынцәа! Иҟалозар даҽа маҷк аамҭа суҭар, агәыҳалалра ҟаҵаны, ауаа бзиақәа среиуахарын!» ҳәа шәҳәаанӡа, ишәаҭәаҳшьаз аҟынтә агьырҭ ауаа ирықәшәырӡ. 
Аллаҳ, заџьал ааиз,  иԥсра иахирԥаӡом. Аллаҳ, ижәуа, иҟашәҵо зегьы идыруеит. 
Ажәҩанқәа рҿы иҟоугьы, адгьыл аҟны иҟоугьы Аллаҳ деиҭарҳәоит. Аҳра Иара мацара итәуп, насгьы арҽхәаԥхьыӡқәа зегьы Иара изкуп. Уи, зегьы имч рықәхоит. 
Шәара шәызшаз Иара иоуп. Аха, шьоукы дазхашәҵоит, шьоукгьы мап ицәышәкуеит. Аллаҳ иакәзар ижәуа, иҟашәҵо зегьы идыруеит.  
Аллаҳ, ажәҩанқәеи адгьыли аҟәыӷара рыланы ишеит, шәаргьы ахаҿсахьа шәыҭаны шәагьирԥшӡеит. Ахынҳәра, Иара иахь мацара ауп. 
Ажәҩанқәеи адгьыли рыҟны иҟоу зегьы идыруеит, шәымӡагьы шәыргамагьы идыруеит. Аллаҳ, шәгәаҵаҿы иҵәахугьы идыруеит. 
Уаанӡа, мап зкқәаз рыӡбахә шәара шәҟынӡа имнеиӡеи? Урҭ ируз, иҟарҵаз азы ахьырхәра иақәшәеит. Дара рзы хьаала иҭәу даҽа гәаҟракгьы ыҟоуп. 
Избанзар, урҭ рԥааимбарцәа иаартыз аршаҳаҭгақәа рыла ишрызнеизгьы: «Уаҩԥсык иоума ҳара амҩа иашахь ҳназгаша?» ҳәа мап рыцәкны ирзхьамԥшӡеит. Аллаҳгьы акы дшазрыцҳамыз дирбеит. Аллаҳ дбеиоуп, уи арҽхәаԥхьыӡқәа зегьы дрыԥсоуп. 
Мапкыҩцәа, ианыԥслак уаҳа зынӡа рыԥсы шҭамлаша рҳәоит. Убас раҳәа: «Мап, ус акәым! Сынцәа ихьӡала сықәуеит, хымԥада, даҽазнык шәыԥсы шәхалоит, ашьҭахьгьы ижәуыз, иҟашәҵаз зегьы шәырдырхоит». Ари, Аллаҳ изы даара имариаӡоуп. 
Ус анакәха, Аллаҳи, иԥааимбари, ишәзылбааҳгаз уи алашареи азхашәҵа. Аллаҳ ижәуа, иҟашәҵо зегьы идыруеит. 
Аизара аамҭазы, шәара шәанеидикыло амш аҽны, аԥхасҭеи ахашәалеи зтәыҵәҟьоу дцәырнагоит. Дарбанзаалак, Аллаҳ дазхаҵаны, адунеии нарцәи рзы ихәарҭоу аусқәа ҟаиҵазар, Аллаҳ усҟан уи игәырԥсақәа хҩаны зыҩныҵҟа наунагӡа дызҭанхаша, аӡиасқәа зҭысуа џьанаҭқәа дырҭеиҵоит. Абар, ахеиқәырхара дуӡӡагьы абри ауп.  
Мап кыны, ҳажәаԥҟарақәа имцны изыԥхьаӡаз ракәзар, урҭ џьаҳанымуаа роуп, убраҟа наунагӡа иҭанхоит. Шаҟа анеирҭа бааԥсузеи иара уи аҭыԥ! 
Аллаҳ иҭахымкәа, рыцҳарак шәақәшәараны шәыҟаӡам. Дарбанзаалак Аллаҳ дазхеиҵар, Аллаҳгьы уи ауаҩԥсы игәы аиашахь ирхоит. Аллаҳ зегьы здыруа иоуп. 
Аллаҳ иҳәатәы хашәҵа, аԥааимбар иҳәатәы хашәҵа. Аха, шәизхьамшкәа шәаныҟала ижәдыруазааит, ҳацҳаражәҳәаҩы иус, шәарҭ шәзеиҭаҳәара мацара ауп. 
Аллаҳ ида нцәа дыҟаӡам. Азхаҵаҩцәагьы Иара мацара иқәгәыӷааит. 
Уа азхаҵаҩцәа! Шәхатәҩызцәеи шәыхшареи рыбжьарагьы ишәаӷацәоу ыҟоуп, урҭ шәҽырцәышәыхьча. Амала иранажьны, лыԥхалагьы шәрызныҟәар, ҳәарада, Аллаҳгьы кырӡа данажьҩуп, меигӡарахдагьы дрыцҳашьаҩуп. 
Шәмазареи шәыхшареи шәара шәзы иԥышәагоуп, иреиҳаӡоу аҳамҭа акәзар, Аллаҳ иҿаԥхьа иҟоуп. 
Ус анакәха, иахьынӡашәылшо Аллаҳ шәицәшәа. Шәизыӡырҩны, иҳәатәы хашәҵа, насгьы абзиара шәзаанагарц азы ишәымоу аҟынтә даҽа шьоукы рызгьы инышәх. Дарбанзаалак, зыԥсыцәгьара ииааиз, убри иоуп ахеиқәырхара иахьӡазгьы.  
Аллаҳ ԥсахра бзиак ишәҭар, Уигьы инацҵаны ишәзишәоит, иагьшәанаижьуеит. Аллаҳ аҭабура меигӡарахда аҭак азыҟаиҵоит, ахьырхәра аҟны акәзар, дыццакӡом. 
Аллаҳ, иузеилымкаауагьы иеилукаауагьы идыруеит, Уи дҳаракӡоуп, аҟәыӷара иақәиҭу иоуп.  
Уа аԥааимбар! Шәыҳәса шәанрылҵуа, ирзыԥҵәоу аамҭа азгәаҭаны иоушәыжь, иахьынӡаԥшыша аамҭагьы ибзиаӡаны ишәыԥхьаӡа. Аллаҳ иҳәатәхамҵара шәҽацәышәыхьча. Иаартыҵәҟьоу ламысдарак ҟарымҵакәа шәыҩны идәылшәымцан, даргьы дәылымҵааит. Арҭ, Аллаҳ ишәзаԥиҵаз аҳәаақәа роуп. Дарбанзаалак, Аллаҳ иҳәаа дахысыр, ихы арыцҳара иҭаиргылеит ауп. Ижәдыруазааит, абри ашьҭахь Аллаҳ даҽа ҭагылазаашьак шәызцәыригаргьы алшоит. 
Азыԥшра аамҭа анхыркәшахалак, ма ишахәҭоу ала иаанышәкыл, мамзаргьы ишақәнагоу ала шәрылҵ. Шәыбжьара ииашоу ҩыџьа шаҳаҭс ишәымаз. Ашаҳаҭрагьы Аллаҳ изы шәахӡыӡааны инашәыгӡа. Аллаҳи нарцәытәи амши азхазҵаз ирабжьгоу абри ауп. Дарбанзаалак, Аллаҳ ихамҵгылара иҽацәихьчар, Аллаҳгьы уи мҩак изааиртуеит. 
Насгьы, дахьазыԥшым ҭыԥк аҟынтә аразҟы иаҭәеишьоит. Дарбанзаалак, Аллаҳ диқәгәыӷны иҽимҵеикыр, уи Аллаҳ дизхоит. Ҳәарада, Аллаҳ, зыдҵа назыгӡо иоуп. Аллаҳ зегьы рзы шәага-загак аԥиҵахьеит. 
Шәыҳәса рыбжьара ашьабара  аанҿасма, иаҟәыҵма ҳәа агәыҩбара шәызцәырҵыр, урҭ ирзку азыԥшра хымз роуп. Зцәа зтәым рзыԥшра аамҭа акәзар, аира ала ихыркәшахоит. Дарбанзаалак, Аллаҳ ихамҵгылара иҽацәихьчар, Аллаҳгьы уи иус аҟны дирманшәалоит. 
Иара абри, Аллаҳ ишәзылбааигаз идҵа ауп. Дарбанзаалак, Аллаҳ ихамҵгылара иҽацәихьчар, Аллаҳгьы уи ицәгьарақәа хҩаны, идуӡӡоу ҳамҭак ала аҭак ииҭоит. 
Урҭ (аҳәса), шәҭагылазаашьа инақәыршәаны шәахьыҩноу аҭыԥ аҟны иншәырха, насгьы рылшарақәа рмаҷны, ԥырхага рыҭара шәҽазышәымкын. Рцәартәымкәа иҟазар, ахшара дроуаанӡа рхарџьқәа шәхахьы ижәга. Шәара шәзы ахәыҷы ргәыҳәԥы даҵарҵар, ахә рзышәшәа, мамзаргьы шәыбжьара ишахәҭоу ала шәеинаала. Амала шәзымеинаалар, усҟан ахаҵа ихарџь ала даҽа ԥҳәыск ахәыҷы лгәыҳәԥы даҵалҵароуп. 
Амазара змоу, имал аҟынтә аҳәса рхарџь ишәааит, змазара маҷугьы, Аллаҳ иаҭәеишьаз аҟара рзишәааит. Аллаҳ, иуаҩԥсы ииҭаз аасҭа еиҳау аҭакԥхықәра даҵеиҵом. Аллаҳ, уадаҩрак ашьҭахь, маншәаларак ааирԥшуеит. 
Унцәеи ицҳаражәҳәаҩцәеи рыдҵақәа ирҿагылаз шаҟа тәылақәа рыуаажәлар ӷәӷәала  азҵаара иақәыршәаны, уаҩы иимбацыз ахьырхәрак иақәҳаршәахьеит. 
Абас ала, иҟарҵахьаз ала ахьырхәра агьама рбеит, насгьы русқәа лахьеиқәҵарала ихыркәшахеит. 
Аллаҳ, урҭ рзы агәаҟра ӷәӷәа ирмазеихьеит. Ус анакәха, Аллаҳ иҿагылара шәҽацәышәыхьча. Уа иазхаҵаҩцәоу, ахшыҩ змоу ауаа! Аллаҳ шәара шәзы иҵабыргыҵәҟьаны агәҽанҵага (ашәҟәы) лбааигеит. 
Иазхаҵаҩцәаханы адунеии нарцәи рзы ихәарҭоу аусқәа ҟазҵо, алашьцарақәа рҟынтә алашарахь икылигарц, Аллаҳ иаартыҵәҟьоу иажәаԥҟарақәа ишәзаԥхьаша цҳәаражәҳәаҩык дышәзынаишьҭит. Дарбанзаалак, Аллаҳ дазхаҵаны, игәы ишахәашала ихы мҩаԥигар, уи наунагӡа, зыҵаҟа аӡиасқәа ахьлеиуа џьанаҭқәа дырҭеиҵоит. Абас ала, Аллаҳ,  иҵабыргыҵәҟьаны иԥшӡоу разҟык иаҭәеишьоит. 
Быжь-жәҩанки адгьыли, насгьы урҭ иреиԥшқәоугьы зшаз Аллаҳ иоуп.  Аллаҳ имч зегьы ишрықәхо, идыррагьы зегьы ишрымҽхаку жәдырырц азы, Уи идҵа еснагь ишәызлбаауеит. 
Уа аԥааимбар! Аллаҳ уара иуқәнаиргаз, ухатәҩызцәа ргәы иахәарц азы мап зацәукуеи? Аллаҳ кырӡа данажьҩуп, кырӡагьы дрыцҳашьаҩуп. 
Аллаҳ (ианаҭаххалак) шәқәрақәа рынамыгӡара шәақәиҭитәуеит. Аллаҳ, шәара дшәыцхрааҩуп, Уи издыруа иоуп, аҟәыӷара иақәиҭу иоуп. 
Аԥааимбар, иҳәса руаӡәк маӡак лзааиртит. Лара, абри даҽа шьоукы ианралҳәа, Аллаҳ иԥааимбар иирдырит. Аԥааимбаргьы хәҭак лаҳәаны иаанхаз леимҳәаӡеит. Аԥааибар абас иидыруаз лзеиҭеиҳәаны, иԥшәмаԥҳәысгьы: «Ари аҩыза адырра узҭада?» ҳәа даниазҵаа: «Зегьы здыруа, зегьы заҳауа Аллаҳ исеиҳәеит» ҳәа аҭак ҟаиҵеит. 
Шәҩыџьагьы аҭамзаара шьҭашәҵар даараӡа ибзиахоит, избанзар шәыгәқәа даҽаџьара икыдуп. Амала, аԥааимбар иҿаԥхьа еидгыларак аашәырԥшыр, ижәдыруазааит, уи зегьы раԥхьаӡа ҩызас, хьчаҩыс имоу, Аллаҳ шиакәу. Насгьы, Ацқьеи (Гаврили) азхаҵаҩцәа бзиақәеи, урҭ рышьҭахьгьы амаалықьцәеи цхырааҩцәас имоуп. 
Шәара дшәылҵырц иҭаххар, инцәа, уи, шәара шәаасҭагьы иеиӷьу, Аллаҳ зыҽизҭо, гәыкала дазхазҵо, иҳәатәы нагӡаны, аҭамзаара шьҭаҵаны имҵахырхәо, аҳәса еибацәеи, ҳаҵа имцац аҭыԥҳацәеи иаҭәашьара илшоит. 
Уа азхаҵаҩцәа! Шәыхгьы шәҭаацәагьы, ауааԥсыреи ахаҳәқәеи былтәыс измоу амца иацәышәыхьча. Уи ахаҿы, арыцҳашьара змам, иӷәӷәоу, Аллаҳ ирыдиҵаз иаҿамгыло, рнапы ианиҵо анагӡара иазыхиоу амаалықьцәа гылоуп.  
Уа мапкыҩцәа! Уажәшьҭа аҽыӡга шәашьҭамлан! Иҟашәҵақәаз мацара рҟәада шәақәшәоит. 
Уа азхаҵаҩцәа! Гәыкала, насгьы ҿыӷәӷәала Аллаҳ иҿаԥхьа аҭамзаара шьҭашәҵа. Иҟалап шәынцәагьы, шәыгхақәа хҩаны, зыҵаҟа аӡиасқәа зҭысуа џьанаҭқәа шәырҭеиҵар. Уи амш аҽны, Аллаҳ, иԥааимбари уи азхаҵара ицеиҩызшази ирԥхашьарым. Урҭ, рылашарақәа каҷҷалоит раԥхьаҟеи рарӷьарахьҟеи ирыцныҟәаны, рымҩа ырлашо ианцо абас рҳәоит: «Ҳанцәахәы! Ҳалашара иацҵа, иагыумырхан, насгьы ҳарҭ иҳанажь. Ҳәарада, Уара зегьы умч рықәхоит!» ҳәа. 
Уа аԥааимбар! Азхамҵаҩцәеи агьангьашцәеи урҿагыланы уқәԥала, уҽырџьбарангьы урызныҟәа. Урҭ ахьнанагаша џьаҳаным ауп. Уа, шаҟа неирҭа бааԥсузеи!   
Аллаҳ, мапкыҩцәа рзы Ныхә иԥҳәыси, Луҭ иԥҳәыси ҿырԥшыс ирзааигоит. Урҭ, ҳуааԥсыра рҟынтә ҩыџьа ауаацқьақәа рыҳәса ракәын. Аха, рхацәа ачарҳәара рзыруит. Уи амшалагьы, Аллаҳ иҟынтә ирзааиз ахьырхәра аҿаԥхьа, рхацәа дара ирзымыхьчеит. Насгьы урҭ: «Уажәшьҭа, агьырҭ шәнарыцланы амца шәҭал!» ҳәа рарҳәеит.  
Аллаҳ, азхаҵаҩцәагьы Фараон иԥҳәыс ҿырԥшыс дырзааигоит. Лара: «Сынцәахәы! Сара иҳаракӡоу уҿаԥхьа, џьанаҭ аҟны ҩнык сзыҟаҵа, сара Фараони ицәгьарақәеи срылга, сара абарҭ агәымбылџьбаҩцәа рҟынтә аԥсеиқәырхарахь скылга!» лҳәон. 
(Аллаҳ) Имран иԥҳа Мариамгьы ҿырԥшыс дааигоит: Уигьы, лыламыс дахӡыӡааны илыхьчон, ҳара уи, ҳаԥсы аҟынтә ҳлыҭәҳәеит. Ларгьы, лынцәа иажәақәеи ишәҟәқәеи азхалҵеит. Уи, еснагь гәык ала имҵахырхәоз лакәын. 
Аҳраҵәҟьа знапаҿы иҟоу (Аллаҳ) шаҟа дҳаракӡоузеи. Уи, зегьы имч рықәхоит. 
Хымҩаԥгашьала шәԥышәарц азы, аԥсҭазаареи аԥсреи зшаз Иара иоуп, Уи дыӷәӷәаӡоуп, кырӡагьы данажьҩуп. 
Аки аки неишьҭаргыланы быжь-жәҩанк зшазгьы Иара иоуп. Алԥхаҩы ишара аҟны еиқәымшәарак узыбом. Ухьаԥшны унарыхәаԥшлак, ибжьысу ҳәа кыр убоума? 
Нас, убла еиҭах инарықәкны урыхәаԥш, убла изышьҭоу азымԥшаакәа, икараха, иааԥсаны, шьҭахьҟа иузыхынҳәуеит. 
Иҵабыргыҵәҟьаны, ҳара иааигәоу ажәҩан ацәымзақәа рыла иҳархиеит. Убарҭ рыхәҭакгьы аҩсҭаа игәыдырҵаша хаҳәқәаны иеиқәҳаршәеит, насгьы урҭ аҩсҭаацәа, амцабз зхылҵуа гәаҟрак рызҳархиеит. 
Зынцәа мап ицәызкыз рзы, џьаҳанымтәи агәаҟра ыҟоуп. Шаҟа неирҭа бааԥсузеи уи аҭыԥ! 
Уахь ианҭарыжьлак, уи ианеилашуа иахылҵуа аууыбжьы раҳауеит. 
Џьаҳаным, гәыԥжәарала ишытҟәацра иҟоуп! Уи, гәыԥҩык аларыжьцыԥхьаӡа ахьчаҩцәа: «Шәара агәҽанҵаҩы дышәзымнеиӡази?» ҳәа иразҵаауеит. 
Урҭгьы абас аҭак ҟарҵоит: «Ааи, аиашазы ҳара агәҽанҵаҩы даҳзааихьан, аха урҭ, амцҳәара рыдкыланы: «Аллаҳ акгьы ҳзааимышьҭӡеит, аиашазы шәарҭ мҩахҟьарак шәҭагылоуп! ҳәа раҳҳәеит» рҳәоит.  
«Ҳарзыӡырҩны ҳахшыҩгьы ҳхы иаҳархәазҭгьы, абыржәы амцабз зхылҵуа џьаҳаным абаандаҩцәа рыбжьара ҳҟалозма?» ҳәагьы нацырҵоит. 
Абас алагьы, ргәырԥсақәа рзы рҿы рықәшаҳаҭхоит. Уи нахыс, амцабз зхылҵуа амца абаандаҩцәа алԥха иалыхәдоуп.  
Дшырымбацызгьы, рынцәа ицәшәаны ихаҵгылаз ауаа ракәзар, урҭ, анажьреи идуӡӡоу аҳамҭеи рзыԥшуп. 
Шәажәа, 	ишәҭахызар 	ижәӡа, 	ишәҭахызаргьы 	ишәыраргама. Ижәдыруазааит, Уи, шәгәы иҭоу зегьы идыруеит. 
Шәызшаз изымдыркәа ҟалашьа ыҟоума? Уи, реиҳа имаҷӡоу аусқәагьы илаԥш рхуп. Зегьы ирызкны адырра имоуп. 
Адгьылтәыла шәҿаԥхьа ихырхәаратәы иҟазҵаз Иара иоуп. Ус анакәха, адгьыл шәықәныҟәаны, Аллаҳ иразҟы аҟынтә ишәфа, ишәжәы. Амала ижәдыруаз, ахынҳәра иара иахь мацара ауп. 
Ажәҩан аҟны иҟоу, шәарҭ адгьыл шәыҵабгартә ишыҟаимҵо агәра ганы шәыҟоума? Усҟан адгьылтәыла ҵысуеит, ихыџхыџуеит! 
Мамзаргьы, 	жәҩан 	иҟоу, 	ахаҳәқәа 	шәзазыруа, 	ԥшаҭлакәк шышәзааимышьҭуала агәыӷра шәымоума? Сыгәҽанҵарақәа иаанаго лассы иеилышәкаара шәыҟоуп! 
Урҭ раԥхьатәиқәагьы (аҵабыргқәа) имцны ирыԥхьаӡахьан, аха изықәсыршәаз ахьырхәра зеиԥшрахеи? 
Урҭ рхыхь, зымҵәыжәҩақәа еиҵыхуа еиҵагало ирхаԥыруаз аԥсаатә зынӡа ирымбаӡеи? Урҭ, алыԥхаҩы ида аӡәгьы изаанкылаӡом. Ҳәарада, Уи зегьы ибарҭоуп. 
Алыԥхаҩы иҿаԥхьа, ишәыцхрааша аруаа зусҭцәада? Мапкыҩцәа иҵаулаӡоу мдыррак иҭагылоуп.  
Ишәаҭеишьо аразҟы ааникылар, уаҳа ишәызҭаша дыҟоума? Мап! Урҭ ахырҟьареи амҩахҟьареи рҽадцаланы иҟоу роуп. 
Уажәы шәазхәыц, шьамхыла иҳәазо иакәу уаҩҵас ԥхьаҟа ицо, амҩа иаша ианыланы иныҟәо иакәу? 
Убас раҳәа: «Шәара шәызшаз, аҳареи, абареи, аилкаареи шәызҭаз иоуп.  Шәыџьшьара шаҟа имаҷузеи!» 
Убас ҳәа: «Адгьылтәыла аҟны шәеизырҳаны шәалазырҵәазгьы Иара иоуп. Шәара Уи иҿаԥхьа мацара шәеизараны шәыҟоуп». 
«Шәажәа иашазар (ишәҳәа), абри аршәара ианбанаӡо (ҵабыргхо)?» рҳәоит. 
Убас ҳәа: «Уи адырра Аллаҳ иҟны мацарауп иахьыҟоу. Сара иаартыҵәҟьаны сыгәҽанҵаҩы мацароуп».  
Амала уи, (агәаҟра) шааигәахаз анырбалак, мап ацәызкуаз рхаҿқәа еиқәаҵәамлаҳӡа иҟалоит: «Абар шәцо-шәаауа, ишәҭахыз абри акәын!» ҳәагьы раҳәахоит. 
Убас раҳәа: «Иаҳҳәап, Аллаҳ, сареи, сыуаажәлари, (шәарҭ ишышәҭаху еиԥш) ҳақәӡаа ҳақәигеит, мамзаргьы, ҳаиқәирхеит, (нас исашәымҳәо) шәарҭ амапкыҩцәа шәызбылыша агәаҟра аҟынтә шәзыхьчода?» 
Убас ҳәа: «Иара, дрыцҳашьаҩуп! Ҳарҭ Иара мацара дазхаҵаны, Иара мацара ҳаиқәгәыӷуеит. Иаартыҵәҟьаны маҳагьарак иҭагылоу зусҭцәоугьы хара имгакәа иеилышәкаараны шәыҟоуп!» ҳәа. 
Насгьы абас уразҵаа: «Иаҳҳәап шьыжьык шәӡыхьқәа зегьы иныҵаба ицар,  шьҭахьҟа раагара зылшарыда?» 
Нун. Аҩыга калами, ирҩыуеи мсааит. 
Уара, унцәа иаҭәашьара ала аҩсҭаа дызхоу уакәӡам. 
Ҳәарада, уара узы меигӡарахда аҳамҭа ыҟоуп. 
Ииашаҵәҟьаны, уара иҳаракӡоу аамысҭашәара уалаҟоуп. 
Хара имгакәа уаргьы иубарҭахоит, даргьы ирбарҭахоит. 
Шәыбжьара зыхшыҩ елаԥсаны иҟоу дызусҭоу. 
Аиашазы, иара имҩа иахҟьаз ауаҩы зегь раҵкыс иеиӷьны дыздыруа унцәа иоуп. Амҩа иаша ианугьы ибзиаӡаны издыруа Иара иоуп. 
Ус анакәха, уара амцҳәара удызкылаз рҿаԥхьа умшьамхнышгыла. 
Урҭ уҽурҟәымшәышәыр рҭахуп. Дара рхаҭақәа рҽырҟәымшәышәны рхы мҩыԥыргалааит. 
Иҟам-ианым азы иқәуа, ауаа гәумхақәеи, 
Агха-ԥхақәа ирышьклаԥшны аҵәы улызхуа, уҳәан-сҳәан еиҭагаҩцәеи, 
Абзиарақәа еснагь ирԥырхагаханы ижәыло агәырԥсауааи, 
Зҟазшьа цәгьоу, насгьы иџьбарацәоу, зхы-зҵыхәа еилкаам ауааи,  
Амазареи ахшареи рымоуп ҳәа, амарџьа, урҭ рҿаԥхьа ухы лаумырҟәын. 
Уи, ҳажәаԥҟарақәа ианизаԥхьалак: «Ажәытәуаа рлакәқәа роуп!» иҳәоит. 
Хара имгакәа уи иқьышә адгьыл иқәҳақәшоит! 
Ҳара урҭ, аамҭала уи ақәаҵа аԥшәмацәа шԥаҳшәаз еиԥш даргьы иԥаҳшәоит. 
Уи ақәаҵа аԥшәмацәа: «Аллаҳ игәаԥхозар» ҳәа мҳәаӡакәа, ашьыжь аҽаҩра шҭаргалашала иқәхьан. 
Аха, урҭ ацәа ишалаз, унцәа иҟынтә иааиз хлымӡаахк рбаҳча иакәшахьан. 
Ақәаҵа зегьы аҵых лашьца иаҩызахеит. 
Ашьыжь шаанӡа абас еиқәҿырҭит: 
«Аҽаҩра ҭажәгаларц шәҭахызар, шәымхқәа рахь шәеиха!» 
Амҩа иқәланы ишнеиуаз дара-дара абас иеиҿахәыҭхәыҭуан: 
«Уаҩ  ӷарк дҳадгылаанӡа зегь ҭаҳгаландаз!» 
Рыгәҭакы ишазхәыцуаз ала инарыгӡарц азы шаанӡа амҩа иқәлеит. 
Аха рбаҳча ахаҿы ианааи: «Ҳҩашьаны даҽаџьара ҳааит! 
Мап! аиашазы ҳҽаҩра ҳцәыӡит!» рҳәеит. 
Рыбжьара зхы аҭыԥаҿы иааиз руаӡәы: «Сара, Аллаҳ ирҽхәаԥхьыӡ еиҭашәҳәароуп ҳәа шәасымҳәази?» ҳәа реиҳәеит. 
Урҭгьы абас аҭак ҟарҵеит: «Ҳанцәа ихьӡ-иԥша ҳаракӡоуп, аиашазы ҳарҭ агха ду ҳахьит». 
Ашьҭахьгьы дара-дара лахь рибаҭо иалагеит: 
«Лахь ҳауааит ҳара! Ииашаҵәҟьаны, иахзырҟьацәаз ҳреиуахахьан. 
Издыруада, ҳанцәа абри аасҭа иеиӷьугьы ҳаҭәеишьар. Абри азы ҳиҳәоит». 
Абар ахьырхәра зеиԥшроу! Нарцәытәи ахьырхәра, хымԥада, иҵегьы иеиҳауп. Амала ирдыруандаз! 
Ҳәарада, Аллаҳ иҳәатәхамҵара зҽацәызыхьчаз ауаа рзы, рынцәа иҿаԥхьа разҟыла иҭәу џьанаҭқәа ыҟоуп. 
Ҳҳәатәы хазҵаз ауаа, уи агәырԥсауаа ирыдаҳкылоума? 
Шәарҭ ишәыхьи? Абас шԥашәыӡбои? 
Мамзаргьы, шәзыԥхьо шәҟәык шәнапаҿы икны, уантәи шәаԥхьоума? 
Убраҟа, шәгәы иааҭашәкуа зегьы шәара ишәтәхоит ҳәа ианума? 
Мамзаргьы, «Акаамеҭ амш аҟынӡа иаашәыӡбалак шәақәиҭуп» ҳәа ажәа шәаҳҭама? 
Уразҵаа урҭ: «Шәыбжьара абри ажәа хәдақәҵас иҟазҵода?» 
Мамзаргьы урҭ, (ахшыҩ рызҭо) алахәылацәа рымоума? Аиаша рҳәаҵәҟьозар, иааргааит нас рлахәылаҩцәа! 
Аамҭа ааины аҵабырг  иҿаҿаӡа ианцәырҵлак, ршьамхы арсха рыҭахоит, аха ирылшаӡом. 
Уи аамҭазы рыблақәа ашәарҭа рхубаало, ирыцҳахәха иҟазаауеит. Аха, урҭ ианрылшоз аамҭазгьы аҳәатәхаҵарахь ааԥхьара роухьан. 
Уара уажәа имцны изыԥхьаӡаз сара исызныжь! Ҳара урҭ, ирзымдыруа акала ашьшьыҳәа агәаҟра ашҟа ҳрыхоит. 
Урҭ аамҭа рысҭоит. Аха, сара сахьырхәра даараӡа иӷәӷәоуп! 
Урҭ, дара рҟынтә ирацәаны ахәыԥса уҭахханы убри иаҵахар ҳәа ишәозма? 
Мамзаргьы, иҟалаша адырра иақәиҭны, уаантәи хырҩылаауама? 
Уара унцәа иӡбара уазыԥшны ичҳа, аԥсыӡ амгәа иҭаз (Иунус ԥааимбар) уиеиԥшны уҟамлан. Уи, игәыԥжәаны, инцәа диҳәахьан. 
Инцәа 	иаҭәашьара 	ихьымӡандаз, 	ҳәарада 	цәҳәырак 	аҟны 	ихала дааныжьхон. 
Аха инцәа, далкааны ауаацқьақәа дырхиԥхьаӡалеит. 
Урҭ амапыкҩцәа, Аҟәырҟан анраҳалак, рыблақәа рыла укарыжьуашәа иухәаԥшуеит, уара иузкынгьы «Хымԥада, уи аҩсҭаа дихоуп!» рҳәоит. 
Аха Аҟәырҟан, ауааԥсыра рзы лабжьагоуп. 
Хырԥашьа змам! (акаамеҭ) 
Изакәызеи хырԥашьа змам? 
Уи ахҭыс ду закәу, уара излаудыруеи? 
Семуд жәларгьы, Ад жәларгьы рышә илагылаз уи ахлымӡаах, имцуп ҳәа ирыԥхьаӡахьан. 
Семуд жәлар иӷәӷәаӡаз дгьылҵысрак ала иқәӡаа иқәган. 
Ад жәлар ракәзар, игәыҭҟьагаз ԥшатлакәк ала. 
Аллаҳ, 	уи 	аԥшатлакә 	иааиԥмырҟьаӡакәа 	бжьахеи, 	аамши 	урҭ ирыжәиҵеит. Убра уҟандаз, ауааԥсыра, ибааны ихышәҭыз ахәырмаҵла ақыдбажәқәа реиԥш адгьыл ишықәыжьыз убарын. 
Уажәы урҭ ирцәынхаз ҳәа кыр убла иабоума? 
Фараонгьы, уи иаԥхьа имҩасқәазгьы, хыла-гәыла иаарҳәыз ақалақьқәа рыуаажәларгьы убри аҩыза агәырԥса ҟарҵеит. 
Рынцәа 	ицҳаражәҳәаҩы 	иҿагылеит. 	Уигьы 	аҵыхәтәаны, 	 иӷәӷәаӡаз хьырхәрак ала инақәикит. 
Ҳәарада, аӡқәа рыҭра иҭыҵны ианхыҵ, усҟан аӷбаҿы шәымҩаԥызгозгьы ҳара ҳакәын. 
Абри, шәара шәзы иҵатәхәны иҟаларц, насгьы алымҳақәа ираҳаны игәныркыларц азы иҟаҳҵеит. 
Абыкь (Сур) знык ианҭаҭәҳәалак, 
Адгьылтәылеи ашьхақәеи рҭыԥқәа ирыҵжәа иеинҟьаны иеилаҟәыбаса ианцалак, 
Иара убри амш аҽны иҟалаша ҟалоит. 
Ажәҩан еиҟәшоит,  ихыбгалоит уи амш аҽны. 
Амаалықьцәа уи (ажәҩан) акәша-мыкәша иҟоуп. Уи амш аҽны унцәа ижәҩангәашә ашьҭыхра, амаалықьцәа иреиҳаӡоу ааҩык рхы иадырҵоит.  
Уи амш аҽны, шәҿахәы шәҿыххоит, шәара ишәызкны изакәызаалак имаӡоу ҳәа акгьы аанхаӡом.  
Зышәҟәы арӷьарахь ала изауз абас иҳәоит: «Шәысҭ, шәаԥхьа, абар сышәҟәы!» 
«Сара, мышкызны абри аҩыза аҳасабырба ала ҳшеизынхашаз усгьы издыруан!» 
Уи нахыс, игәырӷьароу ԥсҭазаарак дагәылоуп. 
Иблахкыгоу џьанаҭ аҟны, 
Зшәырқәа рыҭаара зынӡа иахьымариоу. 
Урҭ: «Уаанӡа иҟашәҵақәаз рцымхәра, гәаԥхачарала ишәфа, иашәжәы!» ҳәа раҳәахоит. 
Зышәҟәы армарахь ала изырҭақәаз ракәзар: «Унан!»  рҳәоит. «Сара сышәҟәы сырымҭандаз,  
Сҳасабырбагьы закәу сзымдыруандаз! 
Сыԥсра зегьы рҵыхәтәа акәындаз! 
Смазара џьаргьы исмыхәеит, 
Сымчрагьы, снапхгарагьы сызнымхеит». 
(Нас убас ирыдҵахоит:) Даанышәкыла уи! (дҿашәҳәа), 
Иеилашуа амца далашәыжь! 
Ашьҭахьгьы азынџьыр ицрашәҳәа! 
Избанзар уи, иаҳаракӡоу Аллаҳ дазхаимҵеит, 
Иӷарыз крырҿаҵара дазхьамԥшьит. 
Уи амшалагьы, иахьа бзиа дызбо ҳәа аӡәгьы димаӡам. 
Ихәымгоу  афатәқәа рыда, ачысгьы имаӡам. 
Уи, агәырԥсауаа рыда аӡәгьы ирфом. 
Аха мап! Ишәбарҭоугьы мсааит, 
Ишәбарҭамгьы! 
Ҳәарада уи (Аҟәырҟан), кыр иаԥсоу ацҳаражәҳәаҩы (иузнеигаз) иажәа ауп. 
Уи поетк иажәа акәӡам. Шаҟа имаҷны иазхашәҵозеи! 
Уи аԥшҩы иажәа акәӡам. Шаҟа имаҷны шәхәыцуазеи! 
Уи, жәҩантәылақәа рынцәахәы иҟынтә илбаагоуп. 
Аԥааимбар ҳара иҳазкны ажәақәак ихы иҭиҳәаазҭгьы, 
Инапы ишьапы ҿаҳжәарын. 
Нас, иԥсы ахьҭоу, ида ыҵаҳхрын. 
Шәарбанзаалакгьы абри шәзаанкыломызт. 
Аиашазы, Аҟәырҟан, аҳәатәхаҵаҩцәа рзы алабжьагоуп. 
Шәыбжьара уи имцны изыԥхьаӡо шәшыҟоугьы, ҳәарада, иаҳдыруеит. 
Хымԥада уи, азхамҵаҩцәа рзы ргәы рзырхьуа хьааны иҟалоит. 
Уи, иҵабыргыҵәҟьаны адырра ахаҭаԥсаҭа ауп. 
Ус анакәха, унцәа  арҽхәаԥхьыӡқәа рыла деиҭаҳәа! 
Аӡәы, хырԥашьа змам уи агәаҟра амш ҵәылхуа: «Ианбаҟало?» ҳәа дҵааит. 
Уи, убри аҩыза гәаҟроуп, азхамҵаҩцәа злаҿагылаша амч ҳәа акгьы рымаӡам. 
Аллаҳ иҟынтә ауп уи, Иара иахь ахаларазы аҩаӡаратә шьаҿақәа змоу рыда. 
Амаалықьцәеи Ацқьеи (Гаврил), ҩынҩажәижәабанызқь шықәса иаҩызоу мышкы иалагӡаны, Иара иахь ихалоит. 
Уажәы уара, иԥшӡаны ачҳара аарԥшы. 
Аиашазы,  урҭ, уи агәаҟра ҟалашьа змам ауп ҳәа ирыԥхьаӡоит.  
Ҳара ҳакәзар, уи иааигәаны иаҳбоит. 
Уи амш аҽны, ажәҩан ирҭәоу амаден еиԥш иҟалоит. 
Ашьхақәагьы, икәыкәны иҟоу абамба иаҩызахоит. 
Ауа, иуа иҭагылазаашьа дзазҵааӡом. 
Аха, дара-дара иеиҿаԥшуеит.  
Агәырԥсауаҩы, уи аргәаҟра амшала,  
Ихшареи, ихатәҩызеи, иашьцәеи, иаҳәшьцәеи, 
Дыхьчаны дзааӡаз иҭаацәеи, уимоу адунеи аҟны иҟоу зегьы ахҿыхыԥсазы ириҭарц иҭаххоит, ихы изеиқәырхозар ҳәа. 
Амала, акгы иахәаӡом! Ижәдыруазааит, иеилашуа, ибылуа уи џьаҳаным, 
Уцәа ужьы былны иухызхуа мцоуп. 
Аиаша иазхьамԥшкәа хара игыло ауаҩи, 
Насгьы, иеизыргаз амал иеигӡаны изҵәахуаз, ааԥхьара рнаҭоит. 
Аиашазы, ауаҩԥсы ичҳара маҷны, иԥсыцәгьарагьы мыцхәны дшоуп. 
Цәгьарак дақәшәар, дшахашшаац дахашшаауеит. 
Аха бзиарак дақәшәаргьы, аӡәгьы далаирхәӡом. 
Амала знамаз зкуа хазуп. 
Урҭ, рнамаз иеиԥмырҟьаӡакәа ирклоит. 
Рмал аҟны хәҭак, рхазы иалырхуеит. 
Изҭаху, насгьы иӷару рызгьы иаанхаз ахәҭа иеигӡаӡом. 
Аҳасабырбаратә амш, аиашара азхарҵоит. 
Рынцәа иргәаҟра аҿаԥхьа иқыџьқыџьуеит. 
Избанзар, уи аргәаҟра аҿаԥхьа аӡәгьы ихы дзақәгәыӷӡом. 
Урҭ, аламыси, аԥхашьареи змоу уаауп. 
Амала рхатәҩызцәеи, рнапаҵҟа иҟоу аҳәсеи рыла реизыҟазаашьа азы гәыбӷан узрыҭаӡом. 
Амала, абри аҳәаа иахысыз ауаа, урҭ иахзырҟьаз рхаҭаԥсаҭақәа роуп. 
Рнапы иануҵази, ажәа ирҭиизи иахӡыӡаауа, 
Рышаҳаҭра ииашаны иҟазҵо, 
Рнамаз иахӡыӡааны иназыгӡо, 
Абарҭ ауаа, џьанаҭ ҳаҭырла имҩаԥыргалоит. 
Урҭ амапкыҩцәа ирыхьи? Уаԥхьаҟа иҩуа иаауеит. 
Арӷьарахьи армарахьи рыла гәыԥ-гәыԥ иеицны! 
Урҭ, рыцыԥхьаӡа абас ала џьанаҭ ирыдыркылап ҳәа игәыӷуама? 
Ҟалашьа амаӡам! Ҳәарада, ҳара урҭ, рхаҭақәагьы ибзиаӡаны ирдыруа  акы иалхны иаҳшеит. 
Амрагыларақәеи мраҭашәарақәеи рынцәа ихьӡала сықәуеит, 
Урҭ рхаҭыԥаны еиҳа иеиӷьу ауаа раагара ҳара ҳамч ақәхоит. Ҳара иаҳҭаху аҟаҵара аанызкылаша мчрак ыҟаӡам. 
Урҟәаҵ урҭ, ирзааираны ишыҟоу ала згәызҽанаҳҵахьо амш рыхьӡаанӡа, ибашоу усқәа рыла аамҭа рхыргалааит. 
Уи амш аҽны, рхырхарҭа иахьӡарц иццакуашәа иҩуа рҿынархоит.  
Рыблақәа аш хыланы, рыхьымӡӷ иагәылатәоуп. Абар, изықәшәаша ҳәа ргәы зҽанаҳҵахьаз амш, абри амш оуп! 
«Агәаҟра 	ӷәӷәа 	рзааиаанӡа 	ргәырҽанҵа» 	ҳәа 	Ныҳә 	иуаажәлар дырзынаҳашьҭит.  
Абас реиҳәеит: «Уа суаажәлар! Сара, иаартыҵәҟьаны шәгәышәҽаныҵоит. 
Аллаҳ шәимҵахырхәа, Уи иҿагылара шәҽацәышәыхьча, саргьы сҳәатәы хашәҵа. 
Абас ала, Аллаҳгьы шәгәырԥсақәа рыхәҭак шәанажьны, иазыԥҵәоу аҽҳәара аҟынӡа аамҭа шәиҭап. Ҳәарада, Аллаҳ иазԥиҵәаз уи аамҭа ааира аӡәгьы изаанкылаӡом, рыцҳарас иҟалаз, ишәыздыруам акәымзар!» 
Ныҳә: «Сынцәа!» иҳәеит. «Иҵабыргыҵәҟьаны уахгьы ҽынгьы суаажәлар аиашахь ааԥхьара рысҭеит,  
Амала, иҟасҵаз ааԥхьара урҭ еиҳагьы исцәыхаранатәит, 
Иранауыжьырц азы ааԥхьара рысҭацыԥхьаӡа, рнапқәа рлымҳақәа иҭарыџьгәоит, рымаҭәақәа рхы иҭадырԥеит, уаҳа ирымуит, рыҽхадрыззалацәеит. 
Ус ишыҟоугьы, ааԥхьара шрысҭац ирысҭоит. 
Иаартны ирасҳәеит, иахьаҭахыз маӡалагьы ирзеиҭасҳәеит». 
Убас расҳәеит: «Шәынцәа иҟынтә анажьра шәаҳәа, Уи кырӡа данажьҩуп. 
Ажәҩан аҟынтә меигӡарахда ақәа шәзаируеит. 
Амазареи ахшареи рыла шәеизирҳауеит, шәбаҳчақәа еизирҳауеит, иҵхәраа илеиуа аӡиасқәа шәзаԥиҵоит. 
Ишәыхьи? Аллаҳ иаҳаракыра шәышԥазымхәыцуеи? 
Арахь, шәара иеиуеиԥшым аамҭақәа шәырхыганы шәызшаз Иара иоуп. 
Ишәымбаӡо, ажәҩанқәа быжьба дара-дара шаҟа иеиқәышәшәа ишишаз? 
Урҭ рыбжьара, амза лашараны, амрагьы алашара иахыҵхырҭаны ишеит. 
Аллаҳ, шәарҭ адгьыл аҟынтә шәыҵихызшәа шәеизирҳаит. 
Насгьы еиҭах уахь шәырхынҳәны, даҽазнык шәыҵихуеит. 
Аллаҳ, шәара шәзы адгьылтәыла уарҳалҵас еиҵихит. 
Абас ала, амҩа ҭбаақәа ԥшааны шәеимдалап». 
Ныҳә: «Сынцәа!» иҳәеит, «Аиашаҵәҟьазы, арҭ сара исзымӡырҩыкәа, змазареи зыхшареи реизырҳара ада хықәкы змамыз аӡәы ишьҭаныҟәеит. 
Урҭ кырӡа ишәарҭаз ашьацҳәақәа сзықәдыргылеит». 
Убас рҳәеит: «Амарџьа! Шәынцәахәқәа кашәмыжьын! Иара «Вед» аума, «Сува» аума, «Иагәус» аума, «Иеук», мамзаргьы «Неср» аума зынӡа шәырҟәамҵын!» 
«Аиашазы имаҷҩымкәа ауаагьы мҩахырҟьеит. Уаргьы, абри нахыс урҭ агәымбылџьбаҩцәа рыршанхара иацҵа!» 
Ргәырԥсақәа рымшала аӡхыҵра ду аҟны ихәаҽит, ашьҭахьгьы амца иалажьын, Аллаҳ иҿаԥхьа урҭ зыхьчаша цхырааҩыкгьы дырзымԥшааит. 
Ныҳә: «Сынцәа!» иҳәеит, «Адгьылтәыла аҟны абарҭ амапкыҩцәа аӡәгьы даанумыжьын! 
Уара 	урҭ 	рыԥсы 	ҭаны 	иаанужьыр, 	агьырҭгьы 	мҩахырҟьоит, игәырԥсауаау абиԥарақәа рааӡара ада уаҳа даҽакы ҟарҵаӡом. 
Сынцәа! Сареи, сани саби, иазхаҵаҩцәаны сыҩны иаҭаази, иазхаҵаҩцәоу ахацәеи, иазхаҵаҩцәоу аҳәсеи иранажь, агәымбылџьбаҩцәа ракәзар, урҭ иқәӡаа ига!» 
Убас ҳәа: Сара изласыҵаҳәоу ала, аџьинцәа рыбжьара гәыԥҩык (Аҟәырҟан) иазыӡырҩыны абас рҳәазаап: «Ҳарҭ, амҩа иашахь ҳназго, иԥшьоу аԥхьара шьахәк ҳазыӡырҩит. 
Уи иагьазхаҳҵеит. Уажәшьҭа ҳанцәа зынӡа аваҟәыла диваҳаргылаӡом. 
Ҳәарада, ҳанцәа, ихьӡ-иԥша кырӡа иҳаракуп, уи ахатәҩызагьы димам, ахшарагьы. 
Ус 	анакәха, 	ҳабжьара 	иҟаз 	ахшыҩда, 	Аллаҳ 	изкны 	иҟам 	ианым далацәажәозаарын. 
Аха ҳарҭ, ауааԥсыреи аџьинцәеи, Аллаҳ изкны зынӡа амц рымҳәоз џьаҳшьон. 
Ауааԥсыра рҟынтә шьоукы, аџьинцәа рҟынтә шьоукы рхы рыҵаркуан, урҭгьы арҭ ауаа мҩахырҟьон. 
Даргьы, шәара шәшазхәыцуеиԥш, Аллаҳ, даҽазнык аӡәы иԥсы ихаҵаны диргылом, ԥааимбарсгьы днаишьҭуам ҳәа ргәы иаанагон. 
Ииашаҵәҟьаны, ҳарҭ (аџьинцәа) ажәҩан ахь ахалара ҳҭаххеит, аха иӷәӷәоу ахьчаҩцәеи амцабзи рыла ишҭәыз ҳбеит. 
Аха ҳара уаанӡа, ажәҩан ҳазыӡырҩразы, уи атәарҭа ҭыԥқәа рыҟны ҳтәалон, уажәы акәзар, азыӡырҩыра зҭаху, мцак ишьклаԥшуа ишьҭоуп. 
Иҳаздыруам, адгьылтәыла иқәынхо рзы цәгьарак иазхәыцуоу, мамзаргьы урҭ рзы рынцәа бзиарак иҭаххоу?  
Аиашазы ҳабжьара ацқьақәа ыҟоуп, аха ицқьақәамгьы ҳалоуп. Ажәак ала, иеиуеиԥшым агәыԥқәа рыла ҳаибаркуп. 
Аҵыхәтәан иеилаҳкааит, адгьылтәыла аҟны Аллаҳ ииӡбаз ҳара ҳашзаҿамгыло еиԥш, ҳабналаны ацәцарагьы шаҳзалмыршо. 
Аиашазы, ҳара уи амҩа иаша ақәҵага, ҳшазыӡырҩыз еиԥшҵәҟьа иазхаҳҵеит. Анцәа дазхазҵаз ауаҩы, уи нахыс иҳамҭа иагхар ҳәагьы дшәом, аиашамра дақәшәар ҳәагьы. 
Ҳабжьара, аиаша ирымҵахырхәо ыҟоуп, аха имҩахҟьазгьы ҳалоуп. Зхы ларҟәны Аллаҳ зыҽизҭаз- амҩа иаша хыкәкыс иалзхыз роуп. 
Амҩа иаша иацәхьаҵыз ракәзар, урҭ џьаҳаным былтәыс иазыҟалахьеит». 
Амала ҳуааԥсыра амҩа иаша иқәныҟәондаз, абри азҵаараҿы рхаҭақәа ԥаҳшәарц азы аразҟы иалаҳажьуан. 
Дарбанзаалак, Аллаҳ игәалашәара дацәхьаҵыр, Аллаҳгьы уи есааира арыцҳара дҭаиргылоит. 
Аџьаамақәа Аллаҳ мацара итәуп. Ус анакәха, Аллаҳ диваргыланы даҽакы, мамзаргьы даҽаӡәы шәимыҳәан. 
Аллаҳ 	иуаԥҩсгьы, 	Уи 	димҵахырхәарц 	азы 	дангылалак, 	иқәпапаны икәшоит. 
Убас ҳәа: «Сара, аӡәгьы дивасмырҟәылаӡакәа Аллаҳ мацара сиҳәаны,  симҵахырхәоит» ҳәа. 
Убас ҳәа: «Аиашазы, сара, аԥхасҭа шәызҭашагьы, ахәарҭара шәызҭашагьы мчык сымаӡам». 
Абригьы раҳәа: «Ҳәарада, Аллаҳ иааишьҭыз шәзеиҭасымҳәар, схаҭагьы Аллаҳ иҿаԥхьа аӡәгьы сизыхьчом. Уи ида сзымҵагылашагьы дсоуӡом». 
Сара иҟасҵо, Аллаҳ иҟынтә исоуз адырра шәзеиҭаҳәароуп. Уажәшьҭа Аллаҳи иԥааимбари ирҿагылаз идыруазааит, зыҩныҵҟа наунагӡа изҭынхаша џьаҳанымтәи амца иара изыԥшызаауеит. 
Аҵыхәтәан, ирзыԥшыз агәаҟра ианақәшәалак, зыцхырааҩцәа еиҳа имчыдоу, хыԥхьаӡаралагьы имаҷу зусҭцәоу еилыркаараны иҟоуп». 
Убас ҳәа: «Ишәзыԥшыз агәаҟра акәу иааигәахаз, мамзаргьы, сынцәа уи иҵегьы аамҭак шәзациҵоу, сыздыруам». 
Иҟалаша Иара иоуп издыруа. Имаӡа дарбанзаалак аӡәы изы иааиртуам, 
Амала, Аллаҳ иԥааимбарцәа рыда. Избанзар, Уи, урҭ раԥхьагьы рашьҭахьгьы ахылаԥшыҩцәа рзоуижьуеит. 
Абас ала, Рынцәа ирзааишьҭыз, ԥсахрак азымукәа, ишахәҭоу ала ишеиҭарҳәо гәеиҭоит. Аллаҳ, урҭ ирыдиҵаз зегьы идыруеит, насгьы урҭ зегьы иҭаиҩуеит, ихьчоит. 
Уа (аԥааимбарра ала) зыҽҭазыҳәҳәаз! 
Ҵхыбжьон угыланы ашьапкра ала аамҭа ухга! 
Ҵхыбжьонтәи аамҭа аԥхьа, мамзаргьы ашьҭахь, 
Аҟәырҟан ажәақәагьы, цыра цырала ишрыхәҭоу ала уаԥхьа. 
Аиашазы, ҳара ихьанҭоу, насгьы кыр иаԥсоу ажәак уҵаҳҳәоит. 
Ҳәарада, аҵх аамҭа ашьапкра, ахшыҩи, агәи, аԥси реиқәшәара аганахьала иманшәалоуп, ажәа ахшыҩ аҟны иаанхаразы аҭагылазаашьагьы еиҳа еиӷьуп. 
Избан акәзар, ҽынла имаҷымкәа аусқәа урҿуп. 
Унцәа ихьӡ угәаларшәала, насгьы зегь рыла Иара  иахь уеихала. 
Уи, мрагыларагьы мраҭашәарагьы рынцәахәы иоуп. Уи ида нцәа дыҟаӡам. Ус анакәха, иара мацара уиқәгәыӷны уҽимҵакла. 
Урҭ иуарҳәақәогьы чҳаны, ишақәнагоу ала урыцрыҵ. 
Аразҟы змоу уи амцҳәаҩцәагьы сара исызныжьны, маҷкгьы аҿҳәара рыҭ. 
Ҳәарада, ҳҿаԥхьа дара рзы аҳәагәыжьқәеи, урҭ зыблыша амцеи ыҟоуп. 
Насгьы рҟырҟы икылахаша фатәыки, ихьаагоу агәаҟреи рзыҟоуп. 
Уи амш аҽны, адгьылтәылеи ашьхақәеи хыџхыџуеит, ашьхақәа иԥсаҟьоу аԥслымӡ иаҩызахоит. 
Аиашазы, Фараон цҳаражәҳәаҩык дшизынаҳашьҭыз еиԥш, шәаргьы шаҳаҭра шәзызуша ԥааимбарк дышәзынаҳашьҭит. 
Фараон, уи аԥааимбар диҿагылеит, ҳаргьы ӷәӷәала дахьҳархәит. 
Шәаргьы шәмапкыраҿы шәымхьаҵыр, ахәыҷқәаҵәҟьа зыхцәы шлахьоу аҭаҳмадцәа ианреиԥшхаша уи амш аҟынтә шәхы шԥашәыхьчо? 
Ажәҩанҵәҟьа, уи амш аҽны иеиҟәыҷҷа ицоит, Аллаҳ иажәа хымԥада инаӡоит. 
Ҳәарада, абарҭқәа зегьы лабжьагоуп, уажәшьҭа изҭаху инцәа ишҟа амҩа дықәлоит.  
Уара, аҵх хынтә ишаны ҩхәҭак ирзааигәоу аамҭак аҟара, мамзаргьы аҵх абжа аҟара, мамзаргьы аҵх хынтә ишаны хәҭак аҟара, анцәа иашьапкра ишазукуа, иуыцу ауаа рыхәҭакгьы абас шыҟарҵо унцәа хымԥада идыруеит. Аҵхи амши шаны рыҽҳәарақәа аԥызҵо, хымԥада Аллаҳ мацара иоуп. Уи, шәара абри аҩыза шшәылымшо дырны, иаҭәашьареи ирыцҳашьареи рыла шәирманшәалеит. Уажәшьҭа, Аҟәырҟан аҟынтә иахьшәзыманшәалоу шәаԥхьа. Аллаҳ, шәыбжьара ачымазаҩцәа шыҟалаша, ԥыҭҩыкгьы Уи иаҭәашьара аҟынтә аразҟы иашьҭаланы адунеи аҟны амҩа ишықәлаша, даҽа гәыԥҩыкгьы Иара имҩаҿы ишеибашьыша идыруеит. Ус анакәха, Аҟәырҟан аҟынтә иахьшәзыманшәалоу шәаԥхьа. Шәнамаз шәкы, шәзеқьаҭгьы шәҭии, Аллаҳгьы гәыкала ԥсахра бзиак ишәҭ. Аллаҳ иҿаԥхьа ишәԥылараны иҟоугьы, заанаҵы шәхазы абзиара ҳәа иҟашәҵаз ауп, амала еиҳа еиӷьны, насгьы еиҳагьы идуӡӡаны ишәԥылоит. Аллаҳ иҟынтә анажьра шәаҳәа, ҳәарада, Аллаҳ, кырӡа данажьҩуп, кырӡагьы ишәзылыԥхо иоуп. 
Уа ԥааимбаррала зҽылазҳәаз! 
Угыланы ргәырҽанҵа! 
Унцәа идура мацара еиҭаҳәа. 
Ушәҵатәы цқьаны иныҟәга. 
Иҟьашьу, ихәымгәоу урцәыхараны угыл. 
Иҟауҵаз абзиара ирацәашьаны ауаҩы ихы ианумҟьан. 
Унцәа илыԥха уахьӡарц азы ичҳа. 
Абыкь (Сур) ианҭаҭәҳәо аамҭа, 
Иара убри амш, иуадаҩу мшуп, 
Мапкыҩцәа рзы зынӡа имариам мшуп. 
Изаҵәны исшаз уи ауаҩы, сара дсызныжь (иахьырхәразы),  
Нас, меигӡарахда амазара зысҭаз, 
Икәша-мыкәша игылоу, амч изҭо аҵеицәагьы заҭәасшьаз, 
Разҟыс иҟоу зегьы зысҭаз, 
Абарҭқәа рышьҭахьгьы еиҳангьы изҭаххаз ауаҩы! 
(Иҵегьы иҭара аума?) Ҟалашьа амам! Избанзар, уи ҳара ҳажәаԥҟарақәа зынӡа мап рцәикуеит. 
Саргьы, уи ахра ҿҟьарсҭара даҿазгалоит. 
Избанзар уи (Аҟәырҟан ақәыӡбаразы) ишәеит, изеит. 
Аԥсра игәыҵашәааит, иагьышԥеишәеи иагьышԥеизеи! 
Ҳаи, даҽазныкгьы аԥсра згәыҵашәаша, иагьышԥеишәеи иагьышԥеизеи! 
Нас, абас днаԥшы-ааԥшит. 
Иџьымшьқәа ҵархәны, иқьышә кылышьшьы. 
Аҵыхәтәангьы днаҳәны дцеит, ихԥагьара дзазымиааит. 
«Ари, ажәытәуаа рҟынтә инхаз алаԥшхырԥарак ада даҽакы акәӡам!» иҳәеит. 
«Ари, ауаҩԥсы иажәада уаҳа даҽакы акәӡам!» иҳәеит. 
Сара уи, дбылны дҷыҷырц азы асекар (амцақьоуқьад) дҭасыџьгәоит. 
Уара асекар закәу удыруоу? 
Уи уабылуеит, уааннажьӡом, аха уашьӡом. 
Ауаҩы ицәа ишаҷыҷыц иаҷыҷуеит. 
Уаҟа зеижәҩык амаҵуҩцәа ыҟоуп. 
Ҳара џьаҳаным аусқәа ирыхәаԥшырц азы амаалықьцәа мацара адҵа раҳҭеит.  Урҭ рхыԥхьаӡарагьы мапкыҩцәа рзы ԥышәагас иҟаҳҵеит. Абас алагьы, ашәҟәы заҳҭақәаз адырраҵәҟьа роуны, разхаҵара еизырҳаны, агәыҩбара рмоуааит, згәы ахәаԥсара ҭоу мапкыҩцәагьы: «Аллаҳ абри ахыԥхьаӡаратә ҿырԥшы ала ииҳәарц иҭаххарыз?» рҳәоит. Аллаҳ, изиҭаху абас иахырҟьара дазныжьны, изиҭахугьы амҩа иаша иирбоит. Унцәа ируаа, Иара ида аӡәгьы издырӡом. Абри акәзар, уи ауааԥсыра рзы алабжьага мацара ауп.  
Мап, мап! Амзеи, 
Анасҭхара иаҿу аҵхи, 
Ашара иалагаз амши мсааит! 
Ҳәарада, зеиԥш ыҟам акоуп уи асекар, 
Ауааԥсыра ргәырҽанҵаразы. 
Шәыбжьара (ихәарҭоу аусқәа рыла) ԥхьаҟа ацара, мамзаргьы (мапкреи агәырԥсақәеи рыла) шьҭахьҟа аанхара зҭаху рзы. 
Зегьы ируыз, иҟарҵаз азы шасыс иаанкылахоит. 
Амала аиашареи ақәнагеи рганахь иҟоу аламҵакәа. 
Урҭ џьанаҭ иҟоуп, 
Агәырԥсауаа ирызкны дара дара азҵаарақәа рибаҭоит. 
«Шәызбылуа абри амцахь шәаазгаз закәи?»  
Урҭгьы абас аҭак ҟарҵоит: «Ҳарҭ, анамаз зкуаз ҳреиуаӡамызт, 
Аӷар криҿаҳҵомызт, 
Агәырԥса иалаз ҳрыцын, 
Ахьырхәра амш, имцны иҳаԥхьаӡон, 
Аҵыхәтәан, аԥсра ааин ҳаргьы иааҳадгылт». 
Уажәшьҭа, ахашшааҩцәа рахашшаарагьы урҭ ирыхәом. 
Абас ишыҟоугьы, алабжьара иазхьамԥшкәа изацәыбналои? 
Ишәаны Алым ишацәыбнало, 
Аҽада мархәацқәа реиԥшҵәҟьа. 
Алабжьара ахаҭыԥаны, рыцыԥхьаӡа раԥхьа иаарту абӷьыцқәа роур рҭахуп. 
Мап! Аиашазы урҭ нарцәы иацәшәаӡом. 
Аха, ирдыруазааит, ари иҵабыргыҵәҟьаны лабжьагоуп, гәҽанҵагоуп! 
Изҭаху уи даԥхьоит, дазхәыцуеит, аҵатәхәы алихуеит. 
Аха, Аллаҳ игәамԥхакәа аҵатәхәы рзалхуам. Ацәшәара иаԥсоу Иара иоуп, агәырԥсақәа ранажьра иақәиҭугьы Иара иоуп. 
Акаамеҭ амш мсааит! 
Зхы иақәыӡбо аԥсы мсааит! 
Ауаҩԥсы, ибаҩқәа еидкыланы иаҳзеиқәмыршәо џьишьоума? 
Ааи, инацәкьара аԥынҵақәаҵәҟьа рҟынӡа зегьы еиҭах раԥҵара ҳамч ақәхоит. 
Аха ауаҩԥсы, иаԥхьа изышьҭоу аамҭа иалагӡаны, агәырԥса арҳара дшазгәышьыц дазгәышьуеит. 
«Акаамеҭ амш анбыкәу?» ҳәа дҵаауеит. 
Аблақәа гәыҭҟьарала ианаатуа, 
Амза атыҩ ианакуа, 
Амреи амзеи анеиԥыло аамҭазы, 
Иара убри амш аҽны, ауаҩԥсы «бналарҭак ыҟоума?» ҳәа дҵаашт. 
Мап, иҟаӡам хыҵакырҭак! 
Уи аҽны, уахьнанагаша унцәа иҿаԥхьа мацара ауп. 
Уи аҽны, ауаҩԥсы иҟаиҵаз, иҟаимҵаз зегьы изеиҭаҳәахоит. 
Ауаҩԥсы, ихы даҿагыланы иара ихы шаҳаҭра азиуеит. 
Иҭахызар иеиуеиԥшым аҽыӡгақәа еиқәиԥхьаӡааит. 
Уара иуыҵаҳәо ажәаԥҟарақәа иаразнак еилукааразы убз умырҵысын. 
Уи, уыхшыҩ иҭагаланы уарԥхьара ҳара иаҳуалуп. 
Ус анакәха, уи ҳанузаԥхьо, уара ҳаԥхьашьа уацклаԥш. 
Нас, уи аиҭаҳәарагьы ҳара иаҳусуп. 
Аха мап! Аиашазы шәарҭ лассы имҩасны ицо (адунеитә ԥсҭазаара) еиӷьашәшьоит, 
Нарцәы акәзар, аган аҿы иншәыжьуеит. 
Аха уи аҽны, хаҿсахьақәак гәырӷьарала илашоит, 
Рынцәа иганахь ихьаԥшуа. 
Хаҿсахьақәакгьы ргәыӷра рцәыӡны, рыбӷа ԥҵәаны иҟалоит 
Ахлымӡаах шырԥеиԥшу рнырны ицәышхоит. 
Уажәшьҭа аамҭа цахьеит, аԥсы аҟырҟы ианкылаха нахыс! 
«Ачымазаҩ дызхәышәтәуа дыҟаӡами?» ҳәа анраҳәахалак, 
Ари, уажәшьҭа иззыԥшыз аиԥырҵра шакәу анеилкаахалак, 
Ашьапқәа еилаԥаҭоит. 
Иара убри амш аҽны, зегьы ахьдәықәырҵо унцәа иҿаԥхьаҟа ауп. 
Аамҭала уи, аиаша азхаимҵацызт, анамазгьы имкыцызт. 
Уимоу, мап рыцәкны, аиаша дагьазхьамшыцызт. 
Насгьы ихы дахԥагьо дныҟәаны, иҩызцәа рышҟа дцахьан. 
Ихьаагоу аҵыхәтәа шааигәахац иааигәахоит! 
Ааи, уи (агәаҟра) ишузааигәахац иузааигәахоит! 
Ауаҩԥсы, ихала ихы дазынрыжьуаз џьишьозма? 
Уи, икаҭәаз цәыкәбарк (ахӡы) иакәӡамзи? 
Нас, уи иеихаҳоу кәҭаӷьк (ембрио) акәны дҟаҵан, ашьҭахьгьы Аллаҳ уи дшаны, асахьа ииҭеит.  
Уи аҟынтәгьы хаҵеи ԥҳәыси ракәны, ҩыџьаны ишеит. 
Уажәы, абарҭқәа зегьы ҟазҵаз, аԥсцәа измыргылаӡои? 
Ауаҩԥсы кыраамҭа иӡбахә уҳәаратәы дыҟаӡамызт. 
Аиашазы, ҳара ауаҩы иеицылаз цәыкәбарк далаҳхит, дԥаҳшәарц азгьы уи иаҳауа, ибауа дҟаҳҵеит. 
Ҳәарада, ҳара, уи амҩа иаша иҳарбеит. Уажәшьҭа, иҭаххар, иҭабуп зҳәо, иҭаххаргьы абзиара ззеилымкаауа дреиуахоит. 
Ҳара, абзиара знымало мапкыҩцәа рзы азынџьырқәеи, ашьамԥлаҳәқәеи, амцабз зхылҵуа мцаки ҳармазеихьеит. 
Ауаацқьақәа, афҩыхаа зхылҵуа аҵәыцақәа рыла иҷыдоу арыжәтәқәа ржәлоит. 
Уи убри аҩыза ӡыхьуп, Аллаҳ иуаацқьақәа рзы, агәараҳәа илеиуа, меигӡарахдагьы иржәуа ӡыхьуп. 
Урҭ, ражәа ирҭииз нарыгӡоит. Игәыҭҟьагоу, насгьы зегьы ирхыҵәо уи амш иацәшәоит. 
Урҭ, 	рхаҭакәа 	бзиа ибаны, ирҭахны, 	аӷари, 	аеҭыми, 	атҟәацәеи крырҿарҵоит. 
«Ҳара, шәарҭ Аллаҳ игәаԥхаразы мацара крышәҿаҳҵоит, уи азы ҳара ҳахь ауалгьы шәықәым, аџьшьарагьы ҳазыԥшым. 
Ҳара, иуадаҩу, ишәарҭоу уи амш азы ҳанцәа ҳаицәшәоит. 
Абри азы, Аллаҳ урҭ, уи амш агәыҭҟьара иацәихьчоит, рхаҿсахьақәа ырлашаны, рыгәқәагьы агәырӷьара рҭеиҵоит. 
Иахьырычҳаз ахаҭыԥаны, џьанаҭ баҳчақәарҿы абырфын маҭәақәа раҭәеишьоит. 
Уаҟа ртәарҭақәа рҿы итәоит. Избылыша амрагьы ҟалом, ахьҭа иазыркышагьы. 
Аҵлақәа рышәшьырақәа рҿы, ирҿало ршәырқәагьы ианаарҭаху иақәиҭуп. 
Рыкәша-мыкәша иҟоу амаҵуцәа, араӡны маҭәахәқәеи, абырлаш иалху аҵәцақәеи, 
Араӡни абырлаши ирылху аныгақәеи рыла ирывагьежьлоит. 
Уи адагьы, уаҟа иеиуеиԥшым аҵиаақәа  рыла ирхаау арыжәтәгьы ирыдыргалоит. 
Уа иҟоу, иџьашьахәуп ззырҳәо ӡыхьк аҟынтә. 
Зегьы рыкәша-мыкәша, аҿар рывагьежьуеит. Уанрыхәаԥшлак, иԥсаҟьоу абырлаш ракәу џьушьап. 
Уаҟа уахьынаԥшы-ааԥшуа, зеиԥшыҟам аразҟқәеи, иблахкыгоу анхарҭақәеи убарҭоуп. 
Урҭ рхыхь, иҵаӷоу, насгьы ижәпоу абырфын иаҵәа иалху ашәҵатәқәа ршәыуп, араӡны напхаҵақәа рымӷоуп, рынцәа урҭ ицқьашәқьоу рыжәтәк диржәуеит. 
«Абарҭ шәара ишәҳамҭоуп, шәџьабаа баша имыӡӡеит». 
(Сԥааимбар!) Аҟәырҟан хәҭа хәҭала иуҵаҳәаны ҳара иузылбааҳгеит.  
Ус анакәха, унцәа ииӡбаша чҳа, урҭ рҟынтә гәырԥсауаҩык, мамзаргьы абзиара ззеилымкаауа рҿаԥхьа ухы лаумырҟәын. 
Шьыжьи хәылбыҽхеи унцәа ихьӡ еиҭаҳәала. 
Аҵх ахәҭазгьы Аллаҳ ихьӡала асаара уҽкажь, аҵх иалагӡаны акыр уи ирҽхәаԥхьыӡқәа еиҭаҳәала. 
Абарҭ ауааԥсыра раԥхьаҟа ирзыԥшу уи амш уадаҩ иазхьамԥшкәа, аамҭалатәи адунеи бзиа ирбоит. 
Урҭ,  ҳара иаҳшеит, амахәҿа ӷәӷәеи ахшыҩи раҳҭеит. Иаҳҭаххар, дара иреиԥшу шьоукы рыла иҳаԥсахыр ҳалшоит. 
Ҳәарада, ари алабжьароуп, уажәшьҭа изҭаху инцәа иахь мҩак ылихуеит. 
Аллаҳ иҭахымкәа шәара аҭаххара шәоуам. Ҳәарада, Аллаҳ зегьы здыруа иоуп, аҟәыӷара иақәиҭу иоуп. 
Аллаҳ, иззиҭаху илыԥха даҵаикуеит. Агәымбылџьбаҩцәа ракәзар, урҭ рзы ихьаагоу гәаҟрак дырмазеихьеит. 
Сықәуеит, иеишьҭаргыланы иаашьҭу (абзиақәа рыла),   
Аԥшатлакә еиԥш иасны (аԥырхага узҭо зегьы) ицҟьа изго, 
Иааиԥмырҟьаӡакәа (аиашареи абзиареи)  ирылазырҵәо, 
Аиашеи ахәанчеи иеилзырго, 
Аҽрыцқьареи, ахыхьчареи, агәҽанҵареи рзы, 
Алабжьарақәа ҟазҵо рыхьӡала, 
Шәара ишәаҳәо ажәа, хымԥада, инаӡоит! 
Аеҵәақәа рылашара анҭаауа, 
Ажәҩан анеиҟәшауа, 
Ашьхақәа ыҵжәаны иандыршәуа, 
Аԥааимбарцәа ашаҳаҭразы ианрыԥхьаша аамҭа.  
Иарбан мшу абарҭқәа аныҟало? 
Аидыхра амш аҽны! 
Аидыхра амш закәу удыруама? 
Аиаша имцны изыԥхьаӡоз рзы, уи амш, ҳаӷоу имшхароуп! 
Уаанӡатәиқәа иқәӡаа иқәҳамгаӡеи? 
Анаҩс иааираны иҟоугьы убри аҩызаҵәҟьа рзаҳуеит. 
Ҳара, ахара зду абас ҳрызныҟәоит. 
Аиаша имцны изыԥхьаӡоз рзы уи амш, ҳаӷоу имшхароуп! 
Шәарҭ, баша ӡык шәалҳамхӡеи? 
Уи (ахӡы), иахьшәарҭам ҭыԥк иҭаҳмыртәаӡеи 
Иазыԥҵәоу аамҭак аҟынӡа? 
Ашәага-загақәа ҳара иаԥаҳҵеит, шаҟагьы ибзианы иаԥаҳҵазеи! 
Аиаша имцны изыԥхьаӡоз рзы уи амш, ҳаӷоу имшхароуп! 
Ҳара, адгьылтәыла нхарҭас иҟаҳамҵаӡеи 
Зыԥсы ҭоу рзгьы, аԥсцәа рзгьы? 
Уи адагьы, адгьытәыла аҟны ашьха дуӡӡақәа шаны, шәарҭ аӡы цқьақәа шәаҳмыржәӡеи? 
Аиаша имцны изыԥхьаӡоз рзы уи амш, ҳаӷоу имшхароуп! 
Уажәы имцны ишәыԥхьаӡаз агәаҟра ашҟа шәеиха! 
Хыџьара иеихшоу агага ашҟа амҩа шәықәыз. 
Ашәшьырагьы шәызымҭо, амцабзгьы шәацәызмыхьчо уи агага ашҟа шәца. 
Уи, аҳҭынра дуӡӡак иаҟароу акәицқәа аршәуеит. 
Амыҵмыџь еиԥш иҟаԥшьӡа иҟалоит.  
Аиаша имцны изыԥхьаӡоз рзы уи амш, ҳаӷоу имшхароуп! 
Уи, убри аҩыза мшуп, уажәшьҭа (азхамҵаҩцәа) рҿы еилгаӡом. 
Ҽыӡгак аарыԥшрагьы изақәиҭхаӡом. 
Аиаша имцны изыԥхьаӡоз рзы уи амш, ҳаӷоу имшхароуп! 
Абар, 	абри, 	аидыхра 	амш 	ауп. 	Шәареи, 	шәаԥхьатәиқәеи 	џьарак шәеизаҳгеит. 
Шәзызхәыцуа кыр ыҟазар, шәааи, шәысҿагыланы инашәыгӡа абыржәы! 
Аиаша имцны изыԥхьаӡоз рзы уи амш, ҳаӷоу имшхароуп!   
Ҳәарада, агәырԥса зҽацәызахьчаз рзы, ашәшьырақәеи, аӡыхьқәа рхықәқәеи рыҟны, 
Ргәы иааҭаху иеиуеиԥшым ашәыр хкқәа ҟалоит. 
«Иҟашәҵақәаз рцымхәра, абыржәы гәаԥхачарала ишәфа, ишәжәы!» 
Ҳара, абзиара ҟазҵаз, абас ирџьаҳшьоит. 
Аиаша имцны изыԥхьаӡоз рзы уи амш, ҳаӷоу имшхароуп! 
Шәаргьы (адунеи аҟны) ишәфа, ишәжәы, даҽа маҷк шәхы иашәырхәа! Ҳәарада, агәырԥса шәалаҳаны шәыҟоуп. 
Аиаша имцны изыԥхьаӡоз рзы уи амш, ҳаӷоу имшхароуп! 
Урҭ: «Аллаҳ иҿаԥха шәхырхәа!» ҳәа анраҳәахалак, ихырхәаӡом. 
Аиаша имцны изыԥхьаӡоз рзы уи амш, ҳаӷоу имшхароуп! 
Уажәшьҭа абри (Аҟәырҟан) ашьҭахь, иарбан ажәоу иазхарҵараны иҟоу? 
Дара дара зеизҵаауа закәуи? 
Еимактәыс ирымоу, 
Уи ажәабжь ду азы акәхап. 
Мап! Ааигәа усгьы иеилыркаашт! 
Уи закәу, ааигәа, хымԥада, иеилыркаауеит! 
Ҳара, адгьылтәыла ииарҭаны, 
Ашьхақәагьы шьаҟақәаны иҟаҳамҵаӡеи? 
Шәаргьы ҩба ҩбала шәеицаҳшеит. 
Шәыцәа, аҽырҭынчраз, ԥсыршьагас ишәзыҟаҳҵеит. 
Аҵх хызаны иаԥаҳҵеит. 
Амшгьы аусура иаамҭаны иҟаҳҵеит. 
Шәхыхь, быжьбаны иеихагылоу, иӷәӷәоу ажәҩан шәхаҳаргылт. 
Уаҟа аԥхарреи алашареи зхылҵуа цәашьык ықәҳаргылт. 
Ақәа згәылоу аԥҭақәа рҟынтә, ахьхьа-хьхьаҳәа аӡы шәзылбаҳашьҭуеит 
Ажәлақәеи аҵиаақәеи еизшәырҳарц, 
Насгьы иеилашьшьы игылоу аӡахәаҭрақәеи абаҳчақәеи шәааӡарц азы. 
Ҳәарада, аидыхра (аӡбара) амш аҿҳәара азыԥҵәоуп. 
Абыкь (Сур) ианҭаҭәҳәалак, гәыԥ гәыԥла Аллаҳ иахь шәнеиуеит. 
Ажәҩангьы аатуеит, игәашәқәаны иҟалоит. 
Ашьхақәа, аԥҭақәа реиԥш ирныҟәахоит. 
Ҳәарада, џьаҳанымгьы, ирзыԥшны икылатәоуп. 
Иахзырҟьаз аҵыхәтәаетәи рынхарҭа ҭыԥ акәны.  
Шықәсы рацәала иахьҭанхаша.  
Изырхьшәашәаша рымамкәа, рыжәтәкгьы рзымжәкәа, 
Аӡырши, ашьаҟ-ӡыҟи мацароуп ироуа. 
Ируыз, иҟарҵаз ахаҭыԥазы. 
Аиашазы, урҭ рҿахәы шырҿыххоз иазыԥшымызт. 
Ҳажәаԥҟарақәа иимцуп ҳәа ишырыԥхьаӡац ирыԥхьаӡон. 
Аха ҳара, зегьы акакала иҭаҳаҩхьеит. 
Агьама жәба уажәшьҭа! Аринахыс, иеизырҳаны ишәаҳҭаша агәаҟра мацара ауп. 
Аҳәатәхамҵара зҽацәызыхьчаз рзы акәзар, агәыхәтәы ахьӡара иаамҭоуп. 
Ашәырырҭақәеи аӡахәаҭрақәеи, 
Бзиа иеибабо ахатәҩызцәеи, 
Рыжәтәла иҭәу аҵәцақәеи (ыҟоуп). 
Уаҟа, ргәы иамыхәо,  мамзаргьы имцу ажәак раҳауам. 
Абарҭқәа, унцәа меигӡарахданы иуаҭәеишьаз аҳамҭақәа роуп. 
Ажәҩанқәеи адгьыли, урҭ рыбжьара иҟоу зегьы рынцәа иҟаиҵаз аҭак ауп. Ауааԥсыра Уи иҿаԥхьа ацәажәара (Иара азин ҟаимҵакәа) иақәиҭӡам. 
Аԥсцәеи амаалықьцәеи цәаҳәа цәаҳәала иангылаша амш аҽны, Алыԥхаҩы азин зиҭақәаз рыда аӡәгьы дызцәажәаӡом, ицәажәазгьы аиаша мацароуп ииҳәо. 
Иара абри, хымԥада, иааираны иҟоу мшуп. Ус анакәха, изҭаху инцәа иахь дызго мҩак дықәлааит. 
Ҳара, ауаҩԥсы уаанӡа ииухьоу, иҟаиҵахьоу данахәаԥшыша, амапкыҩгьы: «Снышәхандаз исхарааз!» ҳәа данахьхәыша аамҭазы, изықәшәараы иҟаз агәаҟразы, шәгәышәҽанаҳҵахьан. 
Иҵхны ихазгало, 
Ашьшьыҳәа иахо, 
Ишыӡсац иӡсо, 
Ишеиԥхныҩлац иеиԥхныҩло, 
Адҵа ишахәҭоу ала иназыгӡо аеҵәақәа мсааит! 
Актәи аҭаҭәҳәара игәыҭҟьагоу аҵәаабжьы (адунеи) архыџхыџны иарбгоит. 
Уи, аҩбатәи аҵәаабжьы ашьҭанеиуеит. 
Иара убри амш азы, зегьы ргәы ҭҟьаны иҭрысуеит. 
Рыблақәа ашәарҭара хылоит. 
( Мапкыҩцәа:) «Уажәы ҳара, ҳабаҩқәа ибааны ишцахьоугьы, 
Раԥхьа ҳшыҟаз еиԥш ҳҟалома?» рҳәоит. 
Иагьнацырҵоит: «Усҟан ари, ацәыӡ ду змоу хынҳәышьак (аиҭаирак) акәхоит. 
Ари ахынҳәра, бжьы мацарак иазыԥшуп. 
Иааԥшызар, маҳшьер ашҭаҿы иеизаны игылоуп. 
Мыса иажәабжь уара уҟынӡа инаӡахьоума? 
Унцәа,  уи иԥшьоу Ҭува аԥсҭа аҟны абас иқәҿиҭхьан: 
«Фараон уизца! Уи, иахирҟьацәеит». 
Убас иаҳәа: «Аҽрыцқьара уҭахӡами? ҳәа. 
Сара, унцәа иахь амҩа усырбап, уаргьы уиҳәатәхаҵаҩны уҟалап». 
Насгьы уи, иреиҳаӡаз аџьшьахәы иирбеит. 
Амала,  Фараон, иаразнак «иимцуп»  иҳәан, даҿагылт. 
Дабашьырцгьы иҽазикит. 
Имаҵуҩцәа еизганы драцәажәеит:  
«Сара, шәарҭ иреиҳаӡоу шәынцәа соуп!» иҳәеит. 
Аллаҳгьы, уи адунеии нарцәи рзы иҵатәхәыз ахьырхәра дақәиршәеит. 
Ҳәарада, абри аҟны Аллаҳ иҳәатәхамҵара ицәшәо рызгьы иалырхша аҵатәхәы ду ыҟоуп. 
Уажәы, шәара шәшара акәу, мамзаргьы ажәҩан ашара акәу реиҳа иуадаҩу?  
Ажәҩан, ирҳаракны уаҳа наҭахымкәа ишьақәиргылт. 
Аҵх ирлашьцеит, амш ирлашеит. 
Уи ашьҭахьгьы, адгьылтәыла ирхианы иеиҵихит. 
Адгьыл аҟынтә аӡы ыҵихит, аҵиаақәа ирызирҳаит. 
Ашьхақәа иӷәӷәаӡа иқәиргылеит  
Шәареи шәырахәқәеи рзы ихәарҭахарц. 
Ахлымӡаах дуӡӡа анааилак, 
Уи аҽны, ауаҩԥсы ииуыз, иҟаиҵаз ибзиаӡаны игәалашәоит. 
Нас, џьаҳанымгьы иаартыҵәҟьаны ибарҭахоит. 
Уажәшьҭа дарбанзаалак аҳәаа дахысны, 
Адунеитә ԥсҭазаара алихзар, 
Џьаҳаным урҭ рзы наунагӡа аҵыхәтәантәи хыҵакырҭоуп. 
Инцәа иҿаԥхьа (аҳасабырбара) иацәшәаны зыԥсыцәгьара аҭахрақәа ириааиз иакәзар, 
Уи инхарҭа, џьанаҭ ахаҭаԥсаҭоуп. 
Уажәы, уара акаамеҭ иазкны иуазҵаауеит, «ианбаҟало?» ҳәа. 
Уара, уи иазкны иудыруеи? 
Уи иазку здыруа, унцәа заҵәык иоуп. 
Уара, уи амш иацәшәаны, згәы ҭрысуа мацара рзы угәҽанҵаҩуп. 
Акаамеҭ амш анырбалак, адунеи аҟны уахык, мамзаргьы шарԥазык аамҭа аҟара иҟаз џьыршьоит. 
Иқьышә кылиршьшьит, дизхьамԥшит. 
Избанзар илашәыз аӡәы дизааины дыҟан. 
Уара иалудыраауеи, издыруада уи аҽрыцқьара иҭахызҭгьы? 
Мамзаргьы, алабжьарак дазыԥшны, уи алабжьара ихәозҭгьы? 
Амала, змазареи зҭыԥи ирықәгәыӷуа иакәзар, 
Уи еиҳа уизхьаԥшуеит. 
Уи  иҽымрыцқьара, уара уус иалои? 
Амала, дыҩуа дааины иудтәалаз 
Аллаҳ дышицәшәо аарԥшуа, 
Уи изҿлымҳара уҽзацәыԥхьаукуеи? 
Мап! Ҳәарада, ари Аҟәырҟан – лабжьагоуп. 
Изҭаху, уи аҟынтә абжьгара алихуеит. 
Уи, иԥшьоу  абӷьыцқәа ирнуп. 
Иаҳаракӡоу, ицқьашәқьоу абӷьыцқәа. 
Ацҳаражәҳәаҩцәа рнапала инагоу, 
Иалкаау, ауаҩышәара злоу. 
Иқәынҵәаша ауаҩы, абзиара шԥаинымаало! 
Аллаҳ  уи дызлихи? 
Уи хӡык далихит, асахьагьы иԥшьеиҵеит. 
Насгьы имҩа ирманшәалеит. 
Аҵыхәтәан, иԥсы ихыхны адамра дҭеиҵеит. 
Нас, ианиҭаху аамҭак азы, уи даҽазнык иԥсы ихеиҵашт. 
Мап! Ауаҩԥсы, Аллаҳ идҵа наимыгӡаӡеит. 
Ауаҩԥсы, иифо днахәаԥшны, дазхәыцааит! 
Ҳара меигӡарахда ақәа изаҳаруеит. 
Нас, адгьыл ицәаӷәаны илаҳҵоит. 
Убри аҟынтә арыц рҵәыӷьаны иазҳарҳауеит. 
Аӡахәаҭрақәеи, ауҭраҭыхқәеи, 
Азеҭынҵлақәеи, ахәырмаҵлақәеи, 
Еихых-еиҵых, ижәпаӡа иеилагылоу ақәаҵақәеи, ашәарқәеи ашьаци, 
Шәареи, шәырахәқәеи рзы хырҳаганы ираҳҭоит. 
Алымҳақәа зырдагәо уи абжьыцәгьа аамҭа анааилак, 
Иара убри амш аҽны,  
Иашьцәеи иаҳәшьцәеи, 
Иани, иаби, 
Ихатәҩызеи, ихәыҷқәеи дырцәыбналоит. 
Уи амш аҽны, зегьы русқәа рхы иахыҵәоит. 
Уи амш азы шьоукы  рхырҿы лашоит. 
Гәырӷьаҽҳәаша роуны, игәырӷьалоит, иччалоит. 
Шьоукы  рхаҿсахьақәа акәзар, , 
Ахьаа иамҽханакны иеиқәаҵәамлаҳӡа иҟалоит. 
Иара убарҭ, амапкыҩцәа, агәырԥсауаа роуп. 
Амра иеикәарҽны ианырцәахалак, 
Аеҵәақәа ԥсаҟьа ианкаԥсалак, 
Ашьхақәа андырныҟәалак, 
Ихьараны иҟоу амахҽқәа рхы ианазоурыжьлак, 
Агыгшәыгқәа џьарак рҽанеизыргалак, 
Амшынқәа анеилаҵәалак, 
Ауааԥсыра, ируыз, иҟарҵаз рыла ианеиҿадыргылалак, 
Зыԥсы ҭаны анышә иарҭаз аҭыԥҳа,  
Дзыхдырҟьаз, дызхыршьааз ианлазҵаалак, 
Ашәҟәқәа анцәыргахалак, 
Ажәҩан аҽеиҩшаны ианаатлак, 
Џьаҳаным амца андырбыжклак, 
Џьанаҭ, ирбаратәы ианыҟалалак, 
Ауаҩԥсы иҟаиҵаз зегьы еиликаараны дыҟоуп. 
Мап! Иӡуа аеҵәақәа мсааит! 
Зны иӡны, ҽазны арлашара иаҿу.  
Алашьцара иаҿу аҵх мсааит! 
Ашарккара иаҿу ашьыжь мсааит! 
Ари Аҟәырҟан, кырӡа иаԥсоу, иӷәӷәоу, жәҩангәашә иаԥшәымоу, иҿаԥхьагьы ҳаҭыр зқәу,  
Иҵабыргыҵәҟьаны ацҳаражәҳәаҩ ацқьа (Гаврил) иааигаз ажәа ауп. 
Уи, уаҟа иалкаау, изықәгәыӷуа иоуп. 
Абасҟак аамҭа ишәыцыз ауаҩы, ҳәарада, аҩсҭаа дызхылаз аӡәы иакәӡам. 
Ииашаҵәҟьаны уи (ажәаԥҟарақәа изаазгоз амаалықь) иаартыҵәҟьаны алаԥшҳәаа анаӡараҿ дибеит. 
Уи иҟалаша ирызку адырра, шәара ишәхибаауам. 
Уи ашәиԥхьыӡ зықәшәаша аҩсҭаа иажәа акәӡам. 
Ус анакәха, шәабацои? 
Уи зегьы рзы илабжьагоуп, 
Ҷыдалагьы, шәыбжьара амҩа иаша анылара зҭаху рзы. 
Абригьы иҵабыргуп, жәҩантәылақәа рынцәахәы Аллаҳ иҭахымхакәа, шәара аҭахра шәоуам! 
Ажәҩан анеиҟәԥалак, 
Аеҵәақәа икыдшәаны ианкаԥсалак, 
Амшынқәа хыҵны ианеилалалак, 
Анышәынҭрақәа анааҳәлак, 
Дарбанзаалак, адунеи аҟны ируыз, иҟарҵаз иаартыҵәҟьаны ирдыруеит. 
Уа ауаҩԥсы! Иҳаракӡоу унцәа изкны узырҟьалаз, узжьаз дызусҭада? 
Унцәа иоуп, уара ууаҩԥсны узшаз, асахьа уҭаны уҭышәынзыртәалаз. 
Игәаԥхала аԥшреи асахьеи  уԥшнызҵаз. 
Аха мап!  Шәара Уи изхаҵара ахаҭыԥан, абыржәгьы адин имцны ишәыԥхьаӡоит. 
Амала, шәывараҿы иааиԥмырҟьаӡакәа шәхылаԥшцәа гылоуп, 
Иааҟашәҵо зегьы ҭазыҩуа, аамысҭашәала анҵаҩцәа. 
Урҭ иҟашәҵо зегьы рдыруеит. 
Ақәнага зҽақәзыршәаз, ҳәарада, џьанаҭ аҟны иҟалоит. 
Ацәгьақәа ракәзар, џьаҳаным иҭалашт. 
Аҳасабырба (ақәыӡбара)амш аҽны уахь иҭалоит. 
Насгьы уаҳа изҭыҵӡом. 
Ақәыӡбара (ахьырхәра) амш закәу удыруама? 
Ааи, изакәызеи ақәыӡбара амш? 
Уи амш аҽны, аӡәы даҽаӡәизы акгьы изыҟаҵом. Уи амш аҽны зегьы Аллаҳ инапы иануп. 
Арыцҳара рзыԥшуп иашамкәа изкапануа! 
Урҭ, ауаа акы анрымырхуа ииашаны ишәоит, ирзоит, 
Аха дара ианрырҭо акәзар, ршәареи, рзареи, рыкапанреи рыҟны аиашамра аадырԥшуеит. 
Урҭ, еиҭах рыԥсы шырхалаша иазымхәыцӡои, 
Уи амш ду аҽны? 
Иара убри аҽны, ауааԥсыра жәҩантәылақәа рынцәахәы иҿаԥхьа иеизараны иҟоуп. 
Аиашазы, агәырԥсауаа рҩырақәа хымԥада сиџьџьин аҟны иҟоуп. 
Сиџьџьин закәу, уара иалудыраауеи? 
Уи, (иууз, иҟауҵаз) ацәгьарақәа зегьы хәҭа-хәҭала зинырҵо шәҟәуп. 
Аиаша имцны изыԥхьаӡаз рзы ҳаӷоу имшхароуп уи аҽны! 
Урҭ, ақәыӡбара амшгьы ииашаӡам ҳәа изыԥхьаӡо роуп. 
Аха, иахзырҟьаз агәырԥсауаа рыда уи аӡәгьы мап ацәикӡом.  
Абас иҟоу ауаҩы, ҳажәаԥҟарақәа ианизаԥхьалак: «ари ажәытәуаа рлакәқәа иреиуоуп» иҳәоит. 
Аха, мап! Аиашаҵәҟьа абри ауп, урҭ  ируқәоз, иҟарҵақәаз рыгәқәа арлашьцаны иашәаҳахьеит. 
Мап! Урҭ, уи амш аҽны хымԥада рынцәа илхәдахоит. 
Ашьҭахьгьы џьаҳаным иҭалоит. 
Насгьы урҭ: «Абар, мап зцәышәкуаз џьаҳаным ахьыҟоу!» ҳәа раҳәахоит. 
Мап, мап! Ҳәарада, ақәнага зҽақәзыршәаз ауаа рҭаҩра Иллииун аҟны иҟоуп. 
Иудыруама, Иллииун закәу? 
Уи, аус бзиақәа зегьы зҭарҩуа ашәҟәы ауп. 
Уи ашәҟәы Аллаҳ изааигәахаз ирбоит, 
Абзиақәа, ҳәарада, џьанаҭ иҟоуп. 
Ртәарҭақәа ирықәтәаны иԥшлоит. 
Иԥшьоу аҭәашьарақәа ирыбзоуроу  ргәырӷьара, рхаҿы ианубаалоит. 
Урҭ, амҳәыр заархоу,  уаҳа назҭахым рыжәтәк рыдыргалоит. 
Ианужәлак, гьама хаак узыннажьуеит.  Иеицлабуа, абри азы иеицлаблааит. 
Уи арыжәтә излаӡҩоу, џьанаҭ иреиҳаӡоу аӡыхь аҟынтә ауп. 
Ажәак ала, Аллаҳ изааигәоу ррыжәтә ауп. 
Агәырԥсауаа (адунеи аҟны) азхаҵаҩцәа ирхыччалон, 
Рааигәара ианрывсуаз, дара дара еилацәҟәуан. 
Нас, игәырӷьаҵәа рҭыԥқәа рахь ихынҳәуан. 
Азхаҵаҩцәа анырбалакгьы: «Арҭ, ииашаҵәҟьаны имҩахҟьаз ауаа роуп!» рҳәон. 
Аха урҭ, азхаҵаҩцәа рыхьчареи рхылаԥшреи дҵас ирымамызт. 
Абар, иахьа урҭ азхаҵаҩцәа, амапкыҩцәа ирхыччараны иҟоуп. 
Ртарҭәақәа рҿы инатәаны, рыкәша-мыкәша, инаԥшы-ааԥшлоит. 
Ртәарҭақәа «Азхамҵҩцәа рықәнага  ишԥақәшәеи!»  рҳәоит. 
Ажәҩан еимҟьаны, 
Анцәа иҿаԥхьа ианхырхәалак, 
Адгьылтәыла иҟьаҟьаӡа аҽеиҵнахны, 
Аҩныҵҟа иҟоу адәахьы ишьҭны ианҭанарцәлак, 
Ԥсабарала, Анцәа иҿаԥхьа ихырхәаны, иҳәатәы ианацныҟәалак, 
Уа ауаҩԥсы! Уԥсы ҭанаҵы, шьаҿа шьаҿала унцәа иахь ухы рханы, аҵыхәтәангьы Иара иахь унеиуеит. 
Дарбанзаалак, зышәҟәы арӷьарахь ала изауз, 
Уи иҳасаб мариала иеилыргахоит. 
Насгьы гәырӷьарыла иҭынхацәа рышҟа дхынҳәуеит. 
Дарбанзалак ишәҟәы, ишьҭахь ала иҭазар, 
«Унан!» ҳәа дыҳәҳәаны, 
Иеилашуа амца далалоит. 
Ҳәарада, уи, (адунеи аҟны) иҭынхацәа рыбжьара дгәырӷьаҵәа дыҟан. 
Избанзар, инцәа иахь зынӡа дыхнымҳәуаз џьишьон. 
Аха мап, ус акәым! Ҳәарада, Инцәа иара дибон. 
Мап! Хәылԥазтәи ашәаԥшьи, 
Аҵхи, уи иеиднакылақәогьы, 
Насгьы зҭәымҭахь инеиз амзагьы мсааит, 
Шәарҭ, иеидҳәалоу ҭагылазаашьак аҟынтә даҽа ҭагылазаашьак ахь шәиасуеит. 
Абас ишыҟоугьы, ирыхьи урҭ, избан изазхарымҵои? 
Аҟәырҟан ианырзаԥхьо, избан, асаара рҽызкармыжьуа? 
Мапкыҩцәа, аҵабырг имцны ирыԥхьаӡоит. 
Аха ргәы иҭарҵәахыз зегьы, Аллаҳ даара ибзиаӡаны идыруеит. 
Урҭ, иӷәӷәаӡоу гәаҟрак шырзыԥшу раҳәа! 
Иазхаҵаҩцәаханы адунеии нарцәи рзы ихәарҭоу аусқәа ҟазҵаз ракәзар, урҭ хазуп. Урҭ рзы меигӡарахда аҳамҭа ыҟоуп. 
Еҵәаџьаа рыла иҭәу ажәҩангьы,  
Ажәаны ишәыҭоу уи амшгьы, 
Ашаҳаҭра ҟазҵазгьы, иззыҟаҵоугьы мсааит! 
Аԥсрацәгьа ргәыҵашәааит, иагьыргәыҵашәоит, уи ажрақәа ҭызжааз, 
Амцабз зхылҵуа уи амцақәа еиқәызҵаз. 
Урҭ уи аамҭазы амца иахатәаны 
Азхаҵаҩцәа ирзыруаз (гәахәарыла) иахәаԥшуан. 
Иӷәӷәаӡоу, арҽхәаԥхьыӡқәагьы ирыԥсоу, Аллаҳ дахьазхарҵо азы мацаразы дара рҿы ршьа руан. 
Аха ажәҩанқәеи адгьыли зтәыҵәҟьоу Аллаҳ зегьы ибарҭоуп. 
Иазхаҵаҩцәоу ахацәеи, иазхаҵаҩцәоу аҳәсеи иргәаҟны, аҭамзаара шьҭаҵаны иахьымхәыз ауаа, хымԥада, џьаҳаным рзыԥшуп. 
Иазхаҵаҩцәаханы адунеии нарцәи рзы ихәарҭоу аусқәа ҟазҵаз ракәзар, урҭ рзы зыҵаҟа аӡиасқәа зҭысуа џьанаҭқәа ыҟоуп. Абар ахеиқәырхара дуӡӡагьы абри ауп. 
Ҳәарада, унцәа уанақәикуа кырӡа дыџьбароуп. 
Уи иоуп, аханатә изшаз, аҵыхәтәангьы даҽазнык изшо. 
Кырӡа иуаназыжьуа, зыбзиабара ҳәаадоу, 
Жәҩангәашә иаԥшәымоу, зыхьӡ-зыԥша ҳаракӡоу, 
Ииҭаху ишиҭаху аҟаҵара иақәиҭугьы Иара иоуп. 
Урҭ,  Фараони, Сумуди 
Рыруаа рыӡбахә (изықәшәаз ахлымӡаах) уара иуаҳахьоума? 
Аха мапкыҩцәа зегьдарароуп аиаша имцны аԥхьаӡара ишаҿыц иаҿуп. 
Амала, Аллаҳ урҭ рышьҭахь ала дрыкәшахьеит. 
Ҳәарада, уи (мап зцәыркуа) хьӡи-ԥшеи змоу Аҟәырҟан ауп. 
(Ахаҭа) Жәҩангәашәԥхьараҿы иҟоуп. 
Ажәҩани уахынлатәи аныҟәаҩи (Ҭарық) мсааит! 
Уара иудыруама уахынла иузааиуа закәу? 
Уи, алашьцара иагәылыҷҷо аеҵәа цырцыр ауп. 
Аӡәымзар аӡәы дыҟаӡам, ҩныҵҟала хылаԥшҩык димамкәа. 
Ауаҩԥсы днахәаԥшааит дызлыхны дышшоу,! 
Уи, баша икарҭәо аӡы далхуп. 
Уи аӡы, имаҟҿаҳәареи иваҵарақәеи рыбжьарантә иааиуеит. 
Ҳәарада, Аллаҳ уи даҽазнык иргьежьыргьы илшоит. 
Амаӡақәа зегьы цәырҵны, 
Ауаҩԥсы мчгьы имамкәа цхырааҩкгьы димамкәа даныҟалаша амш. 
Ақәа лбаазышьҭуа ажәҩани, 
Аҵиаақәа згәылҵуа адгьыл мсааит! 
Аҟәырҟан (аиашеи ахәанчеи) еилзырго ажәоуп. 
Баша цәажәараӡам, зынӡа. 
Урҭ шьацҳәак ықәдыргылоит. 
Саргьы уи иаҿасыргылаша сымоуп ҳәарада. 
Уара, мапкыҩцәа аҿҳәара рыҭ, урҭ  даҽа маҷк уаарԥеиԥш. 
Иҳаракӡоу унцәа ихьӡ џьшьарала иеиҭаҳәа! 
Ишаны асахьа рызҭо, 
Шәага-загала, хықәкык ала иҟаҵаны амҩа дзырбо, 
Аҵиаа иаҵәақәа еиззырҳауа, 
Насгьы урҭ, иеиқәаҵәамлаҳӡа цәынхак акәны иҟазҵо (унцәа ихьӡ еиҭаҳәа), 
Уара уаҳарԥхьоит, насгьы иухашҭӡом. 
Уи, иаргамоугьы, имаӡоугьы идыруеит. 
Уара, аманшәалареи агәҭынчреи рымҩақәа узааҳартуеит. 
Ус анакәха, урылабжьа, уи хымԥада, хәарҭара ду алоуп. 
Аллаҳ ицәшәаз, алабжьара аҟынтә аҵатәхәы алихуеит. 
Наунагӡатәи агәырӷьара зыхәҭаа алам иакәзар, уи дацәыбналоит. 
Иреиҳаӡоу амца иалалашагьы убри иоуп. 
Убраҟа дагьыԥсуам, дагьыбзахом. 
Аиашаҵәҟьазы, зҽызрыцқьаз, 
Инцәа ихьӡ еиҭаҳәаны, знамаз зкуаз, ахеиқәырхара иахьӡаз иоуп. 
Шәарҭ, адунеитә ԥсҭазаара еиӷьашәшьоит, 
Аха нарцәытәи аԥсҭазаара наунагӡоуп. 
Ари, уаанӡатәи ашәҟәқәа рҿгьы, 
Ибраҳими Мысеи рышәҟәқәа рҿгьы иҟоуп. 
Акаамеҭ ажәабжь уара уҟынӡа инаӡахьоума? 
Уи амш, хаҿсахьақәак ахьымӡӷ рнубаалоит. 
Мчы рыламкәа, икараха, 
Амца қьауқьад иалажьхоит. 
Аӡыршы ддыржәуеит. 
Иҩоу амыӷ  мацара рҿарҵалоит. 
Уи иагьухаҳауам, умлакрагьы ухнахуам. 
Уи аамҭазы даҽа хаҿсахьақәак лашалоит, игәырӷьалоит 
Ируыз, иҟарҵаз иазгәдуны. 
Иблахкыгоу џьанаҭк иҭалоит. 
Уаҟа, ибашоу ажәак раҳаӡом. 
Аӡыхьқәа ахьхьаҳәа илеилоит. 
Иҳаракӡоу атәарҭәақәеи, 
Иҭәу аҵәцақәеи, 
Иеиқәҵоу ахчқәеи, 
Иеиужьны икаршәу ауарҳалқәеи рыла ихҟьахоит. 
Ауааԥсыра, амахҽ шыршаз рымбаӡои? 
Ажәҩан шышьҭыху, 
Ашьхақәа шарсу, 
Адгьылтәылагьы ишеиҵыху рымбаӡои? 
Уажәшьҭа урылабжьала, избанзар уара угәҽанҵаҩы мацароуп. 
Урҭ ирықәымчуа гәымбылџьбаҩык уакәӡам. 
Амала, дарбанзаалак, дузхьамԥшкәа мап зкыз, 
Аллаҳ,  уи гәаҟра дук ала дахьирхәуеит. 
Ҳәарада, урҭ зегь ахьыхынҳәуа ҳара ҳашҟа ауп. 
Уи ашьҭахь, рҿахәы рҿыхрагьы ҳара иаҳуалуп. 
Ашьыжьтәи ашәаԥшь мсааит! 
Аҵхқәа жәаба мсааит! 
Ҩбалеи хацалакылеи иҟоу мсааит! 
Ашарахьы иеихо аҵх мсааит! 
Иазхәыцуа рзы абарҭ зегьы, урхықәаартә ҵакы рымаӡами? 
Иумбаӡеи унцәа Ад жәлари,  
Агәашьақәа ртәыла  Иреми, ирзиуз?  
Атәылақәа рыбжьара зеиԥшыҟамыз. 
Аҩхаа аҟны ахаҳәқәа ҭыжааны ақалақь зыргылаз Семудааи, 
Апирамидақәа ираԥшәымаз Фараони ирзиуз? 
Абарҭ зегьы, ртәылақәа рҿы иахдырҟьахьан. 
Иааҟәымҵӡакәа  уа ацәгьаршра иаҿын. 
Убас ишыҟаз, унцәа урҭ аҟамчы еиԥш агәаҟра рылеиҟьеит. 
Избанзар уара унцәа, зегьы дрыцклаԥшуеит. 
Ауаҩԥсы иакәзар, инцәа уи дԥишәарц азы аразҟы аниаҭәеишьалак:  «Сынцәа исаҭәеишьеит» ҳәа дгәырӷьоит. 
Амала, еиҭах дԥишәарц азы, иразҟы иагирхар: «Сынцәа дсызхьамԥшит» ҳәа илахь еиқәиҵоит. 
Аха мап! Шәарҭ аеҭым иаҭәашәшьаӡом. 
Шәара-шәара шәыбжьара, аӷарцәа крырҿаҵара аԥшьышәгаӡом. 
Аԥсҭынха шышәфац ишәфоит. 
Амазара шәазгәышны бзиа ижәбоит. 
Аха мап! Адгьыл ҵысны, иеилаҟәыбаса ианцалак, 
Унцәа дубарҭаханы, амаалықьцәагьы цәаҳәа цәаҳәала еишьҭагыла ианааилак, 
Уи аҽны џьаҳанымгьы убарҭахоит, убри амш аҽны, ауаҩԥсы иҟаиҵаз зегьы акакала игәалашәаргьы иабаихәо? 
(Иара убасҟан:) «Ах, сыԥсҭазаара баша исхызымгандаз!» иҳәоит. 
Уи аҽны, Аллаҳ дзықәиршәараны иҟоу ахьырхәра, Иара ида аӡәгьы илшом. 
Уи ишҿеиҳәаз еиԥш аӡәгьы изҿаҳәом. 
Уа агәҭынчра иахьӡаз ауаҩы! 
Уара унцәа уизыхынҳәы, Иара уизгәдууны, Иаргьы уара дузгәдууны. 
Абас ала (иалкаау) суааԥсыра урыцла.  
Сџьанаҭ уҭал! 
Абри ақалақь мсааит! 
Уаргьы узааӡаз абри ақалақь мсааит! 
Абацәеи, анацәеи, ахшареи зегьы мсааит! 
Ҳәарада, ҳара ауаҩԥсы ауадаҩрақәа дырҿагылаларц; дазықәԥаларц амч иаҳҭеит.
Аха уи, аӡәгьы имч иара иқәымхәо џьишьоума? 
«Смал кырӡа инысхит» ҳәа дҽырбоит. 
Уи аӡәгьы димбо џьишьоума? 
Ҳара, уи ибаларц азы ҩ-блак, 
Иҳәарц азгьы, абызи ҩ-қьышәки иаҳамҭаӡеи? 
Насгьы уи, ҩ-мҩак иаҳмырбаӡеи? 
Аха уи, иуадаҩыз амҩа анылара изымгәаӷьит. 
Иуадаҩу амҩа закәу удыруама? 
Итҟәоу ауаҩы ихы иақәиҭтәроуп. 
Мамзаргьы, амамзаара аныҟоу, 
Аҭынхацәа рҟынтә еиҭымки, 
Мамзаргьы иӷару уаҩԥсык изхара акриҿаҵароуп. 
Насгьы уазхаҵаҩханы, ауааԥсыра рахь ачҳареи арыцҳашьареи аазырԥшуа аӡә уакәны аҟалароуп. 
Иара убарҭ роуп, аиашеи ақәнагеи иадгылаз ауаагьы. 
Ҳажәаԥҟарақәа мап рцәызкыз ракәзар, ахәанчеи иақәнамгеи ирыдгылаз ракәхоит.
Ирыхәҭаҵәҟьоу, зышәқәа ыҵарҟаца ирзарку амцоуп.
Амреи, уи шьыжьтәи ашәахәеи мсааит!
Амра иашьҭаныҟәо амзеи,
Уи (адунеи), ианарлашо аамҭазтәи амши,
Лашьцарала ианыхнаҩо аамҭазтәи аҵхи, 
Ажәҩани, уи шьақәзыргылази, 
Адгьыли, уи иеиҵыхны изырхиази, 
Аԥси, уи еиқәыршәаны ишьақәзыргылази, 
Ацәгьеи абзиеи рзаԥызҵаз агәаҳәареи мсааит!    
Зыԥсы зрыцқьаз, ҳәарада ахеиқәырхара дахьӡоит. 
Амала қәнамгала агәырԥса зырҳаз, хымԥада, ацәыӡ иоуеит. 
Семуд жәлар, аиаша ахьазхарымҵаз амшала, (аԥааимбар)дымцҳәаҩны дрыԥхьаӡеит. 
Рыбжьара иреицәаз ацәгьауҩы, игәаӷьны иҿанынеиха, 
Аллаҳ ицҳаражәҳәаҩгьы: «Аллаҳ ишәаҭәеишьаз абри амахҽгьы, уи иажәша аӡгьы шәаламкьысын!» ҳәа реиҳәеит. 
Аха урҭ, ари ажәа иазхьамԥшкәа амахҽ ршьит. Уи амшалагьы, рынцәахәы, ргәырԥсақәа ирхырҟьаны изықәиршәаз ахлымӡаах ду, иқәӡаа иқәнагеит. 
Аха урҭ, иҟарҵаз аҵыхәтәа иацәшәоз ракәӡамызт. 
Алашьцара зхәаҽуа аҵхи, 
Алашарахь укылызго амши, 
Хаҵеи ԥҳәыси ракәны иршақәаз мсааит! 
Ҳәарада, шәџьабаақәа хаз-хазуп. 
Уажәшьҭа дарбанзаалак, гәыҭбаарала ишаны, агәырԥса иҽацәихьчар, 
Насгьы, зегьы иреиӷьӡоу дақәшаҳаҭхар,  
Ҳаргьы уи иус  ҳарманшәалоит. 
Амала, дарбанзаалак акаҷбеира аарԥшны, ихы мацара дазхәыцыр, 
Иреиӷьӡоугьы имцны иԥхьаӡар, 
Ҳара уи, ауадаҩра дҭаҳаргылоит. 
Хыланҵы анышәынҭра данҭаҳалак, имал џьаргьы ихәаӡом. 
Амҩа иаша арбара ҳара иаҳуалуп. 
Ҳәарада, адунеигьы нарцәгьы ҳара иаҳтәуп.  
Абас ала, амцабз зхылҵуа, иеилашуа мцак азы шәгәышәҽанысҵоит. 
Уи амца, аҵабырг мцны иԥхьаӡаны, иазхьамԥшыз, 
Аҿагылаҩцәа мацара алалоит. 
Аллаҳ иҳәатәхамҵара зҽацәызыхьчаз ракәзар, уи иацәыхараны идыргылоит, 
Змазара Аллаҳ имҩаҿы инызхыз ауаҩы, 
Иарбанзаалак ацымхәра дазымԥшыкәа 
Инцәа игәахәаразы мацара инызхуа, 
Хымԥада, агәахәара дақәшәараны дыҟоуп. 
Ашарԥазтәи алашареи,
Илашьцоу аҵхи мсааит!
Унцәа уара уаанимыжьӡеит, дагьузымгәааит.
Аханатә агәаҟра уақәшәаргьы, аҵыхәтәан игәырӷьаша уара уакәхоит.
Унцәа иуаҭәеишьоит, уаргьы угәырӷьалоит. 
Уи, уара ушеҭымыз баны уидимкылаӡеи?
Амҩа шуԥшаауаз баны, амҩа иаша уанимҵаӡеи?
Ушӷарыз аниба, уагьирбеиеит.
Убри аҟынтә аеҭым уигәҭамсын!
Знапы умҵакны иаҳәаз, дҭацәны думырхынҳәын!
Унцәа иаҭәашьарақәа урхаҭабуны иеиҭаҳәала.
Уара, агәҭынчра уаҳамҭаӡеи?
Убӷа ԥызҵәоз,
Уеидара уқәҳамхӡеи? 
Уыхьӡ-уԥша шьҭаҳамхӡеи?
Ауадаҩрақәа рывараҿы ҳәарада, аманшәаларақәагьы ыҟоуп.
Ааи, аиашаҵәҟьазы уадаҩрацыԥхьаӡа маншәаларак ыҟоуп.
Ус анакәха, ауадаҩра ануԥыргаха, уҽоумыжьын.
Насгьы унцәа иахь гәхьаагарала ухы рха!
Ҭини, Зеита рҭыԥқәеи, 
Синаитәи ашьхеи,
Насгьы ихьчоу абри ақалақьи мсааит!
Ҳара, ауаҩԥсы иреиӷьӡоу ала даҳшеит.
Насгьы уи, илаҟәӡаз раасҭагьы длаҳарҟәит.
Амала, иазхаҵаҩцәаханы, адунеии нарцәи рзы ихәарҭоу аусқәа ҟазҵаз рзы, меигӡарахда аҳамҭа ыҟоуп.
Ус анакәха, Уа ауаҩԥсы! Уажәшьҭа, абри аҩыза адин, избан, мап зацәукуа?
Аллаҳ аӡбаҩцәа зегьы раасҭа иреиӷьӡоу иакәӡами?
Зегьы зшаз анцәа ихьӡала уаԥхьа!
Ауаҩԥсы абзиабареи, иҷабуа (амгәарҭа иадҷабло) ашьаршәы далихит.
Уаԥхьа! Унцәа агәыҭбаара змоу иоуп.
Акалам ахархәаша уирҵеит,
Ауаҩԥсы изымдыруаз иирҵеит.
Аха мап! Иҵабыргыҵәҟьаны ауаҩԥсы, иқәнага аҳәаа дахысуеит,
Акагьы дазрыцҳамшәа ԥхьаӡаны,
Аха зегьы анцәа изыхынҳәраны иҟоуп.
Анамаз акра иаҿыз ауаҩы, 
Ԥырхага изҭоз дубама?
Насгьы уазхәыцхьоума, уи амҩа иаша данны,
Агәырԥса ацәыхьчарагьы удиҵозар?
Иимцуп ҳәаны дазхьамԥшыр еиҳа иеиӷьызма?
Уи, Аллаҳ зегьы шибо изымдырӡо? 
Мап! Дахьымхәыр ихцәкәыкәын ала даанкыланы, 
Уи имцҳәаҩу, ихәымгоу ихцәкәыкәын ала дҳарҳәазоит!
Иара иеизарахь дрыԥхьааит.
Ҳаргьы аргәаҟыҩцәа (џьаҳаным ахылаԥшыҩцәа) ҳрыԥхьоит!
Мап! Уи уицымныҟәан! Асаара уҽкажьны, Аллаҳ уизааигәаха!
Ҳара уи (Аҟәырҟан), Кадир ауха илбааҳгеит. 
Иудыруама Кадир ауха закәу? 
Кадир ауха, амзақәа зқьы раасҭа иеиӷьуп. 
Уи ауха амаалықьцәеи аԥси, анцәа игәаԥхарала аусқәа зегьы рзы ишылбаац илбаауеит. 
Уи ауха, ацәылашамҭанӡа агәырӷьареи алԥхеи рыла иҭәуп. 
Уаанӡа аҵаҳәара шырзааизгьы Аллаҳ иваҟәылара аԥшьганы мап ацәызкыз рыбжьара аӡәгьы, иаарту аршаҳаҭгақәа рзымаакәа лахь рыҭаӡамызт. 
Иара убри аршаҳаҭгақәа, Аллаҳ ицҳаражәҳәаҩы дзыԥхьаз  ицқьашәқьоу абӷьыцқәа роуп. 
Арҭ абӷьыцқәа рҿы ииашоу аԥҟарақәа уԥылоит.  
Убас ишыҟоугьы, уаанӡа аҵаҳәара ззаахьаз, иаартыз аршаҳаҭга ажәала ианырзаа ашьҭахьгьы, дара-дара аимак рызцәырҵит. 
Аха урҭ, Аллаҳ имҵахырхәаны, уи изаҵәра иазхаҵаҩцәаханы, гәык алагьы дазхаҵаны иеихырхәарц, рнамаз рыкларц, насгьы рзеқьаҭ рҭиларц рыдҵан. Ииашоу адингьы убри ауп. 
Ашәҟәыуааи, Аллаҳ иваҟәылара аԥшьгаҩцәеи рҟынтә аиаша мап ацәызкуа, зыҩныҵҟа наунагӡа иахьҭанхаша џьаҳаным амца иалалоит. Абарҭ ауаа, ажәлар иреицәоу роуп. 
Иазхаҵаҩцәаханы адунеии нарцәи рзы ихәарҭоу аусқәа ҟазҵаз ракәзар, ажәлар иреиӷьӡақәоу ҳәа иԥхьаӡоуп. 
Урҭ рынцәа иҿаԥхьатәи рҳамҭақәа – зыҵаҟа аӡиасқәа зҭысуа наунагӡатәи аџьанаҭқәа роуп. Аллаҳ урҭ дрызгәдууп, урҭгьы Аллаҳ изгәдууп. Иара абарҭқәа зегьы, зынцәа ихаҵгыланы, Уи ицәшәаз ирызкуп. 
Адгьыл ӷәӷәала ианҵыслак,
Иаӷроу ахьанҭарақәагьы адәахьы ианаршәлак,
Ауаҩԥсгьы «Иҟалои убра?» ҳәа данҵаалак,
Уи аҽны адгьыл, ажәабжьқәа зегьы цәырнагоит.
Избанзар, анцәа уи иҷыдоу бызшәак ала иаҵеиҳәахьеит.
Уи аҽны ауааԥсыра, иҟарҵақәаз рбарҭахарц азы гәыԥ гәыԥла 
(рнышәынҭрақәа) ирҭыҵны иааиуеит.
Дарбанзаалак, хәыцк аҟара бзиарак ҟазҵаз, убри иԥылоит.
Дарбанзаалакгьы хәыцк аҟара цәгьарак ҟаҵаз уигьы ицәгьара ибоит.
Рыԥсыԥ рзеивымго иҩуа,
Ианыҩуа зҽеимаақәа ацԥыхьқәа зхылҵуа,
Ашьыжь иаалырҟьаны ижәыло, 
Уи аҭыԥ хыла-гәыла еилазҵо,
Ашьҭахьгьы аӷа игәыԥ имшәазакәа рыгәҭаҵәҟьа иалало мсааит!
Ауаҩԥсы, инцәа иҿаԥхьа абзиара знымаало иоуп.
Абри аҟны ихаҭагьы дшаҳаҭуп.
Уи, зынӡа амал дазгәышьуеит. 
Изымдырӡо, знышәынҭрақәа рҿы иҟоу адәахьы иандыршәлак,
Рыгәқәа иҭаҵәахәу зегьы анаадыртлак.
Ҳәарада, уи амш аҽны рынцәа, дара ирызкны зегьы шидыруа дирбоит!
Уи игәыҭҟьагоу абжьы!
Изакәызеи уи игәыҭҟьагоу абжьы?
Ишыҟалаша удыруама, игәыҭҟьагоу уи абжьы? 
Уи аҽны ауааԥсыра, иԥсаҟьоу аԥарԥалыкьқәа иреиԥшхоит.
Ашьхақәагьы, ихахоу аласа иаҩызахоит.
Дарбанзаалак, зыбзиарақәа зыкапан аҟны ихьанҭахаз,
Уи, аԥсҭазаара гәырӷьак далагылоит.
Зыбзиарақәа зыкапан аҟны иласхаз ракәзар,
Урҭ ирзыҟало быжьрабыжьҵәа акәхоит.
Уара дыршас иумааз уи закәу?
Ари –Убылны узҷыҷуа амца ауп!
Шәхылҵышьҭрақәеи шәмали рызгәышра шәыхнахит усҟаҟ, 
Анышәынҭрақәа рҟынӡа шәнаӡахьеит.
Мап! Ииашаӡам иҟашәҵо! Иаарласныгьы иеилышәкаауеит.
Хымԥада, ааигәа иеилышәкаараны шәыҟоуп.
Даҽазныкгьы мап! Иҵегьы иҵауланы шәзахәаԥшуазҭгьы,
Џьаҳаным алаҳара шәшаҿу шәбарҭахон!
Уи, шәыблақәа рыла иаартыҵәҟьаны ижәбоит. 
Уи амш, абзиарақәа ирызкны шәҿахәы шәҿыххоит.
Ашәышықәс иамаҿоуп!
Дарбанзаалак ауаҩԥсы, иҵабыргыҵәҟьаны ацәыӡ имоуп.
Амала, иазхаҵаҩцәаханы, адунеии нарцәи рзы ихәарҭоу аусқәа ҟаҵаны, дара-дара рыбжьарагьы аиашареи ачҳареи абжьызгаз ауаа, урҭ ахеиқәырхара иахьӡаз роуп.
Ауааԥсыра рыцәгьа ҳәаны, иҵәылзхуа, арыцҳара иԥеиԥшуп.
Ҳаӷоу имшхара иԥеиԥшуп, амал еидкыланы, уи аԥхьаӡара иҿу.
Имазара наунагӡа днанаго џьишьоит.
Аха мап! Иҵабыргыҵәҟьаны уи, амца аҳауадара (Ваккум) далажьхоит.
Амца аҳауадара закәу удыруама уара?
Аллаҳ, иеиқәиҵаз имцоуп!
Убри аҩыза мцоуп, угәы аҟынӡа инаӡоит,
Урҭ, агәашьақәа ирыдҿаҳәаланы,
Амца аҩныҵҟа иҵарҟаца иааныжьхоит.
Унцәа, асланқәа раԥшәмацәа ирзиуыз убама?
Урҭ ршьацҳәақәа еилеимхәеи! 
Ебабил захьӡыз аԥсаатә рыжәиҵан,
Ацаҟьарақәа рахь иршәны иҭарыжьуан. 
Урҭ аҵарханы, иеилаҟәаҟәаз амхы иаҩызаитәит. 
Куреишьаа, рҭынчынхара арманшәалареи,
Ӡынгьы ԥхынгьы рныҟәарақәа ршәарҭадара ахьалыршоу азы, 
Абри аҩны (Қьааба) Анцәа иеихырхәалааит. 
Урҭ амлакра иацәыхьчаны, ашәарҭадарагьы рзаԥиҵахьан. 
Адин имцны изыԥхьаӡо дубама? 
Убри иоуп аеҭым игәҭасуа; 
Аӷар криҿаҵарагьы уацәыԥхьазкуа! 
Лахь иоуааит ус анамаз зкуа, 
Урҭ рнамазқәа иҵакыдоуп. 
Ҽырбароуп изҿу. 
Ацхыраарагьы иаԥырхагоуп. 
Ҳәарада, ҳара нҵәара зқәым аразҟы «Қьевсер» уаҭәаҳшьеит. 
Ус анакәха уаргьы, унцәа иахь ухы рха, ауадаҩрақәа урҿагыл! 
Иҵабыргыҵәҟьаны, уара цәымыӷс ушьҭызхыз иоуп зҵыхәтәа ԥҵәараныиҟоу (зыҵәҩаншьап ыҵху). 
Иҳәа: «Шәарҭ аиаша азхамҵаҩцәа! 
Шәара шәзымҵахырхәо шәынцәахәқәа, сара срымҵахырхәаӡом. 
Шәаргьы, сара сзымҵахырхо сынцәа шәимҵахырхәаӡом. 
Шәара шәзымҵахырхәақәо, сара срымҵахырхәаӡом. 
Шәаргьы сара сзымҵахырхәо шәимҵахырхәаӡом. 
Ус анакәха, шәара шәдин шәара ишәымаз, сара сдингьы сара!»
Аллаҳ ицхыраара шәыхьӡаны, аиааира аныжәгалак, 
Ауаа хыҵны Аллаҳ идин рыдыркыло ианубалак,
Аллаҳ иџьшьаны, ихьӡ-иԥшагьы шьҭыхны, иҿаԥхьа аҭамзаара шьҭаҵа. Избанзар Иара аҭамзаарақәа рацәаӡаны издызкыло иоуп. 
Абу Леҳеб инапқәа (имчра) ҿаҩааит! Иагьҿаҩеит. 
Ибеиарагьы, ирҳақәазгьы џьарамзар џьара имыхәаӡеит. 
Иара, иеилашуа амца қьауқьад далажьхоит. 
Џьаҳанымтәи амҿқәа дрыҵазаауеит (уҳәан-сҳәан бжьызгоз) иԥҳәысгьы, 
Лыхәда ашаха ахаршәны (амца далажьхоит).
Ирылаҳәа: Иара – иаӡәу Аллаҳ иоуп. 
Акы иазрыцҳам Аллаҳ иоуп. 
Уи дмиӡеит, хылҵгьы димам. 
Иара ицназгогьы дзыҟалом! 
Иҳәа: «Ашамҭа аԥызҵаз Анцәа сыҽимҵаскуеит,
Иишаз рыцәгьарақәеи, 
Алашьцара анахаԥалак аҵх ацәгьарақәеи, 
Аԥсыцәгьара зырбыжкуа агәаҳәарақәеи,
Насгьы, ашьыцҩы ишьыцра ацәгьарақәеи рҟынтә». 
Иҳәа: «Ауааԥсыра рынцәа сыҽимҵаскуеит.
Ауааԥсыра раҳ,
Ауааԥсыра рынцәахәы.
Агәыҩбара улазырҵәо рыцәгьара аҟынтә,
Ауааԥсыра ргәы ацәгьара ҭазыԥсо, 
Иубарҭоу (ауааԥсыра) иубарҭам (аџьинцәа) зегьы рыцәгьара аҟынтә». 