Аԥсны жәлар рышәҟәыҩҩы, Д. И. Гәлиа ихьӡ зху Аҳәынҭқарратә премиа занашьоу Алықьса Гогәуа ироман «Аҽыкәаҳа»  бызшәа ссирла иҩу, иҵаулоу ҩымҭоуп. Уи аҭыԥ ҷыда ааннакылоит ҳлитератураҿы, иреиӷьқәоу ароманқәа рахь иԥхьаӡоуп.
Ашьжьымҭан уҿаҵа кашәар, ишьҭых –
ахш илашәоит.
Ахәылԥаз уҿаҵа кашәар, ишьҭумхын –
ашьа илашәоит.
(Аԥсуа жәлар рҳәамҭа)
Макьана цқьа имшацызт. Дигәа дҿыхан, дышьҭоуижьҭеи такәгьы ааҵуан. Игәы аҩада ирханы, инапқәа ихы иаҵаҵан дахьиаз, аԥенџьыр аларҭақәа еишьылӡа хәыҷы-хәыҷла ишыхтуаз дахәаԥшуан.
Дааит, дааит уи иҽыхәа иаҵәа дақәтәаны, иԥсы ӡаны ҳамӡырха даақәлеит…
Дарбану?
Ашьыжь.
Иҽыхәда дықәкны длаша-лашо дааигоит иҳәаны изтәаз…
Дабаизтәаз?
Шәышьханхыҵ.
Илыхьӡузеи?
Амра!
Уи лабраа деихрарҵеит, ахьы шәахәа илырҭаз лшоит.
Иззылшода?
Лара шәы-шьхак дырхыҵаанӡа иҿыхаз, лара шәышьхак дырхыҵаанӡа игылаз...
Дигәа ишьапоуқәа реиџьны иахьикыз иҽааиҵихшәа иуит, аха ишиҭахыз иҽизмырххеит. Уи ажәытә каруаҭ хәыҷы уажәшьҭа дазкуамызт. Џьара дшаақәацалак, иаргьы рыцҳахәха иҷыжьҷыжьуеит, лаӡарак амаӡамкәа.
Хыхь аҩнду ауадақәа руак аҿы игылоуп ҩыџьа зынӡало, арагәаԥшь иалху акаруаҭ еихых-еиҵых ду. Аха ҩыџьа рзоуп…
Ишьапоуқәа ахыза иҩыҵиган дҩагылеит. Дышгылаз инапы аҿынаирхан, афымца лампа ааиԥшааит. Ианааирҵәи, алашара ахш еиԥш ауада иныҩнаҭәеит.
Дигәа иҩны афымца неигеижьҭеи рацәак ҵуамызт, аркыга арцәага уҳәа инагӡаны еиқәшәамызт. Аха аус злоу, алашара иман. Афымца лампа хәыҷы ԥыҭраамҭак инапсыргәыҵа ианҵаны икын. Уи шаҳәшаҳәуа инапы арԥхон. Нас, ишуа ианалага, зыԥсы ҭоу акеиԥш днахәаччан иаауишьҭит. Астол иқәыз акалендар ааиртын днахәаԥшит:
Декабр 4. Амҽыша. Амра гылеит 8.33 м. рзы. Иҭашәоит 15.59 м. рзы. Амш ыҟоуп 7.18 м. Амза ҭәуеит 7.24 м. рзы.
Амҽыша.
Аԥсыршьага иан дикәыхшоуп!
Амш ҿарҳасымҭак ыҟам.
Имаҭәақәа зыхшьыз аҟәардә днадгылан, хыма-ԥсыма аҽеилаҳәара дналагеит. Абри аҽеилаҳәара иаго аамҭа башаӡа ицәыӡуа акы акәны, шаҟа илшо еиҵеикыр иҭахушәа.
Аԥенџьыр днахан ианааиртӡа, аҳауа иаман иааҩнаҳаит амҩаду нымҩахыҵ астолб иаласаз арепродуқтор абжьы. Уи ԥыҭрак аԥша абжьы аанагон, нас акеҩ-акеҩҳәа аҵәҵәабжьы нықәнарҩын, агимн аацәырнагеит. Адәныҟантә иаауаз аҳауа еиҳа иԥхан.
Ашьхарахь ажәҩан цәыҵлашаауа, икеикеиуа ицқьан. Агәахьшәа џьара-ҩыџьара, иҭаа-маауа икыдымбалацкәа икыдын еҵәақәак. Аԥсы шҭоу удырратәы иаақәацон ԥшашәышәык ҟәандашьшьыраӡа. Декабр акәым, сентиабр акәзаргьы иацәымыцхәхартә. Дигәа дахьынӡаԥшуаз, зыбӷьы еилышлаа ус изқәыжьыз ашәаԥыџьаԥ, изыкәшаз ацәацәашь еиԥш, ажәҩан иадубалон.
Ԥхынҷкәын. Зны-зынла уи иажьаны шәырқәакгьы, ҵлажәлақәакгьы шәҭуеит…
Дигәа дахьышьҭалоз ауада, ишьҭыхны игылаз аҩнду иҵаҟаҵан. Хыхь макьаназ уи знызаҵәыкгьы дышьҭалан дмыцәацызт.
Уа, ауада ҭбааҭыцә иҩнагылоуп арагәаԥшь иалху акаруаҭ ԥсыршьага…
Ашә аартны дындәылҵын амаҵурҭахь иҿынеихеит. Уаанӡа дымнаӡацкәа, ианԥса амаҵурҭа ашәхымс дхыҵын арахь дааиԥылт. Дигәагьы дгачамкшәа дналыхәаԥшит.
Ас шьыжь дгыло збахьадаз…
Ихыркны иааӡоу ԥҳәызбак лакәымзар, лара лықәла зықәлоу ус дынҭаҳан дыцәо имбацызт Дигәа. Амра акыр иҩаган, ахәхәа дҿарҳасуа дҩагылон. Лхы лыршышуан. Аҽа хаҵеибак дҭалԥшыхәуазаргь ҟаларын…
Акрааҵуан Дигәа уи лылаҿимҭуеижьҭеи. Ларгьы ари иалылҳәаара лыздырамызт, аха изҵаашьагьы дақәшәомызт. Дмаӷьыкәа аҵаашьа лхашҭхьан. Арахь
иара длыхәаччо дышгылоу, иацәҳара шамуа аҟара лгәаҟәышра илнаҭозар акәхарын.
Уи илызхымгоз Дигәа идыруан: аҩнаҭа аиҳабыра ахьиоуз акәын. Аиашаз, ихаҭагьы иҭахӡагәышьамызт, аха убас дақәшәеит. Еиҳабы-еиҵбыла акәзар, уажәы аԥхьагьы уи зықәнагоз ианду лакәын. Аха аҩнаҭа аҳәынҭқарра иаҩызоуп, иныҟәызгаша деиҳабызароуп. Рыҩнаҭа аиҳабы – «рҳәынҭқар» – Дигәа иаб Хмажыр «дахыргагәышьеит». Аҩнаҭаҿы аҽаӡәы амчра дазгәшьны, чарҳәарак, еилаҩынтрак иахҟьаны акәӡам. Ани уаҩ дызмаҭәаӡам «ачаала зку» даалаԥшықәиҵан, аҟыт ааихимырҵит. Хынҩажәи жәохә шықәса инареиҳаны адунеи ҟьаҟьа ду аџьабаа иқәибахьаз днахәаԥшын, наӡаӡатәи аԥсшьара наиҭан, днеихыҵны дцеит. Хмажыргьы гәышԥҵаӷара адгьыл жны дыҩҭадыргылан, «иузыласхааит» рҳәан, иааҭырхыз зегьы наҟ иҩеиқәыжьны, анышә агәы ҩылырхит. Убасҟаноуп Дигәагьы цқьа ианеиликаа «анышә агәы ыҵурчааит» ҳәа ианԥса илҿыҵакыз ашәирагьы змааназ.
Дигәагьы зымчра зхы иазырхәоз «ҳәынҭқармызт», аха иара «иҳәынҭқаррагьы», рацәак ҽҟьарҭа инаҭомызт… Ианду кәрыжәаа дрықәлан, амҳаџьырра даныҟаз иахьеиԥш илгәалашәоит (ҳәарада, лыхшыҩ анааимҟьо). Ианԥса лакәзар, ацара дықәгылан (иара дахьақәгәыӷуаз акәу, ус игәы инаҭон).
Уи уажәы, имҩа лкырц лҭахушәа, Дигәа диԥырагылан. Лыџьымшьқәа хьышьшьы, лԥынҵа ду хиаҵәааӡа, иҭыҿҿа, ана-ара ԥшшәы змаӡамыз ахәыц қыцә-мыцәқәа ақәԥсан. Амзеиҭасымҭеиԥш данааимҟьалоз, шықәсык ахь ҩынтә-хынтә, лыблақәа, ашша рыхшьылоушәа, игәыбзыӷӡа иҟалон. Уажәыгь ус иҟан.
Изеиԥштәуам акәымзар, дылԥырҟьан, ибла дахьамбоз џьара дцар шԥеиҭахыз…
Шаҟа иккаӡа длыӷраԥшуазиз, шаҟа иккаӡа дибозиз…
Деилазгазеи иаб рыцҳа! Лаԥшҵашәаран дақәшәоу…
Иара иаҵкыс акыр деиҵбын, аԥҳәыс ӷәӷәа ду, аҩнаҭа еиламырсӡакәа иныҟәылгап игәахәзар акәхап…
Арупап!..
– Дигәа, уарамыжда, умбо аԥсаатә ҳшеимырҵәаз, ушәақь аадәылган унарылахысыр, ԥсаатә жьыкгьы ҳамфарыз… – лҳәеит уи ақәаҵахь лнапы налырххан. Лҿы анааихылх, аҵармақьа ԥшшәы зоухьаз лыраӡны хаԥыцқәа днарыҵаԥшит.
Дигәа ажь аниҭаауаз ицәҿахалон. Дуаҩы хьанҭан, аҵла хаурақәа рықәцәақәеи, аҵла ҟатақәеи дырзынкыломызт. Абас ианицәынхалак, аԥсуа-жьы шкәакәа акраамҭа иҿахон, џьара сык ақәнауаанӡа, ҵаа цәгьак ахьӡаанӡа. Сынтәа, уеизгьы, ҭагалан мза анҩыҵшәа инаркны, ҷыхьк, ҵаак акәым, иара усгьы қәацк камшәацызт. Уажәы, егьырҭ ажьцәынхақәа анынҵәа, афатәқәа анмаҷха, макьана џьара еиқәшәы ажь шҿаҵәҟьаз аԥсаатә агәмаркатыл кәамԥа рыц рзалакуамызт. Ариабжьарак ардәынақәеи архьынақәеи «рескадронқәа» гәыԥ-гәыԥла, иҟырлышуа ажь шкәакәа зқәыз амжәақәа иҩарылаҳауан. Ажь цәынха ргәы ҭанаҵан, «ҿықә-ҿықә», «ҵыр-ҵыр», «ҵәырр-ҵәыррыт» ҳәа шаанӡа ақәаҵа рхаргалон.
– Ыы? Иаҳзушьындаз иҳамфарыз... – лҳәахт Дигәа ианԥса, иара ақәҿимҭуашәа анылба.
– Гәаҟрас иҳамоузеи ардәына ҟәарҭқәа шьны? – иҳәеит уи.
– Унан, ииҳәо закәызеи, сыԥсындаз!
Быԥсрада анцәа бнимыжьуа ҳәа акы налыркызар…
– Аӡынра ардәынақәа апазана иаганы иҟоуп! Архьынақәа ракәзар, урҭ ржьы аԥхынгьы ирфоит.
Ԥсаатә жьыла драаӡозшәа.
Уаҳа длыламцәажәакәа, ашҭаҿ алаҳамахә иадчаԥалаз аҿырӡәӡәагахь иҿынеихеит. Иацы ахәылԥаз адәқьан аҿы иааихәаз асапын аацәыриган, ақьаад-цәа аахихит. Асапын аҵыҵындрафҩы ахын илаҳалаҳауа.
Ианԥса дымцакәа, дадырсызшәа уа дахьынижьыз дгылан… Дигәа дцәыҵыԥшшәа дналыхәаԥшит.
Егьа ус иҟазаргьы рыцҳак лоуп.
Сыҽсырхаауеит ҳәа даналаго, зынӡа дрыцҳахоит. Иамур даныцәҳауа, еиҳа усыс дукуам. Уи ала лгәы лырдоит.
Дзаҵәуп. Адунеиаҿ уаҩ ииҭахӡам… уаҩ дызҭахӡам. Дҭынхадаӡам, лашьцәа ҩыџьа ӷӷаӡа инхоит. Аха лара ауаҩытәыҩса иҿы кәазҭха збылуа лакәым.
Хмажыр рыцҳа уаҩ ҭынчк, круҩык иакәын. Идам здам ари аԥҳәыс уаҩы дизыхгомызт. Насгьы уи даагылазар аӡлагара дахатәан. Дахнагон. Хмажыр убас дшыҟазгьы, лара илҳәац лҳәон, аха аӡәгьы анлылаҿимҭӡалак дкарахон, лҽеиқәылкуан.
Уажәы, Дигәа иаб данԥсгьы, лара сцоит ҳәа даламгакәа, иара иҿала излаҳәомызт. Дзеиԥшразаалак, ауаҩеибга, бзыԥсу рахь бца ҳәа уналҿагыланы ишԥалоуҳәари…
Дигәа уахь уаҳа дыԥшуамызт, аха иныруан лара лҿаахан иара иахь дшааиуаз.
Изқәылкызеи ари иахьа?!
– Абри аҩы… Раԥхьашәа иҭоуҭәаз уажәшьҭа иҟамлахьеи? – дҵааит уи данааидгыла. Иаргьы дхьаԥшын
дналыхәаԥшит. Лыблақәа ашша рыхшьылоушәа иҟәыбз-ҟәыбзуа, дыччошәагьы даҿын.
– Иҟамлакәа, ишԥаҟамлац.
– Уи иузахымхуазар акәхап… – днапырҟәыҷы-шьапырҟәыҷуа даақәхеит.
– Иахаҳамхыкәа аныха ахагылоума!
– Нас излахоурҭәаауазеи?
– Ауалыр бжата ыҟоуп. Уи иҭоу макьана иҩызуп акәымзар…
– Уаха сышьҭрахьтә аӡәы даауазар ҳәа сгәыӷуан, уи азы акәын…
– Бзиала даабеит. Асас ицәаҳҵәахуа ззаҳҭахыда?..
Абри иҳәеит, ларгьы ашырҳәа даақәҵәиаан, амаҵурҭа дныҩнашьшьы дцеит.
Акы иҵылдыраарц лгәы иҭоушәоуп лҽыҟаҵан дшыҟоу.
Дигәа игәы ааҩбахеит.
Иҿи инапи аниӡәӡәа, аҩнду ахь иҿынеихеит. Хыхь дыҩхалан, раԥхьа арагәаԥшь иалхыз акаруаҭ ахьгылаз дныҩнаԥшит. Уи цәарҭа-хызала ирҭәны, аиарҭаларшә ақәыршәны игылан. Дигәа иҽааникылан, ацәарҭеиқәҵара илаԥш нахигеит. Ԥыҭрак дгылан ус. Убасҟан еиликааит, уи ԥаса-ԥаса ихалагь дызцәыԥхашьоз ихәыцрақәа, уажәшьҭа ишҭышәынтәалаз, игәаҿы рзин шылырхыз…
Нас ианду дахьышьҭалоз ауада ҭшәа хәыҷы дныҩналт. Ианду деилаҳәаны лиарҭа дықәтәан, ахыц еиԥш ихәахьаз лызқәа леиқәара касы ықәыршәны.
Дызлыҵыз аиарҭа ҟәашӡа иҟан, ицқьан. Изакәу здырхуада, Хмажыр дыԥсижьҭеи, Дигәа ианԥса ланхәа абыбыц лықәлыршәуамызт, мацқьа-шьацқьа дныҟәылгон. Ԥаса лымԥангьы дықәломызт. «Адунеи хыбфаашама, абра иҽҳәыӡааша…» – дҟәындҟәындуан уи егьарааны дубаргьы, зыбз ада зыхәламыз аҭакәажә длызхымго.
Аҭакәажә дтәан дҟәиҭӡа, ипатҟәыр мацараха иҟаз ллаба лԥышьҵаргәан. Лхы хьыдышьшь, быжьрабжьҵәантә акы дазыӡырҩуашәа. Дигәа даныналыдгыла, лхы ҩышьҭыхшәа днаихәаԥшит. Ҭаҷкәымк иаҟарамыз лхы-лҿы џьара жьеибгак ақәымкәа еимакыҷы иҟан.
Аӡыршы иӡааршьыз асахҭан еиԥшыз лцәа, лыбаҩ иакәыршан. Иҭашәашәахьаз лқьышә хәыҷқәеи, икәыр-кәырӡа ажьаӡа зхылаз лыблақәеи – дахьынеимаз, адунеи алаф алылхларц, дахыччаларц мацара дықәхазшәа дыҟан.
– Умбои, нан, сҭаца нап сыдкылан сышныҟәылго? – лҳәан лқьышә хәыҷқәа ааимылхын, дыччашәа ҟалҵеит. – Акәаскьа ақәцәа сааганы слыртәан, аҵысҭра иху сиҩызоуп.
Уи даара игәнылгон аҽҳәа дыҽҳәганы арахь дахьааргаз. Уа, лара лҳәашьа, амца «алакҭа» дынҭаԥшуан. Аха Дигәа ианԥса, иаб даныԥсы, «сшәоит ҵаҟа сзышьҭалом» лҳәан, иаҿалыршәит. Аҭакәажә лхала уеизгьы дрызныжьуамызт, еилаҳәарак еиԥш даашьҭырхын, арахь дхаргалт. Зны-зынла лаха анырмоуаз, сасцәақәак анырҭаз, хәлаанӡа абра аиарҭа дшыларшәыз данынхалоз ыҟан.
– Сҭаца лнапы сықәыргылаӡан слымоуп…
– Ибзиами нас уи?
– Аа, ишԥоуҳәеи, лынкылага ҟалҵоит уҳәама?
Аиашаз, уаҩ длыхәарҭам аҭакәажә. Илбеит – илҳәеит.
Хмажыр иԥсы анҭазгьы абри аԥҳәыс даниднагала, иаразнак лҽеиҭалкит аҭакәажә. «Нан, Хмажыр, сыҷкәын хәыҷы, нан, сыԥсра уҭахгәышьоуп… Уи зҭаху шәеиҳахеит, аха саргьы изуҵәҟьом, – лҳәалон, нас лқьышәқәа ааимыхны, «ҳы-ҳы-ҳы» ҳәа лыԥсыԥ ааулышьҭуан. Дыччон. – Уԥҳәыс хәыҷы, лгәы нхар ҳәа ушәоит, нан, Хмажыр. Аха сара макьана изжәша аӡыхь ахы ыҵнамхыц. Уи аҵкыс иахьа аԥшаҳәахьы уналбаан, алаҳәа шьны исзаага. Убри алаҳәажә аз, абла иахәшәуп рҳәоит. Сыблақәа маҷк ирыгхазшәа збоит… Иара уаргьы уԥшқоу џьушьома, нан, ублақәагь инархушьылап, иҭнарыцқьаап…»
Дигәа ианду иара зегьы дреиӷьалшьон. «Уара аӡәзаҵәык уоуп сыԥсра зҭахым, – лҳәон уи, – угаӡами, агаӡацәа адунеи иаақәыршаз зегьы алакә реиӷьаршьоит. Лакәк уасҳәалоит… Аха уаргьы ԥҳәыс дааугаанӡоуп, уцәмызкаанӡа!..»
Аиашаз, лыбз хны илҿоуп ари кәрыжәаа ирықәлоу аҭакәажә. Ианлаазгьы ҵааи-цышәи еиқәызмыртәоз аӡәы лакәын рҳәоит.
Есымша алаф лҳәомызт аҭакәажә. Уи зны-зынла лхы хьышьшьы акы дазхәыцуан. Нас иҭашәашәахьаз лқьышә канӡақәа еимахәа-еимахәаа иалагон. Лхы еергьҳәа ианҩышьҭылхлак, иажәӡаз лыблақәа иҿыцҳҳараӡа иҟаз алабжышқәа рхагылон, гәаҟра бааԥсӡак иҭшьааны ишамаз убон. Лыблацәақәа ҟаԥшьӡа иҟалон, урҭ ирывҵыжжуа лабжышымкәа, шьоушәа.
Лара илгәалашәоит лыԥсҭазаараҿ еиҳа дангәаҟхьоуи еиҳа дангәырӷьахьоуи.
Дцо-даауа урҭ еиҭалҳәон, дышьҭрақәлон, ибжьысыз апластинка иааҟәымҵӡакәа акы мацара анаҳәо аиԥш.
Убарҭ лыхшыҩ иазынхаз агәаҟра бааԥсқәеи агәырӷьара хыц-ҩыцқәеи, еицәыхара-еицәыхаран, еиԥшьышьа рымаӡамкәа, агәхашҭра амшын ихыԥсалан, абаа ԥҽыхақәа реиԥш.
Аха иара убас дшыҟоугьы, ианакәызаалак илхалыршҭуам лара леиԥш аԥсра иалахәмарратә иҟақәам, аԥсҭазаара ада хәыцырҭа змам.
«Агәырӷьара анумоу агәаҟра атәы ухоумыршҭын, агәаҟра анумоу – агәырӷьара атәы!» – абри ажәа ҟәышгьы лара илҳәамҭоуп.
– Баала, нанду, аҽҳәахь бызгап, – инапы аалыкәыршан дҩеиргылт. Аҵысхәеиԥш дласӡа дыҟан уи.
Изакәы хацхәу лыԥсы зку уара идыр…
Абарҵа ианнықәгыла, лара даагылт.
– Соушьҭ, соушьҭ, схала сылбаауеит, – лқьышә хәыҷқәа ҭашәашәаӡа иааимылхын, даҩысҭааха дааччеит. – Саныӡӷабыз, акәашараҳәа саналҵ, абри уара иуеиԥшу хҩык-ԥшьҩык мырааԥсакәа сықәҵуамызт, – аԥша иауҭар иагома уҳәартә иҟаз лнапы Дигәа иааимылхын, иҩышьҭылхт, дкәашарц лҭахушәа.
Дԥеиԥеиуа аҳауа дышьҭыхны дакушәа ауп дшыласу.
– Нанду, бара акомҿарра балаҵазар акәын, баазқәылаз уаҩы быҵырҟьаны бизкуам.
– Уи закәыхи?..
– Аха изхәарҭоузеи, анкета анхабырҭәаауа «аҳәаанырцә сыҟан» ҳәа аныбҵароуп, буадаҩхашт…
– Аа, ыы… – лҳәеит уи еилылкааҵәҟьазшәа.
Амаҵурҭа ианыныҩнала, Дигәа ианԥса даарԥылан, аҭакәажә ауаџьаҟ аԥхьа игылаз аҟәардә лаҟә днықәлыртәеит.
– Бымч шԥацаӡеи, ди рыцҳа, сзымԥсуазеи иаҳауеи… – лҳәеит уи аҭакәажә деиԥхьышьшьаауа.
Иацы лымч ҭазза дыҟаз џьушьап.
Дигәа ашырҳәа ддәылҵырц иҿынеихеит.
– Дигәа, нан, – лыбжьы наиқәлыргеит ианду лҽыргызмалны, – алаҳәажә сызшьы, нан, алаҳәажә. Сыблақәа акгьы рымбо иҟалар, сызгаша сигарым. Абра судхалоит…
Дигәа, ашә ныдҵан абарҵа данныҵала, иџьашьаны дагьаагылеит.
Иара ас ианакәызаалак аҵәы алаҵан димацәажәацызт.
Иахьа иаалҳәалак амаӡа-шыӡ еиԥш гәырҩак алаӡҩоуп.
Нырцәи аарцәи дрыбжьагылан аԥсра далахәмаруеит, аха аԥсҭазаара дзалахәмаруам…
Иара иахьагьы…
Убри аԥсҭазаара алахәра, зны-зынла акы раҩымшәо иҟанаҵоит алашара зҭынҵәахьоу лыблақәа.
Баша ирҳәом, аблақәа ракәым агәоуп акры збо ҳәа.
Иара иҽшиԥсахызгьы уи илаҩымшәеит.
«Алаҳәажә сызшьы, нан, алаҳәажә…»
Ишеит ишшара.
Дигәа ашьшьыҳәа макьана ашьац иаҵәаӡа, итатаӡа изқәышьшьы иҟаз амӡырха днықәлеит. Иахьа игәалаҟара акы иазырхәашьуа иҟамызт.
Уи дынхоит ҩ-ӡык рыбжьара. Аӡқәа руакы дууп, икеикеиуа ииаҟьан ицоит. Егьи хәашьуп, аԥсы аарлаҳәа иҭоуп, ицауоу имцауоу аилкаара уадаҩуп. Амҩаду џьара умҩахыҵуеит, нас – аҽаџьара. Масар гәарала ихьчоуп уи амӡырха. Имӡырха иахьчоит иҩны, иҩны иахьчоит арагәаԥшь иалху акаруаҭ ԥсыршьага, нас – иабацәа рыҽҳәамца.
Иказарма еиҵҳәа акәзар – аҩы зҭашуа иуалырқәа…
Дигәа дышиашаз иашҭа аҵыхәахь игылаз аказармахь иҿынеихеит. Иҟәандаран. Дахьынаԥшуаз макьана аӡә џьара дымқәацацызт. Нахьхьи амҩаду ҭацәын, итәан асаба ианыжьлоу. Уахынла ирхаркыз алашарақәа ыцәан, акыр шықәса қәеи-си ирыӡәӡәахьоу рҩырақәа рылахь иаԥыракны, амхнызцәа рхәы зго аҳәсақәа реиԥш, амҩаҵәҟьа иангылан ақыҭантәи адәқьани акрыфарҭеи. Урҭ рышьҭахьшәа астолб иаласаз арепродуқтор, адәы ықәарцәажәауа иахьа амш зеиԥшрахо аҳәара иаҿын.
Сынтәала ҷыхь змысыцыз, абыржәыҵәҟьа ашьха иаақәҵызшәа, иҳәлықь-слықьуа ахкаара иҭаз арахәҵәҟьагьы уажәакәын ицәыс-жьысуа иангылоз. Џьара рқьышәгьы нышьҭарымкыцызт. Зынӡа ргәы ҭәны иҟан.
Дигәа иказарма азҿык ашә апалқәа нылыршәшәан, иаартны дныҩналт. Макьана иҩнымҵыцыз ажьаӷьхыԥа афҩы, ауатка џьбареиԥш иԥынҵа инҭасит. Еицрыхәхәа хәыҷи-дуи хәба-фба уалыр гылан. Урҭ рыбжак шны еиқәтәахьан, арыԥҵәқәагьы рхачаԥан иҟаҵан. Аха ҩажәа-ҩажәихәба ԥҳал зкуаз ауалырқәа хԥа макьана ишыхту иҟан. Урҭ ирҭаз аҩы зҵихыз зегьы рҵыхәтәаны иҿихыз ажь акәын. Уажәраанӡа ишуан, еиқәымтәацызт. Иахьанӡа, дааицыԥхьаӡа урҭ ахуалырк ашәаҟьа рхачыла, иҟәаш-ҟәашӡа арыԥҵә ҭыԥқәа ишырхыҵәоз ибон. Аха уажәы ирхабахьан.
Руакы ихы нахеикит. Аԥсҭҳәеиԥш ажьаӷь кәыбры неиҿаҳаит.
– Ҳаи шәныбзақьааит!
Инапала инахицеит. Уи аҩы иахьынӡашра ишны, аиқәтәара иаҿын. Урҭ ахԥагь ԥҳалк-ԥҳалк аҟара рыгын.
Дигәа имахәар ааилиҳәан, аус напы аиркит. Ибжатаз
ауалыр хазы анышә иқәгылан. Иара убригь уажәакәын ианеиқәтәоз, иҟанаҵаз ашәах иахьынӡаҭацәыз зегьы арҭәын, уажәы акыдбалара иаҿын. Убри абжата иҭаз ала ирҭәыр акәын ишны изыгхаз ахуалырк.
Аха уаха асас даауазар, ҩбаҟа ԥҳал зегьы реиҳа иҵәхьоу уалырк иахыхтәуп.
Зегь раԥхьа иаҵихыз аҩы, ҿыц иааихәаз ашәтә уалыр иҭан. Аҩы иашәны, иҭацәыз аиаҳәа иангылаз аԥҳал аашьҭихын, уи днадгылт.
Аҩы зҭабзиахо аџьтә уалыр еиԥш аҽакы зыҟалом рҳәоит. Аха ашәтәгьы иҭабзиахоит. Хынҩажәа зкуаз ашәтә уалыр ду, аиха аҟәуала амаршәа кны анахь, арахь дасуа мацара иркәадан, арыԥҵә аахиршәеит.
Ауалыр ҿыцын, ишԥаҟанаҵеишь? Ицәгьахарым, џьара гьама ҷыдак аанамхәар. Амҿы агьама анахыла, аҩы ҭахеит.
Аҩҭыхга ауалыр инҭеикын, инапсыргәыҵала арахьтәи ахы даннас, аҩы аҽырҳәа аҿынанахеит. Ицәыҵлашьцааӡа иахьыҟаз аказарма аҩныҵҟа, еиқәаҵәа самсалха акәын аҩы аԥшшәы шубоз.
Иҵәхьаз аҩы, афҩы џьбараӡа, аказарма ныҩннарҭәааит, егьырҭ афҩқәа зегьы наҵарӡны. Ашәах шкәакәаӡа, аԥҳал аҟырҟы иҩҭшәан аҿыҩанахеит. Дигәа, ицнапык нагӡаны, аҭӡывараҿ аҵәымӷ иахаршәыз акәапеи аакнихын, ашланг нҭеикит. Ԥыҭк ҭыршаны инкеиҟьан, нас ирҭәит. Акәапеи иҭеиҭәаз аҩы иԥынҵа ҩахеикын, ҩынтә раҟара ирԥҳақәа рызна афҩы лбааидеит. Аҩы макьана ақалмышь фҩы ахын.
Нас акәапеи неиҿеикын, ҿамҩак ижәын, ибз иҿажәҩан инадырӷәӷәало, иқьышә абжьы рго, ҩынтәҟа иааихьишьит.
Гьама ҷыда ҳәа акгьы амам. Зынӡа иҩы шьахәуп.
Ицаҳәцаҳәо Дигәа ибз иацралон, ишыҟаларыз иҟалахьан.
Уи ауалыр аҽа ԥҳалкгьы ахихит. Нас ауалыр бжата аҟынтәи аҩы аихырԥсара далагеит. Иҭацәны игылаз аҩыԥҳалқәа зегьы рызна ааҟаиҵан, ауалырқәа рхарҭәаара нап аиркит.
Амҟәыбатә матра ду ашәтә уалыр инахаиргылан, аԥҳал ахы нахеикит. Аҩы, амцаԥшь еиԥш еилыԥхо, абз хәхәаӡа аматра иҩҭанакит. Дигәа аматра ахарӷәӷәаны иахеиҵазаап, аԥҳал абжара ҭеиҭәахьан еиԥш, аҩы ҭачын, шәақьхысрак еиԥш иҭҟьеит. Аҽырҳәагьы инеиҿаҭәеит.
Уажәнатә ахагара азаахьеит ари агызмал.
Аматра ицнапыкала дҩахан, икны аҭаҭәара дҩалагеит. Аԥҳал аҭацәымҭаз, «пыҟ» ҳәа инхәыҵаԥжәон, аха аҩы азҭҟьомызт. Абас мацара изгыз ауалырқәа зегьы ирҭәын, дасны арыԥҵәқәа рхеиҵеит, џьара ԥсыԥк зрывымшәо. Нас днеины аҩы зҭаз аԥҳал даахан, кәапеик азна нҭаҭәаны, хәыҷы-хәыҷла днаҿыхәо, ауалырқәа зықәгылаз ақдхсахақәа руакы аҿы днатәеит. Иԥсы ааивигарц. Аҩы ҿамҩацыԥхьаӡа ицәеи-ижьи еимнадон. Акәапеигьы хәыҷык акәӡамызт, ҩба анҭаирцәы дуалуашо дааҟалеит.
Ссиршәақәа иҟоуп аҵыхәтәанӡа иҿахо ажь. Ус ақәаҵа уныҵаларгьы, афҩы кәазо уналаҳауеит. Уналакьысыр, иааҿухыр афҩы иаҳагьы иӷәӷәахоит.
Абас, зегьы рҵыхәтәанӡа инхаз ажь иҭаауан уи зны. Аҵыхәтәанӡа инижьит аҵла ҟатақәа. Урҭ иара изы рыҭаара цәгьан, еергьҳәа дныркылон. Итартаруа, ацәашьеиԥш ихәхәаӡа игылаз ҵла ҟатак дшықәыз дааит УИ.
– Нар улбааит!
– Бзиара збаша!
Аҵла ҟата ашьапы инаркны ахыцәқәаҟынӡа иаатартарит, уажәы-уажәы адыхҳәа иааихжәап уҳәаратәы. Али-ԥси рыбжьара дҩалбааԥеит. Лааира дахьеигәырӷьацәаз иахҟьаны акәу, зынӡа иҿы акит.
– Ажьфара сымҩахыҵит, исҿоуҵару?
Уи лыбла ԥшӡақәа хыхәхәала дихәаԥшуан. Лара зынӡаскгьы дыԥхашьомызт, аха иара дахьыԥхашьоз лгәы иахәон.
Бзеиарас иалоузеи аԥхашьара, аха иудыруазеи ани леиԥш иҟоу аҳәсахәыҷқәа ргәы иҭоу…
Ихьанҭа-хьанҭаӡа ажьымжәақәа, макьана аӡаӡа рықәымбацкәа, ибааӡажжыраӡа илыдигалон уи ҿымҭ, аԥхыӡ далоушәа. Ибон лызнапык ала ажьымжәа ҩышьҭыхны, лнацәкьара хәхәақәа рыла ажьыргәыц шамылхуаз… Нас акраамҭа ажьыргәыц лҿы иахьҭаз илыцәцәон.
Иара дааҟәымҵӡакәа иреиӷьыз, иршәны икоужьыр жьыргәыц злымшәоз ажьымжәақәа алхны, акалаҭ аарҳәны иахьгылаз, иқәыз арас илаиҵон. Лара, ари еиқәырчаҟә еиқәиҵаз ажь днахәаԥшын, нас иара дахьиҵагылаз, лаԥшыла иханытә ишьапаҟынӡа дааимылдан, аккаҳәа лыччабжь ааҭлырҟьеит. Иаргьы дналыхәаԥшит, ихьыз изымдыруа.
Аха лара дшыналыхәаԥшыз еиԥш, иаргьы ачча дакит. Дыччон ирԥҳақәа ишрымчыз. Ахаан убасҟак иԥсшьаны, насыԥ иман дмыччацзаргьы ҟаларын. Даҽа дунеик ашә изаатны днықәгылазшәа акәын ихы шибоз. Абри аминуҭ азы УИ даныналыхәаԥш, еиликааит ҩыџьа ауаа цәанырралагь, гәаанагарылагь ианаӡәхалак, аԥсҭазаара закә ҵаку иаиуа.
Акаршәра иқәлан ицоит ҩыџьа аныҟәаҩцәа. Иарааԥсеит акаршәра мацара, џьара хә-наак иадамзаргьы ҳаԥхьаҟа акы ҳахьыԥшындаз ҳәа иҟоуп. Ус ргәырҽанӡамкәа, раԥхьаҟа џьара инагәыдыԥшылт шьхакы.
Амҵәыжәҩақәа реиԥш наҟ-ааҟ иақәуп асыԥсақәа ҟәашкакараӡа…
– Шьыта! – иҳәеит уи, – Шьыта!
Уи аҩыза ахьӡ ссир ианакәызаалак имаҳац!
Адырҩаҽны, аҵыхәтәанынӡа аҵла ҟатақәа ирҿихыз абри ажь лыԥшаах ала иҭәыз аиаҳәа ду, ишьапқәа цқьа иӡәӡәаны, иеиқәа уаҭәашәпаранӡа иҵаркәакәа днангылт. Ажь хәара далагеит. Ажьымжәа еибгақәа еиларҟәыцны дахьнеиуаз, ажьырӡы аархачылон ишьапҭыԥқәа. Заҵа днаскьацыԥхьаӡа ишьапоуқәа ҟаԥшь-ҟаԥшьӡа ажьаӷь иашәуан. Знык еилахәаны, аиаҳәа аханынтәи аҵыхәанӡа данынаӡа, дхынҳәит арахь, ишьҭра деиҭақәлан. Дааҭгылан ишьапы ӷәӷәақәа рыла ихәоит, ихәоит, ихәоит… Уажәшьҭа аҩыз газго хыхь ихалт, ашәах ҵаӷа ҟанаҵоит, аччаҳәа ишуеит.
Аҩыз убасҟак ирацәахеит, уи ишьапы иаҵган иагоит макьана инагӡаны ихәахәам ажьымжәа еилаҵәаҵәақәа, ҵҩа змам ажьыргәыц ҿыцқәа. Аха Дигәа ишьапала иԥшаауеит урҭ, аиаҳәа аварақәа ирыдирҟьацылоит. Аусура далашуеит. Ихәоит, ихәоит, ихәоит, ихәоит. Аӡлеиреиԥш аиаҳәа арҭәуеит аҩыз, ашәах ихчыло еиҳа-еиҳа ижәпахоит.
Иара далашыҩкны ихәоит, ихәоит, ихәоит…
Адырҩаҽны ашьыжь, дыццакы-ццакуа аказарма ашә анааирт, аиаҳәа хырқәацәаауа ажьаӷь чны ихаббала ианын. Аҩи ажьаӷьи еилыҵит.
Иабаҟоу урҭ икахәхәа-кахәхәа, злакьысра гәыӷьылацәаз ажьымжәа ссирқәа?
Иабаҟоу урҭ ажьымжәа оуԥшәылқәа?
Урҭ зныказ иԥсит. Аха ашьжьымҭан рыԥсы ҭалт. Иҩханы еилашуа аиаҳәа иануп, иааҵумхыр, ихыҵны, ихыӡсаны ишцара.
Нас ауалырқәа рҿы, аҳаԥшьақәа рҿы ишны ианеиқәтәалак, иназҿакәаз адунеи аҽакала ибо дааҟанаҵоит… Сеисоит ҳәа иалагазгьы, аӡи амцеи иреисаз диеиԥшхоит.
Ауаҩытәыҩса иҩныҵҟа ашәа шиуеиԥш, адгьыл иалҵуеит, аӡахәа иалҵуеит аҩгьы.
Ашәа еиԥш.
Дигәа иҿаччо ишуаз аҩы, ашәагьы аҳәошәа иаҳауан. Иныҵыҩ-ааҵыҩны иааҩуеит ашәақәа: «Ачарашәа», «Аҭацаагарашәа»… Изакә чароузеи, изакә насыԥузеи зышьҭыбжь иаҳауа, ашәаны, ашәаны, ашәаны мацара. Ҭагалан аарыхра акәым, абзиабарагьы ҭаргалоит…
Дигәа ахәыцра дызлаз даалҵын данааԥш, аказарма иаду аӷәыбжа амахәҭақәа ахьҭышәшәаз амра ашәахәақәа аххьа рахәыц еиԥш икылнадахьан. Дҩагылт. Дырҩегьых дҩахан кәапеик ижәит.
Иржәышт иара иҩнаҭаҿгьы дук мырҵыкәа.
Иржәышт.
Иржәааит!
Уи агәырӷьара ари аҩнаҭа аԥхыӡ иалоуп… Аҩнаҭа акәым «аҳәынҭқарра!..»
Усҟан зегьрыла «иҳәынҭқаррахоит». «Аҳәынҭқарԥҳәысгьы» дҟалоит… Аха изӡатәузеи уажәтәи «иҳәынҭқаррабжаҿ» уи иахаҵгыло уаҩ дыҟам. Ианԥса, асахьаз акәзаргьы, ажәытәтәи «лаҳкәажәра» ахьӡ лзынхар лҭахуп. Уи, ҳәарада, дахаҵгылом. Ианду лакәзар – усгьы дызгылом. Аха иара зегь рзы дгылаз, уеизгьы маҳәра иуроуп…
Иржәааит, иржәааит уи ауха, аҽынгьы…
Напыла ҟазарагь ыҟоуп, аха агәы, абзиабара зегьы ирыцкуп. Егьа дҩыҟаҵаҩызаргьы, «напыла» мацара
иҟаиҵозар, гәы аҵамзар, уаҩы ихаҳауам. Ари гәыла иҟаҵоу ҩуп, абзиабара иарццакыз, иарҿыцыз. Уи ашьеиԥш рдақәа ирҭалашт, ахшеиԥш ирзызҩыдахашт изжәуа.
Иара Дигәа иакәзар, ачара анеилгалак, зегьы анеиқәтәалак, ашьшьыҳәа аҭаца луадахь дныҩналап. Дналыдгылап. Лкасы дҩахан, насыԥ зху, иааԥсаны иҟоу лыблақәа дырхыԥшылап. Нас, «абри ҿыхтыԥсас» ҳәа иԥхаӡа иҟоу лқьышәқәа днарыгәӡып. Иагьизаатып дырҩегьых, ажь аниҭаауаз лара данихҭыгәлаз еиԥш, жәҩангәашәԥхьара… Уи нахыс иара нхарҭас иоушт убри адунеи ссир…
Дигәа, ишьап шьац амырҽуа аказарма даадәылҵын, ашә апалқәа нылшьны еиҭаиркит. Нахьхьи, сыԥса ҽыҭкгьы џьара изыӡӷаршәымыз, ахаҳә еиҟәжәаха дуқәа реиԥш аԥсҭақәа ирылыҳәҳәоз акаҵәарақәа инарывҵхьан амра. Уи ашәахәақәа ахәыжә еиԥш иаҟьазшәа иаӷаӡа, игылоз амра акәым иҭашәоз еиԥшын. Ашьхақәа реиҟәԥара аԥырӷы рыбжьоушәа, ихәыжжаӡа иҟан. Аԥсҭа ааигәақәа инадыркны, арахь дахьынӡааԥшуаз амра назлаԥхаз ашәаԥыџьаԥ рыбӷьы, ахьҩеижь еиԥш еихәлыԥхо ирықәжьын.
Уи ихы дҩахан ажәҩан ахь дыԥшит. Ажәҩан агәахьы аӡыжь еиԥшҵәҟьа иҵамҵамуа иҟан, џьара ԥсҭҳәацк хыршәламызт…
Ажәҩан ҵыкка ду даннаҵаԥш, Дигәа илаԥш надхалеит. Убасҟан, аҳаҷаҳәа акы ааигәалашәан, даақәгьежьааит. Аказарма аҵыхәтәантәи аҿахьы днеит. Уа иҵаҟаҵамызт. Хыхь акы анлеиуаз арахә иныҵагылалон, рҟәаҟәа мцәаакырц.
Дигәа ахарԥақәа днарықәыԥш-аарықәыԥшит, аха иҭацәын. Абракәын иахьықәтәалоз ичакыга ахьшь.
Иацы уи ишьҭит, уажәы ихынҳәызар збоит ҳәа акәын дзааиз.
Ахьшь ауаҩ инапы ианаиршьцылалак, ԥхынрак ала иалоу зегьы алихуеит. Аԥсҭазаара зегьы ҩымз рҟынӡа еиҵеикуеит. Убасҟак «аус» аируеит, убасҟак ирԥыруеит. Убриаҟара ча акуеит, аха «ахаԥыц анаақәнаргыло» иамихуеит. Нас ишнеи-шнеиуа ахьшьгьы амч маҷхоит, ԥша злымҟьаӡоз ахәы-жәпа аӷахоит, ицәыҳә-мыҳәны иаанхоит. Уаҳа аҟамеиԥш аҳауа еиҩдырффом амҵәыжәҩақәа. Уаҳа ачарч еиԥш амч рыман еиҵала-еиҵыҵуам, ача анаклак ирыӷӷа иқәнамҵарц акыраамҭа сахҭанла иҭаӡны иҟоу ашьапхыцқәа. Ача анабалак аԥсы еилалан иашьҭалартә, аԥшәма уи еснагь ахәы еиҩшаны еиҭоит, инапы ианыԥшылоит… Ажәакала, ауаҩы еилеигоит ахьшьқәа ахааназ аԥсабара ирзалнахыз азакәанқәа зегьы. Ианирбырлак урҭ ианрыҟәҟьалак, егьазырҽеиуам, егьазынҵуам.
Ахьшь хнымҳәыц… Иҟалоит ихынҳәыр.
Аха еиӷьын ихнымҳәыр… Иаднакылар изцәнымхо уи ажәҩан аӡыжьра…
Ахьшьқәагь рыцҳауп.
Ачақәагь…
Зны, ачақәа рысакьаҳәымҭаз, Дигәа арха асры дылалан дышцоз, ахьшь игәанаҭаанӡа, амҵәыжәҩа ишьапы иаҵахан ача икит. Ишԥассирыз уи, ишәыгәӡа, иҟәит-ԥситуа, абла гьежь хәыҷқәа ҟәысҟәысуа… Ихьшьгьы уажәы-уажәы ишазыҭрысуаз, ииулак иацәӡаны иоуишьҭит. Иара инапала иахьикыз, уи аиқәырхара идушәа игәы иабон. Ианоуишьҭ, еиханы инеимпыҵԥраан, хара имцаӡакәа ахәаԥҳәа асры аҽҩыланаршәын, илашәаҟьан аҽаҵәахит.
Иҟалап, аҽны ихьшь ашьапхыц иамԥыхьашәазар иара убри ача ахаҭа…
Чашәарантә аҩны данааилак, лыблақәа ашша рыхшьылоушәа иҟәыбзҟәыбзуа дааиԥылон ианԥса.
– Унан, умнеиц шаҳҳәоз ушԥахынҳәи, уаамыццакыр аҽа убриаҟарагь ааумгоз.
Ачақәа зҭаз арҭмаҟ хыма-ԥсыма наҟ иналиркуан.
– Ааит, удырҩатә еиӷьхааит, унаршә шԥахиазаарыз! – дгәырӷьон уи иарҭмаҟ дҭаԥшуа, алапҟьа рылаҵан ишьыз џьушьап.
Нас егьарааны дубаргьы дныгҿала-аагҿыҵуа, ашша лымпыҵакәкәа, ихыблааны иҟаз рыбаҩхәыҷқәа аҷҷаҳәа, иҵабҩакхьаз лыраӡны хаԥыцқәа ирыҵаԥыҵәҵәо, рыфара даҿын.
Дигәа сынтәадагьы инапала ахьшь кны имыбжьацызт. Сзашьҭоузеи ҳәа акаҭ наргылан дахьцәыҵатәаз, иааигәаны, аџьынҵа каҿаны ибжьидоз асқьынџь ҩынтә-хынтә раҟара иааны иқәтәо ибеит хьшьы еиқәаҵәа ԥшӡаӡак. Уи убасҟак иԥшӡан, ҟазара ҳәа акы илазар илыршәшәан иҽазикит акра. Иагьиқәҿиеит. Зны асқьынџь иахьнықәтәаз иабеит уи иԥырԥыруа, қьафшақә акәушәа ихәмаруаз аҟыршы. Ахҿеиԥш аҿаанахан изцәымцашаз акаҭ иалашәеит…
Уи даара акраамҭа аҽинаҭомызт, иауамызт абжьара. Аҵыхәтәаны, ачашәара абжара аниас, игәы иауа-иамуа исышьҭып ҳәа иӡбеит. Аха иаалырҟьаны ахьшь еиҭаст, иаразнак инапаҿы иааит, имашьцахеит. Абриаҟара аамҭа изхымсуаз аԥагьара нампыҵаӡаа ицеит. Дигәа аӡәы иҿы имҳәеит, аха акраамҭа игәы иалан ахьшь иазымычҳакәа аҽахьинаҭаз.
Издыруада, иахьишьҭыз иҭахазар? Издыруада, ажәҩан ахь ианхала агәы еилнаргазар иацәыӡыз ахақәиҭра?..
Ажәҩан деиҭаҩаҵаԥшит Дигәа. Уа иҳаракӡаны ԥсаатәқәак ԥыруан, ииаҟьан иахьимбоз џьара ажәҩан аиаҵәара иалаӡуан, нас дырҩегьых иахьибарҭаз иааиуан. Уи абра адгьыл дахьықәгылаз иааинырт, урҭ шаҟа рхы иақәгәыӷуаз, ишырҭахыз ала ишыҟаз, ишыԥыруаз.
Шаанӡа, иблаҵәҟьа аӡы хымшьылакәа, дыҿҟьа-ҿҟьо ахкаара иҭганы илбаагаз амҩахәасҭа даныланы днеиуан Саса. Ирезина магә ҵыԥхтәи аҳәынҵәа рылашәызшәа, анәышаԥшь ԥшшәахәы рыман. Ақыҭантәи амодисткацәа аибашьра аилгамҭаз китель ҳасабла изырӡахыз акьаҿ, уажәы иахьҩазахахьаз аҟнытә, ԥштәыс иамоу аилкаара уадаҩны, ихәда ыҵарбаҟа еибаркны ишәын. Иӡынтә хылԥа азымҳацәк хьарҽны, егьи амҳацә лашьҭны, иӡамҩа инадсыло ихан. Еснагь асахьаз иикыз, алшықәсанык аушәақә акәзаргьы џьара маҵәык злахимҵәаӡо иеигәышә иаҿаз ажьакца еиқәаҵәахахьан. Аха усгьы икын…
Амхы ҭыргеижьҭеи акырӡа шыҵуазгьы, арахә убриаҟара ишыршьаҟьахьазгьы, аҭәабаш уажәыгь џьара-џьара ушьапы иаҵаҳәуа амҩахәасҭа ианыжьлан.
Алԥхынрак абра аӡаӡа уаҩ дахәомызт. Убахҵәаӡа аҩны уныҩныҵуан, нас ақәаршҩы ухьӡазшәа, амҩахь укылсаанӡа уеилабаа уҟанаҵон.
Амшгацәа ауаҩы дрылахар убасоуп. Абри шырхтәу аӡәы ихала иеиликаарцу? Мап…
Ари амҩахәасҭала иныҟәо рахь зқыҭа змыԥсахыз иара аӡәк иакәын… Ахацәа рахь… Егьырҭ Тҟәарчал ашахтақәа рахь ицаз цеит, архахь илбааны инхаз нхеит.
Иара Тҟәарчалҟа ицаз, мҽышаказы рыҩныҟа иангәарлогьы, џьара ҽбыгак нықәыршьыр амуаз, аха уаҳа умԥсит…
Иара уи аха абаимаз… Еиҳарак аԥхын, аԥсеилахараха… Аамҭа џьара иаабжьирҟьар ауазаргь, урҭ реиԥш иҟаз аусқәа инапы нагӡаны дрылакьысуамызт…
Дыԥшқам-дҳасым. Иара усгьы дгылам, дтәам. Жәлар инарыдсыло ҳәа жәлантәык инарылҵыз иара аӡә заҵәык иоуп, нас амҩаду аҟынӡа дызланеиуа амҩахәасҭаҵәҟьа рзымрыцқьо… Убригь баҩ алоума? Аха зегьы рхы иашьҭоуп, рхы, рхы… Иара аӡә заҵәык иакәхеит. Ҵәҩанк ала аанда узышшуам.
Аӡаӡа данамыхәаӡа, Саса арезина магәқәа ааихәан, ӡынгьы-ԥхынгьы днарҭаԥало ддәықәын. Ари адгьыл кынҩаалара иқәиаауаз аҭәа, егьа ахкаара иҭиаазаргь уи имагә ахәы иахысыртә изыӷьацомызт.
Убри азҵаарагьы – ари ала иӡбеит. Далгеит.
Иҵегь даныҷкәыназ ари аӷьал дыҩны мацара дылбааҟьон. Аха уажәшьҭаҵәҟьа, еиҳарак ианҟьыҵәыраз, ахымӡаах инарбон. Ибӷарҵаз ахаҳә еиԥш дыццакшәа данынҭалалак, дамхаҩуан, нас мчыла иҽшникылоз мацара, дгәашаха ҵаҟа дналбаауан.
Уажәы амҩа бахҵәаӡа иҟан. Днақәгәыӷын, акәара ахықә даназааигәаха, днахыԥхыԥны дахьынҭалаз, ицәа-ижьы иара итәӡамшәа аҽааимнахт, ауардын зманы ахылаӷьараҿ иҩыз ацәқәа реиԥш. Уаҳа иҽизнымкылаӡакәа, ҵаҟа дналбаауан еиԥш, зыҵақәа ҩызхьаз имагәқәа дҩықәдырҵәраан, «атаз» аашьҭиргеит. Иханы ажәҩан аанаҳәы-ааҳәызшәа ибеит. Ихылԥагь, зызымҵәыжәҩак ылаԥырҵәаз ауарбажә еиԥш, ихууааны ицан, асаба ахәаԥ аалнаргеит.
– Ацәаҟәа мҩасааит, ҭоубасҭа, изакәытә дгьыл мчымхарҭоузеи ҳазҭаха! – даӷьуа-дыԥсуа дҩагылан, дагьынаԥшы-ааԥшит… Ауаа рахь ари аҩыза иԥсы иахырӡааны иҳәо дыҟоума мамзар… «Ҳабацәа ирдыруан иахьынхатәыз, аԥша ахәхәаҳәа иқәсуа, ӡынгьы-ԥхынгьы ашьха иқәу ҳаиҩызоуп…» – иҳәон уи ауаа рҿы, рыдгьыл дара ирзымдыруа аҽакы адибалазшәаҵәҟьа.
«Ахалареи албаареи мацара уеилнаҟьоит, абаҩҷыда уланаҵоит», – иҳәалон уи аизарақәа раан, ари адгьыл мчымхарҭа ауаа ргәы азырхаҵо.
Ихарҵозу ихарымҵозу уаҩы издырам, изаҳауаз ақәҿырҭуамызт.
Усгьы ииҳәац иҳәон.
Уи иаргьы ихы алаирқьиарц иҳәон. «Арахь улбааны унхарауазеи, уанаџьалбеит, уеихо абри аҽадахьарҭа узкыду, адгьыл уцәынҵәама» ҳәа иҽԥныркылар ҟалон. Инхоз рахьтә еиҳараҩык ҭыҵны ицахьан.
Саса уи аха изҭода…
Уеизгьы дахьынхац дынхон.
Иҽааирыцқьақәан иҿынеихеит. Асынтәи акәара ахықә даннықәгыла, аҟауарқәа, аӷәыцәмаҟьа хәарҽқәа наҟ-ааҟ ҩ-варҟьак ирықәчаԥашәа, цҳас ахаҳә дуқәа ирыбжьдаз, нырцәтәи ахы ықәхны наҟ ишьҭан. Абри ацҳа хызҵаз иара Саса иакәын. Ԥхынрак, аҭаҭын казармаҿ, амашьынақәа ахьыҟарҵоз ацәынха-мынхақәа ирылихын, даҵазза ара иааигеит.
Иҩаган ара иҩыбжьидан, азхык, иара убри аказарма аҟынтәи иигаз адаҷ ала расыгәыгәк ашьапы иадиҳәалт.
Уи анхиҵази уажәи рыбжьара, аӡәымызт-ҩыџьамызт аӡы иҭанажьхьаз. Анцәа иџьшьаны, уа уалыҩрыргьы, аӡаҟынӡа кьанҿаак бжьамызт, иара аӡгьы лак иажәра ҭамызт. Баша ршьапы арбааӡон ауп. Акәара анхыҵлак, азхык аақәхны наҟ ақәыц инаднаҳәалон, егьи азхык адаҷ иашьҭуамызт.
Аха Саса, уахынлазаргь иманшәалан дықәсуан. Асахьаз иқәчаԥаз аӷәыцәмаҟьа хәарҽқәеи аҟауар жәпақәеи дрықәымгылакәа, аӡыцәеиԥш иҵәыр-ҵәырӡа иҵагылаз ишьапқәа ааимҿыхны, наҟ-ааҟ аварақәа днарықәгылан, дтаатиуа днықәлон.
Иара егьараан дубаргьы арезинатә магәқәа ишьан. Аӡы аԥсы анҭамыз, уи амагә ахәы абжарагь изахысуамызт, аха уеизгьы шьапыла дҭаломызт. (Имагә аҳәынҵәа иамазгьы амыӡәӡәарыз). Даныхәыҷыз абри акәара ӡызлан дамоуп ҳәа дацәдыршәалон. Усҟан, ианааилахәла нахыс, уахь ҵәаҳәаркылагь уаҩы дизнагомызт. Иара уажәыгь, уахынла акәара данҭысло, хыма-ԥсыма ицҳа кьача днықәсуеит. «Ыы, Шьашәы бҭарблааит…» – дҟәындҟәындуеит уи, изқәа кыдыԥсаауа аҵх дагәо амарда дахькыду. Аха ԥыҭрак даныҩаскьалак, ихы дацәыԥхашьан, игәаанагарақәа аахьеиршшалоит. «Ишԥаҳалаҽу уаа мыждақәа, ишәихаша ажәытәра ацәынхақәа. Уажәы абри исҿыҵҟьаз аӡәы иаҳар, игәы иаанагозеи?.. Ма усыс изку – иказмыжьыц аӡә сакәындаз… Ус ҳбызшәа иалахеит ауп…»
– Ҳаи ушьапгәацә уасааит, ҳаи ҭаӡгәыла уқәӡааит! – иԥсахы еилалан даӷьуеит Саса. Нас иеигәышә лакьыта аԥынҵа аҿарԥаны, дацрыхо мацара, ицнапыкала икыртә даахоит уи ицҳа «хазына». Ииулак нырцәҟа иқәижьуеит. Дҩықәлан аҿҿа шахго днықәсуеит. Нас уи ахы аашьҭыхны, ԥыхьа иахьықәыз ахаҳә қәацә инықәиҵоит.
– Аӡәы иџьабаа ҳаҭыр ақәзымҵо дабатәи мышгаҩу, иабадихәа. Уаҳа ихгьы дацәыԥхамшьо… – иҳәоит уи ибжьы ныҭганы, еизарак аҿы дышцәажәо еиԥш.
Акәара дахьныршәаз, ауардынымҩа ҭӷәыхаа иган. Дыццакы-ццакуа днанылт.
Аха изҭадаз…
Ари акәара хьӡы амаӡамызт. Ақыҭа ақәцәахь хәык аҿы цаҟьа еиҟәԥақәак рҿы иҵыҵуан. Иахьыҵыҵуа зда ыҟам ӡыхьуп. Аӡымҵар ду хуп, иуҭаххар, уи ианԥаны ауп ишкаҭәо. Акәша-мыкәша инхоз ракәым, акыр инацәыхаразгьы, ӡыржәтәыс иргоит, убасҟак ӡыхь бзиоуп. Аԥхын, мзаҩала ианиасуаз, еиҳа еихсыӷьуан, аха ианакәызаалак иҭабаны иҟамлацызт. Аӡынгьы, уа иахьныҵыҵуаз алҩаҵә ахыззы ицон. Акраамҭа иҵәи-ҵәиуа илбаауан уи агәаҩарахь. Ҵаҟа ианылбаалак, заҵа инаскьацыԥхьаӡа, еиҳа-еиҳа ашьамхы аҵӡаауан, абжьы цон. Нас ана-ара аӡ башақәа, ажра ӡқәа алалон, амш аныцәгьаз – аҩарӡ аҳәынҵәа ршьышьны иаланагалон. Ишнеи-шнеиуаз, еикәшаны аӡиасҵәҟьа иалалаанӡа, кәара хбыџк иаҟарахон, аха еилашьшьы, алаҟьаб хтатала, аӡытҟәа афҩы ахылон. Иахьыҵыҵуаз изымбацыз дызусҭазаалак абри ӡыхьын ҳәа иоуҳәар изхаҵомызт. Анышә тата ду иалсны иахьцаз иҭнажаауан, аӡыжьқәа ҟанаҵон, аха ауаа рҽыркәабомызт. Ажәхьа цқьақәа, аҽыҩқәа аӡба иаргәаҟуа ианынахагылалак, инафҩны, рқьышәқәа нӡаамкылаӡакәа ихынҳәуан. Иааԥсаны, зшьапы иазнанамго, џьара шәшьырак ҳныҵаҳандаз ҳәа иҟаз, шьыбжьон ҳәа инҵрыжьыз ацәаӷәацәқәа иржәуан. Иӡааиалан рҽыдырхьуеит акамбашьқәа… Ихылан иӡсогьы иазааигәан инхо ркәатақәа ракәӡоуп…
Амш анбааԥсхалак, уи акәара иара атәала ихыҵуан, аҽуаҩ дырнахуа аҟынӡа. Нас мчыбжьык аҟара, аҟәара хәыҷқәа ҵлашаауа, ахаҳәқәа ӷәыхны иӡәӡәаны, иахаԥаны иҟаз абардрақәа, ауапа аҿацәқәа реиԥш наҟ ирҩахон. Ари аус ду иауз иаркаран, ахьхьаҳәа иҭысны ицон иаргьы.
Усҟан ажәхьацқьақәагьы иаҵашьшь иржәуан, иржәуан рқьышә ҟәашқәа ӡааршьшьылан аҽыҩ ԥшӡақәагьы. Ацә ааԥсақәагьы…
Аха иахьынӡалшоз ианхымҵуаз, аҩарӡқәа иаларгалоз аҳәынҵәа азгомызт, аҟәара иқәҳауан, ахаҳәқәа ирықәшәуан. Иаргьы акраамҭа аҳәынҵәа аԥшшәы аман аӡаҩа иҭубаауан, имцаӡо, ус аҭлаҩа еиԥш еиқәшәы инхазшәа.
Акәара акалмаҳақәагь ныҟәнагон. Аха урҭ ҵкьыҵкьашьан аӡәгьы дрылакьысуамызт. Ес-ааԥынра, акәара аӡыжьқәа рҿы, алахқәа реиԥш иҳәылҳәылуа, акалмаҳа-сса ҭаҳауан. Маҷк ианыҩеидаслак, аӡхыҵра иаццон наҟ, акәара злалоз ашьха ӡиас ахь. Уеизгьы ԥыҭк аанхон. Урҭ инхоз иԥеиԥеиуа, аҭҳара-ҭҳара еисуа аӡыжьқәа ирхын. Ухацәа ишнықәԥшыз, ма угага акәара ишынхыслаз еиԥш, аӡы ырхәашьны, аӡаҩа иҩхәыҵаҵәиуан. Ақыҭантәи ахәыҷқәа аԥсыӡ зҭаз аӡыжьқәа инархыкәша-аархыкәшон, аха урҭ аԥсыӡқәа, рызхара роуазу, аҵәгәыр иаҿаломызт, напыла ирызкуамызт, амаҭқәа ирыцәшәон…
Саса, абри акәара аԥсыӡ амоуп ҳәа зҳәоз зегьы, амшгацәа ҳәа дрышьҭан. Уи убриаҟара ихы агәра аиргеит, ибла ишабо аԥсыӡ ааҭганы иԥаҭԥаҭуа аԥслымӡ инылоуҵаргьы, «уара сузжьарым» ҳәа днаувсуан.
Уахи ҽни акәара дахьҭысуаз, ус аԥсыӡ ҭаҵәҟьазар збоит ҳәа даахықәгылангьы дҭамԥшыцызт.
Дыԥшқамкәа-дҳасымкәа, амшгацәа реиԥш аӡытҟәа дышԥаҭаԥшуеи, аԥсыӡ аӡы иӡаау збоит ҳәа…
Еиҳаракгьы, знык аԥсыӡ ҭам ҳәа ауаа рҿы ианиҳәа…
Насгьы, ихы агәра игоит уи макьана…
Саса дыццакы-ццакуа деиханы анаара ԥҟаны днеиуан, аӷбеиԥш ақыҭа иалыҳәҳәоз ахәахьы. Ахәы ақәцәанҵәҟьа иаахаргьежьаан хьараџьран, бгыӡран. Харантәи ахәы ақәцәа бнароушәа иубон, аха хыхьҵәҟьа уҩеир, агәҭа кылгьагьаӡа адәҳәыԥш ықәын. Убри адәҳәыԥш иахьазеиҟараз, изыхныҳәоз аҳаԥшьа жын. Иахьа уажәраанӡагьы, ес-ҭагалан аҳаԥшьа ахәламшәа иҩкылаҵәо иреиӷьыз ҩыла идырҭәуан. Ахәгьы наџьнатә аахыс «Аныхахә» ҳәа иашьҭан… Саса уахьҵәҟьа дҩаӡомызт. Ласкьа анышәынҭрақәа инарывакны, ахәызқәа дықәгылан акәын аҿыҭра дшалагоз.
Уажәы иҿыҭырҭаҿ днеит, иҵаҟа ана-ара еилыблаауа зыбӷьы цәаны изқәу абаҳчақәа ирылубаауа аҩнқәа лаԥшыла иааимидеит. Нас еиҳа арахь иааскьоу, збетонтә шьапқәа зҵаӷӷа ашшара иқәгылоу аҩны ҳарак ду ихы нақәикын, «ҟҳы-чҳы» ҳәа иҟырҟы ааҭирыцқьааит. Ихәда адақәа ҭыҵны ицо иҽааирххеит, аха иаразнак ибжьы мааит. Зныкыршәа иааунашьҭын, ашәақьҭҟьареиԥш уи аҩны иақәкны аҿынеирхоит.
– Оо, Шьасиа!
– Шьасиа… Шьасиа-аа-аа, Шьасиа-аа-аа!.. – рҳәан наскьа-ааскьа ақыҭа иахагылаз ашьхарԥқәа, абахәқәа иааимырдеит.
– Шьасиа!!!
«Аа-аа» – наскьа игылоу абахә инаҿаҩуеит, «уу-уу» – иааимнадоит арахьынтәи абахә. Иааикәыршан абахәқәа иццәажәо иалагоит. Саса иҿы амаалықьцәа ҭыԥрааны, бахәыцыԥхьаӡа, шьхарԥыцыԥхьаӡа инықәԥыруа, иажәахә рыма ицошәа, иааиҿыҵшәоз еинҟьа-еиныруа ирыма инықәлоит. Нас, ахараҵәҟьа изымцакәа, абахәқәа ирылҟьан, акы иакӡамшәа, изқәикыз аҩны ашҭа инҭаҳауеит.
Адәышша иқәгылаз аҩнгьы, абаҳчахь ихоу аԥенџьырқәа руакы аатын, аӡәы лхы аакыллырҳәҳәеит.
– Ибцәышьыбжьааит, Шьасиа, ибцәышьыбжьааит!..
Аҭак ҳәа акгьы мҳәакәа, уи ахы аҽаҵәахуеит.
Нас ишьхәа даақәгьежьааны, ҵаҟа-ҵаҟа иҟьаны абаҳчақәеи ақәаҵақәеи ирылаԥсоу аҩнқәа, ирылыҳәҳәо алҩақәа нкылкаа-нкылкаан, дреихсуашәа нарықәҿиҭуеит.
Иахьа мҽышоуп. Насгьы уажәы ауаа рымхқәа зегьы ҭырган, абар, мчыбжьык ҵуеит рыԥсы ршьоижьҭеи. Убри аҟнытә, абри амчыбжьык абригадир Саса ибжьы рмаҳацызт. Иахьагьы хәҩык-фҩык аҳәсахәыҷқәеи аҷкәынцәеи роуп зызҿиҭыз... Еиҳа, иԥхьырцәу, иеилҟьоу, цәгьарак бзиарак аҿы амаҵураҿы иԥышәоу... Иахьа рқыҭаҿ ҳаҭыр ду зқәыз, иара Саса ҷыдала аиуара ахьимоу, иҩнеиԥш иибо, дзықәгәыӷуа аҩнаҭаҿы агәырӷьара рҽаздырхион.
Ари – ақыҭантәи арҵаҩы Аџыр иҩнаҭа акәын. Иахьа рацәак рызҿимҭит Саса, иҿы иҭыԥрааны хәык аҟынтә даҽа хәык ахь ибжьы наскьазгоз «амаалықьцәагьы» рацәак џьа димырбеит.
Аха иҟалон убри еиԥш ашьыжьқәа, Саса аӡаӡа ихьшы, ашацкыраз абри ахәы днықәгылан, сааҭк инеиҳаны анҿиҭуаз. Уи иҿыҭбжьы, агәашәқәа аамыртӡакәа ашҭақәа ирҭалон, ашәқәа шарку аҩынқәа ирыҩналон, аиарҭа иԥхаӡа илоугьы, аӡәы инапы бааӡаӡа ицәа инадиҵазшәа дҩарҭрысны, нармеиқәазаҵәы, харԥзаҵәы даадәылнагон...
Иахьа, алакә аҟнеиԥш, адунеи аханы уҟазар, аҵыхәан иҟоу уиацәажәоит, убра уидгылоушәа, убри аҩыза аибардыргақәа иӡбеит ауаҩы. Саса иакәзар, иҿыҭыбжьы еиҳа дақәгәыӷуеит, зегь реиҳа агәра игоит. Иҟоуп бригадақәак, атруба хҵәахақәеи арельс хҵәахақәеи уҳәа ахәқәа рҿы икназҳауа. Абригада иалоу еизарц анырҭаху, реихатәы лабақәа рыла урҭ иаарысуа адырра рырҭоит.
Аха шықәсык зны, мыждарақә, еизарак аҿы Аџыр акы ааиҿшәан, убри нахыс Саса исаркьал ахаҳә нахәлашәеит. «Асаркьал иасуеит ауахәама иҭалоушәа» ҳәа дахыччашәа, аҵәы налаҵашәа иҳәеит уи. Ари Саса иаҩшәаны иҟалома... Еиҳаракгьы Аџыр ианиҳәа.
Бга ахьҭоу ауп ла ахьҭашуа, уи ус аушәақә иҳәомызт...
Иахьа уажәраанӡа дыбригадируп Саса, иахьа уажәраанӡагьы есышьыжь ибригадеи иареи цҳаражәҳәара рызнауеит иҿыҭыбжьы.
Уажәы зызҿыҭтәқәаз зегьы анрызҿиҭ, ани раԥхьа ихы зқәикыз аҩнахьы даахьаҳәын, дынцәыҵаччан еиҭаҿиҭит:
– Шьасиа, о, Шьасиа, ибцәышьыбжьааит, ибцәышьыбжьааит!
«Шьасиа-аа-аа-.. жьа-аа-ит!» – Саса иҿы иҭыԥраауаз «амаалықьцәа хәыҷқәа» ари еимырҟьо ирыма инықәлеит, бахәык аҟынтәи бахәык ахь.
Саса дԥышәырччан асаркьа даныԥшылоушәа иҽааириашеит, икьаҿ ахәда аагәеиҭеит., аҳәынҵәрақәа зегьы еибаркума ҳәа... Нас, ахәызқәа днықәсны, надаада даҿалан иҿынеихеит.
Арҭ ишәыз амаҭәақәа, ҿыц ианиӡахыз, ишԥаинаалоз. Ауха аизара рыман. Ажәа имҳәар игәы иамуит. Дахьынаԥшыз ибон шьоукы-шьоукы рыԥшышьақәагь…
Уи ианакәызаалакгьы аха иоуны, ихы деиӡаны дҟамлацызт.
«Шьасиа, ибцәышьыбжьааит, ибцәышьыбжьааит, Шьасиа…
Уи ианакәызаалак ихы деиӡаны дҟамлацызт.
Иара? Хаҵа-хыԥа дызбахьада?!
…Хаҵа-хыԥа дызбахьада?!
«Ибцәышьыбжьааит…» Уи ларгьы илдыруеит. Аха иара ахлаҳәацәгьагь ицәхышәҭит.
Харԥзаҵәы лиарҭа днықәтәеит Шьасиа. Аҩны зегьы еилаххаа ицәан. Ҭынчран.
Ацхырааразгьы шаанӡа ауаа узларықәларызеи?!.
Абар, хымшуп ацхыраараз иларҳәеижьҭеи. Ариаҟара наскьа иааны ирымҳәаргьы ҟалон, аха иларҳәеит. Убарҭ рыҩны днеины рашҭа днықәԥшыр, лара ишылҭахыз еиԥш даргьы ирҭахызшәа…
Уахылатәи лхарԥ арҟьара лнапы нҭалҵан, лгәыԥҳәқәа ааиԥхьылышьшьааит. Урҭ татаӡа, ишаҳәшаҳәуа иҟан. Ахарԥ арҟьара днахан, руакы арахь иааҭылгеит. Уи иагымхацызт, иагьхьынҳаламызт, аха ԥасеиԥшҵәҟьа иҟацаӡа иҟамызт, идырдыруа иалагахьан. Ахы, абаз ҭыԥк аҟара, игьежьӡа игьылԥштәалан лкыка иаакәыршан, иара арахь иалыҳәҳәомызт. Уи арахь иалыҳәҳәо, ихәхәаӡа иҟаларцаз, ахәыҷы духшароуп, ахәыҷы икыроуп, ицәароуп…
Шьасиа лгәыԥҳәы наҟ инҭалҵан, лхарԥ арҟьара ааималыџьгәеит. Дыхәхәаӡа лиарҭа днықәиан, лылацәа неиқәылыԥсеит.
…Уарӷьа шьапы нхугоит ашәхымс… Нас – уарма. Еизаашәшәо иӡахны иушәу уҵкы ҟәашӡа уныҩналоит уи аҩны. Наӡаӡаз… Аҭацаҩызцәагь, егьырҭ иҩналогьы иршәу шкәакәоушәа убоит. Акасы шкәакәақәа, ахҭырԥа шкәакәақәа, акәымжәы шкәакәақәа. Иаагылазар
ашәы зшәызымхыц, зыбжьҩы-ԥацәа аибашьра иҭахаз ани аԥҳәыс быргҵәҟьа шкәакәала лхы ҵакуп. Иччоит зегьы, рхаԥыцқәа ҟәаш-ҟәашӡа, аха аӡәгьы дцәажәаӡом. Абри акәхап «шьапымшла» захьӡугьы…
Нас гәыблаак азна ашырӡ наудыркуеит… Ауадақәа акакала урыҩнысуа, аҳәиҵә-аҳәиҵәҳәа иуҟьоит… Иуҟьоит ашырӡ… Мап, анасыԥ, анасыԥ… Еихыҩаӡәо унапсыргәыҵа иану ашырӡ, ааԥын ззааиз анышә аҿы инкаԥсар, иқеиқеиуа иангыло еиԥш, иуцгыларц анасыԥ абри аҩнаҭаҿы…
Нас аҭаца лзыҳәа ирхианы иҟоу ауада уныҩнаргалоит. Аҷкәын дааган ушьамхы днықәдыртәоит… Абри аҩнаҭа аҵәҩаншьап змырӡша ахаҵарԥыс раԥхьа уцәа далашәарц…
Ус, ухы уҩахан, иуҿаршәу укасы ҵаӷаӡа уалԥшны унарылаԥшыхуеит: зегьы аиқәара ршәуп!… Акасы еиқәарақәа, ахҭырԥа еиқәарақәа, алашараҵәҟьа еиқәароуп. Ашырҳәа укасы ааухыхны унахәаԥшуеит: акасы шкәакәа ҵәахны, аӡәы акасеиқәаҵәа ухалҵазаап…
Дарбан, дарбан ари аҩыза згәаӷьыз?!
Дарбан абриаҟара гәы-зызҭам, згәы ахаҳә иаҩызоу?! Анасыԥ иазхьуа игылоу аҭаца хәыҷ лшьамхқәа лыҵазырҟәылаз, лыгәнаҳа ззымгаша!
Дарбан абри аҩнаҭа уаҳа ашә маатӡакәа ишылашьцаку инхарц зҭаху, дзусҭада абасҟак уаҩра злам?..
Убри иирц иҟоу асаби иаӷоу!
Ихароузеи, анаџьалбеит, амаалықь?! Џьара зны аӡәы ӡык иимыржәуаз, ҳәыск рызԥхьеимцарыз, ирымимдарыз ацәмаа…
Иабаҟоу уи бзызхьуа аҩнаҭа?
Бара бзыҩнагыларц иҟаз аҩны амаҭәахә азы иркааз аҵлақәа ԥҟаӡамкәа ус инхеит. Ашьац рықәиаан иҟоуп уажә џьара, иалшәымхыц шәымӡырха… Шәхәышҭаараҭыԥ.
Иара деибганы дыҟазар длыхьӡашт, илшәхихышт уи аиқәара…
Аха иара дыҟам, дыҟам, дыҟам…
Шьасиа уаҳа илзымычҳакәа, лгәы ҵааршәха лылацәақәа аахылтын, лиарҭа даақәтәеит. Лхы нагӡаны аԥенџьыр иҩкылылган, адәахьтәи аҳауа еиҳа лыԥсы ааивнагеит.
Уажәшьҭа лыҽшеибылҭо аамҭагьы аауеит.
Ахьышәҭҳәа, абаҩ ҷыда лылалазшәа, хыма-ԥсыма лиарҭа аалырҽеит.
Лкаруаҭ ашьапахьы ихшьыз лыҵкқәа ҩба шьҭылхит ишьҭалҵеит, аха илгәаԥхомызт. Иҩазахахьан, аусура илшәылҵалон.
Иреиӷьыз лыҵкқәа, лаҳәшьеиҵыб Шьыта дахьышьҭаз ауадаҿ, ашифонер иҭакнаҳан. Аха уи луада аҩныҵҟала ашә алыркуеит – ӡынгьы-ԥхынгьы. Шьасиа дангыло – Шьыта лыцәаԥсымҭоуп. Уажәшьҭа дгылаанӡа дылзыԥшыроуп, уаҳа ԥсыхәа лымаӡам. Лара иахьа илҭахымызт ишабалакь ддәылҵыр. Зны, лара зынӡа данқәыԥшыз, дҟатҟато, лӡамҩақәа ҭҵәраауа, аԥсҭазаара даҿыԥсаауа даныҟаз, лыҩны дшындәылҵыз еиԥш деилаҳәазар лҭахын… Убри раԥхьатәи леиниара ашықәс инаркны, иахьа уажәраанӡагьы, лыҵкқәа, уеизгьы-уеизгьы, ирылоуп аҵкы жәҩангәаԥштәыла… Уи лшәылҵоит ес-ааԥны, аҿа анҵысуа… Уажәы мыш заҵәык ааԥнылтәыр лҭахуп, иахьазаҵәык. ИАРА диԥылоушәаҵәҟьа…
Уахынлатәи лхарԥ аалшәылхын, ҵаҟатәи лымаҭәақәа рышәҵара далагеит. Урҭгьы илымаз иреиӷьыз ракәын. Шьасиа абжьааԥны иҵегь аԥсгарҭа лызҭоз аилақьқәа лшәылҵалон. Аха иахьа еиҳа деиқәҟаца дыҟазар лҭахын. Убри аҟнытә, абжьааԥны иныҟәылгоз аасҭа, номерк ала еиҵаз алылхын, уажәшьҭа издыруада еибасыркып ҳәа лнапқәа ааиԥылгалон, аха аилақь аҵӷақәа лымпыҵҟьахуан, илызҭакуамызт. Аҵыхәтәан убас ишлымчыз илырххеит, лнапқәа хьарҵәины лышьҭахьҟа иандәықәылҵа, лжәыҩшәаҟьақәа еидыкшалоз џьылшьеит. Иагьеибалыркит. Аха уажәы ус цәала-жьыла илыцлеит, усҟан урҭ ус иҟазҵоз аҽакын. Лылахь ааиқәнаҵеит.
Нас, лхарԥ шкәакәа налшәылҵан, асаркьа днадгылт. Иҟан аамҭақәак, данацклаԥшуаз. Иагьарааны днаҳәы-ааҳәуа асаркьа даныԥшыларгьы, дгәырӷьан дԥышәырччон, дкаԥа-чаԥо ашәа лҳәон, лхы лгәы ақәыбзиан.
Уажәы лызқәа асаркьахь илырхан, лыжәҩахыр дхыԥшны лышьҭахь дахәаԥшуеит. Лыгәчамах ҭагьагьа, лӡарагьы еиқәханы иҟоуп макьана, лыжәҩахырқәа еицхыгьежьаан, данқәыԥшызтәи леиҿкаашьа зынӡа имцацызт. Нас дааҳәны днаныԥшылт. Лхы-лҿы еиҳа аҽаԥсаххьан, лӡамҩақәа ԥасеиԥш еилыбзаауа иҟамызт, рыԥшшәы аҽакын, рыԥшшәы иагын. Ашықәсқәа рыцҳашьарада ллакыҵақәа инарыҵыргеит акыҷырақәа. Лхахәы еиқәаҵәа акәзар, иалаз ашлацқәа уажәшьҭа рыԥхьаӡара узалагомызт… Амала, егьа иааԥсазаргь, лыбла ӡыԥштәылақәа рыԥшшәы рмышьҭыцызт, лхы-лҿы иацхраауан, лықәра еиҵартәуан. Лыџьымшьқәа ракәзар, ахьшь амҵәыжәҩақәа реиԥш, лхы-лҿы шьҭыхны иркушәа акәын наҟ-ааҟ ишцоз. Аиашаз, макьанагьы зыԥшрагьы зеиҿкаашьагьы еиқәшәаны иҟаз леиԥш зеиԥшу аԥҳәызба ара дмаҷын.
Зны Аҩӡыбжьара ақыҭа ԥшь-колнхаракны ишан. Усҟан, лара дызҵанакуаз аколнхараҿ, Шьасиа илыцызгоз аӡәгьы дыҟамызт. Ашьҭахь урҭ аԥшьколнхарак ҩба рылырхит. Ишнеи-шнеиуаз, ақыҭа зегьы колнхаракны еидылт.
Иахьа уажәраанӡа, егьа илцәышьыбжьаазаргьы, аԥшреи, асахьеи, агәыкреи рзы Шьасиа илыцызгоз аԥҳәызба Аҩӡыбжьара дмаҷын. Ус, иахьа иҩагылаз аҭыԥҳацәа рқәыԥшрала иргон. Ақыҭа ҷкәынцәа рылаԥшқәа урҭ рахь еиҳа ихан уажәшьҭа…
Шьасиа даақәыԥсычҳан, асаркьа даадҵын дӡырҩит. Аха ҭынчран рыҩнгьы, иара зхагылоугьы – зегьы цәыблаҟы илкызшәа. Аӡәы ихәда абжьы гомызт. Макьана лырҿыхара гәаӷьылацәан. Шьасиа лкаруаҭ ахахьы иқәгылаз арадиоприомник днеины днадтәалан иалыркит. Ԥыҭрак ус иҭылашаауа ҿнаҭуамызт, нас еишьылҟаҟараӡа иааҵысҵысит абла, еихьыс-еиԥысуа быжьқәакгьы ааҭыҩит. Шьасиа иахьылҭахыз инықәлыргылт. Даара иааԥсаны иҟаз ԥҳәыс быргк, лажәақәа лцәыхьанҭоушәа илымырҩуа дцәажәон. Аҽны Москва амш зеиԥшрахоз атәы лҳәон: «…Аԥша иахнарҟьацәом, ишәшьуп, шьыбжьаараԥны асы аура иалагоит. Атемпература ҽынла минус 15 градус инаӡоит… Ихырҟьацәамкәа иҟалоит аурҭгьы…»
Иахьа асы ахьауагьы џьара ыҟоуп. Аӡынра ӡынраҵас иахьцо…
Шьасиа зегь реиҳа икьаҿу ацәқәырԥа аҿы иқәлыргылт. Уи шьыжьымҭанла, хәылбыҽхала акраамҭа абри ацәқәырԥа дазыӡырҩуан.
Ԥыҭрак ус баша ашшыҳәа ҿнаҭуамызт. Нас иаалырҟьан, аӡәы аӷьеҩ-аӷьеҩҳәа ибжьы ааиргеит.
Иккаӡа иуаҳауан аҳаирплан аҟынтәи аеродром ахь адырра ахьыҟаиҵоз:
Уи инақәырццакны ҵаҟантәи аӡәы хрыжь-хрыжь ибжьы ҭахәаҽ ҿиҭуан:
Уажәы џьара ишшәырӡа, ицырцыруа, амра шәахәа иакәабо ибжьҵәраа иааиуеит уи аҳаирплан. Аԥырҩы… Уи зынӡа дыҷкәынӡоуп. Уажәы-уажәы дԥышәырччауеит. Деибга-дызҩыда дантәалак, деилфаҷа аҳаирплан дахьааҭыҵуа, харантәи агәашә аҿы дахьгылоу илаԥш налықәшәоит уи… Ирццакны иҿынеихоит…
Шьасиа даақәыԥсычҳан арадио лырцәеит.
Ицәалаԥсыма иахьа абарҭ ауаа…
Идагәаӡа игылан зышәқәагь зԥенџьырқәагь ыҵарбаҟа иаркыз аҩны. Аҩны зегьы ԥсцарҭас иамаз Шьасиа дахьышьҭалоз ауада акәӡан. Егьырҭ ауадақәа зегьы рышәқәа рцаԥхақәа ҩынтә иҭаргьежьны иадыркуан, аԥенџьырқәа аихаҵәқәа ылаҵан инышьҭалон.
Ӡынгьы-ԥхынгьы.
«Аӡәы дааҩналар?..» – лҳәоит Шьыта улазҵаар.
«Аӡәы дыҩналар?..» – лан улазҵаар.
Дарбану абарҭ зегьы убри «аӡәы» ҳәа изышьҭоу?…
Ажәытәӡа, иаҵахаз ар рыԥсгатәы рыма, абаа иҭалан, аихатәгәашә дуқәа анадыркуаз еиԥш.
Нас уи абаа иҭазцалаз аӷацәа бааԥсқәа рыӡбахә шырҿыҵакӡаз еиԥш, арҭгьы аҩны ашәқәа рхаркны,
«аӡәы» иӡбахә хәыҭхәыҭла ианырҳәо уаҳар, уцәа уааҭаӡыӡарын. Убри аминуҭ азы ақәылацәа мацәазшәа аҩны иакәшан итәоу џьушьап…
Џьара хьшьык кәҷышьк рцәамгацзар, гәыр ҵадак иадамзаргьы, ианакәызаалак цәыӡ рмоуцызт. Аха иҟарҵац ҟарҵон еснагь.
Зегьы шьҭалаанӡа лара уеизгьы арадио дазыӡырҩуа уа дтәан, лԥенџьыргьы ыҵашьыхаа иакын. Зегьы шынышьҭалалак, лԥенџьыр днахан иҟьаҟьаӡа иаалыртуан. Уаха шаанӡа ус иаартын. Ӡынгьы-ԥхынгьы… Џьара қәаршҩык, сыҭәҳәак ҩнанамҳәозҭгьы… Ес-ааԥны ишәҭуаз абаҳча аҟнытәи ашәҭыцқәа ҿӷәыхаа иааганы лиарҭа иныланаԥсон аԥша. Ашьыжь, лиарҭа асы ыланаузшәа, афҩы лаҳа-лаҳауа, ашәҭ ҟәашӡа ишылаԥсаз дааԥшуан. Ҭагалан, ацәҳәра иаҿыз абаҳча абыӷьқәа ҿышәшәаны аранӡагьы иааӡон.
Аха луада аԥенџьыр аартны дшышьҭалоз уаҩы издырамызт. Ларгьы шаанӡа дгылан уи ашьҭамҭа лырӡуан акәымзар, есуаха иааины аԥенџьыр арку иаркыму гәарҭалашт, иҟалоит аӷәышәқәа адәныҟа иадыркӡаргьы. Аԥенџьыр шаарту рдыруазар, лара лаамҷыдарахаз аӡә дыцәо дыҟамызт аҩны. Зызхара цәа ҟамлаӡо лаҳәшьа еиҵбы Шьытагьы лацәааихьшь ҟалҵашамызт усҟан.
Амала Шьыта џьара гәҩарак лымазар ҟалап. Рацәак ҵӡом Шьасиа луадахь ихоу ашәгьы ацаԥха ыларҟаца дышьҭалоижьҭеи.
Шьасиа лҽеилаҳәаны дыҟазаргьы, дәылҵшьа лымаӡам. Аԥенџьыр дызхыҵӡом, иара ус илгәаӷьыргьы, иҳаракуп, ухәда хымжәакәа уа цашьа амаӡам. Аҩны ашьҭахь шәы ҿаӡам. Аԥхьала иҩналаз, аԥхьала ддәылҵроуп.
Уаҳа хәшәы ыҟаӡам…
– Шьыта, о, Шьыта! Шьыта! – ашәвази ашәи лхы рыбжьарӷәӷәа, лыбжьы ныҵакны иналыргеит. Шьыта ҿылҭуам.
Ииашоуп, ашә алыркыртәгьы дыҟоуп Шьыта… Лаҳәшьа дабалырҽхәари акәымзар, уи лықәла зықәлаз, леиԥш изыԥшныз Аҩӡыбжьара уажәы дыҟамызт. Шәагаала лара лаҵкыс деиҵан, илыццәан, аха аҽакгьы узлывбомызт.
Ашәқәагьы ыҵашьыхаа иаркын, аха акгьы дазнымкылеит, уаҩгьы дизгәамҭеит уи зхы еилалгаз арԥыс… Аԥхӡы лылхәаҭа лиарҭа дшылаиаз даалԥаан дигеит… Абас рҳәаргьы ҟалоит мышкы зны.
Шьасиа дԥышәырччо ашә дывҵагылоуп. Гәаныла ма дналахәмарлап. Шьыта лҿаҟынҵәҟьа ари аҵыхәала егьлызҳәомызт, лаҳәшьа шлакәызгьы. Лара хаҵацара дахыԥан, дыԥҳәызбатәахьан дыҟан. Шьыта қәрала лцара аамҭаҵәҟьа дҭагылоуп. Илызҳәом акәымзар, Шьасиа лгәы иаанагоит лара дымцацкәа дахьыҟоу, лаҳәшьеиҵыб лцара иаԥырхагахар ҳәа дшацәшәо.
Шьасиа цқьа-цқьаҵәҟьа илдыруеит уи бзеирҭаны ацәажәара шлымоу. Убри еилылкааижьҭеи Шьыта аҽакала длыхәаԥшуеит, еиҳа деилылкаауеит… Бзеирҭаны аилкаарагьы ус имариам… Шаҟа имаҷузеи уи еилызкаахьоу…
– Шьыта, о, Шьыта!
Ҿылҭуам.
Абар, уажәшьҭа амрагьы гылоит.
– Шьыта, Шьыта! – ашәгьы днас-наст.
– Еи, еи! – лара лакәымкәа аҽаӡә ибжьы гоит. Ари аҩнаҭа аԥшәма иоуп.
– Аҩны ашә ԥыбҽуама, бара насыԥда!
Ари лан лоуп. Шаҟа лажәа дазымхәыцкәа дцәажәазеи уажәы. Насыԥда… Аха уи ариабжьаракгьы лгәы алаҟам. Изыхҟьазаалак, изынԥазаалак…
Шьасиа ашә деиҭасуеит.
Уажәшьҭа иԥылкуазеи! Усгьы иҿыхеит…
Ус Шьасиа илаҳауеит Шьыта дмыццакӡакәа дахьгыло лышьҭыбжь, акраамҭа лшьапқәа рыла лҵарҟьаԥқәа шылԥшаауа, нас урҭ аӷәра иқәырҳәазо арахь лыҿшаалхо.
Лшьапы шыхту џьеи шьаҿак ҟалҵап.
Ашә ацаԥха ҩылшәан иаатит Шьасиа уахь даныҩнала, Шьыта деиҭашьҭалахьан.
Шьыта дахьышьҭоу ҟәыкыроуп, ицәыҵлашьцароуп. Ашәқәа, аԥенџьырқәа – кылҳарас иҟоу зегьы ануџьгәалак, уаҳа ишԥаҟалои!
Шьасиа ҿымҭ днеины аӷәышәқәа ирылаз аихаҵәқәа аалылхын, иаалыртит. Алашара ауада иааҩнаԥхеит.
– Азҿык аарты, уаҳа мап, – лҳәеит Шьыта.
– Ианшагьы иабмыртуеи, бара, быҩнаԥсылмыткуеит абра.
Шьыта ҿылымҭит. Аԥенџьыр азҿык аҟынтәи аҳауа цқьа аҿаанахеит. Уи ашоура иҩназ ирласны иаздәылгомызт, аха уԥсы угартә иҟалеит.
Шьасиа ашифонер ашә аалыртын, лыҵкы жәҩангәаԥшшәала ааҭылган, илшәылҵеит. Нас иҿыцҳаҳараӡа игылаз атриумо днадгылт. Аиашаз, илнаалон.
– Сыхцәоуп сызцәаашьо, аилыргара сааҭк саҭахуп, – Шьасиа иаушьҭны ишьқьыруа иналықәҵан, лыхцәы аҳәара дналагеит.
– Бабаццакуеи ас, ҵаара ԥхашьарам, бҽеилаҳәа-бҽеилаца?
Шьасиа дхьаҳәны Шьыта цқьа дналыхәаԥшит.
Уи уажәааны ас иккаӡа ацәа далҵуамызт. Уахыки ҽнаки рыла жәеиза-жәаҩа сааҭ инарықәгәыӷуа, еилассы иҟоу лыблаԥыџьқәа ирыҵакуп уи лыҩбла гәыӷра-ҭбаақәа. Уажәы урҭ гачамкны лара илыхәаԥшуан, лара дгачамкны дара дрыхәаԥшуан. Шьасиа илбон лаҳәшьа дыцәамижьҭеи акыр шааҵуаз.
Ԥхашьароума нас уи ԥасеиԥш дынҭаҳан дызмыцәозар… Лара ахәыҷы ҳәа акәын дышлыхәаԥшуаз Шьыта, аха уи лхы акыр ԥнаҟозаап, лгәы иашазаап, аҷкәын бзиа далнахит. Уи нацәахыла еибадырбогьы иакәӡам… Убыс дшыҟоугьы, лара иаразнак лгәы дахьеилнаргаз ауп ибзиоу.
– Саса ибцәышьыбжьааит ҳәа сызҿиҭит, ибмаҳауаз?! – дааччеит Шьасиа лхы ҳәо, асаркьа даныԥшыло, – сцоит… Хаҵа…
Шьыта ҿылымҭит.
Шьасиа лхы ҳәаны, раԥхьа ҩбаны иԥаны илықәылҵеит. Нас еиҭах ԥыҭрак днаҳәы-ааҳәуа асаркьа дадгылан. Акырҵуама алента шкәакәақәа быбышӡа иалаԥаны ашкол ахь данцоз аахыс? Акыргьы ҵуан. Рацәакгьы ҵуамызт.
– Ашлақәа акы аакыдҵуам, имшлац роуп икыдҵуа, – лыхцәы анылҳәоз икыдҵыз лхахәыцқәа еиларҳәуа иахьылкыз, лылахь ааиқәылҵеит Шьасиа.
– Изакәызеи ахәыҷқәа реиԥш, быхцәқәа кьатрацә-кьатрацәӡа иԥаны иҟабҵо? – лгәы иаламӡо ҿаалҭит Шьыта.
Илыҵалазеи иахьа, ари ацуҭеи еибагаргьы ак усыс изкӡамшәа иҟаз аԥҳәызба?
– «Ибцәышьыбжьааит» рымҳәеи, сара шьыжьызар сҭахуп… – Шьасиа лыхцәы аԥарақәа ыршан лышьҭахь иааизылган, ахлаҵақәа рыла иаанылкылт.
– Ари быҵкы аԥхьа ҭырҳан, амра ԥхошәа бахьажьо ԥхынроу џьыбшьома, ӡынроуп!
Ма иаха ԥхыӡ цәгьак лбеит, ма зынӡа дызмыцәеит.
– Ибасымҳәеи, мшәан, ӡынроуп рҳәеит, аха сара иааԥынразар сҭахуп…
– Есымша быԥшқахо џьыбымшьан…
– Ибыхьзеи, бара?
– Сара акгьы смыхьӡеит…
– Иазхоуп… Сара стәы сара сагап, бара акгьы ибԥырхагам. Башаӡа бацәымшәан былахь ада ԥысҵәар ҳәа.
Шьасиа лгәы иалсит лаҳәшьа лцәажәашьа.
Издыруада, иареи лареи џьара акы рыбжьаԥшызар! Лара лхарала акы ҟамлазар, иара уи азы дшәарҭам. Лгаӡара лхьымӡандаз… Абзҳәацәа рыда уаҩ дылҭахым… Лхатәы анылзымдыр.
– Абиблиотека ацаԥха сыҭ, Шьыта, – лҳәеит… Шьасиа, лгәынхара иаразнак иаалхыԥсаан, – иахьа зны схалар ҟалап уахь.
– Бара иахьазны бхалоит, сара уажә сҩагылар уахь сцоит…
– Бзиоуп нас, амарџьа, бара быҟамкәа аӡәы дыҩнамлааит, ауаа зегьы еиԥшым, асҟатәи шәҟәы ахьыҟоу…
– Иахьада исымкыц ацаԥха…
– Исхашҭыз, саргьы исымаҵәҟьами ацаԥха…
Шьасиа уаҳа акгьы лымҳәакәа дындәылҵит. Макьана лгәы иҭахәхәа иҭан Шьыта лажәақәа, лцәажәашьа…
Убасҟак излылыжжызеи? Убасҟак лара уаҩ дизхымго дҟалама? Зегьы дырԥырахама?
Ашҭа даннықәгыла, ашьха цәыббылқәа руакы аҿаҟәара абҩеиԥш ицәыҵыԥхо иҟалахьан… Амра гылон.
Ашҭа дҭыҵны амҩаду данынангыла, иҿыцҳаҳараӡа иаалгәалашәеит иахьа илзыԥшыз амш. Лгәы
аалыԥсахит. Шықәсык иаҟароушәа лгәы иаанагеит иахьатәи амш. Иахьа хәлаанӡа уи изцәышьыбжьааз аԥҳәызба тәахьа лакәымзароуп, иахьа хәлаанӡа лара дқәыԥшуп, лааԥынра хынҳәны дҭагылоуп. ИАРА ихаҭа дыҟам… Аха уа инхазар акәхап ихәыҷра, иқәыԥшра ашьҭамҭа. Лара заҟа дгәыкны дыҟоу ала убригь лызлырхап.
– Сшьапы ббазар, бара, џьаракыр? Иабаҟоу избаӡомеи!.. Исцәыӡт, исцәыӡт! Ҳа-ҳа-ҳа, – икьатеиах ԥҵәо дыччон Лаз ииарҭа дахьықәтәаз. Иуаҭәа ашшараҿыҵәҟьа ахьхҵәаз, иԥагәаӡа ихыза ицәыҵыҳәҳәон.
Шьашькәа дахьышьҭаз, ҿымҭ азал агәҭа икнаҳаз абажур дахәаԥшуан, акы адылбалазшәа. Уи иқәҿылымҭуашәа аниба, Лаз иқьышә ҵаӷа ааихаирӷәӷәан, иҭчаа иҟаз илацәақәа ааирҟәыҷит.
– Иацтәи иахьагьы исхыԥсаауам убауоу, ҽааны имиша...
Иԥынҵа хиаҵәааӡа, ихчаа иҟаз ихы-иҿы, иблақәа – зегьы ирҳәон уи аҩыжәра иҽшадицалоз.
Дҩагылан, изшьапык ала дынкаԥо иеиқәа ишьеиҵеит. Нас ихарԥ ааишәихын наҟ инықәыжьны, ицламҳәа ԥшьыркца игәы иқәырӷәӷәан лаԥшыла ицәа-ижьы еимидон. Игәышԥы макьана ихьынҳала-мынҳалан жьы ақәмызт, имгәагьы аҭыԥаҿ иҟан. Уахгьы-ҽынгьы ицәаӷәо аӡәы инапқәа реиԥш, иҭбааҭыцәӡа иҟаз инап дуқәа рыла ицәа-ижьы ааиԥхьишьшьааит.
Абриаҟарагь ижәуеит, абриаҟарагь дтәоуп, аха уи акы иааинымԥшит.
Ихы дымҩахаӡакәа, иԥшьыркцаӡа иҟаз ихы-иҿы ҟьаҟьазы ссиршәақәа ихәыҷыз, аҵәымӷшьҭеиԥш илақҭа иалыҳәҳәоз иблақәа нцәыҵырԥшны иԥҳәыс лахь
днаԥшит. Аха уи аҽаџьара дыҟан, хәыцрак дҭаршәӡан даман.
– Еҳ, сзеиԥш ҷкәынузеи, уаҩы сгәеиҭом акәымзар! – дааччеит Лаз ихы ҩышьҭыхны. Ацәхәдеиԥш иџыџӡа иҟаз ихахәда-кьаҿ аахьарҳәны инапқәа дырҩахан, ижьышәқәа паҟә-паҟәӡа иҩықәиртәеит.
– Уҷкәынамкәа, иацы ухнамыршәеи… – лҳәеит Шьашькәагьы арахь дааҳәын. Лыбжьы татан, исаҳаландаз уҳәарын. Лыхцәы даара еилашыҩкхьан, аха лхы-лҿы макьана ахаацәа ахьыкәкәа иҟан. Цәаԥшшәахәылагь, сахьалагь лыԥҳаиҳаб Шьасиеи лареи акыр иеиԥшын.
– Сыҷкәынам бҳәашама, нас?! – дааччеит Лаз, ибла еихмарсыӷьӡакәа иԥҳәыс ахыза ахьынӡалықәмыз длыхәаԥшуа. Длыхәаԥшуа, длыхәаԥшуа, изшьапык ала дҩышьҭыԥан, лаԥхьа днықәтәеит.
– Иуҿҟьозеи, уанаџьалбеит, аҳаԥшьаӡәӡәага уфазшәа… – ашырҳәа дивҵны дҩагылт. Хыма-ԥсыма лыҵкы аалшәылҵан, еилыжәжәа иҟаз лыхцәы, ус иааизгашәа иҵалкит. Ҳаракык, леиҿкаашьа бзиа еицамкцкәа, макьана аҽарҳа иаҩызаз ԥҳәысын Шьашькәа. Иҩашьомызт, ианлааҵәҟьаз, ҭеиҭԥшлеи планлеи лыԥҳацәа дышрыҵамхоз.
Лаз иччаԥшь неиҿабан, иқьышә ҵаӷақәа еихарԥсы, дыԥан, дырҩегьых иара ииарҭахь днықәтәеит.
– Ҵаҟатәи сымаҭәақәа сзыԥшаа, ицқьоу. Цәаҳәа-цәаҳәа изылдоу скостиум ҿыцгьы, – иҳәеит уи ибжьы хьыр-вырӡа.
– Иахьа мҽышоума, мшәан?
– Исзырхиа, исзырхиа…
– Уабацои, ҵаара ԥхашьарам?..
– Уазыӡырыҩ илҳәо. Уаҳа акгьы бмаҳаӡои, бахьдәықәу? Блымҳақәа џьганы бныҟәома! Иахьа Аџыр днаскьаргоит…
– Иаба, дабанаскьаргои?
– Ҽымдыр ҟабымҵан… Арык иреиӷьу ауаҩы «ҭабуп» ҳәа иарҳәарц, иахьа убра ауаа рацәа еизоит… Ииааӡахьоу, иаирԥхьоз, аҵара зирҵоз… Араион аҟынтәи иҟалоит, Аҟәантә иаауеит.
– Уԥсы ушьанда…
– Сара лымкаала исаҳәоуп. Толбашьсгьы салихуазар акәхап…
– Уара уаҩыбжак уалимхыр, ауаа ицәынҵәама?..
– Уи иалихуа, иара дидыруеит. Ус еиԥш иҟоу ачара иабалак изныҟәгом. Ажәра мацара акәым ара аус злоу, асасцәа ишахәҭоу ҳаҭыр рықәҵатәуп… Баша-маша уаа ҟало џьыбшьома? Аҟәа аахыс аиҳабыра ҟалоит.
– Сара сакәзар – «сажәит, анцәа иџьшьоуп, апенсиахь сцоит» ҳәа ачара сзугәышьом, гәыбӷан аӡәгьы исимҭааит.
– Баргьы зны-зынла бымхәыцӡакәа бцәажәалоит. Аџыр, Аџыр башам!..
Шьашькәа уаҳа илаҿымҭкәа ашифонер ҿыц ацаԥха аалырҵәин, Лаз ихарԥи инармеиқәеи ааҭылхын, иршәны ииарҭа инықәлыԥсеит. Нас, икостиум акнаҳага ишахарԥаз иааҭылган, инарҳәы-аарҳәуа ԥыҭрак дахәаԥшуан.
– Амаҭәақәа аԥакәи ҟарҵара иҟоуп, иахьа ԥшак рсырсроуп, ашәқәа аартны…
– Ашәқәа аартны џьара бымцан. Асҟатәи лашьапыфацәа ахьықәу, уаахьаԥшаанӡа уеимырҵәоит. Ԥыҭ-чыҭк шҳамоу здыруа зегьы рылаԥш ҳхуп, индәылҵуазар ҳәа…
– Сабоушьҭуеи, амаҭәақәа сырԥырҵны…
Иханы икыдгылаз, илаба хьанҭақәа ҩеиҵаргылан, аҟыгә-аҟәыгәҳәа иҵарсуа ашә аҿы днеин, уи зларкыз аихаҵәы хьанҭа ҩылыршәан, аӷьараҳәа наҟ иныдижьлеит. Ацаԥха ҩынтә инҭаргьежьны ашә ааиртын дындәылҵит.
Шьашькәа, уи амардуан дылбаанӡа, дгылан илабақәа рышьҭыбжь дазыӡырҩуан. Нас ашифонер ашә лызқәа надылҵан, ҿыцбарах илбазшәа азал дныҩнаԥшит. Азал дун. Аҭӡамцқәа зегьы уарҳаллеи кыдыршәылалеи ихҟьан. Дара ахьышьҭалоз амҿтәы каруаҭ ҿыцқәа рханы илашьҭыз акыдыршәыла ианын ҽацә ԥсыла дуқәак, рыбӷа уқәиан уцәартә. Ҩба ажәжәаҳәа иҳәуан, егьи ақьышә ҟәазӡа, атәыҩа дуқәа азшьҭымхуа ибыбӡа џьара иԥшуан. Шәы зҿаӡамыз ашьҭахьтәи аҭӡамц, иқәҵаны иҟаҵаз аҽа кыдыршәыла дук ихнаҟьон. Шәарыцацәа гәарҭак, ҽы-ԥсылаӡақәак ирықәтәан, рҵиар-лақәа рганқәа х-аршьынк рҭашәо, еиԥхьытта, злымҳақәа хӷьарӡа зызқәа иқәԥсаз жьа-мӡышәа хәыҷык иашьҭан. Шьашькәа дгылан убас лаԥшыла аҭӡамцқәа еимылдон, нас лышьи-лышьи еиқәҵо лҿыналхан, аӷәышәқәа зларкыз аихаҵәы хьанҭақәа амхны аӷьеҩҳәа икыджьыло, иаартуа лҿыналхеит.
Аԥхьатәиқәа аҩбагьы анаалырт, азал хар амамкәа иаалашеит. Аваратәи аԥенџьырқәа руак днахан ианаалыртӡа, аҳауа-цқьа ҿыхьшәашәааӡа иааҩналт.
Риарҭақәа рҟынтәи ахызақәа аақәхны адиван инықәылҵан, ашьыршьафқәа аԥенџьыр ихырҳәҳәан илыршәшәеит. Аиарҭақәа анлырҽеи, акаруаҭқәа рханы ихшьыз акитаи иарҭаларшәқәа ҟәыбзҟәыбзуа, аԥша иамхуа инылалыршәит. Шьашькәа лылаԥш урҭ ирныз асахьақәа инарыдхалт. Акитаи ҭаҳмада, ишьапқәа иҵаԥсан ашьац дылатәан, апипи аирҳәон. Уи
ипипи злыхыз акалам аҟәартәрақәа еилыкка иубон. Иааикәыршан аӡы иҭало аӡыцәеиԥш, ршьап-марса хәыҷқәа ашьац иларшьшьы игылан акаламқәа. Аҭаҳмада иԥаҵақәа реиԥш иӷар-ԥшарӡа иҟан ашьацгьы.
– Аа, бгылама, соуԥшәыл, аферым! – Лаз ибжьы хьыр-вырӡа адәахьынтәи игон. – Аат, бара сыча ԥсыла, хәча злаӡам сыча хәыҷы…
Уи Шьыта лакәын дызҿыз.
– Аа, ҟаумҵан, – лҽырқьынцыцуа лбжьы гоит Шьыта, – аа, счыхә-чыхәуеит… аи-аи-аи… Ҳа-ҳа-ҳа…
Уи уажәы џьара дыгҿацалан, ихысга нацәа лҩыҵра иҵеикуеит, лыхәда иахьишьуеит, лҟатарақәа ирыдикшалоит.
Аҽада хәмарра…
Шьашькәа астол днадтәалан, лхы лнапы наҵлыргәеит.
Шьыта лоуп иара ииҭаху. Шьасиа лыԥсы ҭасгьы дыҟам. Лара игәалҭахьоушь? Ишԥагәалымҭац. Шьасиа леиԥш агәы зызҭоу акы лаҩшәома! Аха ианакәызаалак, ажәа брык алагь убри лнылмырԥшыц… Уи лаҟара иԥшқоу, уи лаҟара иӷәӷәоу аҽаӡәы дмаҷуп…
– Аа, сыча хәыҷы, – ибжьы ааҩуеит Лаз, – бара бызҳәаз сықәихит…
– Аа, ҟоумҵан! – лыбжьы гахуеит Шьыта.
Нас Лаз илабақәа рышьҭыбжь ааҩуеит, еиҳа-еиҳа иааигәахо.
Ицқьоу мпахьшьык сыҭишь, сыхәда цқьа иахьысшьыроуп акәымзар, сыблуз ахәда иаразнак ицәашьуеит.
– Шьыта лоуп, дад, ауаҩы, – иҳәеит уи, ампахьшьала иҿы рбо, – угәы ҟалҵоит, ухы ҟалҵоит, лҳәа уашьуам луы уашьуам, укәа дҭысны умаӷра дҭалоит.
– Урҭ аӡәгьы дыцәгьагәышьаӡам…
– Аусураҿ дзеиԥшроу бдыруоу! Сара сызҿу зегьы ааланаужьыргьы, усыс имкыкәа иҟалҵоит. Быԥшла, мышкызны аҩы ыжәны аколнхара абухгалтерра лысымҭозар. Ма ачоҭқь шԥаҭалԥсо. «Аҿаҩ», «аҿаҩ», «аҿаҩ!» – мфа-мжәра улзыӡырҩлап. Ачоҭқь ауп ахи аҵыхәеи!
– Ааи шьҭа, аус злоу ачоҭқь ауп… – дааԥышәырччеит Шьашькәа.
– Бара бгәы ишԥаанагоз! Аҳа, бласны сымаҭәақәа сыҭала. Сыблуз, ашкәакәа!.. – уи ихәда ҟаԥшьӡа иҟалаанӡа ампахьшьы ахьишьын наҟ иналиркит.
Лаз иблуз анишәиҵа, игалстук еибалыркырц ишьҭахьҟа диасны днагылт Шьашькәа.
– Есымша иазҳауама ари ухәда ҟадыџь!
– Ауӷә ақәбҵарауазеи…
– Ауӷә акәым, абри аҳәынҵәра сзеибаркуандаз…
Шьыта ашә даалагылт.
– Сара сцеит… Исцәышьыбжьааит.
Хаҵеи ԥҳәыси хьаԥшны рыԥҳа иналыхәаԥшит. Шьыта ишьацԥшшәалаз ҵкы мӡанрак лшәын. Лыласатә џьемпыр шкәакәа лыжәҩа иҭарԥаны, аҵәахаҳеиԥш деикәаԥхо дгылан.
– Сара сбымгаӡои, сыча ԥсыла хәыҷы?
– Сара аҩада сцоит.
– Аиеиҵәҟьа. Бца, бца, сыча хәыҷы, бҽагбмырхан.
Шьыта даақәҵәиаан дцеит.
– Изыԥшнынгьы зхы егьҭам, егьыззеилымцо дубап, – иҳәеит Лаз, – Шьыта зегьы лылоуп. Аҵла амҵан уаҩ дынлырхап. Уи дызгаз, дынхаҵәҟьеит. Амала сара соуп ала рзы адәы иқәхаша…
– Иудыруазеи, уара, уи дзеиԥшрахаша? Лыԥшреи лсахьеи ыҟагәышьоуп, аха шьыбжьаанӡа ацәара ада акгьы лаҳмырбаӡац… Уаҩ длыцхраароуп акәымзар, иузыҟалҵозеи…
– Шьытоу бара? Иҟалҵоҭгьы! Хазыҵәҟьа ддәықәҵеи, дзеиԥшрахо цқьа иблырбап!
– Ушаҟәыҵра наҟ, удинаныс! Сысаби лзы сгәы ҩбоумтәын. Лхазы, лхазы… Агәабзиара лоуааит, егьирахь леиԥш зеиԥшу аӡәы дышԥеимгари!..
– Зегьы рхазоуп адәы изықәу!
– Ушаҟәыҵра!
– Ааи, ааи, зегьы рхазы…
Шьашькәа ҿымҭ наҟ днаидҵит.
Лаз иҽеилаҳәара даналга, илабақәа ҟыгә-ҟыгәҳәа аӷәра иқәыкшо, днеины атриумо днадгылан, днаныԥшыла-ҩаныԥшылан, ашә ахь иҿынеихеит.
– Иббахьоума, бара, ԥҳәызбак «быҟазшьа бзиоуп, зегьы рзы быгәнаалоуп» ҳәа ларҳәан, даара деигәырӷьо? Аха «бара быԥшӡоуп, бссируп, боуԥшәылуп» ануҳәа, дгәырӷьан ажәҩан ахь дызцом, уаҳа акы лыгхом… – иҳәеит уи ашә аҿы даннеи, даахьаҳәны.
– Уи зхуҳәаазеи?
– Аҩны цқьа бахылаԥш, бгәыӷны џьара бнамқәацароуп, ашәқәа цқьа иаркымкәа. Асҟатәи лашьапыфацәа…
Уи дындәылҵит.
Шьашькәа днеины астол днадтәалеит. Уи илаҳауан Лаз амардуан ҳарак дахьылбаауаз илабақәа рышьҭыбжь… Дтәан алабақәа рышьҭыбжь иааҩуаз ныбжьаӡаанӡа. Дтәан уи ашьҭахьгьы.
Адәышшаҿы ихҩежьхаахьоу аҳаскьын, ирхны ишьҭоу аҭәа афҩы ахуп. Адәышшаҿы ақьышә цәаакы абри аҳаскьын инылакуа иҳәуеит аҽан, аҽҵыс аҵакәашо. Амра гылан ианнақәыԥха, ахы ҩышьҭыхны изыргәабзыӷуаз ашәахәақәа иҩарыҵагылт.
Алацәақәа неиқәыԥсаны.
Уи алымҳацәқәа ақәыжьны иахьгылоу еиҭагәалашәоит еснагь иагәалашәо. Зынӡа имархәацны ҿыц ианырыбжьаз акәын. Еимҭахарак аҿы, иахӡыӡо изааӡаз, изыбжьаз арԥыс дақәтәаны, ажәлар иџьаршьо иқәгылан ишыхәмаруаз, иқәҟьан аҽазнымкылакәа ицаны икаҳаит. Иара акгьы амыхькәа иҩаҵҟьеит, аха аԥшәма уа дынхеит… Ажәлар агәырқьҳәа ианынаихеибагәа иҽааиҵихит. Аҽыбӷаҟаза ҽызқәала дҭахеит… Аҽысакаса данҵаны, «Ауау» еиԥш, «Азар» ҳәо дрыма инаҵысит.
«Азар» рҳәон. Арԥыс иҩыза бзиа иҳәон ахапа… Ибжьы ҵәаа-ҵәаауа аҳауа еиҩнахуан. «Азар» рҳәон. «Азар» рҳәон… Аҽысакаса дақәҵан, иуапа дылаҳәаны дыргоит иҭахаз аҽыбӷаҟаза…
Ахы ақәыжьны игылоуп аҽан…
Ус ишәаны ахы иҩахоит.
Аҽҵыс ашьапоуқәа хьышьашӡа џьарак изгылом. Иҩуеит, иҩуеит, иҩуеит. Апҟара-пҟараҳәа адәышша ахи аҵыхәеи еимнадоит.
Уи ашьа еилашуеит. Ажәҩан аҟынтәи акәушәа, алымҳа аҟынӡа иааҩуеит арашьқәа рхашьа иаԥхьошәа… Адгьыл рҽеиуатәны иахьнеиуа дыдраҵас ршьапышьҭыбжь ааҩуашәа. Аргамаду иаҳауеит аҽҵыс урҭ рышьҭыбжь… Ишԥаԥыруеи! Ԥхыӡла иамбацзар, лаԥшҿаба иамбац ари еиԥш аҩшьа… Нҵәара зықәӡам акаршәрақәа ирықәхысаа инеиуеит ааԥсареи ԥсшьареи ззымдырӡо арашьқәа…
Ахы хәыҷы шьҭкәыцәаа икны, ашьапоуқәа ирықәгыла инеиуеит иаргьы, ари адәы-ҭшәа иазымкуа… Убарҭ зышьҭыбжь агәы иқәыҩуа арашьқәа ирывагылоушәа.
Ихарацәаны ианцалак, аин ахьгылоу абжьы ҭахәаҽӡа иаақәырқәыруеит:
Хара умцан, хара умцан!
Ухынҳәы арахь, арахь ухынҳәы!
Аҽҵыс иаҳауеит ани аӷьаҵәыӷьаҵәыбжьы, аха аҽазынкылом.
Аҽан еиқәырццакны иқәырқәыруеит:
Урҭқәа зегьы урыхьӡап, сара аԥсыха сыҭ! Ухынҳәы!
Аҽҵыс аахынҳәуеит. Икәлаауа аин инадыххылан иаагылоит. Ахы нахьшьы-аахьшьуа, уи агәшәа-мшәа аҳәазшәа иаарҭынчуеит. Нас ақьышә шкәакәа хәыҷы аин ачыргә инадкылан, иҟәыбзҟәыбзуа иҟоу акыкмацәқәа руакы наҿыҵакны, абз иҩанҵаны аҿажәҩан инаднарӷәӷәалоит. Аҳаскьын-ҟала агьама алҟьо, аҿы еиманаҳәахуа, аҟырҟы иҩҭысны иԥхаӡа аҿынанахоит ахш. Агәашьамхы ҭазҵо, уахи-ҽни иаззырҳауа, абаҩ ацәыласны, ашьамхы зырџьбаро ахш. Аӡышхәеиԥш иажәуа ахш.
Аҽҵыс азхара ахш анацәалак, аин инакәша-аакәшоит. Нас иаразнак инаҭрысны икәаша-кәашо иаақәлоит.
Аҽан агәы иҵаххны иқәырқәыруеит:
Умгәаҟын!
Ааигәа уҟаз!
Аҽҵысгьы аҽыннакылоит. Ашьапы хьышьашқәа харахара иргылан, ақьышә лагӡо, ашьац ԥшқақәа ԥшааны иныхнаҵәҵәа-аахнаҵәҵәоит.
Аҽан дырҩегьых аҽаарҭынчуеит. Уи агәы иқәыҩуеит «Азар»… Алацәақәа еиқәыԥсаны иахьгылоу, еиқәаҵәа-еиқәаҵәаӡа наҟ-ааҟ алаӷырӡқәа авҵыжжны, ашьшьыҳәа ацламҳәа ҭаҳақәа ирҭалан илеиуеит.
Ианакәызаалак аамҭа ганы ииарҭа дылҵуамызт Басиаҭ иахьеиԥш, аха ариабжьарак даара игәы еиқәшәамызт. Дышнеиуа акәымкәа, иԥсыԥ изеивымго, аҳауа изымхо даналагалак, доунашьҭаанӡа днатәон.
Иаха данышьҭалагь акраамҭа ицәа ҭынчмызт, аха ашарԥазшәа ԥыҭк дыцәеит. Уажәы дангыло еиҳа ихы еиӷьны ибон. Игәы хытшәа дыҟан. Иҽеилаҳәан ддәылҵырц иҿанынеиха, дзыниалаз акаруаҭ ашьапахьы, данышьҭоу ибалартә икыдыз апатреҭ днадгылт. Инапы аахьишьын, хәыҷык инааны икыдызшәа ибан, иааирҽеит.
– Шьыжьбзиа, дад! Акы анаасылакьакьа сланашьҭуаз џьысшьон, аха сара аҟармыџажә сызургозеи, сшьапы сықәгылахт умбои! – иҳәеит уи, апатреҭ ихы нақәкны.
Аԥсра аӡбахә шԥоуҳәо, саб, аԥсра аӡбахә шԥоуҳәо, саб... Ауаҩы дыԥсыр ҟалоит, дҭахар ҟалоит, аха ауаҩы имцахә ыцәар ҟалом... Имцахә...
– Ее, анцәа ду, избан арҭ шҿоу акәамԥа зыҿшәо!..
Иугәалашәома, саб, аӡын мшы? Ақәабаа-сабаа ауан ашьыжь инаркны. Амш ашьа аҿыҵуан. Еилабааӡа ҳаҩны иааҽыжәҵит хҩык аҽцәа. Рыҽқәаҵәҟьа қыџьқыџьуан. Урҭ руаӡәы, иҵаӷахахьаз, зхәы цахьаз иуапа дааҵигеит иҽыхәа иақәыртәан иааигоз аӡӷаб хәыҷы. Уи лылаӷырӡқәа лҿыкәкәа лыци-лышәи еихагыломызт. Иаразнак аҩныҟа ҳрыԥхьеит. Ҳуаџьак ду ҟаԥшьӡа иҭшааны, ар рымца ҭан агәгәаҳәа. Усҟан сан лыԥсҭазаара далҵхьан, уареи сареи ҳхала ҳакәын аҩны зхагылаз. Сара сцан, ани ҳара ҳҽыҩ леишәацәгьа ҩҭганы аказарма егьи аҿахьы иҭаскит. Иреиӷьыз аҭәа, ибахҵәаӡа, афҩы лаҳа-лаҳауа, ицҟьаны аҽыхәчара иҩҭажьны, ҳасасцәа рыҽқәа нахасыргылт. Аха сара санааи, иуура узымдыруа угылан. Аӡӷаб хәыҷы дызлауԥсахрыз уздыруамызт. Уи лнапқәа ахьҭа рылҵуа ианалага илхьаауан, лара лыбжьы мыргаӡакәа дҵәуон. Саақәгьежьаан аӡы кнасҳаит, сыҩны сцан,
сан лымаҭәақәа зҭаз ашәындыҟәра аартны аимдара салагеит. Уи даныԥсы, лышықәс азы лымаҭәақәа зегьы ҳшахьан, аха издыруан акы нханы ишыҟаз.
Абри дқәыԥшны данаанагаз илшәыз аҵкы… Аҵкы мацара акәмызт – ҵаҟатәи амаҭәақәагь. Инаган аӡӷаб хәыҷы илысҭан, лҽылыԥсахт. Ҳәашьа амам шаҟа илнаалаз, шаҟа ишьҭылхыз. Дыҵәрышкәаӡа. Нас лнапқәа наган аӡырҟәанда инӡааскылан, хәыҷы-хәыҷла ахьҭа рылҵит.
Егьырҭ наскьа-ааскьан ишоушоууа еихсыӷьра змаӡамыз амца иҽҳәатәан ибахҵәаӡа, иҭәы-иԥха. Аӡӷаб ҵәрышкәа хәыҷы лакәзар, лӡамҩақәа ҭҵәраауа, зцәеи-зжьи хьшәашәахахьаз сан лымаҭәақәа ддырԥхан дыххаччо дтәан. Зегь убри аамҭазы убас рхы-рҿқәа ыҟан, даара насыԥ рыман. Аиашаз, уаргьы саргьы насыԥ ҳаман. Уаргьы саргьы аӡӷаб хәыҷы ҳлыхәаԥшуан. Уи илшәыз аҵкы сара акы сгәаланаршәон, уаргьы – аҽакы. Аха убарҭ аҩбагьы ԥхарран, ԥхарран. Асасцәагь, абри ҳамца, ҳабацәа рабацәа, урҭ рабацәа, урҭ рабацәа зны зхы еиҿаркыз ҳамца иахәаԥшуан… Ирныҳәон. Убригь ԥхарран, ԥхарран, ԥхарран. Ишоушоууа иԥхан амца зҭеихымсыӷьӡоз ҳуаџьак. Нас, иугәаламшәо, ауха аҩы аажәуан. Аӡӷаб ҵәрышкәа ахьачаԥа лҿасҵон… Нас зегьы ҳаибаныҳәон, ҳаибаныҳәон… Убригь ԥхарран, ԥхарран, ԥхарран. Нас ашәа ҳҳәон. Уи аӡӷаб хәыҷгьы дҳаркәашеит. Илшәыз аҵкы, акәашара шԥанаалоз, маҷк ишлыцәдузгьы, даныгьежьуаз, аԥрашкәакәеиԥш ичуан. Убри ауха убасҟак насыԥ ҳаман зегьы… Убри зегьы ԥхарран, ԥхарран, ԥхарран… Ҳамцахаара акәын уи…
Басиаҭ акраамҭа апатреҭ дадгылан. Аччаԥшь ихы-иҿы иқәыжж, аҭаҳмада иблаҵәҟьа дхыԥшылон армаҭәа зшәыз, зхаҵамҭаҵәҟьа иҭагылаз арԥыск. Апилотка ихан. Ирнаан акәымкәа ус иаԥхьаҟа илахь нҭахалашәа. Иблуз ахәдақәа рҿы иамаз апетлицақәа ирҳәон уи дышлеитенант еиҵбыз. Ихы-иҿы аазыхәхәан иабаамкәа. Иблақәа иара убри иҩежьхахьаз апатреҭ аҟынгьы шәахәала иҭәын, агәыҭбаара ашәахәала.
Дырҩегьых инапы апатреҭ инахьишьын, деихо дындәылҵит. Дахьындәылҵыз ихы дҩахан ажәҩан дҩаҵаԥшит.
Ԥхынҷкәын. Уажәазы уԥсы унаршьошәа, уеихьнагӡошәа убоит, аха ааԥын иазеицәоуп. Амахә-ҿиаа иаԥырхагоуп. Насгьы, аӡын агәҭа ари еиԥш аԥхарра ачымазара адыруеит. Ачымазарақәа каԥсар ҟалоит...
Иашҭа ҭбаа ашәырҵлақәеи аӡахәаҵлақәеи рацәаны изықәгылаз днықәыԥшит, аха машәырла иҿшәан инықәшәаз бӷьыцқәак ракәымзар, ицқьан. Ашәаԥыџьаԥ рышәшьыра иахьчоз, имблыцыз ашьац иеҵәҟаҟараӡа иҟан, иаха ашьац аагага аланауазшәа. Ус, џьара-џьара амра ирласны иназхыҳәҳәарц иҟоу ашьха еимҿаԥа иазхаз аҵлақәа хәыҵыԥхон, афымца лампақәа рылакнаҳазшәа.
Басиаҭ амаҵурҭа ашә аартны дныҩналан, дышнеиуаз ауаџьаҟ ахь иҿынеихеит.
Аҟәардә лаҟә хәыҷы игылаз днахан, иааигәаны аҽҳәа дныҽҳәатәан, мҿы цыблыхак аашьҭыхны, амца ахьҿаҳәаз инхәыҵеиршьшьит. Зныказ ахәа мацаран, хәышԥырӷыҳәа акгьы имбеит. Басиаҭ дгәаҟ-гәаҟуа ахәа аԥсаҟьара далагеит.
Игәы шеихьнашьуаз ауп иаха уи аџь гылҩа шҿеиҳәаз. Зынӡа иааԥсахьан, аҩныҵҟа агәаԥшь зегьы хәаш-хәаша ашылеиԥш иаӷран. Ус иҟоу анцәаакым
ирласны амца акуеит, ирласны ибылуеит, уаха шаанӡа иазычҳауам. Имшаӡо аӡын ҵых ду…
Ихәыҵишьшьаауа, ихәыҵишьшьаауа дышнеиуаз, аҵыхәтәан ихәыжжаӡа, ишапшапуа ахәа иаалԥшит аԥырӷқәа. Аџьтә гылҩа былӡеит, агаԥшьгьы ццышәхеит, аха аҵыхәахь џьара иӷәӷәазаарын, иннажьыз аԥырӷқәа еилшаауа ахәа илан.
Басиаҭ иԥсы ааҭалт. Амцеиқәҵара даламгакәа, аԥырӷқәа еиҭанхәыҵаишьшьит.
Дахьдәылҵыз дааҭгылт.
Утәык аныҟам, иҟазар ианузымуа – абри ауп ауаҩы иԥсҭазаараҿ зегьы иреицәоу. Зегьы иреицәоу... иреицәоу...
Даахәыцхәыцын, ажьырахь иҿынеихеит.
Ажьыра ашә анааирт, еиқәыхьшәашәа, еиқәылашьца дныҩнаԥшит. Зегьы аццышәи алҩақи ирганы иҟан. Басиаҭ илаԥш нархигеит, зҟаҵара дахьымӡакәа икәаптеины икаԥсаз аихақәа, аигәышәқәа, абаҳақәа, ацәеихақәа... Аӷа еиқәаҳан ус игылан, аԥхьаҵәҟьа арацәа рцаны икәеицеиуа, еиқәырчаҟәа еиқәын. Амца алакҭа хьшәашәеижьҭеи акрааҵуан. Ашьшьыҳәа дныҩналан, ишаанагара иҟаз жьаҳәак аашьҭихит. Анкьа зны ажьыра злаҵирцәажәаауаз... Аихаӡа уаркалеиуа иршны итиуа иҟаиҵон. Нас аҳәызба ԥшӡақәеи, аҽбыгақәеи, амзеиԥш игьежьӡа аҽеимаа жәпақәеи, ицыҩцыҩуа акәаҭанқәа ирҿарҵоз ацәеихақәеи, исахьа мацаран иҟаиҵоз архышьнақәеи инапаҿы излааигоз, излашьақәиргылоз ажьаҳәа акәын ари. Уи уажәыгь аԥсынгьыри иақәкны аҿынаирхеит. Иахьиҭаху иақәиршәартә аԥсынгьыри аҟынӡа изнамгакәа, инапы
ааилышшан, ажьаҳәа импыҵҩырны агәараҳәа инкаҳаит. Имшьхәылҵ џьара иқәкшазшәа ԥыҭраамҭак иқачқачон.
– Аа-ҳа-ҳа!
Ибла ҭраа дырҩегьых ажьыра дныҩнаԥшы-ааҩнаԥшын, уи ҿаԥарашәа иаҿакыз ахь дныҩналт.
Абра изыҵан ԥшь-ҳаԥшьак. Урҭ ирҭаз есышықәса абра аус аниуаз изааиуази иареи иржәуан. Аҽҽаҳәа ацыԥхь зыҵыдды ицоз ажьаҳәа хьанҭа адыжәҳәа аӷәра инықәыжьны, иԥхӡы имаӷрала инаԥхьаҳәан, арахь дныҩналон.
Аҳаԥшьақәа руакы ахлымв аахыхны, ашәах зыхьшы иҟаз алаҳабӷьы ҟьаҟьақәа аақәыхны, икәапеи нҭишьуан. Асы еиқәыцә ианышьҭоу аӡынгәҭазы, ажьфҩы лаҳа-лаҳауа, ааԥын ицәаӷәаны ишьҭарҵаз адгьыл бзиа афҩы алаӡҩан абрантә идәылҩуан.
– Иа, Шьашә ду, уазылԥха абри ажьыра, аӷа еснагь аԥсыԥ аӷрамӡо ичны, амцаԥшь еснагь аихаӡа иақәҵәиаашо, ажьаҳәашьҭыбжь ашара иаԥысуа... – акәапеи неимырда-ааимырдон иаадибагалоз.
– Сазыразны иҟасҵоит, абарҭ аихаԥсыхәқәа ахьыншьҭышәшьуа имарымажахааит зегьы... Ацәеиха назхьысуа анышә хәашхәаша иҟалааит, аҽага назҵашәкуа ӷьацааит... Шьашәы илыԥха-игәыԥха ала снапы иҵысхуеит. Шьашәы илԥха-игәыԥха ацҵаны шәнапы иасыркуеит... – акәапеи анҭеирцәлак, ашацкыра иаҵагылан ажьаҳәа мҩанҵара иалагаз, ишны иҟаз ауаҩы ицәа-ижьы ааимнадон, ибаҩ-ишаҩ еиҳа ицәыласхон, ихы-игәы ақәыбзиан дааҟанаҵон.
Нас, убри иныҳәаԥхьыӡ рықәшәазшәа, иеихаԥсыхә назхьысыз ӷьацон. Ацәеихақәа назларкыз анышә иқәыҳәҳәы иҩеиуан иларҵоз, инеибеиԥшны ииаҵәахон иаарҳәны ишьҭаз анышә цәхаԥшьқәа, анышә еиқәаҵәақәа. Аҽагақәа назҵыргаз амхқәа, ашәа еиԥш
рҟырҟы ахҳәаҵә ҩкылачуан... Еимашьшьы иӷьон аихаҳасҭақәа, наӡаӡаз еинышәон абна шәыри атәым махәи... Ирхылҵуа ссирхараз...
Алшықәсанык, абас акакала иҭацәуан аҳаԥшьақәа зегьы. Руакы ада. Уи уажәыгь иҭәны иҵоуп, ԥсыԥ царҭа амамкәа ихҩаны. Иавагылоуп аԥсынгьари хәыҷы, ажьаҳәа хәыҷы ахы иқәҵан. Шықәсык ахь зны, абри ажьыра иаҵанакуаз еизаны иахныҳәон аҳаԥшьа. Шьашәы илыԥха риҭаразы…
Егьырҭ ахҳаԥшьак уажәы иҭацәын, ах рҭабахьан, асаба рҭаҩҩы иҟан…
Басиаҭ илымҳа аҟынӡа еергь-еергьҳәа иааҩуашәа ибон, арҭ аҳаԥшьақәа ирыднагалоз ауаа рыбжьы, аха нас ишнеи-шнеиуаз инаскьон, инаскьаӡон, иаҳауашәа-имаҳауашәа... Асы зыхнаулаз ашьҭақәа реиԥш, еимаҩыз агәхашҭра асакара инықәыӡ ицон...
Иҳаԥшьақәа ҭацәын…
Басиаҭ ажьыра дындәылҵын, ижәытә кәаскьа ду аԥхьа даагылт. Уи ҿыцбарах ибазшәа акраамҭа даҵаԥшуан. Абарҵашә зҿаз агәашьқәа рыбжьара ибжьаԥсаз аҳарџь ианын ҩыџьа ауаа, наҟ-ааҟ астол иадтәалан, раҵәцақәа кны. Икәадырны, аӷәра ақәыршәны, ушьапы ашькыл аныргылаха уамраӡакәа ишнаҵҟьара игылоуп аҽыкәаша.
Ас ҟаҵа ҳәа ауасҭа иазҳәаз иара Басиаҭ иакәын. Игәалашәоит шаҟа ӷәы бжьихыз. Шаҟа даргәамҵзеи ауасҭа уи аҟаҵара… Усгьы, егьа иҽишәандазгьы, Басиаҭ игәы ишаанагоз изыҟамҵеит… Аҽы хар амамкәа иалҵит, аха ауаа – астоли, дареи, раҵәцақәеи еилаҩынтшәа, иаразнак унахәаԥшны ианыз узеилкаауамызт.
Уи акәаскьа аниргылоз ашықәсан Басиаҭ изы имшаԥылбаашаран. Убри ашықәсан иҩны диит ахаҵарԥыс, дшаны...
Уи ашықәсан Басиаҭ игәы иаҭахқәаз рацәан: зегьы ирцәажәар, зегьы рыг-рҿаҳәар иҭахын. Аха ауасҭа иара ишиҭахыз амҿы измырцәажәеит…
Убасҟан ииз иҷкәын иоуп уажәы зпатреҭи зыччаԥшьи мацара изынхаз. Абри аҿаҩа, абри аҳауа, абри адгьыл қьиа ду дахызбааз дырҿагыланы дахьықәԥоз, зны ажәыларазы дҩаҵҟьан аҽыҩҳәа дахьнаԥаз, ишәышәуа инаилаҟацаз ахы, хҩаа-ҵҩаа змаӡамыз акаршәра ихы хьыхәхәа днықәнаҵеит… Убасҟан, нацәа ҭыԥк инамӡоз аӷа ишәақь акылхәыхәра инҭҟьаз, ихьанҭаӡа имԥсуа-имыцәо агәырҩа аанагеит абранӡа... Абри ашьац иаҵәа зқәышьшьы иҟоу имӡырханӡа, иаб игәаҟынӡа... Ԥсраки гәырҩашәки ахылҵит убри ахызаҵә...
Хыхь дыҩхалан, аҩнашә аартны иаразнак илабашьа аԥшаара далагеит. Аҭӡыварахь дыԥшыр, иԥҳәыс лпатреҭ дахәаԥшыр ҳәа дшәон.
Апатреҭқәа, апатреҭқәа… Урҭ роуп ари аҩнаҭаҿы инхаӡаз…
Акәаскьаҿ мца еқәиҵаӡомызт. Ауаџьаҟ ахәа ҭыԥссаны иҟан. Ианбатәи хәоу, ианбатәи мҿу уа иццышәха иҭахаз уара идыр. Еиқәызҵозгьы, иара иакәу ҽаӡәу здыруада!..
Амаҵурҭаҿ акәын уажәы амца ахьеиқәиҵоз. Акримфар ҟаломызт, иажәыз, зцәа ҵаӷахаз, ахьҭа ззымычҳауаз инапқәагьы анлаҳәлак, инахеикыр акәын. Насгьы мцак алакҭа дынҭаԥшуа, аҭаҳмада иԥсҭазаара иабжеиҳараз ихәыцрақәа иҽынароужьны днатәалар акәын…
Ауаџьаҟ ашьҭахь иавагылаз ашыцтә лабашьа хьанҭаӡа иаагҿигеит.
Уажәы ишимбогьы идыруеит апатреҭ аҟынтәи иԥҳәыс дышихәаԥшуа. Уи усҟан ԥҳәыс ҿаӡан. Лара данԥсуаз Арушьан дмаҷын… Илыздыруам лысаби заҵә илҵыз. Лара дызхьымӡаз абзеирақәа, илыгхаз зегьы иара насыԥны, гәабзиараны ицлар акәымзи…
Илоуҳәозеи? Уналыхәаԥшыр, ухы ахьугара узымдыруа уҟалоит. Ҳәатәыс иумоузеи?!
Уаҳагь ихы дымҩахаӡакәа дындәылҵын, ақәа иафахьаз абетонтә мардуан днаҿалт.
Басиаҭ ахҵысҭа дынхыҵын, абаҳча данныҵалаҵәҟьа, иаразнак быӡгәыр фҩык неиҿаҳаит.
Ҳәақәак ҭамлакәа иҟам. Сынтәа игәарымҭацызт. Иабакылнагеи, изхьыԥшызеи?
Басиаҭ иааирццакын аҵәамҵақәа ирхны ирыҵаз аҭәа далаԥшуа иҿынеихеит. Аҳәаруац ахганы, аҵәақәа цәаҳаҳан икажьын зегьынџьара.
– Аа, алышькьынтыр агәаҵәахы акыроуп уи алажә, аԥынҵа аҳәа рфҩы ҭамкәаӡо еимазгалазеи, алареимҳәа ахьма?!
Уи макьана егьлажәӡамызт, аха ашарԥаз инықәҵны ицон, нас ахәылԥаз зны игәарлон икара-ԥсараха, аламгәа ҭаҿаҳәа. Басиаҭ акраимҭар игәы иауамызт. Иара азхара анафалак, илҭаҳан ицәон. Нас аҵх агәы анеиҩнашо еиԥш зны ианааԥшлак, митәык абазшәа «уауаау» ҳәа ихәааны иҩыҵҟьон. Агәылацәа рлақәа зегьы рҿыхан, хыла-гәыла иҩеилаҵаны, иара аҩны иныҵыҵшәа аҩаршьҭра иахьҭагылоу иаахырш-ҿыршны, иааины аҭыԥ аҟны имтәац шуҳәо, ацәа иагон…
Инагәыдҵан исшьып ҳәа егьараан ишәақь дазыҩхьан Басиаҭ, аха мҩабжара ихыԥсаауан. Ала инагәыдҵан изшьуамызт.
Аҵәа баҳча дыҵалан акраамҭа дцон, аха аҳәақәа рхаҭақәа ибомызт.
Дышнеиуаз, цәажәашьҭыбжьқәак илымҳа иҭасын, даангылт Басиаҭ.
– Уаламкьысын, уаламкьысын! – иныҵакны игон хәыҷык ибжьы. Нас аӡәы иҿы неихәлагәа дааникылазшәа, иаразнак дааҟәыҵт. Ибеит ҵәак амҵан быжьба-ааба шықәса иреиҳамыз ҷкәына хәыҷык дышгылаз. Хәбаҟа-фбаҟа ҵәа еизганы, аҵәа амҵан ишьҭан. Зегь иреиҳаз ҵәаҟаԥшь дук иара игәыҵаҳәҳәа икын. Аҽаӡәы, имаҭәақәа ԥжәар ҳәа дшәаны, аҵәашьапы дахьымҳәазакәа, мыцхәы аџьабаа баны иҽахьирххоз, дҟаԥшьӡа албаара даҿын. Уи ииулак данылбаа, уаҳа акгьы мҳәаӡакәа, ҵаҟа игылаз иикыз аҵәа ҟаԥшь дназыҩт имихырц.
– Егьырҭ зегьы уара иумаз, абриак сара исымаз! – иҳәан, иҵәа игәыҵарӷәӷәан, ахуҳәа аҭәа дналатәеит егьи.
– Иҟашәҵозеи уара, ара?
Урҭ ахьышәҭ-сышәҭҳәа иааиҟәаҵын, рыԥшшәқәа рыхҟьаны, еиҵаӷәӷәа иаагылт.
Басиаҭ илақҭа ырцәгьаны дрыхәаԥшуан. Икыдшьшь иҟаз уи иџьымшьқәа, иԥаҵашла еилачны уҳәа, ахәыҷқәа ахьынаихәаԥшыз зынӡа ргәы цеит, аҩ иҵалт. Еиҳа еиҵаз, дыҵҟьан дшыҩра дахьгылаз, аҵәыуара дааманакит, иқьышәқәа ихымхәыцуа иалагеит, игәыҵаҳәҳәа иикыз, иԥсы зыҿҳәараз аҵәа ҟаԥшь дугьы неимпыҵшәан, адыжәҳәа ҵаҟа анышә инанҟьеит.
Уаҳа изымычҳаит Басиаҭ. Илахь ааиҵыхны дааԥышәырччеит. Даргьы ируа рзымдыруа инеихәаԥшы-ааихәаԥшит. Рыԥсқәагьы еиҳа иаарылалт.
– Унеины ишьҭых, сбаба, умшәан, акгьы уасҳәаӡом, – иҳәеит Басиаҭ. Уи уаҳа изҳәоз иажәа ҩбамтәыкәа, иҽнақәиршәын иҵәа аашьҭихит, иҩызагьы днаихәаԥшит.
– Уара, егьырҭ иаанхаз шьҭых! Ани деиҵами, уи аҵәа ҟаԥшь иара имаз.
– Имысхӡомызт, – иҳәеит уи дгәырӷьаҵәа, – дысиааины игозшәа игәы иабон азоуп...
– Ашкол шәагымхаӡеи, дад, шьҭа?
– Иахьа мҽышами...
– Аа, исхамышҭи...
Ахәыҷқәа шәагаала еихьымӡа-еиԥымӡо иҟан акәымзар, аӡә дубар аӡә духашҭуа еиԥшын.
Еицизар ҟалоит...
Абас, арантәи алада ашкол ахь иныҟәоз ахәыҷқәа ица-иаацыԥхьаӡа аҵәақәа ирчычан, еиҳарак аӡынрахь ианықәлалакь, ашәырқәа зегьы анынҵәалак. Басиаҭ иҵәа баҳча ду аҿы ианар азы уааиргьы, иҿахаз џьара ҵәак умбар ҟалаӡомызт.
Шаҟа ҵуазеи раԥхьа абарҭ реиԥш хәҩык-фҩык ахәыҷқәа аҵәақәа ирыҵеибаҳәа ишрыҵаз дрыхҭыгәлеижьҭеи. Урҭ уажәшьҭа иарԥарцәақәахахьеит, иабаҟаху. Абжаҩык рымҩақәа хара иргеит, рқыҭа иалган. Урҭ рахьтә шьоук рымҩақәа уаҳа арахь игьежьырцгьы иҟаӡам...
Шьоукы-шьоукы уажәыгь ианааиқәшәалак – «Басиаҭ, уҵәақәа анаҳӷьычуаз угәалашәауоу?» – рҳәоит. Аха урҭ шаҟаҩ ыҟадаз, шаҟаҩ угәалашәода!..
– Дад, шәанҭалоз агәашә ашәырку? – ахәыҷқәа дразҵааит Басиаҭ.
Урҭ неихәаԥшы-ааихәаԥшит.
– Агәашәала ҳмааӡеит... – иҳәеит еиҵашәа иҟаз, дгәырӷьаҵәа.
– Абна аанда еимыхны ҳкылсит, – иҳәеит егьи дхәантеи-сантеиуа.
– Иацы аума нас агәашәала шәанааз? – дҵаит Басиаҭ дԥышәырччо.
– Иацгьы арахьалоуп ҳашҭалаз!
– Оо, аҽазны ус аныҟашәҵа сгәы иалсуеит, шәаргьы сшәабашьуеит, сбабараа. Агәашәала шәҭалала.
– Ала ҳамфо?
– Уи уаҩ дакӡом, шәшьамхышгылан шәаҳәаргьы, шәафаӡом.
– Избан?
– Акрасҭацәоит. Ала азхараҵәҟьа ауҭар ицәоит. Слагьы уахгьы-ҽынгьы инеиужьны ицәоуп…
Ахәыҷқәа ааибарччеит.
– Ана игәыгәу аҳәақәагь замбаз уи акәхап, – иҳәеит еиҳашәа иҟаз.
– Иабаҟоу аҳәақәа?
– Абна араса ашьапаҿы игәыгәуп.
– Аанда еимымхакәа, агәашәала шәааир, аҳәақәагь зҭалаӡомызт. Амҩа дшәырбеит. Аҵәамҵақәа рҟьашьуеит, бабараа.
– Урҭ аҳәақәа зегьы аҟәақҳәа наҟ иршьыр, аанда аҟаҵара заҭахыз, ус акәӡами? – дҵааит еиҳа еиҵашәа иҟаз.
Басиаҭ дааччан, ахәыҷы ихы инапы нықәишьит. Уи ихахәы абырфын еиԥш иԥшқан, итатаӡа иҟан.
– Нас аԥша анасуа, – иҳәеит ахәыҷы, – абарҭ аҵлақәа хыхәо иалагоит, ишыхжәара иҟалоит. Абарҭ аҵлақәа зегьы аҟәақҳәа иԥҟазар, нас аԥша асӡомызт, ус акәӡами?
Оо, уара улеишәақәа цәгьазаап, дад! Усҟан аҵәақәа-гьы ԥыҟҟатәхоит, нас иуку аҩыза аҵәа ҟаԥшь абантәааугои?
Аҵәақәа инарымҵысны арасақәа ианырзааигәаха, ҵәала зҽыԥжәаны иҟаз аҳәақәа ҩаҵыззан, акы џьаршьазшәа «ҟоҳ-чоҳ» ҳәа иааилагьежьт. Басиаҭ днышьҭасын, иааимԥыхьашәаз хаҳәк рыжәпара инарбаны аҿынаирхеит. Аҳәақәа ҩеиԥыҳәҳәан аанда иаавагьежьт. Урҭ ԥшьба ыҟан. Руакы ҳәан абааӡак акәын, аихда иахҟьашо, абаҩқәа алхьхьа. Егьырҭ ахԥа таз-тазӡа гынҿарақәан. Аҳәан аԥацәа ракәхап. Агынҿарақәа руакы бзиаӡак акәын, ацәа иҭыҵәраауа. Егьырҭ зегь ыҵеибарҟьан, џьара аҭыҵырҭа ҳзыԥшаауазар ҳәа игәаҟуан. Иара убри агәаӷ еиҳа ишьҭихын, даҽа хаҳәк иԥшаан, имчқәа зегь ааизыркәкәаны иагәыдиҵеит. Ашшараҵәҟьа ианақәшәа, «ҟыҳ» аҳәан, егьырҭгьы иреиԥшымкәа аҳандақь иаавагьежьит.
Ари збаз ахәыҷқәа еиԥхыҳәҳәо, дара аанда ахьеимырхыз рымдыруаз, – иҩадырцалеит. Аҳәақәа знык ацарҭа анырба, инҭибаҳәан, ес илылабга ицеит.
– Уажәшьҭа шәаргьы шәца, сбабараа, – иҳәан, аӡәаӡәала дрыцхраан аанда инхигеит, – уажәшьҭа агәашәала шәааила, бзиоума?
– Ибзиоуп! – рҳәеит ахәыҷқәа еицҿакны.
– Акәымзар, дырҩегьых аанда шәырҟәазшәа збар, аҟәҟәа хәыҷқәа ҟаҵаны инашәхасҵоит.
Ахәыҷқәагьы еихәаԥшны инцәыҵаччеит.
Басиаҭ, ахәыҷқәа дрышьклаԥшуа даақәыԥсычҳан, аҳәақәа ахьҭалаз ахь иҿынеихеит.
Аҳәақәа шыҟоу усоуп, ирырҳан, алақәа рышьҭаҵан уанаахьаҳәлак, арахь еиҭашааиуа убоит. Агәхашҭра
змоу ԥстәқәоуп. Аанда аныҟаиҵоз иахашәалаз аџьтә масарқәа неиган, уажәы-уажәы дааҭгыло, ииулак убарҭ неивҵаргылаӡан, аанда ахьынӡакылжәаз ибжьаирст.
Ара изҭамларгьы, аҵәа гәазҭаз аҳәақәа, аҭаларҭа рымԥшаар руам. Аҟәҟәа зхам аҳәа акы иннакыло иҟоума?.. Уажәшьҭа дҵырхӡашт.
Иахьа аҩны аԥырҵра иҭахымызт Басиаҭ. Арахь аҩнгьы ихы изыҩнакуамызт. Аҵәақәа рбаҳча дыҵалан иҿынеихеит. Уи дахьынӡаԥшуаз, иахьынӡеибоз аҿынаара иқәибаҳәа инаган аҵәа-ҵла ршьап хьышьашқәа. Урҭ макьана рбыӷьқәа ааилашлаахьан ауп, уаҳа егьырҭ ашәаԥыџьаԥ рыбӷьеиԥш имцәацызт. Уахьыԥшлакгьы, еиҳарак хыхь-хыхь, аҵәа ҿан. Еихәлыԥха-еихәлыԥхо аҵәа ҟаԥшьқәа, ақаруеиԥш иҟоу аҵәа ҩежьқәа абӷьы цәышла иалԥшуан. Басиаҭ ихаҭа аҵәа изымҭаауеижьҭеи акрааҵуан. Акьыба кыдыргылан дҩеиуан аҵәа ахьҿазынӡа, аха ишьапқәа дрызнымкылакәа иқыџьқыџьуа, нас ишнеи-шнеиуа иҵԥан ицо иалагон. Сынтәагьы убас иуацәа, игәыцхәцәа, игәылацәа надсыла-ҩадсылан, ԥыҭк ҿырхит, аха ирацәаны иҿахеит. Сынтәа ишақәнаго ишаҿамызгьы, ари абаҳча ахәы арӡуамызт, аха ҵаҟа шаҟа аҵажьузеи, ибаахьоуи еибгои еилаҩҩы.
Иҟаԥшьшьӡа иҩагылаз амра, аҵәақәеи иареи рыда, хыхь – ажәҩан, ҵаҟа – адгьыл, акы ыҟаӡамшәа абаҳча ныҵнарҭәааит шәахәала. Иҭынчӡа, абӷьқәа зыҽрылакны иҟаз аҵәақәа, ааикәаԥха-еикәаԥхеит. Аиреи, ашәреи, аҿшәареи рзакәан, адгьыл аҿы иҟоу, зегьы рзы иаԥу дара зынӡа иацәыхароушәа.
Басиаҭ иашҭа уанықәгылоу иккаӡа амшын ухыԥшылоит. Арантәи иубомызт, уи агәы ихыршәлан гарак еиԥш алаԥшҳәаа шарҵысуаз, ажәҩа инаҵакшо, нас ацәқәырԥақәа рыбжьара иныбжьархәашо. Сахьаҭыхҩык иқыцә ду ҩагӡаны ажәҩан ашҵа ашәыга иаҵәа жәпаӡа инаҵишьызшәа акәын асынтәи ишубоз. Амала ес-хәылԥазы уи ссиршәақәа аҽаԥсахуан. Иара амра ахаҭа ҿыҟаԥшьааӡа, «анапы ахьынаӡо» амшын анаиулак, ес-минуҭ ԥшшәы хкыла еилыџьџьаауаз «цәҩычала» еиланаҳәон. Иарбан шәаԥшь хкымыз уи иашәнамҵоз? Зны еергьҳәа аԥшьра аахыҩло иҵаӷаӡаны, зных – ицәаԥшьны, ижәпаны, аҽазных – ақәыршыҩ аиԥш ашәахәақәа рыххьа иарганы… Аԥсҭҳәа гәаҩарақәа амра рыӷроушәа иҟанаҵон.
Агәашә уахьынҭыҵуа икажьу ақдыхсаха ду дықәтәаны, илабашьа ахыкәымпылаара ицламҳәа иҵаргылан дазыԥшлон Басиаҭ амра аҭашәашьа. Амшын убасҟак ишыхаразгьы, иара дахьынхоз иҳаракцәамкәа, илаҟәцәамкәа убри еиԥш ҭыԥын, аӷбақәа рыбжьы азаақьҳәа иааҩуан.
Калам зҭаԥсам ажәытә уардын абарбал еиԥш, игьежьӡа амшын кылблаауа иныхгылон, нас хәыҷы-хәыҷла, иналашьшь ицон… Егьараан дахәаԥшыргьы, уардын барбалзшәа акәын игәы ишабоз… Игәы инархьуан уи ыҵашьшь иахьцоз… Нас зынӡа имбо амшын иналашьшь ианцалак, даалҵуан, иқәымбацыз амра ашәаԥшь иқәыԥхо иҩныҟа иҿынеихон.
Анкьа зны, иҷкәынамҭаз, рабиԥарак аԥсҭа ахаҩаӡара абна иахьыланхоз дрылҵт. Дласкьаны, адунеи дықәыԥшуа, абри архагь аҿаҩагь ирзеиԥшыз аҳаракыраҿы дынхеит Басиаҭ. Иара Басиаҭ абрахь нхараҳәа дылбаанӡа цәышьхәа аӡәгьы иаимыркыцызт, чаӷьа ықәиаауам ҳәа иаҟәыҵхьан. Ашьацҵәҟьагьы ыҟамызт, ацуҭа рырахә ашьапхыц иадыргахьан, цәԥыран.
Аиашаз, Басиаҭ раԥхьа инкаиршәыз акы аалымҵит. Аха ус ирласны згәы цоз уаҩымызт уи ианиааз. Ажьыра ааиртит, адгьыл инапаҿы иааигаанӡа иааицирхыраарц.
Абарҭ ацәԥырақәа, адгьыл хҩаарақәа ирӷьарц ашәыр еиҭеиҳаит, аӡахәа ԥашәиркит, аха азныказ иара убарҭгьы нықәҩаа ицеит. Иҭынхацәа рҳәатәы анхеимҵа, ауаа инырҵеит, рабацәа уи иабацәа ахьынхоз, урҭ рыбаҩ анышә иахьамоу адгьыл ахь дхынҳәырц. Аха иара инаҿаршәны мап икит. Даргьы иҟәаҵт. Згәы иамуаз аӡәы ҽырххыла аҩадахьы ахәы даақәыххлон.
– Уаа, Басиаҭ!
Басиаҭ даадәылҵуан. Ҿызҭызгьы, уи деибганы данибалак, дагьаадымгылаӡакәа иҽы дасны дыҩхапҟала дцон.
Ашьҭахьшәа, зегьы ԥышәо дышнеиуаз ауп абри аӡынҵәа, аԥсуа еихатә ҵәа ахы шинарбаз. Есышықәса ахаҳаҵәаҳа ахьыҟаиҵоз убри амахәқәагьы ааиган ҵәашак иахаиҳаит... Шықәсык азы иаахьыҭҟәыҭит, аха адырҩашықәсан иаразнак аҽагеиит, дгьыл бзиак иқәиаазшәа итәӷәырԥсан, иџарџаруа иҟалеит. Егьырҭ ихҩаа-ҿҩаа игылаз зегьы инарылибааит. Даагәырӷьеит. Адырхашықәсан, уи кыдҳа ишәҭит. Абри адгьыл малаҷыр ашьапы ахьынакыз аҽаларԥсны иалаз алнахт. Ҭагалан, ишаны иҟаз ҵәа ҟәазла ихыбны игылан...
Ари збаз Басиаҭ, даалаган, абыржәы аҵәа баҳча ахьыҟоу зегьы дамеигӡакәа абынҵәа еиҭеиҳаит. Игәылацәа дҩарылалан иреиҳәеит аихаҳатә рацәаны ишиҭаху. Аӡынҵәа мацара. Дҿыц нхаҩымзи, иара днамышьҭкәа знапала изаазгазгьы рацәаҩхеит.
Алԥхынрак, зхыԥхьаӡара ихашҭхьаз, зыхәрақәа аӡы рыбжьамлартә нышәаԥшьла ишьыхны, цахала иҿаҳәаны иҟаз аҵәа хәыҷқәа днарылс-аарылсуа дрыбжьан. Урҭ ирхеиҳаз ашыҵра хәыҷқәа рхықәцәақәа рахь ибаҟә-баҟәӡа ичуан. Нас уахыкала ипытуан, абӷьқәа қыцә-қыцәӡа илыргон. Иара зыԥсы ҭоу шьоукы реиԥш дрыхәаччо дрылан, иԥсызи ибзахази гәаҭо, ԥси-бзеи еилырго… Хәбаҟа-фбаҟа ҩеит, аха егьырҭ зегьы бзахеит.
Аҩышықәса рзы ааԥын иҵәақәа гәеиҭарц даннеи, ана-ара ашәҭқәа ҟәаш-ҟәашӡа инарылшәшәа-ҩарылшәшәо ибеит. Мчыбжьык ахи аҵыхәеи рыла иаараҭоумшьартә ижәпаны ишәҭит, урҭ макьана зыхәрақәа зманы изызҳауаз аҵәеихаҳа ҟатақәа. Аҽа ҩышықәса рышьҭахь, ицәҩажәӡа, арахә ршьапхыц иагахьаз ацәҳәыра иахылашаауа ашәҭ нықәҳаит.
Шьапыцыԥхьаӡа жәабаҟа-жәабаҟа ҵәа рҿалт. Изҿамлазгьы ыҟан, аха изҿалаз еиҳан.
Басиаҭ инапсыргәыҵа иқәҵан дрыхәаԥшуан урҭ зҷапан хымшәацыз, иазыхәхәашәа иҟаз аҵәа ԥшқақәа.
Ирласны ирызҳашт, ишәыгә-шәыгәӡа, шьыжьымҭанла аӡаӡа цәыкәбарқәа пҟыш-пҟышӡа ирықәыжж.
Ҭагаларахь ианнықәла, ршьа рылԥхо иалагеит.
Жәохәҟа ҵәа-шьапы ирҿалаз уамашәа ибаны еснагь игәеиҭон Басиаҭ. Урҭ ирзымҳакәа ишыссаз инхеит. Нас аԥхын ишыссаз ианԥсала, игәҩара шыҵабыргхаз еиликааит.
Арҭ ҵәахаҳақәамызт, ҵәашақәан. Аихаҳатәқәа знапала изаазгақәаз шьоукы ирыбзоуран…
Убри анеиликааз аҽны инаркны, уи шықәсы наҟьак игәы иҭынҵәомызт. Усҟан дыҷкәынан, абасҟак ацәгьа зыӷрагәоу ауаа, анцәа дылбааԥшны иранаижьрым ҳәа игәы иаанагон. Аха уи аахыс акыр ҵуеит.
Ацәгьагь абзиагь акры ибақәеит. Уажәшьҭа уи аҩыза џьеишьомызт.
Еизҳаит, идухеит иҵәақәа...
Амшын аганахь акгьы еиҭеимҳаит Басиаҭ, ишыхтыз иаанижьит. Есышьыжь амшыни иареи ааихәаԥшуан. Арахь иааскьаган, иҵаҟа џьара аихамҩеи амашьынақәа рымҩадуи неихыс-ааихысуа, еивалан ицон.
Шьыжьла данааԥшлак, ладантәи амшын иԥенџьыр илаԥшуеит, аҩада дыԥшыр – ашьхақәа иҩны иҩнаԥшуеит.
– Басиаҭ! – ҿырҭуашәа иаҳауеит амшын агәы иаҵәара зышьҭа ҟәашӡа ианхало аӷба дуқәа.
– Басиаҭ! – арҵәааҳәа рыбжьқәа хҵо асыԥсацареиԥш иааигәахоит адәыӷбақәа рышьҭыбжь, аха наскьа ахәы иахьнаваҵәиуа иаразнак иахәаҽуеит.
– Басиаҭ! – ҿырҭуашәа иаҳауеит аҭшәарраҿ изеивымсуа аидара шьҭыхга машьынақәа.
Абарҭ ихысхьоу зегьы иара дрылахәӡамкәа, рхала иҟаланы, инапала еиҭеиҳаз аҵәақәа реиԥш рхатәы ԥсҭазаара аархәазшәа ибоит Басиаҭ. Аха дахьцалак ицуп урҭ ихәыцрақәа, иахьеи-уахеи ииасуа иԥсҭазаара аҟнытә игәалашәара иалнаҟәшәо…
Иахьак ихы ахьигара издырам. Џьара дцар цәгьа ибом, аха абри есымша изааигәара игылоу, ииасхьоу иԥсҭазаара аҵыхәтәаны убасҟак ихьамҭахеит, измырқәацо… Дахьцо изымго, изышьҭымхуа, имгар дзымцо.
Амҽыша. Басиаҭ мчыбжьык ахь иҩагыло амшқәа зегьы реиҳа ицәыхьамҭоуп. Амҽышазы зегьы рхы иахашәалом, ацәажәахаҵәҟьагьы рымам...
Зегьы иреиӷьу – акы унапы алакызар ауп, аха иабаҟоу иара хәыҷы-хәыҷла убригь далхәдаахоит.
Адунеи иҟоу зегь реиҳа ауаҩ изы ираҳаҭуп ааԥсара. Ауаҩы хәлаанӡа аус ииуз данарааԥсо...
Аха...
«Амшә скит!»
«Арахь иааг!»
«Уахь снанашьҭуам!»
Иаха аҵла амҵан дыԥхьаҵәҟьазшәа, шаанӡа ауаҩы дырҭааит Аџырраа.
Аҭаацәа зегьы ракәым, аха Аџыр иԥҳәыси иареи еснагь ашацкыраз игылон. Иара ашкол ахь дцар акәын, лара ихәы-иԥхь ҟалҵон, имаҭәақәа идылгалон, раԥхьаӡа ашкол ахь инҭыҵуа, актәи акласс аҿы ирыдыркылаз хәыҷык еиԥш.
Иахьа, ҳәарада, аҽа мшын. Аџыр игәы дарцәозма, абжьааԥны аасҭагь заа дгылеит. Уи дыԥшқам-дҳасым, аха иахьа иԥсҭазаараҿ иҟало закәыҵәҟьаз цқьа дзазхәыцуамызт. Иахьа ашкол аҿы иҟалаша, «ҭабуп» ҳәа иазҳәаз «ҭабуп» ҳәа реиҳәарц уаха еидигало ауаа рхәы-рыԥхь, аҩы дзыржәуа уҳәа рзы ахәыцрақәа уҳәа ракәын уи дхагалан дызмаз.
Ианакәызаалакгьы, анаԥхьара-ааԥхьарақәа, аҩыжәрақәа шьоукы рыҿгьы иара иҿгьы дазгагамызт Аџыр. Иамур ихы ацәихьчон, аха иахьа бзиа ибаны акәын дшазхәыцуаз. Ҩышәҩык иреиҵамкәа изкуаз ашьаԥа хианы игылан. Амала, иахьазгьы аус рацәа ыҟан, иӡымыз ӡтәын, ижәымыз жәтәын, зҳәазеиԥш. Аха уажәы иааизар, иаразнак акәыртәып.
Саса инапы ианын урҭқәа реиҿкаара.
Иацижьҭеи иныбжьырҟьа-аабжьырҟьан Аџыр дазхәыцлон иахьа аизараҿ ииҳәаша ажәа.
Уажәыгь абри дазхәыцуа дыштәаз ауп агәарабжьарахьтә амашьына абжьы шгаз.
– Бындәылҵишь, дарбану ас шаанӡа иаҳҭааз, гәыцхәык иакәымкәа дыҟам… – еснагь еиԥш аҵәы налаҵашәа даацәажәеит Аџыр, иааиҿыҵымхӡакәа иҿыҵакыз имышҭықь ихаԥыцқәа ирыбжьарӷәӷәа. Уи хынҩажәа шықәса ихыҵхьеит уҳәартә дыҟамызт, иӡамҩақәа ашьа рылԥхо ихы-иҿы пашәӡа, макьана ауаҩ-ҿа замана иакәын. Иԥаҵа хырҟәыдаақәа, аџьыка гәӡа аладырҳәҳәызшәа иахьеилышлаахьаз, ицизшәа акәын ишинаалоз.
Аџыр иԥҳәыс Мараса, ԥҳәыс шәпа-жәпак, кьаҿк лакәын. Дыццакы-ццакуа абарҵахь дындәылҵит. Абарҵаҿ даангылан лнапы лылахь инаԥыракны дыԥшит: аӡәы «Москвич» аарҵәины, наҟ ахы рханы аанда иаадырӷәӷәала инадиргылт. Нас, амашьына дҭыҵны, ашҭахь узлааиуаз аихатә гәашә ацаԥха аартра акраамҭа дадхалт. Зныкыршәа иааиртын, аӡ икуашәа еиҭаныдиҵан, аркрагьы акыр дадхалт. Нас инеимда-ааимдан инапқәа днарыхәаԥшит.
Агәашә, ҿыц иршәиижьҭеи рацәак ҵуамызт, инапы амҟьашьыкәа иҟам.
Ашьҭахь, агәашә днадҵын, ԥыҭк данааскьа, дааҭгылан арахь дааԥшит.
Уи, иԥшышьа злаҟаз ала, лара дибаӡомызт. Ус уҳәаргьы, ибжьоузеи уантәи араанӡа…
– Уааи, нан, уааи, узкуа ла ҳамаӡам… – Мараса амардуан ҳарак дылбаарц днаҿалт, иаргьы арахь иҿааихеит.
Мараса амардуан абжьара ааиҩылшахьан, уи дналԥыххылан дааникылт.
– Сара сзоума шәзылбаауа? Иҟалома! Аԥсра еиӷьын, ауадаҩ шәаласҵеитеи… – иҳәан, дааӷьаҵәыӷьаҵәит
асас. Ауаҩы ԥшьагьаҭҳа замана, ибжьы иара итәӡамшәа, ипаӡа, иҭаа-мааӡа иҟан.
Жәҩангәашәԥхьара лзаатны иккаӡа дынҭаԥшызшәа, Мараса дгачамкны уи акраамҭа дихәаԥшуан. Иаргьы ари змааназ еиликаазар акәхап, ихаԥыц ссақәа аарԥшуа ашьшьыҳәа дыччон.
– Унан, уара ушеибгоу сара. Унан, ухахә сара сцааит!.. – лнапы ыргьежьуа уи ихы-иҿы аҟынӡа дзымҩаӡакәа, иармарахьшәа игәышԥы лқьышә нақәылкит. Уа иамаз адырга-гәлаҵа ихьшәашәаӡа лқьышә анынахьыс, иарӷьарахь днагәӡит.
– Ушԥаҟоу, нан, Суслик, уара ушеибгоу?..
– Сыҟоуп ус… Шәара шәышԥаҟақәоу? Анцәа иџьшьоуп, шәеибга-шәызҩыда шәахьызбо саҟара сыцнаҵоит… – ҿааиҭит асасгьы уи лажәа алгаха ламраӡакәа.
– Ундәылҵишь, уара, иааз думбари… О, уара! О, уара!
Амардуан иҩхалт рҩыџьагьы.
– Ҟоҳ! – иҩнапыкгьы дырҩахан иҿааихеит Аџыр, – да-да цқьа сухәаԥшыпи, да цқьа узбапи… – иҩнапык рыла даанкылан, ашьшьыҳәа иччо имҵагылаз асас дихәаԥшуан. – Исымҳәози сара, исымҳәози, ибгәалашәо шаҟантә ицәырган исҳәахьаз?..
– Исгәаламшәакәа, ишԥасгәаламшәо…
– Ауаҩра злыҵша данхәыҷугьы дҩашьаӡом! – Аџыр, уи дааигәыдырӷәӷәаланы, ишьап ԥынҵа дықәгылан илахь днагәӡит. – Егьырҭ зегьы ирзууазеи, аха уара уеиԥш аҽа ԥыҭҩык ҳахьӡаны ҳаҟазҭгьы, уажәы ҳшыҟоу аҵкыс хараӡа ҳаиӷьхон. Аиаша уасҳәап, абыржәы ҳашкол иҭоу рахьтә, аӡәы идамхаргьы, уара иуеиԥшу дышрылҵуа здыруазар, сызҿқәоу зегьы сырҟәаҵны саагылон… Апартақәа сышрыбжьагыло, уаҳа сылымшакәа сынкаҳан сшьапқәа ааиҵысхуазаргь… Аа, жәлар сырнаԥхоуп… Исҳәо сеижьозар… Уаҳа уара уцәгьара сызмырбаша!
– Сара сзакәыхзеи… Акыр ҳалаҟазаргьы, шәара шәоуп изыбзоуроу… – иҳәеит асас.
– Ҳашԥагылоу, бара! – иԥҳәыс ихы налықәикын дааццакит Аџыр, – аҳа, аҳа, аҳа, уааи арахь! Арахь, арахь! – инапы шикыз аҩны иныҩналт.
Еибартәеит. Раԥхьа столқәыршә жәпак ықәыршәны стол гьежь дук гылан.
– Автобусла уаама, Суслик, ас шаанӡа?
– Мап… «Москвичла»…
– Ус акәхап, аредақциа амашьына амамкәа иҟоума?..
– Аредақциа иамаӡам, аха сара исымоуп, схаҭа…
– Ааи, Гәаџьагьиа рыцҳа абас уибар… Нас игәы рҭынчны, шьапылаҵәҟьа дқәаџқәаџуа џьанаҭ дымцоз!
– Ҵиса рыцҳа, лԥа ибзиара лбаны дыԥсыр, лыԥсра ԥсрас исшьомызт, – дқәыԥсычҳауа ҿаалҭит Мараса.
– Ҳаицымиит, ҳагьеицыԥсуам, мчыс иҳамагәышьоузеи, – иҳәеит Аџыр, имышҭықь иц икылмхӡакәа, – саргьы даара исҭахын уажәы сани саби хәажажаӡа рымца иахатәазар, аха иааг…
– Ус акәгәышьоуп, аха…
– Аҳа, бцаны ибымоу ҵәах-махык аацәырга! Асас наҟынтәи сицаазшәа сихәаԥшуа сышԥатәари!
– Сара ссасума?.. Иҟалома?.. Иабаҭаху?!.
– Усасуп!
– Ус, иахьа асасцәа срылагылан саар сҭахымызт…
– Иҭабуп, дад, иҭабуп! Убасоуп саргьы сышуқәгәыӷуаз.
– Насгьы, агазеҭ аҿы абри атәы неиҵыхны иадырбар сҭахын… Сара сыхәҭахьала…
– Иҭабуп, дад, иҭабуп!
– Иахьа абра иҟало акакала сыбла иасырбароуп, ҳара ҳусаҿ егьа фақт рацәаны иумазаргьы имцхәӡам. Аиашаз, иара аԥсҭазаара злеибаркугьы дара рылоуп… Афақтқәа рыла…
– Ишуҭаху, амала ҳахьтәоу џьара акы ҳҿы инҭаҳҟаҟалап…
– Акрыфа-акрыжә сыҟоуп… Сшәыҳәоит са сзы џьара акы шәаламган! – уи Аџыр инапы нышьҭагәа икит, инапы акры ахаразшәа.
– Ҳцәажәалап, ҵәыцақәакгьы аанаҳкылап… Уаҳа исымоумкын, – дааччеит Аџыр, – акы – анкьатәи урҵаҩы, ҭаҳмадак, ҩбагьы – саԥшәымоуп…
– Шәара макьана аҷкәынцәа раҵкыс шәыҷкәыноуп… Гәыла…
Мараса дцахьан уеизгьы.
– Нас ауаа ҳахҭыгәлозар акәхап, ауаа еилаҳап, ишудыруеиԥш, шьоукы-шьоукы нӡааԥсыла ицоит… Уара урҭ урыласыжьыр сҭахым. Ҳхала ҳаидтәалап, ҳаицәажәап. Шаҟа ибзианы иуӡбазеи заа уахьааз. Сургәырӷьеит, анцәа узеигәырӷьаша уиҭалааит, ушьапы ахьынеихугалак!
– Уи сара исуалуп… Сара шәара шәзы… – Суслик иџьыба дынҭалан, блокнотк ааҭганы акы наниҵеит.
– Сургәырӷьеит, ааи, анцәа уиргәырӷьааит… – иҳәеит Аџыр, имышҭықь ихаԥыц иаабжьыхны, – иџьашьатәуп, аиаша уасҳәап, иахьатәи ҳаамҭа ауаҩы шаҟа ихы дахьнагӡауа уазхәыцыр… Ахәыҷы инаиркны аду иҟынӡа – зегьы. Уажәы уара абри аблокнот акы ануҵоит, еидарам, акра цәгьам, ашьҭра цәгьам… Уџьыба џьара инҭаршәны иугоит. Нас убри ркьыԥхьуеит… Адунеи иахьӡоит, ауаа аԥхьоит, иҭоурыххоит… Сургәырӷьеит, анцәа уиргәырӷьааит…
– Абзеиара шәзыҟалааит!..
– Уара умсит, сара схәыҷқәа ракәзаргьы еиҳа сшырмеигәырӷьоз… Иумбои, ауаҩ дуӡӡа иакәым, ласбак
уааӡаргьы угәы азыбылуеит. Уи иамцхәынгьы, уара сара сзы ухазӡоуп… Ааӡара аҽа усуп. Ауаҩ ибжа агоит, аха дырҩегьых, дырҩегьых ҳәа игәы ихоит, ихоит… Егьаҩы сзааӡандаз ҳәа дыҟоуп. Азанааҭ ахаҭа бзиа ианубо, ахала убас уҟанаҵоит…
– Ииашоуп, ишԥаиашоу… – Суслик ихы маҷк арӷьарахь ирнааны, иблокнот акы аниҵон аффаҳәа.
– Уи сҳәеит ҳәа сара сзы акы уҩырц уҽазумкааит, – Аџыр, Суслик инапы ашьшьыҳәа иааникылт. – Иарбан сара жәлары зегьы идурҳартә, агазеҭ иануҵартә иҟасҵаз? Қыҭа рҵаҩык. Сара изласеицәоузеи шәҩык, зқьҩык егьырҭ арҵаҩцәа… Ииашоуп, ҩынҩажәа шықәса исылшоз аказы сыбаҩ сацәымаашьеит, аха сара стәқәа рзами, суаажәлар рзы!..
– Мап, мап, – иҳәеит уи, ашьшьыҳәа, инапы Аџыр иааимихын. Хыма-ԥсыма акы иблокнот инаниҵахт. – Ус ажәақәак анысҵоит. Ианысымҵаргьы ауӡом, аҵларкәыкә абажә ианамысуа ахы ахьуеит ҳәа, саргьы џьара акы сыҩлароуп.
– Иара саргьы акы сҳәалароуп… Зегьы сҳәоит ҳәа салагар, шәҟәыкгьы ианӡалом… Насгьы, иарбан сара усҟак иӡырызго исымоу? Раәстә ныраәстә зкыапии адпәкәӡ… Абриоуп. Амала абас сугәалашәан уахьааз даара сургәырӷьеит, анцәа уиргәырӷьааит! Еиӷьу иҟоузеи џьара нацәхыԥк иадамхаргьы ауаҩы идуҵахьан ианихамшҭлак…
– Сара исыдышәҵахьоу зегьы… Сыбзеирас ижәдыруазеи?!
– Убзеиара сзымдыркәа, ишԥасзымдыруеи, – Аџыр амышҭықь неиҿыҵаикыхт, – уара уаԥсамхеи… Зегьы рзы. Ари еиҳау бзеирас иҟоузеи?!
Сусликгьы иблокнот нықәиҵан, иҿи инапи еиқәҵаны даатәеит.
– Шаҟа ҵуазеи ара ашкол уалгеижьҭеи?
– Имҵыкәа, – даахәыц-хәыцит уи, – ашкол саналгаз, усҟан саб дыԥсит. Адырҩашықәсан аинститут сҭалт… Усҟан сангьы дыԥсит… Уажәшьҭа жәашықәса ирхылахьеит.
– Нас акыр ҵуама? Ауаҩы абзеирахь ихы анирха усоуп… Амала, дыцәгьахарц далагар, иҵегьгьы имариоуп. Абзеира ҩадоуп, ацәгьара ладоуп, дад, сыҷкәын!
Суслик хыма-ԥсыма аҩра дналагеит.
– Ҳара уажәшьҭа ҳажәит, саргьы уажәшьҭа ҭаҳмадак сҟәарҟәаруа апенсиахь сеихеит. Ганкахьала, сышьны самоуп ашкол сахьаԥырҵуа, аха саназхәыц, ииашан иҟасҵоит… Аҿар амҩа рыҭатәуп, аҭыԥ рыҭатәуп, ирманшәалатәуп.
Суслик аҩра даҿын дыццакы-ццакуа, дыццакы-ццакуа…
– Аха сажәра бзиоуп сара! Ауаҩы адунеи дықәнагалеижьҭеи ажәреи аҿареи ыҟоуп. Аха есаамҭа, ажәрагьы аҽаԥсахуеит, аҿарагьы. «Иажәымҭа цәгьахеит, аӡахәа ахарҵеит» рҳәон анкьа анхаҩ изы. Убранӡагь днанагон аԥсҭазаара. Уажәы «иажәымҭа шԥашкәакәахеи» рҳәоит. Абри ақыҭаҿ саб иқәлаз аӡәгьы машьына имбаӡеит. Уажәы?.. Насгьы, «иуба иумба уахьаз зегьы дарароуп, анышә зегьы еиҟаранатәуеит» рымҳәои… Уи мцуп! Ауаҩ иҟаиҵаз нхоит. Аӡәы еиҵа ҟаиҵоит, егьи – еиҳа.
Суслик иҽақәырԥсны аҩра даҿын.
– Ҟәрышә-иԥа исасцәа ҽыжәҵын, иара дҽыжәҵуамызт ҳәа, изакәызеи уара ари аԥшәма ԥҳәыс иҟалҵо, – дааччеит Аџыр имышҭықь ааиҿыҵихын.
Суслик ари аниаҳа ашырҳәа ихы дҩахан, агәырӷьара ааиҿықәлеит.
– Ҟәрышә-иԥа исасцәа ҽыжәҵын, иара дҽыжәҵуамызт… Ажәлар ирҳәогьы бзиоуп, ирҭаххазгьы дыбзиоуп. Зегьы зымчу ҳәа акры ыҟазар – ажәлар роуп.
– Оо, ииашаҭгьы!..
– Абри аԥҳәыс иҟалҵозеи, мшәан, аԥхьамӡарах слырԥхьаӡома… Бара!
– Аа, снеит, уажәыҵәҟьа! – ҵаҟантәи лыбжьы ааҩит Мараса.
– Абриоуп аҭаца дзыбзиоу… Сыҷкәын аиҳабы, ишудыруа, зымҩа дыҟоуп. Ара дзаауам, дызцом, иҭаацәара уа иҭаххеит. Егьырҭ аҩыџьа рыҽдырҵысуам. Уажәшьҭа ҭацак дышьқьыры-шьқьыруа сыҩны дыҩнагылан, иахьеи-уахеи «сбаба» ҳәа салҳәаргьы сҭахуп… Егьи абжьарак, смаҭагьы агәыды-гәыдыҳәа игара сырҵысыр, сԥаҵа далахәмарыр сҭахуп.
– Уи ҳәара аҭахума…
Ус, лнапқәа саан жәаба дыркны дааҩналт Мараса. Дхало-дылбаауа мацара, зеиуа уҭаху фатәыла астол аалырхиеит. Акәтыжь уҭахума, акәац уҭахума, ачашә уҭахума – унапы зуркрыз уздырамызт.
– Изакә уадаҩузеи… – иҳәеит Суслик.
– Изакә уадаҩузеи, уаԥхьаԥсра соуааит, иузеиласҵақәаз, – лҳәеит Мараса.
– Изакә уадаҩузеи, ари ҳара аҭаҳмадцәа ҳгәы ҟанаҵоит, ҳчеиџьыка уҽаурҟьашьыр, – иҳәеит Аџыр.
– Насгьы асҟатәи зегьы. Шаҟаҩ аҿыдаз арҭ рыҟаҵара… Ақалақь аҿы агаз ишадгылоугьы…
– Уи рҵаагак ҳамоуп, мышхәбзазаран исызкашәеит, – дааччеит Мараса, макьана иӷәӷәаӡа иҵагылаз лхаԥыц ҵарқәа аарԥшуа. – Аиаша уасҳәап, нан, ҭацак сыҩны дыҩнагылазар уиаҟара дсыхәомызт… Уи сшыҿнахуа… Сас дҳагӡам… Иааины ҳарбоит, ҳгәы ҟарҵагәышьоит. Егьа ишоуразаргьы иуҭаху ҟаҵаны, ичаԥаны инҭаургылоит, нас иануҭаху икәаԥӡа иааҭугоит.
– Уи быхәоит, ҳәараҭахума, аха Ашәы Шьмаф икамбашьқәа рыцҳашьаны аӡмах ишҭимцоз амла иаганы инҵәеит ҳәа, ҳҽырҭынчны ҳаштәаз амла ҳагеит… Суслик, ԥыҭк ыфишь уххь згеит, амла уаҳцәакит…
– Ишԥашәҳәо…
Иҩагылан рнапқәа рыӡәӡәан, рхәы инахатәеит.
Суслик иблокнот даахан уи ажәаԥҟагь наниҵеит.
Нас рнапы надыркын, ԥыҭрак ҿымҭ акрыфара иаҿын.
– Аамҭақәа бзиахеит, Суслик, – даацәажәеит Аџыр.
Суслик, иакәымыз акы дшаҿыз дақәыркызшәа, акрыфара даҟәыҵны ихы ҩышьҭихит. Аџыр ҿаҵақәак ифан, имышҭықь цәацәо ус дтәан.
Суслик иаԥхьа иқәыз асалфеҭкақәа аақәихын ианааиҵих, «Аҟәыд ыфан сумҟьашьын» ҳәа анын иқәҵаны. Дааччан, инапы аларыцқьан наҟ инықәиҵеит. Аџыр ауатка зҭаз афырџьан аақәихит.
– Ԥаса ишысҳәоз саҟәыҵит, иҳәеит уи, – аамҭақәа бзиахеит. Шәеиӷьымхаргьы ԥхашьаран. Сара уи сеигәырӷьоит, амала ҳаргьы ҳашәхашәмыршҭын. Хаҭала сара сыԥсҭазаараҿ аԥҟара шьҭыхны исыман, «абзеира ҟаҵаны аӡы иаҭ» ҳәа…
– Еиҭашәҳәеи… Саҭамыз!..
– Абзеира ҟаҵаны аӡы иаҭ, – иҳәеит уи имышҭықь ихаԥыцқәа иаарыбжьакны, – ацәгьара ҟаҵаны уҩыҵра иҵак… Абасшәагь ацуп, аха уи ацәгьа ҟазҵо игәникылалааит, ҳара иалаҳхузеи… Усами?
– Ус акәымкәа…
– Ҳаибазырбаз! – Аџыр ифырџьан Суслик итәы инаниҟьеит.
– Ҳаибазырбаз!
Нас Суслик деиҭаналаган акраамҭа ҿымҭ акрифон. Аџыргьы имышҭықь ицқәа ирыбжьарӷәӷәаны, аҟәардә дынкыдиаалашәа дтәан.
Ашьҭахь аҩы ржәуан. Аџыр – ашкәакәа, Суслик – аиқәаҵәа. Аха рацәак рҽеидмырхалакәа игылт. Суслик ашкол ахь дыццакуан. Уа иахьатәи аизара – анаскьагара рҽахьазыҟарҵоз днарылаԥшыр иҭахын. Дманшәалахозар ихгьы нарылеиҵарц, насгьы зегь реиҳа – аматериалқәа еизигарц.
Суслик иҿы еиҳа иаунашьҭын, анапырҟәыҷра-ашьапырҟәыҷра даҟәыҵын, баӷьа-баӷьа дцәажәон.
Ашҭа дыҭганы иаахынҳәит. Уи имашьына акраамҭа алҩа аунашьҭуан, нас зныкыршәа абжьы арган, авиҳәа амҩа шьҭԥаа аҿынанахеит.
– Иаразнак ишԥаилси… Џьара машәыр ихьра дыҟоуп ҵабга, ҳара ҳҿы дшыҟаз ауаа ирбон… – лҳәеит Мараса.
– Сара сҟны аҩы зжәуа ирыхьуа зегьы сара исусума?!
Абригь иҳәеит, даалҟьан аҟырҟырҳәа дааччеит.
– Иухьзеи, аҩсҭаацәа ухалама?!
– Ихьӡ сгәалашәом… Ихьӡҵәҟьа… – иӷра инапы ҭакны ашҭа иҭагылаз амжәа ду даҵагьежьуан. – Аашьышь ахьаныз «абри закәызеи» ҳәа ианизҵаа… Ашкол данҭаз… «Суслик» иҳәеит. Убри инаркны иааихьӡхалан, иаргьы дашьцылт. Раԥхьа иахыччон иазҳәозгьы… Уажәы ихьӡҵәҟьа аӡәгьы игәалашәаӡом, иҟалап иаргьы ихашҭзар.
– Ҳа-ҳа-ҳа! – икьатеиах ԥҵәон Аџыр.
– Унан, џьбеит, исаҳауазеи!..
– Иаргьы саб ихьӡ ихашҭын, сыхьӡгьы џьара иааиҿыҵеимыршәеит.
Дырҩегьых ччараха иҩаисын, даара дааԥсаанӡа дыччон. Нас, ичабра ааҭыхны илаӷырӡқәа ааирыцқьан, ашьхарахь дыԥшит. Амра агылара агәы иҭан.
– Иахьа сеиҵадырхара иҟоуп… Аӡәы ихабар ҳәа ыҟаӡам… Иара Сасагь дкылымсите!
– Макьана амш-ага ду ҳазхьымӡо иҳамоузеи, зегь ҳадгалоуп, армазеира заҵәык ауп. Уҽырҭынчны уҟаз, уҽырҭынчны уцәажәала, иахьа ауаа аҽакала иухәаԥшуеит.
– Бара бызҿу сара зынӡаскгьы хьаас исымаӡам. Ачара – изфо иҟарҵароуп… Аӡәи ҩыџьеи рхала иабахәарҭо. Идырхиар ирфап… Ҳара даҽа усқәакгьы ҳамоуп… Уи аҵкыс инеиҳау. Сыҷкәынцәа ракәын уажәшьҭа исҭахыз, аха урҭ уаҳа ццакышьа рыздырӡом.
Аџыр амардуан дыҩхалон еиԥш, агәашәшьҭыбжь иаҳаит, нас арезинатә магәқәа рышьҭыбжь, иагьидырт уи Саса шиакәыз. Аха уаҳагьы дхьамԥшӡакәа дышиашаз иуада дныҩналан, ашә аиркит. Нас еиқәыӷәӷәа-еиҵаӷәӷәа хыхь ақьафын иаҵәа зҭаршәны иҟаҵаз истол ҳарак ду днахатәан, ихы инапы наҵиргәеит. Абас акраамҭа дтәан.
Дигәа иҽеилаҳәа-иҽеилаца ашҭа дынҭыҵит. Агәашә апал ылеиҵарц данаақәҵәиаа, ианԥса лԥынҵа ҵәызӡа ашәваз иаԥыҳәҳәон. Уи ашә дывҵагылан дишьклаԥшуан. Ларгьы иаразнак лҽылӡеит, иаргьы иҿынеихеит.
Илзаазеи, амзаатә лзааите… Идылбалазеи!
Дигәа дырҩегьых игәалаҟара изыхынҳәит. Дырҩегьых ишьап шьац амырҽуа дласхеит.
Иахьатәи амш азы иара икостиум ҿыц ишәиҵеит. Уи ҩынтәҟа рыдагь ижәҩа кылимдацызт.
Дигәа икостиум цхаԥшшәалан. Иӡахны, ихианы иҟоу иара иқәшәаша аԥшаара уеизгьы ицәгьан, ҭеразык иҟны иҿеиҵан, мызкы убрахь дныҟәон. Аҭеразы уаҩ кьаҿк иакәын, иуаҩыбжара дшынахысхьазгьы, ихахәы еиларҳәы џьара еилшәарак амамызт. Икостиум идишәаларц днеицыԥхьаӡа, уи дымгылаӡакәа дахьтәаз, хаарада ԥыҭрак Дигәа аҟазарҭа аҭуан хыла иҵыԥссо дахьгылаз дихәаԥшуан. Нас ҿымҭ аҟәардә дықәгылан, зхәагақәа зылпыҟҟа Дигәа ишәиҵоз икьаҿ дадхо, акраамҭа ашәара, агәаҭара даҿын. Абас хынтә-ԥшьынтә данахижь ашьҭахь, аҭеразы акостиум ӡахны далгеит.
– Иҭабуп, иҭабуп идуӡӡан! – иҳәеит Дигәа.
Ҿыц ацәа даалҵны, иаԥхьа игылаз иаалырҟьан цқьа деиликаазшәа, ихы-иҿы ааиҿалашеит уи. Ашәытеиԥш илакҭа иҵашәыз алашьцарагь зныказы иныҵабеит.
– Дырҩегьых акы аӡахра уҭаххозар, усывымсын! – иҳәеит уи.
Акостиум цәгьамхаӡеит. Ишәны избазгьы ус рҳәеит. Аха рацәак ишәиҵалаӡомызт. Иара усгьы абзҳәацәа рылаԥш дыҵашәон. Иҽеилаҳәан данкылслак, зынӡа дыхҭаркуан.
– Дигәа, ауаара ҳаҭ! – рҳәарын.
– Дигәа ахшыҩ змоу уаҩуп, имаҭәа уаара уаҩы иимҭарц азы, днеины арҵәыра дҩылагылан, махәҭа имаӡамкәа дышшаӡа изҳаит! – рҳәаларын.
– Адауцәа аныҟаз дақәшәар, ауацәа бзиа иауан, – рҳәаларын.
Иара Дигәагьы, ас даныхҭарклак, дҟаԥшьхон, деицрашәон, аха зны-зынла урҭ алафҳәацәа ражәа убас иԥиҟон: иӡырҩуаз зегьы рнапы еинырҟьартә. Уи аизарақәа рҿы Саса ажәа анигозгьы, иҳәаны даналгалакгьы рнапы еинырҟьон… Адәахьы иандәылҵлак, уи ицәажәашьа иахыччон.
Амҩаду уахьынангылозҵәҟьа, аладантәи амаланыҟәақәа рыла иааиуаз ахәыҷқәа даарылаҳаит. Урҭ рацәаҩын. «Ее-ее!» – еиԥхыҳәҳәо, еибарччо, рнапқәа ҟьо инаивыҟьҟьеит. Иаргьы дрыхәаччо инапы иҟьон.
Дигәа ахәыҷқәа бзиа ибон. Шаҟа иҭахыз уи ацуҭа рхәыҷқәа зегьы еизганы, мышкы хәлаанӡа аԥшаҳәахьы дрыццар, хәлаанӡа драхәмарлар, ашьац днылаиан, наҟ-ааҟ ҩыџьа-ҩыџьала икны иман дгылалар... Дара ааԥсаанӡа иныҟәигалар, аркьыл рзыҟаиҵар... Нас ишилшо аркьыл дасны ажәҩан ианалеиҵалак, акраамҭа иџьашьаны иаҵаԥшлар. Аимҵакьача асшьа дирбар, аҳаскьын зқәиаан иҟоу аԥаҩ иқәиан, икеикеиуа иҟоу аӡыжьаҿ иӡаагьежьыло акалмаҳа ԥшӡақәа ирыхәаирԥшлар... Ргәышҵа ҩарханы ажәҩан иаҵаԥшлар, раԥхьаӡа иԥыруа аԥсаатә зылаԥш иҵашәо ҳәа...
Аха машәыршәа џьара дрықәшәан, иаабжьырҟьашәа дырмахәмаруазҭгьы, ус мышкы хәлаанӡа ахәыҷқәа дрыцыҩуа адәы дшықәу раҳар, абзҳәацәа ауаа рахь дызкылымсуа дҟарҵон... Зегьы ирынԥоз иара инԥомызт...
Амаланыҟәақәа ирықәтәаз ахәыҷқәа, рмаикақәа ҟаԥшь-ҟаԥшьӡа амарда ашьапаҟынӡа инеихьан. Макьана урҭ рмаланыҟәақәа ишрықәтәоу ԥыҭк инаскьашт, аха нас имылбаар ԥсыхәа амам. Мардароуп. Дара амаланыҟәақәа гатәхоит, аҩы иашьушәа игыргыруа ирываргылан...
Дигәа акрыфарҭаҿ дымнаӡацкәа, «Волга» наивсны инаскьашәа иаангылт.
Ари Аџыр иԥеиҳаб Леуа имашьына акәын.
Амашьына ашә аатын, дааҭыҵит Аџыр иԥеиҵбы Рушьни. Уи ҷкәына наӡа-ааӡак, еинаалак иакәын.
– Дигәа, шьыжьыбзиа! – дыччо иҿааихеит Рушьни.
Уи иарӷьа шьапы хамҟәалаӡо ишиашаз иахьықәиргылоз, даара иныԥшуан.
– Бзеира убааит, Рушьни! – Дигәа уи днеиԥыххылан инапы ааникылт.
Рушьни ҿымҭ ихы нарҟәны уи инапы днахәаԥшын, дааччеит. Дигәагь дааччеит.
Рушьни уанидгыло, уаниацәажәо уԥсы ушьоит. Егьа ус умазаргьы инкажьны, иара дахьцо сиццап, абри иҟаиҵо, адунеи дыззықәу еиӷьу сара иҟасҵозеи ҳәа угәы иаанагап.
– Ушԥаҟоу, Дигәа?
– Сыҟоуп... Уара ушԥаҟоу, Рушьни?
– Ус...
– Уалгеит... Акы еиԥшымкәа сеигәырӷьеит!
– Салгеит... Аха макьана схы ахьсырхараҳәа акгьы смыӡбац.
– Арахь... Ҳа ҳахь...
– Исыздырцәом... Ҳаибабар, ҳаицәажәар, сҭахын. Угәхьаазгеит. Уаха ҳара ҳҿы еизақәарц иҟоуп, ишудыруа. Унеи, акы еиԥшымкәа суҳәоит...
– Иԥшӡамхар!..
– Ассир уҳәоит, уареи сареи ҳабжьароу? Нас уа сара бзиа избо кәакьк сымоуп, – иҳәеит уи ибжьы аармаҷны, маӡажәак иҳәошәа, – ҳаҩнашьҭахьтәи аҿаԥара... Убри зегьы ажәытә ҳабду инапала иргылаз акәаскьа ду андырбгоз иамырхыз аӷәала иҟаҵоуп. Ахьатә ӷәы. Ашьҭахьала амра ианаршлак, афҩы лаҳа-лаҳауа иҟалоит. Уи афҩы исгәаланаршәо удыруоу? Ахьеиԥшҵәҟьа ишәҭуа аҽакы ыҟам!
Дигәа дааччеит.
Аиашаз, Рушьни даара асахьа бзиа змоу ҷкәыноуп. Ҩныҵҟала убасҟак дыԥшӡоуп, уи цәырызгашаз аҭеҭԥш имоур ҟаломызт.
– Уара! – амашьына ашьҭахьтәи ашә аатын ихы ааҭирҳәҳәеит ахҩеишьцәа ргәыбжьанытә Заур. Уи ихы-иҿы аазыхәхәаны, ҵаҟатәи иқьышә ԥшӡа арахь иҭцаны, иблақәа цырцыруа уахьынеиҿаԥшуаз, хараӡа џьара Рушьни дахьиеиԥшқәаз ыҟан. Аха ицәажәашьҭыбжь анаауаҳалак, урҭ злеиԥшыз узгәамҭо уааҟанаҵон.
– Снеиуеит, снеи!.. – иҳәеит Рушьни уи иахь.
– Ишәзеибымҳәозеи, уара, иахьа? – дырхыччашәа ҿааиҭит уи.
– Дигәа, унеиуама?
– Снеиуеит, Рушьни!
– Сыԥшуп... Амала умнеикәа умун!
– Уара ҳшыццакуа ухашҭма? – уажәы амашьына аԥхьа Леуа ихы ааҭирҳәҳәеит. Уи Рушьни дызлаиеиԥшыз зынӡаскгьы акы узидбаломызт. Иӡамҩа ҭҭәаақәа ҭҵәрааны ицон, дӡыӷраԥшьӡа...
– Хҩык аишьцәа кьатеик ааихызҵәаз… – иҳәеит Рушьни. Убасҟаноуп Дигәа иангәеиҭа уи илахь шеиқәыз. – Ауаҩы даниуа акгьы зҭаӡам аҵәцаш даҩызоуп: аҩы иҭоуҭәар аҩы иныԥшуеит, аӡы иҭоуҭәар – аӡы... Ахи аҵыхәеи егьи амгәарҭа ду ауп – аԥсҭазаара…
– Снеиуеит уеизгьы-уеизгьы! – иҳәеит Дигәа дырҩегьых, – снеиуеит!
– Иҭабуп, Дигәа!
Убри аамҭаз, амашьына иаалырҟьан аус адырун, еиқәаҵәаӡа алҩа ықәырч, иҭрысны иҩаҵҟьеит. Рушьни, Дигәа дихәаԥшны дааччашәа иуит. Инапы ааимихын, уаҳа акгьы мҳәа, ирӷәӷәаны ишьапы иҵшьуа иҿынеихеит. Амашьына акрыфарҭа иахьаавсыз иаангылт. Рушьни данахьӡа, ашә ааиртын, аӷьеҩҳәа иныдижьылт. Амашьынагьы асаба хәхәаӡа ишьҭкәыцәаа иаман аҿынанахеит...
Дигәа акрыфарҭа даннавала, уахь дымԥшӡакәа давсырц дыццакны ддәықәлеит. Аха блаҵыхәала дибон ашә аҿы зхалаҭ шкәакәаӡа игылаз. Уажәы-уажәы лыбжьы лыргоит ҳәа дазыԥшын, аха ҿылҭуамызт. Забџьар шьҭазҵарц зҭаху ар рбираҟ шкәакәеиԥш, ашә дылагылан уи.
Дигәа дхьаԥшны дыԥшит. Акрыфарҭа аҩныҵҟа уаҩ дыҩнимбааит. Лара аӡәзаҵәык лакәын абуфеҭгьы иҵагылаз акрызфозгьы рымаҵ зуаз. Уи иӡәӡәаны, иуанҭаны илшәыз лхалаҭ шкәакәа леиҿкаашьа еиӷьнатәуан, насгьы еиҳа дыннакылазшәа, деиқәтәазшәа унарбон.
Дигәа дицәымӷӡамызт уи, аха ауаа шеилагылоу убри аҩыза акы наигәыдылҵон, ихы ахьигара изымдыруа. Дицәымӷ акәым, дрыцҳаишьон, аха иара мыцхәы дыхҭакны длыман.
Уи зынасыԥ зцымныҟәоз ԥҳәысын: џьара дцан иамуит, ҩыџьара дцан иамуит, лхацәеи лареи ааибуамызт. Уажәы жәабаҟа шықәса ҵуеит, џьаргьы лхы мырхакәа абра аус луеижьҭеи. Дызхылҵыз рахьгьы дымцакәа, абра лусура ааигәара џьара ҩын хәыҷык лыргылан дыҩноуп. Лыбз зеиԥшраз ала, шамаха уи лыбзарӡы зҳәоз уаҩ дыҟамызт.
Лара лзыҳәан цәгьамзар бзиа рҳәомызт, аха уи усҵәҟьа диаӡаан дшыҟамыз агәра игон Дигәа.
Ауаа рҿы илҿашәалак ахьылҳәоз акәын уи изеилымкаауаз.
Акы иҭахны дныдымгылар ада ԥсыхәа анимоулак, днеиуан.
– Дигәа, – лҳәон уи иханытә ишьапаҟынӡа лаԥшыла деимдо, – уареи сареи ҳаҟара аԥсаҭеи аџьыкаци реиԥш еиқәнаго ҩыџьа мииц!
– Ԥуҭ-бжак аџьыка сҭахын, – иҳәоит иара.
Лара дхьаҳәны, лыгәчамах ҭагьагьа адахҭа ҭшәа ҭнарҭәаауа арахь ирханы, аџьыка зҭоу ааҵәа лнапы нақәылкуеит.
– Абри уара уда уаҩ изырҵысуам… – лыгәчамах имҵакны арахь дхьамҳәӡакәа даҿуп, – наҟ снахар сҭахужьҭеи акрааҵуеит, аха ара игылақәоу сааҟәымҵӡакәа реиӷраҵара саҿуп, арахь зегьы ааҵәак рзышьҭыхуам…
Акрыфарҭа еснагь иаҿцаауа рыбз иасуа иахьгыло иччоит, аҵәы аларҵоит.
Иара адахҭа ахы данаахалак, иареи лареи зеивымсуа иаабжьахоит. Уи аԥхӡы хьшәашәа иқәнаҭәоит, зны амца икуеит, зных иҩныҵҟа ҭыхьшәашәаауеит. Нас деилаԥсаӡоит, ииуа-ииҳәо дақәымшәо, инап дуқәа ахьигара изымдыруа, иаргьы дыччошәа даҿуп, аха уаҳа ишԥаҟаиҵо…
Лара уи лхы иархәаны дидыӷәӷәалоит. Иара адахҭа далаӡыр цәгьа ибом, иҽкыдирӷәӷәалоит, аха иааг…
– Абыржәы уеиӷьым, унапқәа лыкәырша! – еиԥхыҳәҳәоит арҭ абызҳәацәа, – Дигәа, умԥсын!
Уажәшьҭа аԥсык дааихар, дивсуеит, аха лара зынӡа дидыӷәӷәалоит, лгәыԥҳәы хьанҭақәа игәышԥы иадыӷәӷәалоит… Нас, ииулак лара дналывсны, ааҵәа аашьҭԥааны наҟ днахан ианықәикшалак, акрыфарҭа зегьы аахыџхыџуеит. Зегьы ччоит рыӷрақәа рнапқәа рҭакны, Лара аччара даҟәыҵны, х-ԥуҭк зҭоу ааҵәа акашәа имбакәа ишьҭкәыцәаа наҟ изыргылоз дихәаԥшуеит.
Х-ԥуҭк акәым, аҩны даҵоуҵар имго, абас аԥхашьара дақәдмыршәалар.
Арахь иара ибжа цоит дшыԥхашьо, арахь дара ргәаӷ изкуам, избанзар, урҭ аӡәгьы иара дшырцәымӷым аҟара идыруеит.
Иара уи агәра ганы дыҟоуп.
Нас арахь адахҭа дҭыҵуеит. Иара аџьыкагь иҭахым, абра ддәылган дыҟазароуп, аха ишԥеиури!
Лара ашыҩ-шыҩҳәа аџьам гәаҩа наҵшьуа имакәан азна рҭәны акапанга инақәлыргылан, дааины лгәыԥҳәы хьанҭа дуқәа адахҭа инықәхалан даагылоит.
Дигәа аҽакы лҳәар ҳәа дшәаны ҿиҭуам.
– Шаҟа ҟаларызеи абра, уара угәанала?
– Иҳамкапануеи!
– Ус иуҳәар сҭахуп…
Иара ҿиҭуам. Нас лара агьырақәа нақәлыргылоит, аха иџьыка зну аган қәацом.
– Жәаҩа кьыла ыҟоуп!
– Иаҳкапанып!..
– Жәаҩа кьыла… Унахәаԥшаанӡа иудыруазар акәын, – лҽыргызмалны, адахҭа ықәырҭәаа иқәу лгәыԥҳәқәа дрыхәаԥшуеит. Иара лыбла дызхыԥшылом, дҳәыҵәыҳәыҵәуеит.
Аҵыхәтәаны, аџьыка капанны инықәлыргылоит.
– Уахәаԥшаанӡа иудыруазароуп шьҭа, – лҳәоит уи, лгәыԥҳәы хьанҭа дуқәа адахҭа иқәырӷәӷәа дахьгылоу.
Иара иџьыка аашьҭыхны, иԥсгатәы иман дындәылҵуеит. Аха егьараан абас изуны доулышьҭыргьы, длызгәаауамызт. Дигәа уеизгьы дызгәаауамызт.
Уажәы лхала даниба, длывырҩны дзымцеит.
– Шьыжьбзиа, Цуца! – иҳәеит уи.
– Бзиа убааит, Дигәа. Умааиуеи арахь… Усывсны уцартә аҟара суцәымыӷхахьоума?
– Иауазеи, ишԥабҳәо!.. – ашырҳәа уахь иҿынеихеит.
– Акрыфарҭа аҩныҵҟа цқьаӡа еилырган. Ицәыԥԥы иҟоу хәбаҟа стол, иӡәӡәа-иҳәҳәа, икәаԥӡа игылоуп.
Цуца адахҭа ашә аартны дыҩҭалан, лнапқәа лгәыҵаԥса даагылт.
Уи макьана дҿан, аха мыцхәы ажьы илкыз, ҩажәи жәохә шықәса илхыҵуаз раҵкьыс луҭартә дҟарҵон. Дигәа уажәраанӡагь игәеиҭахьан уи лыблақәеи лыци-лышәи шыԥшӡаз. Егьа лҿы иаҭәам лҳәозаргьы, лыбла цхаԥшшәалақәа разӡа ишыҟаз инхон. Уи даныччоз лқьышә жәпақәа анаатлак, алар еиԥш еиҟараӡа иҵагылаз, иазҟьаҟьацәоума уҳәо иҟаз лхаԥыцқәа ҟәашӡа иаатуан.
– Дигәа, – лҳәеит уи дааԥышәшәырччан, – зынӡа уарԥысхеит… Убасҟак уԥшӡахеит, сышуеигӡо унасымкәкәаан ургар ҳәа сшәо салагеит.
– Ибҳәашазеи, Цуца ҟадыџь!.. – иҳәеит Дигәа, – уажәааны иҭацәны исымбаӡацызте…
Уи иахигар иҭахын Цуца зхы лкыз ацәажәара.
– Иахьа абуфеҭ мацароуп аус зуа, ахәыҟаҵаҩ анахь дыргеит… Зегьы уахь ицозар акәхап.
– Ус акәхап… УИ аџьабаа збахьоу аӡә иоуп…
– Аџьабаа имбахкәа… – лҳәеит уи дааицрашәан.
– Избан? Уи даара…
– Изҳәалакгьы, уара ауаа ирҳәо еиҭоумҳәалан, Дигәа. Уара убжа сыцқьандаз, настәи мариан, усҟан иҟасҵаша здыруан, аха иабаҟоу… Сара ԥҳәыс еимыддык, уажәшьҭа сжьы алагьы иафом!
– Цуца, ус ахьԥабҳәои… Иажәны итәоу аӡә леиԥш…
– Уажәыр уи анцәа иузиуит. Анцәа ила иухьуа акгьы гәынгатәым… Аха ухы ианазуулак ауп иангәырҩатәхо. Уара иугәалашәом, иугәалашәартә уҟазаргьы, шәа шәҳабла сҿархасырҭамызт… Исыбаргәыз, сыплан цәгьамызт, ссахьа… Ахи аҵыхәеи – сара сыцқьан. Аха
ауаҩы даныцқьоу убри аҩыза аҩсҭаа иҩныҟа иҽыԥхьеикуеит, иахьеи уахеи дааиӷрымӡаауа, абри ицқьара ахьирхәашьра дашьҭалоит. Сара схы саӷоушәа акәын ишныҟәызгоз. Ауаҩы данахнагалак зымгәазага ззымдыруаз диеиԥшхоит. Убома уажәы сара сшыҟоу, – даахьаҳәын, наҟ-ааҟ лыгәчамах лнапқәа нақәылҵан, идырдыруа иаалырҵысит, лгәыԥҳәы хьанҭа дуқәа лнапқәа рыҵаҵан илкапануашәа дҩарыхеит, – абри ажьымдыр уажәшьҭа анкьатәи сеиҿкаашьа уаҩы изалбаауам… Убасоуп аҽакаҿгьы… Знык дымҩахҟьар, деиҭамҩахҟьар… еицылоит. Убарҭқәа уандырхьанҭалак, аламысгьы аашьо иалагоит…
– Цуца… Аиашаз ас быҟоуп ҳәа сгәы иаанагомызт… – иҳәеит Дигәа, дгачамкны.
– Уи уара агәра шуго здыруеит, аха адунеиаҿ уаҳа аҽаӡәы игом… Уара усыдгыларц уалагар, уҽадоуп рҳәоит, сара сшыҟац саанхоит, уи аҵкыс еиӷьми уахык сара сҿы унеир…
– Цуца… – иҳәеит Дигәа ихы ларҟәны.
– Уи ашҳамгьы уласҵоит, аха ахәшәгьы иара уаҵәҟьа иуасҳәоит. Аҳәсақәа зегьы сызлареиӷьу акы ыҟоуп… «Сга» ҳәа сыҽудсыргәагәалом. Сугаргьы зуам… Иумаскузеи алаӷырӡ еиԥш ицқьоу аҷкәын. Сара уажәшьҭа ус сцалароуп…
– Цуца, бара ибҳәо зегь цас ибҳәоит… Лафуп…
– Лафӡам… Ауаа уразҵаар, сара уахыкала хҩык аԥхьала иҩназгалоит, фҩык ашьҭахьала иоусышьҭуеит…
– Уи сара ианакәызаалакгьы ишымцу здыруан!
– Егьа ус акәзаргьы, сара сымҿлыхым, сыԥҳәысуп, схы саназымиааиуа рацәоуп…
Дигәа дгачамкшәа уи длыхәаԥшуан.
– Амала иудыруаз, акыр ҵуеит уара сузыԥшны, хаҵак сцәа дадсымҵеижьҭеи… – лҳәеит уи хәыҭхәыҭла, ишибозгьы дааицрашәеит, нас лхы-лҿы ашьа ҩықәбан, дрыцҳахәха акала дааҟалеит. – Аха сара уи аҳәашьа схашҭхьеит… Аԥҳәыс сара исҳәо лҳәо даналага, уаҩҵас акы аҳәашьа лхашҭуеит. Уара уеилазгарц сҭахым, аха снаухәаԥшит, сагьеилагоит…
Дигәа уаҳа изычҳауамызт, дцарц дааикәҟьашеит.
– Уара иузычҳан иахьа уажәраанӡеиԥш узцозар, ухы сымԥыхьоумыршәан акәымзар, умариа ансоу – цәгьароуп! – аҟырҟырҳәа дааччеит Цуца. Иаргьы дналҿаԥшит. Уи лыблақәа ԥаџьԥаџьуа еснагь иибац лакәын.
Дигәа ашыҩҳәа акрыфарҭа дындәылҟьеит.
– Иудыруама иахьа Москватәи «Динамоааи» «Спартакааи» шеицасуа… – дахьындәылҵызҵәҟьа дааиҿагылт аԥошьҭамҩангаҩ Чанҭала…
– Исыздырам… – иҳәеит Дигәа.
– Аа, умбо ишузымдыруа… Сара издыруеит, аиааира зтәхогьы дыздыруеит, аха исҳәом…
– Избан?
– Макьана исҳәом… Шәмыргәаҟкәа…
– Ус акәхап, – Чанҭала аҭӡывара иҽадҵашәа дахьгылаз днаихан, акрыфарҭеи иареи днарыбжьысны иҿынеихеит.
Ҳәынҵәа ыҟам, ӡынҵәа ыҟам,
Ушиашо уцала.
Чанҭала иҽеицакуа ибжьы уи инеихьигӡеит.
Дымҩахымҵыр акәын, игәалаҟара зынӡа ирызхымҽзаргьы, идырхәашьит.
Амра акыр иҩеихьан. Усоуп уажәааны ишыҟоу. Амра ццакны игылоит, уаахьаԥшаанӡа ҽаԥара ишыԥахьоу убоит, нас иара убас амшын инӡаамгылац шуҳәо, инҭакәкәа ицоит.
Ашкол аҿы уажәы ауаа еизахьазар акәхарын. Автобус дазыԥшыр, иаразнак уаанӡа дҩанагон, аха шамаха дагьақәтәацәомызт уи.
Ухы ларҟәны уҭалала, умтәар ауаа ишырҭаху изувымсуа, утәар аҽаӡәы иҭыԥ увмыҳәҳәо… Нас зегьы уара иухәаԥшуа…
Шьапыла еиӷьуп.
Инархәа-аархәан, ахәқәа ирхыкәшауа ицоз амҩаду хыҵәҵәаны, дышиашаз ашкол зықәгылоу ахәышшаҿ дҩеилон. Ашкол данҭазгьы ус акәын.
Ԥыҭк данынаскьа, ҿыц амҩаду иқәрыԥсаз ахаҳәсса днылагылт. Дахьынӡацоз, иҿыц-ҿыцӡа, наҟ-ааҟ амҩа иавеибаҳәа ицон афымца мҩангага астолбқәа, абетонтә варсқәа ирыбжьагылаз. Дигәа урҭ уажәы-уажә днарыдгылан инапы нархьишьуан. Рцәақәа рхыхны иахьыҟаз, џьара-џьара ацәама-жьыма ирықәхаз ҟәымшәышәӡа инапсыргәыҵа игәанаҭон, џьара-џьара амахәҭа ссақәа ахьрылыҳәҳәоз, иҵар-ҵарӡа илакьакьон. Ибахҵәаӡа, иԥхаӡа иҟан урҭ. Аԥсы аналоу, ихырҟааны ашьаҭа ианахырымгац иамоу ахьшәашәара-ԥсыршьага ацәыӡӡахьан.
Ишшәыр-шшәырӡа, ажәҩан хыла иҵырԥсаауа игылан аҵлақәа. Агәгәаҳәа ес-ааԥны рцәа-ржьы иалалан аҿынанахон адгьыл аҟынтәи «рда-ршьа» иҭачуаз абааӡатәы. Хәшәык еиԥш ииаҵәаӡа рыԥсы ҭазҵоз.
Ауаҩы насыԥ змоу – иԥсҭазаара шкәакәоуп. Ашәаԥыџьаԥ насыԥ змоу – рыԥсҭазаара иаҵәоуп… Еиҳарак
ӡынгьы-ԥхынгьы иаҵәазар… Арҭ наӡаӡаз иаҟәыгоуп уи ацәаакы ссир… Ирылабеит. Афымца ныҟәызго аҭелқәа рхханы икны игылоуп. Игылоуп абас ихәарҽхаанӡа. Уаҩы игәалашәаӡом. Уахык зны, еиҳа иҟатаны иԥырҟаз руакы бааны, ԥаса усыс иамамыз ԥшамҩаск насны ихнажәаанӡа. Адырҩаҽны уи астолб аҭыԥан, егьырҭ, аамҭа аиқәара зышәнаҵахьоу астолбқәа иҿыцҳаҳараӡа, иҟьантазӡа иҩарылаԥшуа аҿыц надыргылоит. Афымца зго аҭелқәагьы иахьырҭыԥу инаҭан, еиваҵаны рҿынадырхоит… Дырҩегьых ицәыҵлашаауа иааҟалоит аҵхқәа, шәкы-зықь ԥенџьыр алашьцара кылблаауа ирыӷӷа инахысуеит…
Ихжәаз астолб, иааигәаны инхо аӡәы, иаахыҵәҵәаны ауаџьаҟ инҭеиҵоит. Иццышәха инҭаблы ицоит… Нас ахәа ҽҳәыԥссааны, аԥшәма ԥҳәыс аҩны идәылган аӷьара инықәлыԥсоит… Абасгьы иԥсуеит, анышә иарҭоит аҵлақәа…
Амарда ашьапахьы Дигәа автобус ихьӡеит. Аакьыскьа ибжьарҵаз ПАЗ ҿыцҳҳараӡа иқәҳа иааиуан. Уажәы аакьыскьанӡа аҿҿа ахга, знык амарда ианкыдлалак, аԥсы агәы икылахашәа, иџыџӡа иаагыло ибжьан втобусыжәк. Ашафиор иакәзар, ахҩа ахыхны иҿыцәаз аԥырӷеиԥш алҩаҵә зхылҵуаз, зыԥсы еергьҳәа иҭаз аматор дамхон, дамхон... Игәашахоз ауаа ҭыҵны еиԥхьытта амарда инаҿалон, игәамҵ-хамҵуа... Инхон аидара рацәа змаз аӡәи-ҩыџьеи. Зныкыршәа аматор ачархь еиԥш агьежьра иналагон. Шьапыла ицаз рыҩны инеихьан еиԥш акәын уи аԥсы аманы ианхалоз... Абас иныгәнысуа амҩа ишаныз ргәы ԥҵәахьан. Шаҟантә ауаа ашшхьаз, реиҳабыра ирыдырҵахьааз, аха «иҳарҭом» рҳәон. Ирызымҭоз дарбану сеидру.
Иаалырҟьан ПАЗ ҿыцҳҳараӡа, ицыҩцыҩуа, асаркьақәа алмҩанык игылоу акәаскьақәа «рхаҿқәа» анырбало, агәарабжьарақәа иҩарыбжьалт.
Автобус ҿыц ҟалеижьҭеи иныҟәоз рхыԥхьаӡара еиҳахазшәа, аҩада ицоз, алада ицоз, шьыжьыз, хәылԥазыз – еиҵапапа игылан. Еиҳарак уаҩ дызмыхәоз ахәыҷқәа ракәын, ашкол ахь ианцоз, ианымцозгьы автобус ҿыц иақәтәар рҭахын.
Автобус Дигәа ианынаивала, иаангылт.
– Дигәа! – ишилшоз ҿиҭит ашафиор. Уи автобус анцозгьы, иааигәа-сигәа иҭатәақәаз аҷҷаҳәа драцәажәон иахьа хәлаанӡа, убри аҟынтә ибжьы еиҵыхны ацәажәара дашьцылахьан.
Дигәа дқәацәӡа, автобус агылара даадҩыло дадгылан. Асаба зықәтәаны иҟаз асаркьа инацәкьыс анынахьишь, ихәхәаӡа иаанхалт.
– Егьи автобус усгьы узҭаломызт, аха аҿыц анҳаугьы уара узы аҭыԥ ҟамлеит... Уақәшәеит нас, шьапыла уныҟәала, ушьапгьы ааиҵухып, – аҟырҟырҳәа дааччеит ашафиор ибжьы ҵарыхәҵәаӡа.
– Егьи анкарыжьуаз уаргьы наҟ укарыжьыр, – иҳәеит Дигәагьы дааччан, – ари еиԥш амашьына уара узы ирыцҳауп.
– Адауы, адауы! – амашьына аус аирун, ажжы аҵга аҿынаирхеит.
Ахәыҷқәа рхы-рҿқәа асаркьа иахьадҷаблаз Дигәа ихәаччон, рнапқәа рҟьон. Урҭ иара изы мацара акәхарым, ари еиԥш амашьына иахьақәтәоугьы еигәырӷьон...
Дигәа амҩаду ааихиҵәан, амарда шиашоу иԥҟаны иҿынеихеит. Автобус асаба ашьҭач, хәыҷы хәмаргак иаҟараханы хараӡа ицаны ахагьежьра иаҿын. Хыхь
ахәаҿы данхала, уи цахьан. Ахәыҵәҟьаҿгьы џьара ԥшацк ықәсуамызт. Амра ԥхаӡа иҟан. Еилыкка иубон, сынтәа сы зықәнамуцыз, ашьхақәа хьшәашәаӡа рыла-рҿы такәаҳа иахьгылаз.
Амра ҿыҟаԥшьааӡа амшын ахь инаскьаган иахькыдыз, аԥхын аасҭа иазҳазшәа убон.
Аԥхын ариаҟара шоура змаз, иӡыҭны ицозар акәхарын, уажәы еиҳа ианыхьшәашәараха иацлон, иҿаҿкәызӡа иҟалеит…
Уахьынаԥшлак арахә ҳәылықь-сылықьуа ахкаарақәа ирҭажьын. Амчандырқәа ирықәыз аԥҳәаҟәақәа, ҵәҩанҵәыҟа зхы хоу аракетақәа реиԥш игылан. Ашықәсан адгьыл иарӷьацаз аҽаҩра, аҿа-маҿа зтәыз ианықәырга, иара аԥсашьон. Уи зҵаз аидара, аихылабеиԥш ицәырҳәны, џьықәреины ацақәа ирҭаԥсоуп, еилашуа ҩны ауалырқәеи аҳаԥшьақәеи ирҭоуп, иқалмышьха ҿыц иҭыршьыз аџьынџьыхәақәа ирхьыкәкәоит, ҵәаны, иҭахә-ҭахәӡа иҭааны аҿаԥара ҭбаақәа рҿы аӷәрақәа ишырзышьҭыхуа иаҵоуп…
Ҭагалан ахаара, афҩы ауаа иҭарҵәахуан, аҳаԥшьақәа рыхлымвқәа ахаҳә хьанҭақәа рықәырҵон, анышә рықәрыжьуан, ауалырқәа ррыԥҵәқәа рхадырҟацон… Ашкафқәа, ашәындыҟәрақәа џьынџьыхәала, расала, ҵәарҩала, лаҳарҩала ирҭәны, рышәқәа аӷьараҳәа иаркны, рцаԥхақәа еидҳәалан аԥшәма ҳәсақәа реиԥка амаҟақәа иҩарыҵырдон. Ахәыҷқәа «шәарыцон» азы… Ахәыҷқәа раҟара иҭарҵәахыз ҭагалан афҩы-хаа иазгәышьуа уаҩ дыҟаӡам… Аха иаразнак иалгар ҟалаӡом. Алӡынрак аҵаақәа ирылган, адгьыл еиҭа афҩы лаҳа-лаҳауа иҟалаанӡа инагатәуп.
Ҭагалан мза-ҟьаҟьала иқәҵижьҭеи акрааҵуан, аха ақәа ахьамуаз, ҷыхьк ахьыҟамыз азы адгьыл макьана аԥхара ду алажьын. Ҽынла акәзар, есышьыжь анцәа «имҳәыр ду» ҟаԥшьшьӡа ажәҩан ақьаад цқьа иҿаҿаӡа иҩаниҵон… Уахынла еиҵәаӷала иҵәцон… Ажәҩан агәышԥҵаӷаранӡа ашәаԥшь ҩаӡо ишыҵаршәыз аашон.
Дигәа амҩаду архәарақәа хыҵәҵәо, дышиашаз аҩеира даҿын. Хәыҷы-хәыҷла игәы хьаԥссахьан, иаԥхьаҟа ишьҭаз иахьатәи аибабара дазхәыцуа далагеит. Иаразнак дласӡа деиҭаҟалеит, ишьапы адгьыл иқәымсӡошәа акәын амардақәа ԥыҟҟо дышцоз.
Иаргьы ҭагалантәи адгьыл дахьеиԥшыз рацәан. Сынтәатәи иаарыхра ҭеигалт, иԥхьеикит. Уажәы знапы зырҭаз аԥшқа иеиԥш, инапқәа акы иалакымкәа ианынха, ицәымыцхәызшәа ибон. Аха ихы-игәы зегьы абзиабара ҭалан дыннакылон, дархәыцуан, иоуразоуроу дарҭәуан.
Дигәа, аҵыхәтәан изынхаз амарда кьаҿ дыҩхашәалан, амҩаду дангылт. Даныԥшы, иаԥхьаҟа аӡәы дыбӷьаауа дыҩны даауан. Данизааигәаха дидырт: рқыҭантәи аҳақьым иакәын. Дҳақь-ԥсықьуа дааидыххылан, иԥсы еиҭеикырц даагылт.
– Цәгьароума, бзеироума?!
– Аҿаҩахь чмазаҩык иҟны сшыҟаз ауаҩы днеит… Сунар иԥҳәыс ашарԥаз иаалыгхан даара дыӷәӷәоуп ҳәа. Ахшароураз, аха иумаҳахьеи уи лтәы шыҟоу?..
– Уаҳа ҽыкгьы рмоуи?
– Еилыхароуп, аха змада, исоуӡаргьы сзақәтәаӡом… Нас сара аҳақьым дысҭаххоит, аӡәы сихәаԥшуа сҟалома!..
Уи уахьихәаԥшуазгьы абаак иакәын, ихы-иҿы хәхәаӡа мра здымԥхало асаркьеиԥш иԥшшәыдан.
– Ирыҵалазеи, ранаџьалбеит, уажәы амашьынақәа урыхҟьашаны укаҳауеитеи…
– Сцеит! – ирӷәӷәаны иҿынеихеит.
– Сара сахьухәо акы ыҟазар?
– Уабасыхәагәышьо, аԥҳәыс лыбӷа умкуазар… – дхьаҳәны дааччан, ихаԥыцқәа ҟәашӡа днархьырԥшны дыҩт.
Сунар иԥҳәыс Ансиа даара дыԥҳәыс ԥшӡан. Уи қыҭа харак аҟынтәи дааигеит иара. Шықәсык иааҟәымҵӡакәа аҭацабаҩцәа изнеиуан, еиҳарак аҭаца лыԥшӡара, леиҿкаашьа рбарц. Ақыҭа зегьы лакәк аҿы еиԥш ирҳәон урҭ хаҵеи ԥҳәыси рыбзиеибабашьа атәы.
Сунар аакьыскьа афымца мантиорра иҵан, Аҩӡыбжьара инарыларгалеижьҭеи тәамҩахәк имамызт. Уахынла, мзала аус аниуаз ыҟан. Аха иахьа дахьыҟазаалак ҩынтә-хынтә дааны иԥҳәыс димбар, дгәыкны дыԥсрашәа дыҟан.
Раԥхьаӡа иԥҳәыс ахшара лцәа даналашәа, дахычмазааҩхеит. Аҟәа дганы аҳақьымцәа дандирба, абыржәыҵәҟьа данаҳамрыцқьа дахыԥсаауеит, ахшароура лылшом ҳәа иарҳәеит. Лара иламҳәаӡакәа дыдрыцқьеит. Ашьҭахь илыхьқәаз анеилылкаа, даара игәынганы дыҟан.
Ҩышықәса анҵы дырҩегьых лцәа лтәымкәа дҟалеит… Лхаҵагьы лҭынхацәагьы егьа-егьа лзааргандаз, аҳақьымцәа рахь ҳәа џьара дымҩахымҵит, ахшара дсоуроуп ҳәа иахьынаҿалыршәыз, уаҩы дизахьмырхәит. Сунар уи аахыс ихы ахьигара изымдыруа ддәықәын. Игхеит, дҵыкәкәеит. Хәыҷык игәы нызкылоз, ауаа игәы ахьдырӷәӷәоз акәын. «Ишыдыдуеиԥш қәа ауам, абааԥс, иухьзеи, – рҳәон урҭ, – хаҵа дызнымиац егьыҟам, ичҳа, ларгьы лгәы ҭумҟьан, насгьы аҳақьым дынцәоу џьушьома?!»
Дигәа ашкол даназааигәаха ибеит ашҭа ықәырҭәаа ауаа шеизахьаз. Асынтәигьы ибон аблуз шкәакәақәа, акофҭа шкәакәақәа, аӡыркәиқәа реиԥш ирықәыԥсаз агалстук ҟаԥшьқәа. Дигәа иԥынҵа иааҭасит ҿыц иӡәӡәоу аблуз, макьана ӡы зымбац агалстук ҟаԥшьқәа рыфҩы-хаа, ихәыҷра, игәалашәара иазынхан иамаз афҩы-хаақәа.
Ашкол ашьҭахьала иҿынеихан, аԥенџьырқәа руакы днадгылт. Иара акыр шықәса абри аԥенџьыр дадтәалан... Зегьы рышьҭахь. Аԥхьаҟа ддыртәар, иара ихыԥшны ишьҭахь итәаз акгьы рбомызт аҟнытә.
Иаразнак зегьы хынҳәызшәа ибеит. Апарта данахатәаз, сентиабр ԥша қәыԥсычҳауа аԥенџьыр аҟынтәи илымҳа иҭахәыҭхәыҭуан, ахәыҷқәа гәхьаазгаз адәқәеи аӡыԥшаҳәақәеи ргәала ианаҳәозшәа. Зны-зынла уи аԥша ианаҳәаз ахь дааианагон... Арҵаҩ-ԥҳәызба илдыруазиз уи зхараз. Илдырӡозаргьы аԥша уздәылцом, акәакьаҿ наҟ аҿы рҳәны иузыргылом... Аха иаргьы аԥша иаҳәо, арҵаҩ илҳәо ааиханаршҭуеит. Адиктант рыҩуеит, аха ирыҩуа иаҳәо рацәак иаԥсамзар, ус уазымхәыцкәа ажәа-ажәала иануҵоит. Амала иаҳәо анугәаԥхо, уазхәыцуеит, иугәарԥханы иуҩуеит.
«Ашьха дуқәа рҿы ииуеит аӡиасқәа...» Еиҳагьы еиӷьуп аҽазнык ианылҳәо... «Ашьха дуқәа рҿы ииуеит аӡиасқәа...» Уи лыбжьы иаман иаауан аӡиасқәа рыбжьы. «Урҭ рыԥсы ҭарҵоит анаҟәоуқәа...» «Урҭ рыԥсы ҭарҵоит анаҟәоуқәа...» «Анаҟәоуқәа змоу ашьха дуқәа роуп». Уи хьшәашәаӡа, ааигәа џьара ишьҭоушәа угәы иаанагон...
«Убри аҟнытә, ашьха дуқәа зычхынгылоу ақыҭақәа аӡиас дуқәа рылсны ицоит. Ашьха хәыҷқәа зычхынгылоу – аӡиас хәыҷқәа. Урҭ аӡиас хәыҷқәа аԥхын лак
иажәра аӡы рҭамкәа иҭабоит. Урҭ анаҟәоу иаҵыҵуам. Анаҟәоу иаҵыҵуа аӡиасқәа ҭабара рықәӡам...»
Дигәа аԥенџьыр дзадымҵуа акраамҭа дгылан. Илымҳа иҭаҩуан уи арҵаҩ-ԥҳәызба лыбжьы. Акыр ҵуеит лара ара дыҟамижьҭеи, аҽаџьара дадырхеит. Аха уи лцәажәашьҭыбжьы, лгәыбылра нлыжьит... Ушнеиуа, ма абас ашкол уанаавало, уи лыбжьы агара иалагоит, хәыҷы-хәыҷла иарҿыхоит ухәыҷра. Ухәыҷрагьы ҳәыцы-мыцуа аԥсы ааҭалоит.
Ахәыҷра – аӡиасқәа рыԥсы ҭазҵо анаҟәоуқәа иреиԥшуп аԥсҭазаараз...
Ахәқәеи адәҳәыԥшқәеи, ахәқәеи адәеиҵыхқәеи, ахәқәеи аԥшаҳәақәеи – абасоуп ишыҟоу Аҩӡыбжьара ақыҭа. Ухалоит улбаауеит, улбаауеит ухалоит. Шьапыла уҭалан аӡы уруеит. Уаҭәашәпара иҩеиуеит уи аԥан бзиақәа рҿы, аха уаҭәашәпара ианахыс ухынҳәыроуп...
Ацҳа уԥшаароуп. Ари Уаамыр ауп. Егьи... Уи хьӡы змам... Акәара унҭысуеит, унахыԥоит. Аха даара ианхыҵуа, урнакуеит. Уаҩҵас иҟоу цҳа хӡам.
Абас ишьҭоуп Аҩӡыбжьара еихало-еихыҵуа, еихыҵуа-еихало.
Шьасиагьы дыҩхало-дыҩхыҵуа, дыҩхало-дыҩхыҵуа днаӡеит Аџырраа рҩадахьы ишьҭоу ахәаҿы. Дааҭгылт. Уантәи иккаӡа урҭ рыҩны ашҭа дықәԥшуан. Аҩны агәашьи ашҭа агәҭа игылаз амжәа шьапи рыбжьара иԥырԥыруа, маҭәа гәарҭак ӡәӡәаны ихшьын. Амаҭәақәа рханӡа, ашкәакәақәа ирылԥхо икнаҳан иҟаԥшьыз акы. Асынтәи иузеилкаауамызт уи маҭәазу маҭәамзу...
Убриеиԥшырҭаныҵәҟьа акәын усҟангьы УИ иблуз ҟаԥшь ӡәӡәаны иахьцәиҵалоз. Абыржәы илбошәа дыҟоуп. Ааигәаҵәҟьа унахәаԥшыр, аԥшшәы ахҟьаны,
қәеи-си ирыӡәӡәахьоу ар рбираҟ еиԥш иҟан, аха харантәи иҟаԥшьуаркалеиуан.
Уи зтәыз ада имамызт аҟынтә, џьарацара иқәшәацыԥхьаӡа, ма даара дзеигәырӷьашаз аӡәы даарц даныҟаз, иӡәӡәаны ихишьуан. Лара абри ахәы данынхшәалак, иаразнак уахь дыԥшуан. Аблуз ҟаԥшь лылаԥш ианныҵашәалак, лгәы нҭгәырӷьаауан: дыҟан иаргьы...
Шаҟа ҵуазеи уи аахыс... Еиҳа агәырҩа лзышьҭымхуа, лызмҩарак лымхны иаго ианалагалак акәын акыр шыҵуаз ангәалҭоз...
Уи иқәлоу аҷкәынцәа уажәшьҭа ашлара иалагахьеит, рхи рыхшареи еиҟароуп... Рыҷкәынцәа аҳәса анааргалак, ачараҿ шәкәаша ҳәа ианықәырҵалак, ианыҷкәынцәазгьы акәашара даара иазгагаз шьоук ракәымзар, знык-ҩынтә инакәшаны иаақәҵуеит...
Иара раԥхьаӡа дыздылбалаз ашҭагьы аҽакуп, аҩны-агәара зынӡа рҽырыԥсахт... Лыкәша-мыкәша УИИ лареи ирзеиԥшыз акыр убар иузымдыруа рҽырыԥсаххьеит, аха иара аӡәзаҵәык иҽимԥсахыц. Уи, мшаҽны ианеиԥырҵыз еиԥш, лыбла дыхгылоуп иахьагьы... Уаҵәгьы, ҽаангьы, цахәгьы... Знык-ҩынтә рыда ҳәызба зымбацыз иԥаҵахә иааинышәшәыло, дҟатҟато, ибла цәхаԥшьқәа иқәра иаҭәоумшьартә ацәгьеи абзиеи шеилдыргахьоу мҩашьо иҟәыш-ҟәышӡа...
Агәалашәарақәа, агәалашәарақәа, агәалашәарақәа – абарҭ роуп инхаӡаз... Мап, мап, урҭ рымацара ракәӡам – абзиабарагь, лшьеи лдеи иҭалан еисуа... Лыԥсҭазаара иазыбжан. Уи ыцәомызт, еиқәын, дарԥхарц акәым, даблырц. Наскьарҭагь лымамызт, избанзар, амца зҭаз ауаџьаҟ лыҩныҵҟа иҟан...
Шаҟа ҵуазеи, шаҟа дыԥшхьоузеи, шаҟа иԥштәузеи макьанагь...
Шьасиа ашырҳәа ахәы даалбаан, Аџырраа реихатә гәашә аартны, ахуҳәа рыҩны ашҭа ду дынҭалеит...
Ауаа неилыс-ааилысуан, имаҷымкәа еизахьан. Шьоукы ашьаԥа акәша-мыкәша акы иаҿын, шьоукых ажәытә ҵангәарақәа рынҭыҵ акәацжәырҭақәа, абысҭаурҭақәа ҟарҵон. Аҳәсахәыҷқәа еишьҭаххы хыхь ихалон, ҵаҟа илбаауан – зегьы акака рнапы алакын.
Аџыри Марасеи ааскьеибаԥхьашәа амжәа амҵан игылан иеицәажәон.
Шьасиа аԥхыӡ далоушәа акәын дшыҟаз. Агәашә данынҭала инаркны, абри аҟаԥшь икнаҳаз лылаԥш ахын. Даназааигәаха, илбеит уи шыблузыз. Лгәы нҭыԥсааит.
Ауаҩ иимбац ҟалар… Жәҩангәашәԥхьара лбар... Уажәы ИАРА аҩны даадәылҵны иҿааихар... Абас ианеиқәшәалоз, иара данцәырҵлак, лара дыццакуан, дыццакуан. Иара дыццакӡомызт, абри агәырӷьара еиҳа ироурц иҭахын. Лара убас илнарбозаргь ҟаларын, аха машәыршақә акәзаргь џьара аҽаӡәы идлымбалац убри аҩыза аччаԥшь… Иаразнак игәра унаргон, игәыблра унаркуан.
Марасагьы Аџыргьы, Шьасиа иаразнак деицгәарҭеит. Зныказ инеихәаԥшы-ааихәаԥшуа инхеит, ируа иақәымшәо. Аха Мараса иаразнак лҽааиԥшылтәын дгьагьеит.
– Унана, бхахәыс сцааит, бышԥаҳаргәаҟи иахьа! – ахьышәҭҳәа дналыдгылан даагәыдылкылт.
– Изакә гәаҟрозеи, иахьԥашәҳәои!
– Иҭабуп аџьабаа ахьыббаз, – Аџыр иҽааиԥсахын, дналыдгылан лылахь днагәӡит, – быблақәа срыкәыхшоуп, дада, соуԥшәыл…
– Ҳара алыгажәи аҭакәажәи, – лыԥсы аалылалт Мараса, – џьара гәырӷьара хәыҷык анҳамоу иаҳҭаху зегьы алахәзар бзиа иаабоит.
– Иҭабуп, дад, сахьыбгәалашәаз. Сбыргәырӷьеит, бҿаразгьы, бажәразгьы бзыргәырӷьаша анцәа ибиҭааит, – имышҭықь ихаԥыц иаабжьыхны икын Аџыр.
Уи ашьыжь еиԥш акәымкәа икостиум еиқәаҵәа лыԥшаах еилаарцыруа, ишьаҵақәа иеиқәа ахы ҭшәақәа инарықәыӷәӷәо, иблуз шкәакәа агалстук еиқәаҵәа ҟьаҟьаӡа иақәын. Деилаҳәан навалашьак амамкәа.
Шьасиа ас илԥылап ҳәа зынӡаск дыҟаӡамызт. Дыԥхашьеит, уажәраанӡа дара ирҳәаша иақәымшәо ишыҟаз, дара алҵын, уажәы лара илҳәаша дақәымшәо дҟалеит.
– Сааԥсар ԥхашьароума… Сыбзазар ара сыҩнами…
Абригь лҳәеит, лажәа ахы ахьцоз анеилылкаа, дхәацыхәаԥшьха дааицрашәеит.
– Саҭабымҵан, сара ана ашьаԥаҟны снарылаԥшны, сдәықәлап… исзыԥшызар ԥхашьароуп. – Аџыр аҷкәынцәа реиԥш дазыласны, днахырхәан дцеит.
– Унан, бара бхахә ицаша сара, ус аӡӷабцәа аҩны ахьеилдырго бырхылаԥшла, уаҳа бнапы акы алабкыр зуам... Сара ҭакәажәык уажәшьҭа ԥаса изуаз сызуам… Сҭаца, ишыббо, зымҩа дыҟоуп, ларгьы ҩнрак лхагылоуп, даабжьҟьан, ҳааилҳәаны дцалоит ауп. Егьырҭ сыҷкәынцәа амшын қашьхаргьы, дара мҳаҵә роуам, – дааччеит Мараса, лхаԥыц ҵарқәагьы аарԥшны.
– Уиаҟара зҳәатәузеи, мшәан, сара цхыраароуп сзааз… – Шьасиа илҭахыҵәҟьаз: аҩны дныҩнаԥшы-ааҩнаԥшыр, уи инапы зхьысхьоу, илдыруа џьара акы лбар акәын…
Аҩныҟа рҿынархеит. Шьасиа дырҩегьых аблуз ҟаԥшь икнаҳаз лылаԥш нахьылыгӡеит. Акы заҩзмыршәоз Марасагь игәалҭеит ари.
– Бымбои, нан, Шьасиа, сыҷкәынцәа адима ҟаԥшь ӡахны иршәырҵоит, еснагь ихәыҷу џьыршьоит. Заур ҳәа аӡәы дҳамоуп, иахьа аӡәы ҿыцк ишәны ибар, «сара убри иаҵкыс сызлеицәоузеи» иҳәоит. Арахь… – уи лхы налыдылкылан хәыҭхәыҭла акы налалҳәеит. Шьасиа дыԥхашьан лхы аалалырҟәит. Мараса лыбжьы ҭганы дааччеит. – Уажәтәи амода егьа кылнаԥшаап… Амшаԥыкәтаӷь еиԥш иҟаԥшьуп акәымзар, цәҩыча цәгьоу џьыбшьома? Леуарсан ҳәа акәу акала иашьҭоуп… – Мараса абригь лҳәеит, нас даахәыц-хәыцын, лқьышә ахәаԥ ааҭлыргеит, – унан, сара аҟәада зҿашәыша, исҳәаз закәызеи?! Абыржә исҳәаз ахьӡ сшьон…Иааҭкааны исымҳәеи! Игәарцқьаша Заур ихымҟьо акры ыҟоума…
Шьасиа илырҭаз аӡӷабцәа лыманы аԥхьа азалахь дцеит. Иҟарҵашақәаз наралҳәан, ларгьы акы дналагеит, аха уи лыблақәа кыдхалон. Аҭӡамцқәа зегьы лаԥшыла еимылдон. Акгьы анылымба, еиҭа аҵыхәан иалыркын, хәыц-хәыц блала аԥшаара далагеит. Уахьԥшлак ауарҳалқәа – адуқәа, иҵегь еиҵақәоу, зыхә дуу, еиҳа еиҵаны иаԥсоу – кыдыршәылоуп, ҵаҟа икаршәуп… Убарҭ иреиӷьу акы агәҭа Аџыр ипатреҭ иазырҳаны икыдуп. Абри апатреҭ аҟны еиҳа улаԥш зыдхало иџьымшьқәа роуп, наҟ-ааҟ икыдыршалан. Уажәы ахәыц шлақәа ахьрылиҟәшәо, иӷар-ԥшарӡа ихы-иҿы гыдӡа иҟарҵоит акәымзар, иҵегь қәрала данеиҵаз, иџьымшьқәа ҟьаҟьаӡа иҟан. Уажәеиԥш иҽарԥсышәан, изуагьы идыруа, изымуагьы идыруа акәымкәа, сара сакәҵәҟьоуп, иарбан сара сымч ззымхо ҳәа апатреҭ ҭыхга дахәаԥшуазшәа акәын дшыҟаз. Уи зқәыкнаҳау ауарҳал еиԥшҵәҟьоу аҽакы аҟны, иара иҿаԥшуа икыдуп иҷкәынцәа ҩыџьа – аиҳаби агәыбжьанытәи – ран лпатреҭ ргәыларгылан.
Шьасиа днаԥшы-ааԥшуан анкьа илбахьаз, инапылаҭыхраз асахьақәа џьара избозар ҳәа. Аха аҭӡамцақәа рҩызны икыдын ауарҳал қәҵақәа, ана-ара илзымдыруаз ҳәсақәак, хацәақәак, рпатреҭқәа рықәырҷабны. Анкьа, убри асахьақәа ахькыдызҵәҟьа, лара лани лабԥсеи ахьышьҭало икыдыз ауарҳал аҩыза кыдын. Абрагь ҽацә ԥсыла дук, итәыҩаԥсараха, аблақәа кылызза, ӡибнаҟа џьара иԥшуан.
УИ ашкол данҭаз инапала иҭихыз асахьақәа кыдын абри аганахь. Урҭ асахьақәа руак аҿы тәыҩа змаӡамыз ԥслаҳә хәыҷык, алымҳақәа еиҩҟьа-еиҩҟьа, арҩаш ақьышә ԥшӡа хәыҷы ӡааршьшьылан иажәуан. Аӡ иажәуаз, ахш еиԥш ишкәакәан. Наҟ-ааҟ аҟарулцәа реиԥш иакәшан игылан ашьхақәа, рхыцәқәақәа ҟәаш-ҟәашӡа. Даҽа сахьак аҿы – даҽа ԥслаҳә хәыҷык, атәыҩақәа пытҟәыр-пытҟәырӡа иааҵысхьаны, хәдацәахьы асы илагылаз шәҭы ԥшӡаӡак иафҩуан. Асгьы аԥслаҳәгьы ҟәаш-ҟәашӡа иҟан, ашәҭ ҟаԥшьын. Уеизгьы ашкәакәа дазгаган уи. Асы шкәакәаӡа асахьа анҭихлак, Шьасиа дахьаадгылоз ахьҭа дакуан, убриаҟара ирааигәон.
Иҟаҳҵеит иҳадыбҵаз! – рҳәеит аӡӷабцәа налыдеибаҳәалан. Ус Марасагьы дыццакы-ццакуа дааҩналеит.
– Унан, сыԥсы бықәшәааит, унан, бхаҵкы сцааит… – харантәи Шьасиа илықәкны лнапы лыргьежьуеит Мараса.
Убриаҟара лгәалаҟара лныԥшуама, абарҭ еиҭанеиҭасуа лхаҵкы зкадмыршәуеи… Ианбыкәу ас ианыҟаз…
– Уажәшьҭа абри ашьҭахьтәи аҿаԥара сзышәрыцқьа. Иааҩныжәбаауа зегьы аҳәысҭахьы иганы ижәблы.
Уа уаҩы ииҭаху ҳәа акгьы ҩнаӡам. Сеихьымӡара ауп акәымзар сгәы иҭоуижьҭеи иҵӡоузеи исрыцқьарц, исыӡәӡәарц. Исӷәыхырц… Аха, ихашәҵару, абри аҩны ааҳаргылеижьҭеи ацхыраацәа идыргылаз ахьынадыргылаз иҟоуп. Ачыс ҩнасҵап ҳәа ауп сгәы иҭоу. Еиҳа иԥхьакырҭоуп, иманшәалоуп. Шьасиа, бхахәс Мараса дцааит, баархылаԥш, нан…
– Ибзиоуп, ибзиоуп, акгьы хьаас иҟашәымҵан.
– Исхашҭыз, – лҳәеит Мараса лцамҭаз, – убра ашәындыҟәра ду игылоу ааихырԥаны иҭоу ганы наҟ ижәблы, нас ҷкәынцәақәак ааганы иддәылҳаргап. Иӡәӡәаны аҩныҵҟа қьаадла ихаҳҟьар, ачыс азы иҳахәоит. Уи ԥыҭк акып ҳәа сыҟоуп.
– Бзиоуп!
Уи аҿаԥара ҳәа Мараса зыӡбахә лымаз ҭбаарыла рацәак иҟамызт, аха урыла ҽырҩымҭак ыҟан. Аҿаԥара азхык ахь ҩ-шкаф ҩазақәак ҩнагылан. Шьасиа илгәалашәеит арҭ рҩызцәа ашкаф-буфеҭқәа, арагәаԥшь иалхны, Агантәи иаалоз уасҭак ишыҟаиҵоз. Усҟан арҭ рҩызцәа зыҩны иҩнагылаз, уаҳа царҭа змам анхаҩы ҳәа изышьҭаз иакәын. Арагәаԥшь уара иутәын, аха уи ҟазҵоз уеизгьы иигац игон.
Аҿаԥара егьи азхык ахь акәакь игҿарӷәӷәа игҿагылан ашәындыҟәра. Уи ичаԥаны иҟаҵаз шәындыҟәра шьахәӡак акәын. Шьасиа ашырҳәа ашәындыҟәра днадгылан днахәаԥш-ҩахәаԥшит. Аҳаҷаҳәа иаалгәалашәеит иахьылбахьаз. Анкьа абра игылаз аӷәтәы кәасқьагь аҿаԥара хәыҷы аман. Уи зны ИАРА иҟны данааи, знызаҵәык… Убра игылан абри ашәындыҟәрагьы. Уаҩ диԥырхагамызт аҟынтә, ихәмаргақәа, исахьаҭыхгақәа, ишәҟәқәа зегьы абра еизганы иман.
– Ишәыԥсса, ишәыԥсса, сара абри ашәындыҟәра сҽазыскып, – лҳәеит Шьасиа аӡӷабцәа рахь.
– Мап, мап, уи асаба амазар акәхап ҳара иҟаҳҵоит!
– Сара иҟасҵоит, аԥссара еиҳа асаба ацымкәа иҟоума?! – лҳәеит уи, илызгәамҭаӡакәа лгәы иныҵаххны.
Даргьы уаҳа егьрымҳәеит. Шьасиа урҭ ҩымсагк аарымылхын, дмыццакыкәа ашәындыҟәра асаба ақәыршәшәра дналагеит. Аиашаз, уи шыҟаз рхашҭӡахьан, уаҩ игәалашәаӡомыз, убриаҟара асаба ақәӷьахьан. Лнапы аҩмсаг ахьакызгьы маҷк иҵысуан…
…Усҟан Шьасиа илирбеит адәныҟа иԥшуаз аҿаԥара аҭӡамцқәа руакы кылыргьежьаан ишкылҵәаз. Уаҩ ихы нкылеикыртә…
Уи иаҵагылаз аҟәардә хәыҷы дҩықәгылан, иршаны иикыз ақьаад-жәпа ааникылт.
– Ари ҿаԥараӡам, ӷбоуп. Искугьы хара иузырбо ланарԥшыгоуп. Сара скапитануп, бара – аӷба аекипаж… Иаҳҳәап, жәаҩаҩык быҟоуп…
– Сара аӡә соупе? – дҵаауеит лара.
– Аӡәы ихала аӷба дабамаҭәахәу… Жәаҩаҩык аҭахуп… Жәаҩаҩык быҟоуп…
– Аӡә соупе… – дыччон лара. Убриаҟара лгәы иахәон, ажәҩан ахь дзықәломызт, уаҳа лыгмызт.
– Акапитан ииҳәо ацҳәа рҳәом, шәҭыԥқәа нышәкыл! – ибжьы иргоит иара. – Сара исҳәо шәазыӡырҩла! Уажәы ӡы-бжьахалак ҳабжьысуеит. Убра ишәарҭоуп, иҟалоит иҳақәлар. Ма ҳаԥсыроуп, ма ираҳамҭароуп!
– Изакәызеи уи?
– Абри ашәындыҟәра игылоу иҭоуп абираҟ… Уи абираҟ иашьҭақәоу рацәаҩуп. Избанзар, абираҟ адунеиаҿ зегьы ириааиуа адоуҳа амоуп!
– Иалшозеи уи?
– Уи иахьҭоу иҭганы уанҩаха, уара иуаӷоу зегьы уаԥхьа ишьамхышгылоит…
– Ус акәзар, ҳзыцәшәозеи?!
– Уи амч анамоу, иахьахәҭоу аҭыԥ аҟынӡа ианноугалак ауп.
– Шәгәы шәҽаныз, абар, абар! – ибжьы ргәаҩан иргоит уи. Лара дшәазшәа ашәындыҟәра даватәоит…
Нас дыччо аҟәардә даалбааԥоит иара.
– Аиашаз, ашәындыҟәра иҭоуп адоуҳа мчы змоу абираҟ, ибсырбап!
– Исырба!
Ашәындыҟәра ааиртын, каба ҟаԥшьык ааҭигеит. Ҩыџьара икылблаа-кылблааны иҟан. Урҭ х-ҭыԥқәан. Иаб икаба акәын уи…
Шьасиа лҩымсаг нкалыршәын, ашьшьыҳәа ашәындыҟәра ааихлырԥеит. Ичаԥаны иҟаз уи ахҩа хьанҭан. Иаадмыртижьҭеи шаҟа ҵуаз уара идыр, аԥакәи фҩы ҭҟьа ицон.
Аиашаз, ашәындыҟәра иҭоуп адоуҳа мчы змоу абираҟ… Аиашаз!
Бамбажәқәак, маҭәажәқәак еилаџьгәаны, аԥакәи рықәҟанҵан иҭан.
«…Ачыс азы иҳахәоит. Уи ԥыҭк акып ҳәа сыҟоуп»
Ԥыҭк акып ҳәа дыҟоуп…
Ажәжәаҳәа амаҭәақәа еимырттаауа дышнеиуаз, лылаԥш нақәшәеит аԥакәи зқәлахьаз акаба.
Аиашаз, ашәындыҟәра иҭоуп уи адоуҳа мчы змоу…
Ииашан, ииашан, ииашан…
Дҩахан амаҭәажәқәа иаарыҵылхит, аха кабак аҵкыс ихьанҭан. Лнапы анаақәлырӷәӷәа, қьаадҵас акы кьакьаӡа иагәылазшәа лбеит.
Хыма-ԥсыма ашәындыҟәра иҭаз амаҭәажәқәа инарылаҳәан иаашьҭылхт. Лҩымсаг нарыхҩашәа илыман ашьҭахьала дындәылҵит. Дахьындәылҵыз дааҭгылт: зегьынџьара ауаа пылы-пылуа иқәжьын.
Иаразнак ла лахь ихьаҳәит. Илыдырбалазеи, мшәан?!
Ашә лыҽладлырӷәӷәалт, лышьҭахьҟа дхынҳәырц акгьы аалыгымхеит, аха лгәы ааԥсахны цқьа днаԥшит. Лыбла дажьеит акәымзар, лара аӡәгьы дгәеимҭаӡеит, аӡәи-ҩыџьеи налыхәаԥшызаргь нас инхьаҳәит.
Знык абра рыжәпара дзалсыр, нас ахшьыра лҽалҭон. Уа џьара илҵәахрын.
Ашырҳәа дналбаан, дыццакы-ццакуа ауаа игылаз хара-хара дырхыкәша лҿыналхеит. Ажәақәакгьы налышьҭарҵеит, аха лхы шьҭацалан илмаҳаӡазшәа днарывсын, еицрыхәхәа ажра иқәеиҭаҳаз арасақәа данынарыбжьыс, лыԥсы аалгеит.
Уажәшьҭа уаҳа аӡәгьы дыҟам ҳәа лгәы аарҭынчны, аҵлашьапқәа днарывс-аарывсуа днеиуан ус. Зынӡа лгәалҽанӡамкәа ҵлак ашьапы дахьнавшәаз, шьоукы ршьапқәа лаԥхьаҵәҟьа илбеит, ашырҳәа даагылан лхы ҩышьҭылхит. Аџыр иԥеиҳаб Леиуа иакәын аӡәы, егьи – дыԥҳәызбан, ҽырбаҩӡак, лӡара шааихҵәара, ҵкы ԥшӡаӡак лышәны. Лхы-лҿгьы даара ирхиан, аха усгьы лсахьа бзиан. Уи рацәакгьы усыс илымкит Шьасиа дахьынарҿаҳаз, аха Леуа дгачамкны даанхеит.
«Ари агәам-чам ибго ашәындыҟәра ианҭыбгоз убра иҭаз бымбаӡеи… Џьара рыцҳарак ҳмыхьааит, егьырҭ ирылакны ишәымблааит уи!» – абас ааиҿыҵҟьар?!
Ларгьы зынӡаск дҳәалахеите. Анахьгьы дызрывымсуа, арахьгьы дызрывымсуа…
Ҩбаҟа минуҭ ракәын ус дахьынӡагылаз, аха сааҭк цазшәа лбеит.
– Шьасиа! – иҳәеит Леиуа аҵыхәтәан, – агәам шԥабдыргои… Иҟазҵо маҷушәа, илыхьзеи сан?!. Насгьы бара ацхыраараз акәызма, асасцәа анааиуа брыцааиртә акәын ишбаҳәатәыз…
– Ишԥашәҳәо… Сасра ссасума, ацхыраараз смаакәа…
«Уи рылакны ибымблааит!..» – иҳәоит уажәы…
– Ааит, Саса насыԥцәгьа иоуп уи зцәеилагаз, цхыраароуп анырҳәа, зегьы еилагәаны иреиҳәеит…
– Мшәан, уи усҟак изхьаагатәузеи… Уаҳа исылоузеи, сабашәыхәо… Џьара ҟьамсаркгьы сзымгозар… – днарыхәаԥшын ԥыҭк днаскьеит, – агәам шәҿакны сгылоуп саргьы…
«Убри агәам иалакны…» – иҳәар?.. Иҳәа ибз…
– Шьасиа, бысзымдырырц акаасыгымхеит! Бышԥаҟоу? – лҳәеит аԥҳәызба ҽырба-ҽырба дааччан, – еибабароуп иҟоу.
– Сыҟоуп ус, бара бышԥаҟоу?..
– Исыбаргәузеи, – лҳәеит уи дырҩегьых ҽырба-ҽырба дааччан, – ибгәалашәауоу зны аурок аҟынтәи ҳандәылырцаз?
– Аа… Аиеи, аиеи, исгәаламшәо…
– Ихьӡ схамышҭи… – лқьышә лхаԥыц нақәыргылан даахәыц-хәыцит… – амшын ахьӡ зхашҭыз иеиԥш… Аурок издырамызт, иҵаҳәара саналага, сара бысхырҟьаны баргьы бдәылырцеит…
– Исгәаламшәо, исгәаламшәа…
– Шьасиа, абри аладахьы игылоу аҵла ашьапаҿы иблы, хара изыбгозеи?...
– Иҟалома… Аҩны ааҵраҿ. Наҟ иласкьазымгои…
Иаразнак днарыдҟьан, дыццакы-ццакуа ахшьыра дыҩҭалт, нас ҩбаҟа ҵла ршьапқәа днарывсын, урҭ иахьырбарҭамыз ақәаҵа лҽалҭеит.
Макьана ашьац иаҵәаӡа изҵашьшьы иҟаз ақәаҵа дыҵалан акраамҭа дылбаауан. Дхьаԥшит, днаԥшы-ааԥшит аӡәыр сибозар ҳәа, аха аӡәгьы дыҟамызт, хыхьынтәи ауаа ршыкьыбжьы ааҩуамызт, ҭынчран.
Дышиашаз аҳандақь аҿы днеин, амаҭәажәқәа нарылхны, ИАРА аҳандақь иныларшьшьны илҵәахит. Деиҭанаԥшы-ааԥшит, аха џьаргьы доуԥсы дыҟамызт. Егьырҭ инхаз амаҭәажәқәа: харԥыжәқәак, ҵкыжәқәак, гәабанк инҭырххьаз абамба, арысгақәа алатата, хәыц-хәыц дрылаԥшуа днарылалт. Дрылаԥшаауа дышнеиуаз, конвертк лбеит. Уи ҩежьхахьан, акры ахыҵуан. Иаарҳәны даннахәаԥш, мшаҽнеиԥш аҩыра алпыҟҟа Аџыр ихьӡала иҩын… Иахьынтәааз адрес зынӡак ианӡамызт. Убригь хыма-ԥсыма инаган аилаҳәара ахьылҵәахыз инавҵалыџьгәеит. Амаҭәажәқәа аашьҭыхны, ақәаҵа егьи акәакь ахь дцан, цәԥырак аҿы амца нацралҵан илблит.
Дхынҳәит, лхы надырбаны џьара еигеимцарак анааҟала, дныҵашьшьы дцарц.
Уажәшьҭа уи аӡбахә аӡәы иҳәаргьы, илзымдыркәа зегьы еилакны илбеит.
Аха ИАРА ипатреҭ, ма иаб ипатреҭк џьара машәыршақәгьы икыдны илымбеит.
Ашьҭахь деиҭанхала, асасцәа ҳәа иаахьаз уаҩы длымбеит.
Ашкол ахь, аизарахь ицазар акәхап…
Аҿаԥара зыԥссоз рахьтә ҩыџьа аӡӷабцәа ашәындыҟәра ӡәӡәа-иҳәҳәа, аҩныҵҟа ақьаад ҭырҟьон.
– Сара сахьцаз сынхацәеит… – лҳәеит Шьасиа убарҭ днарыдгылан.
– Зегьы ҟаҵоуп, уажәы абри ҳаалаган, аҭыԥ аҟны инаҳаргылар, нас ҳҭынчуп, – лҳәеит руаӡәы.
– Ашҭа аԥссара жәаҩык аҳәса аҿуп, макьана абжагь ҟарымҵац, рҿи-рнапи еиқәԥсаны игылоуп, – лҳәеит
егьи, – уахь бымцааит, Шьасиа, анахь аҿаԥарахь быҩнал… Ҳара ҳахәҭаа ҟаҳҵеит!
Шьасиа дааччан, ашьҭахьтәи амардуан дыҩкыдлеит.
Арҭ аӡӷабцәа қәыԥшцәеи лареи еибадыруеит, ишылбоз ирызҳаит, аха урҭ рҿы тәымуаҩык диеиԥшын лара. Макьана зыԥсҭазаара шцәалоу иҟоу аӡӷабцәеи лара зызыбжак цахьоу аԥҳәызбеи уаҳагь ишԥаҟалоз.
Аҿаԥара ашә ашьшьыҳәа иаартны даныныҩнала, даангылт. Уа егьырҭ иаанхаз аӡӷабцәа акәакь икҿагыланы, еимданы аҭацара руан. Урҭ ԥшьҩык ыҟан. Руаӡәы днеины, напы ԥшқала лкасы дҩахан, уи лҿы аахылтуан.
Иџьоушьаша, ихәмарынгьы убри аҭацара зҽазызкыз, аҽакала иҟалоит. Ихәыҵԥхо, ргылашьа, рнеи-ааишьа. Рнап ҟьашьа – зегьы ԥшӡахоит, игәыкхоит.
Зегьы знык-знык аҭацара аныру, еиҭарҿыцны иалагеит… Уажәы, «амаҳәи» «аҭацеи» реиқәшәара. Аҭаца данааргалак ашьҭахь, раԥхьа лара лҿы даннеиуа. Аӡӷабцәа руаӡәы маҳәҵас дааҩналон.
– Бзеила баабеит, – «аҭаца», лнапы аалымихуан «амаҳә». «Иара» ашьшьы-шьшьыҳәа дшәошәа лкасы дҩахон. «Аҭаца» лыбла дҩахон. Иџьоушьарыз, изакә мцаз ирхыҳәҳәыла иҟаз убри аамҭаз. Убри аминуҭ азы урҭ раԥхьа ирбозар акәхарын бзиа ирбо арԥарцәа. Иҟата-ҟатаӡа, итар-таруа, раԥхьа иааиуан, рнапы ркуан. Ара иҟамызт азҵаара, ара иҟамызт аҭак. Акы акәын урҭ ҿымҭ еибырҳәоз, «бзиа узбоит», «бзиа бызбоит». Ԥсраҽнынӡа! Иҟалоит урҭ аҷкәынцәа уажәы абра ааигәа иҟазар, иҟалоит – иҵегь инахаран, аха рыԥсқәа ҭаны, адгьыл иқәны, ршьа-рда абзиара иазхьуаны.
Аӡӷабцәа Шьасиа дангәарҭа иааԥхашьақәан, аха ларгьы дааныркылан, акасы налхаршәны дныкҿадыргылт. Итатаӡа, иҟәымшәышәӡа иҟан уи акасы.
– Бзеила баабеит! – даалыдгылан лнапы аалымихит «иара». Инапы татаӡа, ицаҳәцаҳәуа иҟан. Уи ашьшьыҳәа лкасы дҩахан лҿы аахитит…
Шьасиа лаԥхьа дгылан «амаҳә», ԥҳәызба еиқәакы, лыблақәа хааӡа. Дгылан дгачамкны.
– Шьасиа… – лҳәеит уи, – Шьасиа… Абасҵәҟьа быԥшӡоуп ҳәа сыҟамызт… – Уи минуҭқәак лсаса ланахан дгылан. Аха Шьасиа уаҩ дылбомызт… Аӡәгьы дылбомызт… Акасы анылхаршәыз, лыбла анхылҩа уи ихаҭаҵәҟьа лаԥхьа дгылоушәа дылбеит…
Ашырҳәа акасы аалхылхын, наҟ аӡӷабцәа инарыҭан, аԥенџьыр лаҟә хәыҷы днадгылт. Нахьхьиӡа, аԥсарақәа ирылыҳәҳәо ашьхацәҳәы акаҵәарақәа лылаԥш нарықәшәеит. Лара иахьынӡалбоз сыԥса цәынхакгьы ҟәашӡа џьара ирықәыршәымызт…
Уа сынтәа сы амуӡац. Мзаҩала ииасыз аԥхынра иагеит асыԥсақәа. Ахьҭа амцеиԥш иаблит ашәҭ зқәыжьыз аҳаскьын. Иҭҩааит арҩашшьҭақәа.
Ргәы кыдбоит ацаҟьа ҩашрақәа: «Уу-уу» – иууеит аԥшаҩа. «Уу-уу» – игәынқьуеит ахрақәа. Аԥша ирзаанагоит рынхыҵҟа џьара арҩашқәа ахьылбаауа рыбжьы. Урҭ анаҟәоу зқәу ахрақәа рҟынтәи илбааҟьоит. «Уу-уу» – аҳәоит аԥша, «уу-уу» – идырӷызуеит ахрақәа, анаҟәоу зқәу рҩызцәа иреиԥхыӡуа…
Убарҭ ашьхақәа рынхыҵ, уи анаҟәоу иаҵырҩны илбааҽҽо арҩаш ахықәан ахаҳә ду иқәгылоуп ԥслаҳә ԥшӡакы, аиқәара аахыҩло. Азқәа аххьа еиԥш еилыԥхо ақәырҳәы ықәдан. Аханыҵәҟьа икыду амра аԥхарра азқәа
аҭан аҽарԥхоит. Ахаҳә иакәшан аҿеҩ-сеҩҳәа еиқәԥоит ақәасабқәа. Урҭ зегьы хыхь зыблақәа ҭыԥхаауа иқәгылоу аԥслаҳә ԥшӡа иашьҭоуп. Ақәасабқәа еисуеит, аҟамақәа реиԥш еиҿарыкшоит ртәыҩа ӷәӷәақәа. Аҿеҩ-аҿеҩҳәа абахәқәа ирныҩуеит урҭ реисыбжь. Аԥслаҳә хыхь иқәгылоуп имқәацаӡо, анцәа иҳәарц ацәашьқәа аркны иакушәа, атәыҩа бырлашқәа шьҭыхны. «Уу-уу» – иууеит аԥша. «Уу-уу» – игәынқьуеит ашьхақәа. Аха абзиабараз ақәԥара абжьы уи иаҵамӡыкәа ицоит. Ицоит ахрақәа аҽрыҭан, арҩашқәа ирҭаӡсан.
Ус, ашьхақәа џьара еиҟәжәазшәа, бжьыцәгьак ахрақәа ааимнарҟьеит. Убри инашьҭарххны иааҭынчрахеит. Аҭынчра «ҵу-уу» ҳәа ахаҳәқәаҵәҟьа кылнаҵәоит. Аамҭа ааҭгылазшәа… Аԥслаҳә ааҭрыст, абла ԥшӡақәа ҳәҳәеит, аха иара акгьы азымҳәакәа иааизҟәыҿын, ахаҳә изықәгылаз ашьа ҩахьыршны инамҵаҳаит. Аҽааиҵнахт. Ақәасабқәа аисра иаҟәыҵын, иӡыҩ-ӡыҩӡа иаагылт… Аамҭеи ахарареи ириааины, ираԥысны, ахыкәалаа аԥсра аанагеит. Абзиабареи аԥсреи! Аԥсреи абзиабареи!..
Изышьҭоу, бзиа ирбо аԥслаҳә анҭахалак, ақәасабқәа уи иаԥырҵны акраамҭа џьаргьы ицаӡом… Урҭ рзыҳәа усҟан иҟаӡам ашәара, аԥсра… Иакәшан иахагылоуп аԥслаҳә агәы ҵыблаа иахьышьҭоу. Игылоуп, игылоуп, игылоуп. Шьыбжьаарахьы ихалахьоу амрагьы уи ашьа иахьшу кәеицеиуа иҟанаҵоит. Ашәахәақәа иԥсхьоу аблақәа инархнашьылоит. Ашәарыцаҩгьы абахә даҿагылан дааиуа, дааиуа, дааигәаӡахеит. Убригь дгачамкны ақәасабқәа дрыхәаԥшуеит. Иаргьы дгәарҭеит, аха иҵысӡом. Игыла, игыла, аҭҳарцә-сырцәҳәа рыхқәа ҩышьҭырхуеит, ацәа иалҵызшәа. Ицарц рҽаадырхиан аамҭаз, дырҩегьых ашәақь ҭҟьеит. Ақәасабқәа иреиӷьыз акы уа аҽааиҵнахит. Ахрақәагьы ҩныҵәаашеит ахы зықәшәаз дара ракәызшәа. Ашьҭахьгьы ԥыҭрак ахысыбжь еимырҟьо иӷызуан урҭ…
Егьырҭ ақәасабқәа ишьҭыԥа-шьҭыԥо ӷәара-пара рҿынархеит. Ари аҩыза иалаԥшны, ҳаԥсы ахьаагараҳәа измыҩзар акәхап. Урҭ цеит. Ицеит аҽаџьара рыбзиабара рыԥшаарц. Араҟа инхеит аԥслаҳәи ақәасаби… Нас, аԥшқа аԥслаҳә ԥышӡа ацәа иалашәаран иҟаз… Аха егьырҭ цеит урҭ рыбзиабара иашәаџьҳәацәан…
«Уу-уу» – иаапкны иқәуп аԥшаҩа, «уу-уу» – игәынқьуеит згәы кыдбаз акаҵәара ласкьақәа.
Ихьшәашәаӡа асы анбаҳақәҳауеишь ҳәа ажәҩан иаҵаԥшуа…
Басиаҭ агәашә аартны ашҭа данынҭала, амӡырхаҿы шьоукы илаԥш нарықәшәеит. Ари амчыбжьык, шамаха, мҩасҩык иакәымзар, аӡәгьы дидымҵаалацызт. Аҽаӡә иакәым, лара Шьасиагьы.
Уажәы убри аҩыза аамҭан. Ес-уажәааны усоуп. Ауаҩы акраниуа, ауаа рбарагьы дахьӡоит, иутәгьы дахьӡоит. Анхаҩы инапы акгьы ианалакым, уамашәақәа дибон Басиаҭ. Убри азы бзиа ибацәомызт абри аамҭа. Иҭаргалашаз анҭаргала, адәы ианықәҵ, мчыбжьык ҩымчыбжьа ус џьара акы нышьҭыхны инышьҭарымҵозар, аҽакы рнап аналакымха, аԥхарра зылсыз алаҳәарҵарақәа реиԥш, иҩышьны идәықәыз рацәаҩын.
– Бзиала шәаабеит, дадраа! – иҳәан, ихылԥа ааихыхны днареихырхәеит Басиаҭ.
– Уа, бзиа убеит!
Руаӡәы инапы кылдан, ижәҩахыр иахшьын афымца мҩангага ҭелқәа ырша-ыршан. Агәашә анҭыҵгьы столбқәак ҿыц-ҿыцӡа ишьҭан.
Ианбагьахьӡеи! Ахәыҷқәеи иареи кыр еидхалазаап.
– Уҟаӡамкәа уашҭа ҳҭалт! – иҳәеит аҭел ршақәа зыжәҩахыр иахшьыз аҷкәын наӡа-ааӡа.
– Иауазеи, дад, Сунар, шәҭамлакәа, шәара шәҩызцәа агымхааит сашҭа!
– Иагымхааит! Ҳхы удҳарҽхәалоит, избанзар алашара ҳаман уашҭа ҳҭалоит. Алашара агәырӷьара ацми!.. – иҳәеит Сунар, ибла разқәа еихаччо.
– Ҳаи, шәхы шәгәы лашааит, дад, сышәмыркьаҭози уи сзыҟашәҵар... Сыла-сҿы ҭакәаҳа аҩныжә сыҩноуп. Ҭаҳмадажәк, уаҩы симбаӡакәа сыԥсуазаргь, лашарак абла сынҭаԥшуа сынарцәымҩа сықәымларыз. Исырцәаӡомызт знык исоур...
– Аԥсра аӡбахә уҳәартә анцәа уҟаимҵааит.
– Ее, дад, са сыԥсра ԥсроума уажәшьҭа, ақьаԥҭажә сыххалт акәымзар...
– Уаха алашара ауркыртә иҟаҳҵоит!
– Иахьа амҽышаха, шәхы зыхшәырҟьозеи, дад, насгьы еизарак ыҟоушәа... Шәымцои, шәыҷкәынцәами...
– Аизарагьы бзиоуп, аха амш бзианаҵ, ԥыҭк ҳҽаҳшәар ҳҭахуп... Есымша ҳара амш бзиа ҳазҭода?!
– Анцәа шәыԥсынҵры ҟаиҵааит. Дад, иҟалозар ҭаҳмадак сгәы аашәырҿыха, рацәак шәныскылаӡом… Аха шшәымам збоит. Аҿалачара ду, ахҭыгәлаҩ иҿы мырҵысыкәа ддәықәуҵар, иҿоумҵаз егькәуахоит.
– Иҭабуп! Ҳус ҳаналгалак, алашара наркны ҳнатәап, иагьаҳфап, иагьаҳжәып, – иҳәеит Сунар.
– Ҳаи, дад, ус сзыжәымундаз…
– Алашара ахьыҟам аҩы зҭоу аҵәца аҵа убаӡом, иноуҿокуеит, аха инымҵәаӡар? – дааччеит Сунар ицыз, иара иаҵкыс иҟатаз аҷкәын.
– Сара иԥсыша, зынӡа иуҿоукӡом, – днаиахәмарт Сунар, – аҩы агьама хәыҷык ишамо ануба, уагаӡозаргь инужьуам.
– Ҳалалс иауааит, дад, аҩы изыжәуазар ами абзиа.
– Ииӡбақәо убауоу, ииӡбақәо… Ҵа змаӡам аҵәца, – диахәмаруан Сунар иҩыза, – зегьы рзы афы даҩызоуп,
акәымзар… Арахь илбааган имазар цәгьа ибом… Абарҭ афымца лампақәа ирҭарҭәо ҩызҭгьы…
Аҷкәын дыччон.
– Шәеигымхааит, дад.
– Басиаҭ, уара уҿы ҷыдала заагьы иҟаҳҵон, аха арҭ ҳаиҳабырақәа рахьтә шьоукы шыҟоу умдыруеи... Дара рыҩнқәа рҟынӡа алашара аннарга, ррадиоқәа аккаҳәа ашәа анааҭдырҟьа, егьырҭ усыс измадаз... Амаҭәахә ҳмоуит, астолбқәаҵәҟьа злааго амашьына ҳзыԥшаауам… – иҳәеит Сунар.
– Ааи шьҭа, – даақәыԥсычҳаит Басиаҭ, – аԥсҭазаара ҟабаӡыба агхаӡом... Ухы уахамшәалозар, ма уҩны утәа, ианамуӡах...
– Иахьагьы Аџыр кампаниак имоуп, машьынак убрахь ирышьҭит. Аџыргьы Аџыр иоуп, аха арахь ушыҟоугьы удыруазар ами...
– Ҳцалап уажәшьҭа!
– Бзеилаҳәа шәасҳәаӡом, дад, сышәзыԥшуп.
Урҭ агәашә аҟынӡа инаскьеигеит Басиаҭ.
Арҭ аҷкәынцәа иара иҿы иааиуазар, рхәы ҟаҵатәуп ибзиан.
Убысҟаноуп ианигәалашәа ашыла шимамыз. Аԥш ганы аӡлагараҟны инижьхьан, аха дахнаго мацара дзымцацызт.
Рацәак ыҟам, илаганы иоур ишԥеизаамгари… Издыруада, Шьасиа даадгыларгьы, џьара ирфо акы лырхиарын.
Дышиашаз, аҩныҟагь дыдымгылаӡакәа, ашҭа дыҩҭыҵын иҿынеихеит. Дцон акраамҭа акгьы дазымхәыцуа, ус дҭанагалазшәа. Дцон абас аӡы абжьы даанарԥшаанӡа. Анаара дызҿагылаз аҟынтәи иубон Уаамыр, амра хыԥхало, ицырцыруа иахьнеиуаз. Ақәа
амуижьҭеи аӡы акыр иагхахьан, ана-ара ԥаса аӡы зқәыҵәоз аҭыԥқәа ҟәарабжьарахан, аԥслымӡ ықәыҩҩ иааԥшуан. Џьара-џьара, иара, асынтәигьы, икеикеиуа, аҵа ҟәашӡа ахаҳәсса аҵаҩҩы уӡааԥшылон.
Изыбжьарҟыҟы изкыз ашьхақәа ианрыцәцалак аԥсы агәы икылаха ашьаҟьасҭахьы ианаакылашәалак, «ушш-ушш» ҳәа аҽааиҵнахуан.
Аԥшаҳәақәа, аԥслымӡрақәа ккаӡа иҭацәын. Алԥхынрак аӡыжьқәа ирҭеибагәа, аԥслымӡ ибылны иалаԥсаз хәыҷи-дуи уажәшьҭа ҽыкәабара ҳәа арахь имаауеижьҭеи акрааҵуан. Џьара дарчк хызҵо, мамзаргьы сынхыԥшылан, иқәышьшь иҟәынд-шәындуа иахьцо абжьы сназыӡырҩып, ӡы хьшәашәақәак насҿасҭәап ҳәа иааиуаз аӡәы, ма хкаарачантәи аҳаскьын иаршны ӡыжәра илбаалоз рахәқәак ракәымзар, иҭацәын аҟәарақәа.
Аҟәарахьы дналбаан, илабашьа нышьҭаҵан, инапы аӡы инӡааишьит. Уи акыр ихьшәашәан. Ицәа-ижьы ааихԥеит. Убасҟан ауп агәра анига амцашоура ԥыҭк шимаз. Иблақәа инархишьылан, еиҳа иаахитит. Нас, уаҩак азна ааҭиган ижәит. Уажәааны, ианакәызаалак, ари аӡы асырӡ агьама аанахәон, аха уажәы иамамызт. Бзиа ибон Басиаҭ асырӡ агьама…
Урҭ асқәеи асыԥсақәеи аӡиас наӡаӡа изымшьуа амч рзаҭомызт, аха аамҭала амч ҩбартәуан, аԥаҩқәа ирыҵаҵәо иҟарҵон. Цқьа иманшәалаз аԥанқәа унарԥшаауан. Аҽуаҩ ишьапы егьа акәадыррҭахь ихеигаларгьы, дамырбааӡар ауамызт, ашыҩҳәа инаихьнаҳәон ацәқәырԥа абызбааӡа.
Басиаҭ илабашьа неиҭарсуа аӡхықә иаваршәны аӡлагарахь ихы ирхеит. Иара дгәагәо ахықә дахьықәыз, аӡиас ахәрашәа изаҳәозшәа иаҳауан:
«Сара сышцац сцоит…»
«Уара уаангылоит, уаангылоит, уаангылоит…»
Аӡлагара даназааигәаха, абжьы имаҳаит.
Илымҳа убасҟак ицама, анаџьалбеит, аӡлагарабжьыҵәҟьа имаҳауа…
Цқьа даныԥшы, аӡымлага шьҭын. Аӡлагара абарбал џыџӡа игылан. Аиаҳәа иҭашьшьы иҟаз алаҟьабҵәҟьа бахьан. Абарбал ацқәа ахьгақәаз ибыжькаҵәаӡа иҟан. Абри ахаан игьежьхьеит ҳәа угәы иаанагомызт. Аҽшԥаԥсахуеи уи аиаҳәа ӡыла ианҭәу! Аӡы, аҽыҩҳәа аиаҳәа иҭҟьаны абарбал ацқәа ианынараахалак иԥыруеит. Хаз-хазы уажәы иубо абжькаҵәарақәа зегьы ыӡуеит, гьежьыкны еилалоит. Алуқәагь убас. Ишԥаԥшӡоу иԥырны ианыгьежьуа. Иантәо иҭыҿҿа, игьежьны иҟаҵоу хаҳә џьаџьак ахьубац иҟоуп.
Басиаҭ аӡлагара дныҩналт. Аӡлагарахьча ихгьы иԥаҵагьы ҿыц иқәыршә исаны, иахыхны аӷәраҿы ишьҭаз алу ахы дықәтәан.
Инаҩсшәа икҿасоу атәарҭаҿ, ихы шла хьамҭаӡа, ҵаҟа дышьҭаԥшуа, илабашьа итәӷәыбжьара ибжьаргылан уи иҽнаҭашәа дтәан аҭаҳмада Дамырҟан.
– Уа мшыбзиақәа!
– Уа бзеира убааит, – иҳәеит аӡлагарахьча даагәырӷьан, дагьҩеихаҵгылт, – иаҳҭахыҵәҟьаз даҳзааит ҳәа сыҟоуп…
– Бзеира убааит, бзеира убааит, дад, – дҩаҵыззашәа иуит Дамырҟангьы.
– Шәтәақәа. Утәа, дад, Дамырҟан, сара сзы ушԥагылоз.Аԥсшәақәа ааибырҳәеит.
– Ари алу иаҵалазеи?
– Иҩызит, Басиаҭ, иҩызит! – иҳәеит аӡлагарахьча.
– Нас акәара убасҟак ицәгьахама?
– Сара салагар, сацәшәоит, жәларык рхәы злаго алу дуӡӡа… Ани акәараҿ иҳазҭаз сымч ақәхон аха…
– Ауаа нҵәама… Изкәо мачхәума?
– Зегьы рыԥшқәа цқьа игәӡаны илаганы ироурц ауп ирҭаху, уаҳа иара аӡлагара акы аҭахуп ҳәа аӡәгьы дыҟаӡам. Дигәа иҟынӡа сцап, алугьы иаб иҟаҵамҭоуп, игәы ақәкны икәап сҳәан… Дыҟаӡамызт. Ана еизарак ҟалан, ари амчыбжьык ҳаӡлагарагь ҳауаагь уи иагеит…
– Уи икәон ибзиан, – иҳәеит Басиаҭгьы, зымҩакырахь алу днықәтәан, – дабацеи зуҳәа?
– Аџыр изкны иахьа имеизо…
– Аа, ус акәхап…
– Иара Аџыр изы Саса абра хә-ԥуҭк аԥш ааиган, аӡлагара ҩеихнарԥо илаганы исҭеит…
– Урҭ ирлагеит, аха ҳара иҳаԥсыхәоузеи? – ихы қәаџқәаџуа ишьҭыхшәа аӡлагарахьча днаихәаԥшит Дамырҟан. Уи даара дажәхьан, шәахшәа дҟәашӡа дтәан. Иблақәа ажьаӡа рхылахьан, алаӷырӡ рывҵажжы.
– Сара ишԥаҟасҵари? – инапқәа роура шаҟароу дирбошәа иааиҵихит аӡлагарахьча, – Саса дзеиԥшроу узымдыруеи, асса-мысса ҳлагап, хә-ԥуҭк алагаанӡа ауаа зыԥшуам сҳәеит, аха имуит… Убри зегьы лаганы иааҭигаанӡа абра дахажьын.
– Ҳаи, афуҟаражә… – иҳәеит Дамырҟан ихы иқәыжьны дахьтәаз.
Басиаҭ инапы алу агәышҵа хаххала иахьышьҭаз иҩықәишьит.
– Ҟоҳ, – иааџьеишьеит уи, – зынӡа иҩызхьазаап, иалагазгьы злалагазеи?..
– Басиаҭ уара?.. – иҳәеит аӡлагарахьча дагьҩагылахт.
– Сара уҳәарас исҭахузеи, – иҳәеит Басиаҭ, – аха снапы мыжда иалалаз сыздырам, амаҵә сзышьҭыхуам… Иахьа аҩны игәасҭон, ажьаҳәа аԥсынгьыри исзақәмыршәакәа исымпыҵыҩрит…
– Аԥша, аԥша, – ибжьы хьыр-вырӡа даацәажәеит Дамырҟан, – сара уаха шаанӡа сшыбырџьеиуа аашоит… Сыбаҩқәа ҭнарҩааит… Сеиланаклап, сеиҭеиланаклап, сеиҭеиланаклап…
– Уи мацарагь акәындаз… – даақәыԥсычҳаит Басиаҭ.
Дамырҟан иблацәа ҟаԥшьӡа инапы нархишьылан, ччаԥшьшәа акы ихы-иҿы иаақәлеит.
– Ухара шԥаҟоу, уҩба шԥаҟоу, Басиаҭ?..
– Сыҩба хԥахеижьҭеи, дад…
– Ушьыжь шԥаҟоу? – иҽыргызмалны ибжьы ҭахәаҽ дааччеит Дамырҟан.
– Сышьыжьи сареи ҳаилгеижьҭеи акрааҵуеит… – иҳәеит Басиаҭгьы уи еиԥш азҵаара игәамԥхацәакәа.
– Убри ауп иуҳәаша. Ауаҩы данажәлак аԥшагьы дакуеит, иҟоу зегьы ихьуеит. Сара сажәижьҭеи акыр ҵуан, аха уаргьы уажәуа уалагазаап, дад, Басиаҭ, – иҳәеит Дамырҟан, ихгьы уаҳа изнымкылакәа иҩеиқәижьхит.
– Смажәыкәа… Иахьатәиу џьушьома сара, дад, Дамырҟан!
– Иахьатәиу-ба? Иабихәа, уара рыцҳа иухыҵуазеи… Уара уаниз, сара ԥҳәысеибгак слыҿцаауан, лышьҭахь сышьҭан… Ахысыбжь анга, угылан уаргьы ухысроуп ҳәа сылкит, – дырҩегьых ибжьы ҭахәаҽӡа дааччеит Дамырҟан, – бара инҵәаз ҳаззымдыруа ҳадбырдыруама, ашьшьыҳәа бышьҭаз сҳәан изулак деиқәыскит…
Басиаҭгьы аӡлагарахьчагьы ааибарччеит.
– Уара уаҟара схыҵыр, – иҳәеит аӡлагарахьча, – араанӡа заҵа смаара, ашҭа ахи аҵыхәеи сзеимдарым… Уажәыгь хар умаӡам, Дамырҟан.
– Сара уажәыгь аҽакала сыҟазаарын, аԥсҭа сыҭганы абрахь аӡаҩахь саарымгар… Ауаҩы знык данажәлак, ииҳәо иахаҵгылошәа ҟарҵоит, аха ирҭаху иларыгӡоит, дыхәмаргахоит…
– Хар умаӡам, Дамырҟан… Уԥҳацәа, уԥацәа, умаҭацәа – уеиҵаҩҩы. Ее, дад, ауаҩы бзиа даныҟоу издырӡом…
– Ааи шьҭа… Имԥсгәышьааит… Сара стәы ҟасҵошәа санаҿу, сыԥсы шҭоу алаздыруеит. «Шьоук ран данажә ашы лдыррашәон ҳәа, узышьҭоузеи, уабацои, избо рызгьы ԥхашьароуп» рҳәоит, аха аӡлагараҟынӡагь саауеит. Илагоу илагаму адырра рысҭоит, сара исызгом аха… Абас, иҭымшәац макьана, абри ауп…
– Иҳазхоит, Дамырҟан, адунеи ҳара аҩы ыжәны иҳарҭоз џьушьома… Ианаамҭоу, ишахәҭоу аԥсрагьы насыԥуп, – иҳәеит Басиаҭ.
– Ауаҩы егьа ҟаиҵаргьы, харшьынак анышә аҿы дымнеикәа хәарҭа имам… – иҳәеит аӡлагарахьча, дгылан днеи-ҩеиуа алу дахәаԥшуа, нас илагамкәа ишьҭаз ааҵәақәа, аҳаҭақәа дрыхәаԥшуа, – сыршьит мшәан, арҭ ауаа зынӡа сдырцәажәарц иҟаӡам…
– Ауаҩы даныҷкәыну… – даҿын Дамырҟан ихы иқәыжьны. Басиаҭ илахь еиқәышьшьы уи дизыӡырҩуан. Аӡлагарахьча уажәшьҭа урҭ ацәажәарақәагьы
илаӡомызт, илу ҟәазгаӡа иахькажьыз дахәаԥшуан, дгылон, дтәон.
– Ауаҩы даныҷкәыну, – даҿын Дамырҟан, – иԥсы цәгьоуп, аԥсҭазаарагь бзиа ибоит, амалгьы иҭахуп, абзиабарагь иҭахуп. Нас иуаҩыбжарахь днеиуеит, еиҳа деиқәтәоит. Ма инапы злаку аус азы дыҟоуп, уи ихы ақәиҵоит, ма иҭаацәа, иԥҳәыс, ихәыҷқәа бзиа ибоит, уи ала дыҟоуп, иԥсы ҭоуп… Насыԥ нагӡа ыҟаӡам, аха дарбанзаалак убри дшашьҭоу дашьҭоуп… Ауаҩы дажәуеит. Дзышьҭақәаз реиҳарак алҩеиԥш инықәба ицоит. Иԥсы ахьҭоу мацара деигәырӷьо далагоит. Знык иадамзаргьы адунеи анықәԥшра, қәыԥсычҳарак – иара изы акыр иаԥсахоит. Ажәакала, аԥсҭазаара иахьынҳалақәоу зегьы анаамышәшәа акәзаап ауаҩ насыԥс ҳәа изшоугьы – иԥсы ахьҭоу! Абас, дад, абас…
Басиаҭ уи ихы изышьҭны дизыӡырҩуан.
Иара зынӡаск игәы иаанагомызт ус. Уи ииҳәақәаз ахьиашоугьы ыҟоуп. Иара имцахаара ԥсыр ҳәа акәын дзыцәшәоз… Убри акәын нырцәи-аарцәи рыбжьара дықәкны дызкыз… Аха Дамырҟан имоу зегьы имазар иара дышԥаҟаларыз? Агәаҟра ауаҩы дагьашьуеит, аха дагьҳаранакуеит…
– Ааи сышԥатәоу, – деиханы илабашьа иҽанҵаны дҩагылт Басиаҭ, – стәашьа сыԥсышьоуп.
– Сара исыԥсыхәоузеи, зыԥш лагам зегьы анеиза, аӡлагара саахырцеит, егьсықәнагоуп, – дааӷьаҵәыӷьаҵәит аӡлагарахьча, – аҳәсақәа роуп сзыцәшәо акәымзар, ахацәа рҿы аус сымандаз, шәхаҵкы сымцоз.
– Дигәа дызбозар… Ма иазҳәаша аӡәы дсымԥыхьашәозар, уеизгьы-уеизгьы ажәа инысҵоит… – иҳәеит Басиаҭ, – уаҵәы ашьыжь саргьы саап, иудыруазеи уаҵәынӡа акы сеиԥшхар…
– Ухаҵкы сцеит, Басиаҭ…
– Сара иахьа шылак џьара исыԥсахыр акәхоит, асасцәа бзиақәаҵәҟьа сҭоуп...
– Изусҭцәада? – дҵааит аӡлагарахьча, урҭ акыр исыхәозар ҳәа иҳәарц иҭахызшәа.
– Сунар иҩызеи иареи... Алашара сызнаргоит, анцәа аԥсынҵры риҭартә.
– Сунар-ба? Уи арыцҳа уа дабаҟаз, уажәшьҭа дцахьазаргьы акәхап…
– Избан, дад?
– Иԥҳәыс… Лыхшараура ҩымз шагыз, иахьа ашьыжь иаалыгхан, даара уаҩ длыцәшәартә дыҟоуп рҳәеит.
– Ишԥа? Ҳаи, анцәа хәарҭак лыҭ, ҳаи, анцәа длыцхрааит... – иааицәымыӷхеит Басиаҭ, – уи лусқәа шыҟоу умдыруеи?...
– Исымдыркәа... Ахшара дызбоуам, быԥсы еиқәбырхарц бҭахызар бҽырбга ҳәа ларҳәан, аха лара аԥсраҩынҵәарадагь илымуит. Лхаҵа хымз шыбжьазгьы Аҟәа дышьҭеиҵар иҭахын, аха лара агәра лымгеит, лхәыҷы акы изырур ҳәа дшәон...
– Уажәы дыргарауазеи, анаџьалбеит!
– Уажәшьҭа уаҩы дизырҵысуам, рҳәеит...
– Иа, анцәа, улыхә! Ҵеицәа бзиақәак роуп, урҭ зҭахым ҳәа уаҩ дыҟам, жәлар рҳақ акры амчзар илыхәааит...
Басиаҭ иаҳаз зегьы ааиханаршҭит.
Дамырҟан ҿымҭ ус дтәан ихышла иқәыжьны, ирҳәоз иаҳауазу имаҳауазу узеилмырго. Басиаҭ дандәықәла, иаргьы деихо дҩагылан иҿынеихеит.
Урҭ андәылҵ, ԥыҭрак ҿымҭ ицон игәагәо, инкахәыцуа, рлабашьақәа нарыҵшьуа.
– Ҳаԥхьа махәҿиаа ҟаларц иҟам... Изакә ԥхарра бааԥсузеи... Уажәааны шамаха ас избахьадаз. Сара схаан знык-ҩынтә ракәхап ас ианыҟалахьоу... Аҳәасажәқәа неилык-ҩеилыкны ашәҭ ылыргеит...
– Ԥхынҷкәын, – иҳәеит Басиаҭ аҽакы дазхәыцуа, – ас уажәадагь иҟалақәахьеит, иҵегь инаскьаргьы алшоит. Ихәарҭам, ҳәара ақәума, амахәҿиаазгьы, ауаа рызгьы... Чмазарас иҟоу зегьы рыԥсы ҭанаҵоит.
– Ее, ахәаӡ аҵалт, аҷкәынажә шәыр хәыҷқәак изгылоуп. Ԥыҭ-чыҭк ихашәалон... Ҽааны дыккаӡа даақәхарц дыҟоуп. Уаҳа акы злухуазеи, дад, уажәтәи аамҭазы... Рахә уаҩы иҭахым, шәахәы. Уԥш иашьҭам, уҟәыд иашьҭам.
– Ҽааны уҳәоу, Дамырҟан?..
– Уи акрыбжьоу џьушьома, иахьеиԥш иааиуеит...
Ԥыҭрак еицәажәомызт, аҩыџьагьы еихо ацара иаҿын. Аҩыџьагьы уажәы-уажәы иахәаԥшуан нахьхьи амарда ашьапаҿы икажьыз ахаҳә ду. Убраанӡа ҳнеины ҳаԥсы анбаҳшьо ҳәа. Нас аҽа хаҳәык, ҵлак амҵа рхы ақәкны, убрахь ҳазнеиуазар ҳәа еихо... Нас еиҳа иааигәоу аҵла амҵа, нас – шьаҿақәак ҟаҵаны, рлабашьақәа рыҽрынҵа иаангылоит, еергь-еергьҳәа рыԥсы еивго.
Басиаҭ, Дамырҟан даниԥырҵ, иӡбеит егьа игхаргьы ахәышәтәырҭа аҟынӡа дылбаарц. Сунар иԥҳәыс дшыҟоу еиликаарц. Игәгьы ҽеимызт, днаскьацыԥхьаӡа еиҳа-еиҳа дакуан.
Анаџьалбеит, лыԥхала дзеилгондаз... Мыцхәы бзиақәак роуп. Анцәа игәарԥханы иишаз... Ишԥагәеимҭари нас...
Аккара дыҵсны хьӡы змамыз акәара данынхықәгылоз зынӡа дакын, иԥсы изеивымго даныҟала, деихеигәо днатәеит.
Архахь акәара даара уахәамԥшыкәа аԥсы шҭоугьы узгәаҭомызт. Ана-ара алаҟьаб рхышьшьыла аӡыжьқәа ҭатәан. Аӡыжьқәа еимаздоз аӡ-ныҟәақәа цәкыҷӡа иҟан. Абас акәын аԥсы шҭаз. Аҩада, алаӷьарақәа ирықәсны иахьылбаауаз, ма, «аԥынҵа иҭацәажәошәа» бжьык ахан. Арахь зынӡа идагәан.
Амшцәгьақәа раан иҭнажаауаз аӡыжьқәа, аарҩарақәа раан егьа имқәацошәа иҟазаргьы, зынӡа изыӡмаххомызт. Уаҩ илаԥш иазгәамҭо иныҟәоз аӡы еиқәнархон.
Басиаҭ иаԥхьа иҭатәаз аӡыжь аҿы, аӡхыгьежьылақәа дангәарҭа, ихыгьежьыло иалагеит. Алаҟьаб дырҵысит, аӡы агьежьқәа хырҵеит. Аӡхыгьежьылақәа еикәшон, еикәшон. Ианыццаклак, агьежьымҩа ишьҭырхыз еиҳа иҭбаартәуан. Егьа игьежьыргьы иара иҿы имиаскәа изцомызт. Игьежьуан, игьежьуан, ашьацмарҭәақәа реиԥш ихьанҭа-хьанҭаӡа, зымҩа ззымԥсахӡоз аӡхыгьежьылақәа...
Басиаҭ илахаҵ гьежьуа ианалага, урҭ рыхәаԥшра даҟәыҵны акраамҭа ус дтәан. Нас деиханы, иҟәартәрақәа аҿҿа рылго дҩагылт. Дҩагылт, аха иҩныҟа ихы имырхар ада ԥсыхәа шыҟамыз ибеит. Дхынҳәны амҩаду дазкылсырц иҿынеихеит.
Дкаҳаргьы џьара аӡәы дибап...
Аккара дылсырц акагь игымкәа, аҟыгәбыжьқәа иаҳаит. Уи шьоукгьы рыбжьқәа алҩны игон… Аккара даннылшәа, ҩбаҟа геқтар адгьыл еизада иқәыз агәҭаныҵәҟьа шьоукы аҩны аргылара ишаҿыз ибеит.
Басиаҭ аҳаҷаҳәа иааигәалашәеит арҭ зусҭцәаз. Абра иахьа уажәраанӡа «Хыгә иқьаԥҭа» ҳәа иашьҭан.
Хыгә аибашьра ианналагазҵәҟьа, аколнхара машьына дақәтәан. УИ... Басиаҭ адунеиаҿ зегь реиҳа ицәымӷыз ауаҩи иареи Агантә ишаауаз рмашьына хышәҭын, Хыгә дҭахеит, егьи ишьапы хҵәаны дынхеит... Иахьа уажәраанӡагьы агәра ргом убри иҭахашьеи амашьына ахышәҭшьеи...
Хыгә иԥҳәыс лхәыҷы усҟан дсабины дылкын, длыма лҭаацәа рахь дцагәышьеит. Уажәы уи дарԥысхеит, дааны иаб иқьаԥҭа аԥсы ҭеиҵоит. Абыржәшьҭарнахыс иахыҵуеит уи, «Хыгә иҭынхара» ҳәа ахьӡхоит…
Басиаҭ ари иаҳаижьҭеи акрааҵуан, дааины ирыдиныҳәалар иҭахын, аха игәамбзиара игәҭакқәа зегьы ирнахон, агәырҩа акәын иааскьанатәуаз.
Хыгә инхарҭа даара нхарҭа бзиан, иԥшӡаран, адгьыл аԥсы алан. Иара Басиаҭ иҟнеиԥш иҳаракырамызт, аха аҩӡыбжьараа рзы есышьыжь амра «зыхшоз» ашьхақәа ккаӡа урҿаԥшуан.
Ауасҭацәа ԥшьҩык ыҟан. Урҭ зегьы еиҟара-еиҟараны, зынӡа иҷкәынцәан макьана. Иара изыздыргылозгьы дҟатҟато, «махәҭа» имаӡамкәа изҳауан.
Басиаҭ урҭ данырзааигәаха, аусура иааҟәыҵт.
– Уа бзиа жәуит, дадраа!..
– Бзиара убааит, уааины арахь утәа, Басиаҭ.
– Стәом, дад... Стәом, ухаҵкы сцеит.
– Нас абри аҵәца ҳзынкыл, иҟалозар, – иҳәеит Хыгә иԥа.
Ҵәыцак азна аҩы ԥхеиԥхеиуа иааган иҩеилыркит иҵәрышкәаӡа уа ирыдгылаз аӡӷаб. Уи рхәы аалгазар акәхап. Лара Басиаҭгьы дидыруан. Абра ааигәаӡа инхон. Хыгә иԥеи уи лашьеи еиҩызцәан. Аҩны ҳаргылоит ҳәа иаҿызгьы, уи иҩызцәа ракәын, уааҳәра руан.
– Иа анцәа умшитәааит, дад, – иҳәеит Басиаҭ, инапы ҵысҵысуа аҵәца кны дахьгылаз, – уаӡәыкызтәыз ушәикитәааит. Аԥсҭазаараҿы ацәгьа абзиагьы маҷӡам... Анкьа зны уани уаби рымца ахы ахьеиҿаркыз, алҩаҵә ахьҩарышьҭыз, еиҭа рымцахаара аԥсы ҭоуҵеит, дад, анцәа уԥсынҵры ҟаиҵааит! Уара уажәшьҭарнахыс зышә аауртуа аҩны ацәгьара аҟәыблааны, абзиарақәа ирҿархасырҭан, анцәа дақәныҳәааит! Уҩны ашә анааурт аҽны инаркны, адунеи зегь ҩнаԥшуа иҟоуҵеит, адунеи зегь алоурхәит. Асынтәи мҩакоуп игоу, аха мҩа рацәа арахь ихахоит. Агәырӷьараз убарҭ амҩақәа ршьапы андыргылааит, уҩны зхы ақәкны идәықәло зегь...
– Иҭабуп, иҭабуп…
– Капа! Еиҭаизҭаҭәа!
Капа дтартаруа лҿаалхеит. Зныкҟьара ада аҭахӡам, аҵәца лнапсыргәыҵа иқәгылоуп иҭәны. Акы иазеиқәымкуаз аччаҩ, махәи-ҵыси еиқәызмыртәоз ашәаҳәаҩ, акәашаҩ иахьа мыцхә лҽеиқәырԥшьыхаа дшыҟаз гәеиҭеит Басиаҭгьы. Данцәажәозгьы, акы аныҟалҵозгьы, али-ԥси рыбжьара, уи «махәҭа» змаӡамкәа изызҳаз аҷкәын лылаԥш неихылгон. Амацәыс еимҟьареиԥш рылаԥшқәа ааиқәшәон, иааиҟәыргон… Аԥхашьараз зегьы ҳхы рылаҳархәуеит ҳәа иаҿын акәымзар, рацәаӡакгьы аӡә дырбо, аӡә драҳауа иҟамызт.
– Уаҳа зжәуам, сбаба! – иҳәеит Басиаҭ. Уи еергьҳәа акәын дышгылаз. Капа дыԥхашьо Басиаҭ днаихәаччан, «махәҭа» змамыз илаԥш аӡәы илцәигар ҳәа дшәазшәа, иаразнак уахь дыԥшит.
Басиаҭ, деихо аҷкәынцәа днарԥырҵын, зыргылара иаҿыз аҩны днакәша-аакәшан игәеиҭеит. Уи метрак аҟара бетонла ишьҭыхын, амаҟагьы ахарҭәаны, ауасхырқәагьы ықәырҵахьан. Амзаша-фҩы рылҟьо, имазеины ишьҭан агыдра злаҩаргашагь, ахаҩа злырхшагь амаҭәахә.
Басиаҭ еиҭа иныҳәа-ныԥхьаны иҿынеихеит, даргьы агәырқьҳәа рус напы адыркит. Акыр шықәса иҿаҳаха,
ақәа иарбааӡауа, амра иабылуа ишьҭаз ақьаԥҭа, аӷьеҩ-аӷьеҩҳәа аихашьҭыбжь ықәыҩуан. Аг-аҿы аҳәо еиҭаҟалахт ақьаԥҭа. Ԥыҭрак ашьҭахь ақәа леиуазаргьы, асы леиуазаргьы ибахҵәаӡа инхоит ахәышҭаара, иахьчаларц рымца. Ишаԥшаԥуа ахәышҭаара илоу, мыч ду змоу уи ассир...
Басиаҭ уажәраанӡа ихәда еимаҳәахны ишыҟаз, уажәы иҽизнымкылакәа ихараӡаны џьара иҵәахыз илаӷырӡқәа аҽырҳәа рҿаархеит. Имаӷрала иблақәа ааҭирыцқьаан, аккара дыҵалаанӡа, аҩны зыргылоз рахь дыԥшит.
Аҷкәынцәа зегьы хҩаха рымамкәа акака ирҿын.
Ақьаԥҭа, аӷацәа рыла ихҵәаз, ауацәа рыла еиҭа зшьапы иқәгылаз, зымца ахы еиҿазкыз, улаша, уԥха... Зықьнашықәса уеиҵаҩҩы уҟаз… Имыцәааит умцахә. Ахи аҵыхәеи амцоуп, амцоуп! Амцоуп ахи аҵыхәеи... Алҩаҵә хәхәаӡа ажәҩан ахь изырхо, абригь-абригь аҩнаҭа ажәҩан ду аҵаҟа егьырҭ зегьы рылымкаа ишқьаԥҭам, аԥсы шҭоу зҳәо... Амцахаара.
Уи аахыс митәыкгьы ҵуам. Дигәа ашкол данҭала-ҵәҟьа зынӡа дхәыҷын. Усҟанҵәҟьа, абри данҩеидаслак абас дгәылҩрны, адауаԥшь еиԥш изҳап ҳәа уаҩ игәы иаанагартә дыҟамызт. Афизкультура аурокқәа раан зегьы рханы дгылан УИ, иара – зегьы рҵыхәан.
«Акы!» – Дигәа абыржәы иаҳауазшәа дыҟоуп, уи цасҳәа даҵаҳәҳәа ибжьы ширгоз. Иҵарыхәҵәаӡа, аҟамч
аԥҵаҵеиԥш, апҟацаҳәа аҳауа иалатҟәацуан. Рыклассаҿ усҟан ҩажәиаӡәҩы тәан. Дигәа зегьы дреиҵбын, дагьреиҵан. Дагьҩажәиаӡәҩын. Аԥхьаӡара иара иҿы ианааилак, «ҩажәиак» иҳәон уи, ибжьы ныҵакны.
Усҟангьы дыԥхашьон, убри дҿаҳәаны даман. Дыԥхашьон, избанзар ани аԥхьа игылаз цас ишиҳәоз зегьы ирдыруан. Аха уи арҵаҩы данирҽхәалак, егьырҭгьы иацлабны рҟырҟқәа ԥырҵәон. Ишырдыруаз дырҩегьых ас аныҟарҵалак, Дигәа дахьгылаз дыԥхашьаны аԥсра изаауан.
– Убжьы рга, убжьы рду! – диқәцәҟьон арҵаҩы.
– Ҩажәиак! – раԥхьа аҵкыс ибжьы неиҳеитәуан, аха уи аздырхомызт.
– Убжьы рду ҳәа уасымҳәеи, уара уҿы акыма?! – ашырҳәа иара иахь иҿааихон арҵаҩы, – уҿы еилга!
Дигәа уи илымҳа икырҳәа дшәаны, иҩлымҳакгьы иҩнапык рыла иааимлагәа, ишимчыз ибжьы наиргон. «Ҩажәиак!» Уи зыбжьу иара иакәӡамшәа акәын ишибоз.
Ашәа ҳәо аҵла ушықәтәоу, узықәтәоу амахә уҵаԥҵәан, иаалырҟьан уҳәҳәар иаҩызан.
Зегьы аҟырҟырҳәа иааибарччон.
– Очко! – ибжьы ҵарыхәҵәаӡа инахиҳәалон аханы игылаз. Зегьы еиҭаибарччахуан.
«Сара саҵкыс еиҳабацәами, сара исымбо акы рбозар акәхап, сара исзымдыруа акы рдыруазар акәхап. Аччарагь азин рымоуп, иззыччогьы рдыруеит», – игәы иаанагон, дыԥхашьаны ихы ахьигара изымдыруа дахьгылаз.
Чмазарак еиԥш ихигон Дигәа аҭаалым аурокқәа. Абас анихьлак, акраамҭа игәы ихьухьууа иҭан, ихашҭуамызт. Убри азы акәхап, иара аспорт днахәаԥшнык дызнымхоз. Ашьҭахь-ашьҭахь, уи имчи-иҟыбаҩи зеиԥшрахаз ала, ихьӡ рҳәартә алшарақәа иоур ҟалон…
«Очко!» – уажәыгь игәы иқәыҩуеит уи ажәа. Усҟан ари захьӡыз издырамызт Дигәа. Иара иччоз реиҳараҩыкгьы ирзымдыруазар акәхарын, аха изҳәоз, изахьӡу мацара акәым, усҟан амацасрагь идыруан.
Дигәа усҟан акәым, иара уажәыгь уаҩҵас амаца дзасуам… Адырраз идыруеит, аха иаҵаргалақәо анибалак, дааилышшаны иидыруагь ихашҭуеит. Уимоу, еигәыдырҵо анардҵәҟьа дзасуам.
Иудыруазар цәгьаӡам, ацәгьеи абзиеи аҿы ауаа ахьааидтәало урыланархәуеит. Џьара маҵык ууазаргьы, аха анаауоуа, ихәмаруагьы рыхәаԥшшьа уақәшәо, арахь ҟаҵатәы умамкәа, ухашәалашәа уаанхоит. Усҟан зегьы уара иухәаԥшуашәа убо уалагоит. Аԥхашьара мыжда шәыблак ахоуп, акы анаақәаца игәанаҭоит.
Аха ахәмарра, хәмарраҵас иҟазароуп. Гәанылагь еиқәԥарак еиԥш иухумгозароуп. Мап, мап, уи урҭ иибахьоу ахәмарцәа дрымаҭәам…
«Очко!» – илымҳа аҵу-ҵуҳәа иҭаҩуеит уажәыгь уи абжьы. Дигәа УИ дихьӡеит хы-класск рҿы дыштәаз. Хышықәса роума инеиԥынкылан класск аҿы дахахон. Џьара маҷӡак ихы дзахәо дыҟазар, уи акы аҿы днаргон, дахадырхомызт иаб иаҳаҭыр аҟнытә, аха изакәызаалак акы сҵоит ҳәа игәы иҭамызт… Иагьизҵаҵәҟьомызт. Ус рҽеиҿажьны, ашкол далымцакәа дааргон.
Дигәа иҭәыз ашкол ашҭа данынҭала, УИ зегьы дрылҵны иара иахь иҿааихеит.
Изаазеи, мшәан, асҟак ианбеиҿархасырҭаз дара... Шықәсы наҟьак рҿы еизырханы ианымеицәажәоз ыҟан. Егьаџьара еиқәшәаргьы, димбаӡозшәа дивсуан.
Дигәа ианакәызаалак уаҩ диаӷаӡомызт. Ус ҵасыс иман. Аха ашкол еицҭанаҵы, иара ибла ишабоз УИ убриаҟара амацқарара ныҟәигеит, «Ҟаитан Ҭамагә ашәа аниҳәо, сара сыԥхашьоит» зҳәаз иеиԥш, иара Дигәа иакәын уи гәнызгоз. Диеисуамызт, диақәԥомызт, аха ус иҟоу ауаҩы дзынеиҿаԥшуамызт.
– Бзиала уаабеит! – иҳәеит уи инапы рххо.
– Бзиа убааит, Заур! – икьакьаӡа, ихәхәаӡа иҟаз уи инапы аанкылан иааирӷәӷәеит Дигәа.
– Ушԥаҟоу, Дигәа?
– Сыҟоуп ус...
Иахьа амашьына ихы ҭырҳәҳәаны даныԥшуаз димбаӡозшәа ҟаиҵеит, уажәы дхьаҳәны дызҿу закәызеи, мшәан...
– Иахьа ҳаҷкәынра ааҳгәалаҳаршәароуп, Дигәа, иҳәеит уи ибжьы ҵарыхәҵәаӡа, – аизара иалагаанӡа хәмаррақәак ҟаҳҵап ҳәа ауп... Ана еизаны иахьгылоу умбои, убрахь унеи!
– Рушьни дыҟаӡами... Дмааӡеи?
– Ани ара даауа дыҟоума... Аҩнынӡа данызнеи, уинахыс ашәи-ҭышәи дузнагом... – иҳәеит, нас, Дигәа дааныжьны, диашахәҵәаӡа иныҟәашәа даҵаҽырбо, ауаа рыжәпарахь дналалт.
Еицәажәеит, аха рылахь еиҵыхны изеихәамԥшӡеит.
Дигәа днеит урҭ еизаны игылаз рахь. Ара иара ашкол ицалгақәаз аӡәык-ҩыџьак ракәын иҟаз. Егьырҭ рахь изымдырқәозгьы рацәаҩын. Иҟан иара иқәлацәаз, иҟан зарԥысымҭа иҭагылақәаз, инахыҳәҳәахьазгьы. Аӡӷабцәа рахьгьы убас.
Ҭаалымҟаҵара аурок аан еиԥш еицрыхәхәа агылара иаҿын. Дигәагьы днарылаԥш-аарылаԥшит, агәҭахьы џьара дгылар иҭахын, аха иара иакәым, иаҟаразгьы уаҩ дыҟамызт. Днеины зегьы рханы дҩагылт. Инеихәаԥшқәеит, иначча-ааччақәеит, аха уи иаха рымамызт цқьа, зегьы акы иазыԥшын.
Ус, апатреҭ еиԥш деилаҳәа-еилаца, ауаа дрылсны урҭ рахь иҿааихеит Аџыр. Дааиуан дмыццакӡакәа.
Џьара ишьапгьы ааиласуаме! Дигәа иакәзар ариаҟараҩык шихәаԥшуа идыруазар, уажәшьҭа ишьацәхыԥқәа зегьы хижәжәахьазаарын. Аџыр иахьихәаԥшуа еиҳагьы ихы ирҽеиуеит.
Дааины даагылт раԥхьа. Дааԥышәырччеит.
– Уа, мшыбзиақәа, дадраа! акаҩ ааҭиргеит уи.
– Уа, бзеира жәбааит... Жәбааит... Жәбааит.... Жәбааит... – еинҟьа-еиныруа инарылсит. Абахә ианыҩуашәа... Ачараҿ раԥхьа ирыларҵаз аҵәцеиԥш.
– Акы! – иҳәеит Дигәа ибжьы рмаҷны.
– Убжьы ҳаракы, убжьы рду! – ҿааиҭит Аџыр. Аҟыр-ҟыр дырган, аччара цәқәырԥа, аҵәцақәа, аҩбатәи анапы еиԥш инарылсит еицрыхәхәа игылаз зегьы.
– Акы! – иҳәеит Дигәа ибжьы ныҭганы, ишьагьы шуа, иӡамҩақәа ҭыблаауа инарҿыст.
«Ҩба». «Хԥа». «Ԥшьба. «Хәба» – аҳәызбахәмарра аныҟарҵо еиԥш, игылаз рыбжьқәа тар-таруа Аџыр иаԥхьа иҵакшозшәа ибон Дигәа.
Ус ишиаҳауаз аӡәы «ҩажәиак» ҳәа ибжьы геит. Иаразнак уахь днаԥшит Дигәа. Уи диздырамызт, шәагаала ишаанагара иҟаз, ашлац злашәахьаз аӡәы иакәын. Кьаҿ-маҭәала деилаҳәан. Зынӡа интерес имаӡамкәа, ауаа рҟынтә ҳәа акәын дышгылаз. Уи, даҽа убриаҟараҩык инаҩс игылан. Иҳәашьа иахыччар, дагьхьамԥшыр ҟаларын. Дигәа илаԥш иааҵашәан ихаҿы инхеит уи иԥшышьа. Ари ацуҭеи еибагозаргьы усыс имамкәа. Уи зынӡа игәаламшәозар акәхап ихәыҷра. Иахьа дыззаазгьы, ихәыҷра, игәалашәара, иҩызцәа раҳаҭыр аҟынтә акәӡам. Аџыр еицырдыруа уаҩуп... Ауаа аауан, иаргьы дааит.
Ауаҩы ианакәызаалак ихала ихәыҷра изшьӡом... Днаскьаганы харантәи ихы дзахәаԥшраҳа. Уи ихәыҷра аҽаӡәы ирҟьацуеит, иара изтәу ихаҭа изгәамҭаӡакәа, аԥсыӡ амгәацәа мырҟьаӡакәа, аӡсага-рчқәа анаӷраԥырҽуеиԥш...
Иԥхьаӡонаҵы, Дигәа зегьы рханӡа дахьгылаз игәы иқәыҩуан абжьқәа – игәаҩаӡа, иҵарыхәҵәаӡа, итатаӡа, ихааӡа... Иҟан зегьы ирылкьны игоз – аихаӡабжьқәа, абҩабжьқәа, амҿыбжьқәа...
Дигәа дгылан дӡырҩуан. Уи илымҳа аҟынӡа иааҩуан ана-ара еилургартә ишрылыҩуаз ианхәыҷызтәи угәалазыршәоз абжьқәа. Аиҳараҩык рыбжьқәа уи иацәыхаран, аҽа дунеик, аҽа ԥсҭазаарак иатәын, уахь иианагаӡахьан.
Иԥхьаӡо ишнеиуаз, аҵыхәаншәа џьара иаҳаит аӡә ибжьы. Дагьааҭрысит. Даныхәыҷызтәи ибжьы акәушәа ибеит. Деиҭанаԥшит, уи анкьа зны зегьы рҵыхәан идыргылоз аҷкәын хәыҷы, даан уажәыгь дахьгылац дышгылоу ибарц иҭахызшәа. Аха уи зыбжьыз дизгәамҭеит. Еицрыхәхәа игылаз рахь иҭәы-иԥха иҟаз рымгәацәақәа ракәын иибоз. Урҭ дызрывԥшуамызт. Аԥшра дшаҿыз Шьыта илаԥш налықәшәеит. Зныказ игәы нҭыԥсааит, аха нас драҳаҭӡа, ихы игәы ақәыбзиан дааҟалеит. Данааизгьы зегь раԥхьа ииԥшаарц ииҭахыз уи лакәын, имаӡеит акәымзар.
ШЬЫТА! Ари еиԥш ахьӡ ссир ианакәызаалак имаҳацызт уи. Уажәы еиҳагьы еиликааит ус шакәыз. Шьыта иара изы ихьӡымызт. Уи – дунеин. Ихы-игәы ақәыбзиан, игәы раҳаҭны, игәы изырхьуа, дзырԥхашьо
амрирақәа дырцәыхьчан, илахь еиҵыхны днаԥшы-ааԥшыртә дҟазҵо.
Уажәыгь, уи дааигәаны ара џьара дшыҟаз аниба, ихы дҩахан, ирыкәшан игылаз ауаагьы цқьа даарыхәаԥшит. Раԥхьашәа ҭаҳмадцәақәак рлабашьақәа рыҵаргәан игылан. Урҭ егьыччомызт, рылахьгьы еиқәымызт, ус иԥшуан. Иҟалап, уажәы аҽаџьара иҟазҭгьы. Аӡәызаҵәык, қәралагь макьана иаҩцамыз ауаҩаԥшь ԥшӡа Џьарма, дҵәи-ҵәиуа, иразынԥсараха иҟаз имаҟа аҟәынақәа ахьхьа рыхго, икәымжә ӡырӡ даҵаҽырбо, урҭ днарылҵны, арахь дааскьаны дгылан.
Урҭ рнаҩс Дигәа изымдыруаз уаа еилаҳәақәак рых ҳаҭыр ақәҵан иԥышәырччон. Наҟ ауаа рацәаҩын. Хәыҷи-дуи еидҵәаҵәалан, еихеигәо, зегьы абрахь ааԥшра иашьҭан.
– Уажәшьҭа шәеимпы, иахьак аурок намыгӡакәа шәсышьҭуеит! – иҳәеит Аџыр дааччан. Нас дмыццакуа, иблақәа ларҟәны, ишьапы акы адибалазшәа ԥыҭрак ус дгылан. Даргьы ус игылан. Аҵыхәтәан, Аџыр ирласны даахьаҳәын, иныҟәашәа иацымҵо-иагмырхо, рханы игылаз Дигәа днаивсны дцеит. Игылазгьы зрахәыц ԥҵәаз аимхәыц еиԥш иааилаҩҩит.
– Шәааи, «Ахԥатәи дхашәалоуп» ҳахәмарып! – иҳәеит Заур ибжьы ҵарыхәҵәаӡа.
Аҿарацәа алҵит, егьырҭ наскьа-ааскьан урҭ ирыхәаԥшуа инагыла-аагылақәеит. Амаҟа зыблуз иақәҵан изымӷаз аӡәы иааимӷихын, еикәшаны иаагылт. Дигәа иԥшааит Шьыта дахьгылаз ианааиқәшәа иаразнак абра днеирц.
Амаҟа зкыз Заур иакәын, ихашәалаз дыԥҳәызбан. Рацәакгьы ҵуамызт лара ашкол далгеижьҭеи. Ақалақь
аҟынтә дааны Аҩӡыбжьара уарҭанык даагылан, ашкол дҭалт. Ирҳәон лаб ҳаҭыр зқәыз аӡә иоуп, ицәа ԥылҽуа даналага ақыҭахь «ахгара» лықәырҵеит ҳәа. Уи еснагь ашәҭыц еиԥш лҽеилаҳәан акәын ашкол аҿы дшаауаз, иахьа илшәыз уаҵәы илшәымызт… Абас деилаҳәа-еилаца, зҵаҩы маҭәа харӡаақәа зшәыз лҩызцәа аӡӷабцәа данынрылагылалак, ихьшәашәаӡа, ируа-ирҳәо иақәымшәо маӡак рҳәоны лара илаҳар ҳәа ишәозшәа иааҟалон. Лара лакәзар, лҟазшьа мыцхәы ибзиан, еснагь аҩызцәа дрышьҭан, зегьы дырҟәынҷаблон, зегьы рыкәа дҭалон. Аха ашкол далгаанӡагь, аҩыза бзиаҵәҟьа длымамызт…
Абар, уажәы леиԥка ҭшәа дамышьҭуа, рыкәшара даҿуп уи. Заур дмыццакӡакәа, имаҟа еиҩырҿа, инапы иахаргьежьуа длышьҭоуп. Лара даара дыҩыр лҭахуп, аха леиԥка дашьҭуам… Арахь лшьаҵатәқәа… Уи шәагаала рацәак дыҟамызт аҟнытә еснагь зышьхәа ҳаракыз ашьаҵа ныҟәылгон. Знык дакәшеит, аха џьаргьы дымгылт. Амаҟа лгар лҭахызар акәхарын, аха арахь Заургьы длымдыруаз, дицәшәон.
Дигәа уи еснагь даара ҳаҭыр лықәиҵон. Лара мыцхәгьы дқьиан, аха шаҟаҟалалак леилаҳәашьала зегьы дахьрылыԥшуаз аҟнытә лыгәра рызгомызт, цас иҟалҵозшәа днарбон. Уи ианакәызаалак ишакәым ҷкәынак дицныҟәо, диацәажәо уаҩы имбацызт, аха уеизгьы аӡӷаб ласы ҳәа илышьҭан.
Ус, џьара дымгылошәа аниба, диашахәҵәаӡа адыхҳәа дналышьҭаԥалт Заур.
– Марица, быҩ!
Ларгьы ҿымҭ деиханы дцон. Дыччон дахьцоз.
– Быҩ акәымзар, сбысуеит! – ибжьы ҵарыхәҵәаӡа иналықәиргеит Заур.
– Усыс… – лҳәеит ларгьы. Аха усгьы дышзахәоз деиханы дцон.
Аҩӡыбжара абаа хыҽҽырақәа рҿы иҭагылан шәҭыҵла дук, Дигәагь дахаанын уи. Ес-ааԥынра иҟәашккараӡа иақәҳауан ашәҭ. Аԥхынра акыр инаскьаанӡагь, уахьцалак улаԥш иҵашәо игылан иара быбышӡа. Аха наџьнатә аахыс убри аҵла шәиуеит, шәҭык ҿызхызгьы иҵыхәтәа бзиахом ҳәа азырҳәон. Дигәа игәалашәоит ианхәыҷқәаз, уи анышәҭлак, рыблақәа шырзаҟәымгоз. Убасҟак иссирын. Аха иазырҳәахьоу анааргәалашәалак, ихьамԥшӡакәа ахәацаҳәа рҿынархон. Убас есышықәса ишәҭны, иниасны ицон. Ашьҭахь, иажәны акәу, ус излагылаз ахаҳәра афатә амҵәоу, иныхҩаа ицеит. Ари аԥҳәызба дибацыԥхьаӡа убри аҵла ааигәалашәон Дигәа.
Уажәы лара уаҳа лыламкәа данааԥса, дышнеиуаз даангылт.
– Усыс! – лҳәеит уи, Заур иахь даахьаҳәны.
– Быҩ!
– Усыс!
Апҟацаҳәа ашәақьҭҟьареиԥш игеит амаҟабжьы. «Ауу» – ааилдыргеит игылазгьы. Дырҩегьых аҽыԥсахха лымҭакәа длысит. Дигәа изааигәаӡан урҭ ахьеибарххоз. Ибон уи лылабжышқәа ҩхаддылан лыбла ишынхгылаз, аха усгьы сыччоит ҳәа даҿын. Заур икаиршәыз амаҟа аашьҭылхын, аха дызмыҩт, убасҟак лжьы лцаны иҟан. Ус ныҟәашәала лҿыналхеит. Заур рацәак дымцакәа, адыхҳәа Шьыта лаԥхьа днагылт. Шьыта лышьҭахь игылаз аӡӷаб лҿаныналха, Марица уи дналыхьӡаны кьац ҟалҵозшәа амаҟа аалҟьан, длыхәаччан иналлыркит.
Амаҟа згаз аԥҳәызба Аҩӡыбжьаратәын, аа-класск даналга, аколнхараҿ аус луан. Мышкы шә-кьылак
ачаи бӷьы лызхомызт… Лхы шьҭацалан дцон, аха дышԥацоз, аҽыҩ џьбареиԥш. Дзышьҭаз аҷкәынгьы длыцәцар иҭахын, рацәак хара имгакәа дихьӡан, амаҟа лҟьеит. Аха иара убас иманшәалан дышьҭыԥеит, иагьикьимырст. Уи аҷкәын дкәашаҩ бзиан. Илҟьан – дыԥеит, еиҭалҟьан – деиҭаԥеит: Акәашараҵәҟьа даҿын. Аҩыџьагь ччон, иччон…
– Укәашала, укәашала! – иааибарччеит зегьы.
Уаҳагьы акы аалызмырҽеиӡакәа, амаҟа лымихын, дкәаша-кәашо длышьҭалан иҿынеихеит. Уи ашьҭахьгьы акраамҭа иакәшон, амаҟа ашьҭыбжь гон. Шьоукы-шьоукы ԥырӡон, ԥсыхәа амҭаӡакәан иакәшон, иакәшон.
Шьытагь ҩынтә-хынтә раҟара илықәшәеит, аха усҟак лҽадмырхалакәа, ачеиԥш дҳәырҳәыруа ааигәа днагылон.
Дигәа иааигәара агылара анлықәшәалак, дыхҭамкцәакәа лылаԥш дашьҭалон, аха лара дихәаԥшуамызт.
Ауаа рацәа ахьыҟоу дыԥхашьозар акәхап… Зегьы еиԥшым.
Уи игәы иахәон ари ахәмарра. Акыр аԥсҭазаара иалаԥшхьаз абарҭ ауаа, рхәыҷра ԥшааны, ирцәымцарц иакәшан, ирыбжьакны иркушәа ибон... Абла аҭаԥшырҭа рибамҭо.
Ус зегьы аҟырҟырҳәа ианааибарчча, даахьаԥшит. Дҟаԥшьӡа, иӡамҩақәа кылпыпӡа, деимҿаҿо дыҩны дааиуан уаҩ шәпа-жәпак. Акәариал еиԥш дишьҭахх дишьҭан иара иԥҳәыс. Ԥҳәыс аса хәыҷык, дхырҩышәӡа, дҵарыхәҵәаӡа. Лхаҵа ишимчызҵәҟьа дыҩуан, уажәы-уажәы дхьаԥшны, иблақәа ҭыҵны ицозшәа иҽыҟаҵаны уи дылзыԥшуан.
– Иагьарааны исҳәахьазаргьы иахьа сшьа зуроуп, аҽыҵга сымоуп, сгәы сырдароуп! – дыччо дкәалаауа уи дишьҭан иԥҳәыс, лыбжьы хааӡа, ачча алыжжуа.
Лхаҵа иԥсгатәы иман дҳақь-ԥсықьуа дшааиуаз, Дигәа игәышԥ ҟьаҟьа ду иҽнавеиҵәахуан еиԥш, лара дааиқәҟьашан, иҟәаҟәа шыҟаз иҩкыдлыршааит.
– Дигәа иухьзеи абааԥсы, сахьыршьуа умбаӡои?!
– Макьана уабаҟоу, уеиҭасымԥыхьашәахара уҟоуп! – дыччон иԥҳәыс.
– Иааг, мшәан… Алабгьы саарханы амаҟагьы бго, ус иҟалома!
Аха уи дцахьан.
– Ани абанс дубоит, аха лнапы шҿацоу уздырам, дҳақь-ԥсықьуа Дигәа иахь уажәы-уажәы дхьаҳәуа, «усҭ игәыӡы» иҳәарашәа, иқьышә жәпақәа ҭырқәацәаауа, ацәажәара даҿын ашьхааӡаҩ, – дахьыноухьысыз ибызбызуа иноуцралоит. Сыхәмаруашәа ҟасҵон, аха сшәаҵәҟьон. Џьара зинк лоуны, лнапы сылало даныҟала, цәгьароуп, ацәтәыҩа сҭалцалоит. Заур ацәикк иоуп уи дсықәшәартә иҟазҵа, – ихәда ажьеизыҵәарақәа амырзакан еиԥш еихала-еихыҵуа аччара даҿын уи. Аха Дигәа алаҿимҭуашәа аниба, иччара-мгәа акнопка дақәыӷәӷәазшәа дааҟәыҵт.
Шаҟаҟалалак, аҵыхәтәан Дигәеи Заури еиқәшәеит. Аҩра Дигәа иқәшәеит. Ҽыбӷаҟазаҵас имаҟа нарҟәны икны, дишьҭахх иҿааихеит Заур. Уи иҭахымызт Заур ицхәмарра. Џьара сгылап ҳәа игәы иааҭеикуан, «апҟаца» аргеит ижәыҩшәаҟьа шыҟаз. Еиҭа, еиҭа... Аҽыԥсахха даламыгӡаӡакәа...
– Уас, уас, иалаӡартә иҟоуп! – ачча изнымкыло ибжьы гон зыԥҳәыс илыцәшәоз.
Дигәа зныкыршәа даақәгьежьааит, аха Заур дҵарын, акраамҭа амаҟа изимымхит. Аҵыхәтәан, амаҟа анимԥыхьашәа, иааимикәыцәт. Убасҟан иккаӡа Заур иблақәа днарҭаԥшит.
Игәаӷс имоузеи уи абасҟак... Иблақәа ирҳәеит уи!..
Амаҟа Дигәа ианига, Заур деиҭаԥеит дицәцарц. Дигәа ахаан ихы иадимбалацыз акы мцаны иҩаисын, иблақәа ашәаҳаит. Али-ԥси рыбжьара уи днаихьӡан, амаҟа иҟьеит. Иԥшуазгьы, ихәмаруазгьы ааиқәтәеит. Ааҭынчрахеит. Дигәа ишибоз Заур дааиџьит, иԥсы изҭымкаауа, дыҩыр дызмыҩуа, дгәаар дзымгәаауа даақәхеит. Дигәа даанымгылакәа даҽазнык иамхаҟьар, ахыԥҳәа иара убра днаимҵаҳауан.
Заур ииулак ичҳан, днахыԥхыԥын, амаҟа имхра даламгакәа инаҩс игылаз аҩыџьа раԥхьа иҽааникылт. Аха ахәмарра зықәшәаз аԥҳәызба арҵәаа ааҭлырган, дырҳаны игылан ирыхәаԥшуаз рахь дыҩт.
– Бысҭ, бысҭ, ус ибымаз, – иҳәан, амаҟа ааирххеит ла лахь, аха уи уаҳа дхьамԥшӡакәа, наҟ днарылашәкәа дцеит.
Ус, Заур ишьҭахь игылаз аҷкәынгьы, дналҵны, иџьыба инапқәа ҭаргьежьуа иҿынеихеит. Заур ихаҭаҵәҟьа дзымцеит. Ивараҿ игылаз аҩыџьа рахь диаст. Урҭгьы наидҵын, ӷәара-пара рҿынархеит. Абас зегьы еимпуа мацара, Заури Дигәеи ааизынхеит.
– Усҭ амаҟа… – иҳәан, Дигәа Заур иахь инеирххеит.
– Сара изсуҭои, изтәу иҭ! – иҳәеит уи иблақәа камкамуа. Иԥсы илалахьан.
– Унапы ахаҵкы сцааит, иурҟамчит, – иҳәеит уи амаҟа зтәыз имӷаҵо, – аҽазнык иуҟьар сҭахын.
– Уи – иҳәеит Дигәа, – хәмаршақәоуп...
Хәмаршақә акәзаргьы иақәнагон!
Шьыбжьаахьан. Амрагь ҩежьӡа иахькыдыз иахмырҟьацәакәа иԥхон. Ажәҩан акалҭқәа рахь ԥсҭҳәа хәашьқәак аахылан, аҽышьҭыхра иаҿын.
Ауаа неилыҵ-ааилыҵқәеит. Ана-ара гәыԥ-гәыԥла еидгылан еицәажәон.
Ахәыҷқәа хазы иалҵны џьара ихәмаруан. Ашкол аҩныҵҟантә иааҩуан иахьа аизара ашьҭахь иқәгыларан иҟаз ашкол хәыҷқәа рашәаҳәабжь.
Заур, ани зыԥҳәыс илыцәшәоз, Кәыпта ҳәа аҽыҩқәа ирықәтәало аҷкәын уҳәа ԥыҭҩык Џьарма икәшан игылан. Дигәагьы уахь иҿынеихеит. Кәыпта, Дигәа дшибаз еиԥш, еснагь иикыз иҟамчы аԥҵаҵа изиацкқәа инарыхҟьо дааидгылт. Зықә лаҟәыз ихылԥарч гьежь ырнаан, дахьындәылҵлак ишәыз икаба кьаҿ ҟьаԥшьшьӡа, дахьынеимаз – жәиԥшьҟа шықәса зхыҵуа ахәыҷы иаҟара акәын дахьыҟаз. Убри азы акәын уи даныхәыҷыз инаркны аҽыҩқәа дызрықәдыртәозгьы. Аԥша доуҭар дагон.
– Дигәа, сынтәа уара уҽеиқәа суҭар, аԥхьахә асыргон! – иҳәеит уи.
– Аҽеиқәа уажәшьҭа иазгом, иажәит.
– Ажәымҭыҽха ахьӡ асмыргоз…
– Уи ахьӡ иамоу иара иазхоит, – иҳәеит Дигәа аҵәы аламҵакәа. – Иҟоу уи ауп, Кәыпта… Уи ианааз хар амамызт, уара иудыруеит, аԥхьахәгьы агахьан, уахьахәаԥшуагьы ицәгьамызт… Уажәы ирыцҳахәха аҳәынҵәа наҿаҟьаны ишаԥысуа збар сҭахым…
– Уара ҩ-ҽыкгьы урзышьҭыхуам, акы акәым, – кьакьа-кьакьа дааччеит уи. – Зеиԥш мархәацу иаасхәаз уахәаԥши, – уи зегьы ишәнарбара шәыҟоуп, – инапы нархханы, нахьхьи агәара зыӷәра ахаршәыз амархәац инақәикит. Уи аԥырцәқәа, аҵыхәа – зегьы цаха ҟаԥшьыла иԥаны, ахәмаррахь ирго аӡӷаб хәыҷы леиԥш еиқәышәшәа игылан.
– Уажәраанӡагь иумзар акәын, – иҳәеит Дигәа, – уара уеиԥш аҽыбӷаҟаза… Еснагь ауаа ртәқәа рыххо изумо…
– Уҽыбӷаҟазазар, убасгьы ҟауҵароуп, егьысгьы, – иҳәеит уи, иҟамчы аԥҵаҵагьы апҟаҩҳәа изиацк аԥынҵа инаниҟьеит.
Дигәа днаскьан, Заур ижәҩа инапы нықәиҵан даахьеирҳәит. Заур уи инапы днахан, ижәҩахыр инықәихит, изышьҭымхыртә ихьанҭоушәа.
– Заур, угәы иалымсааит. Уи хәмарроуп… – иҳәеит Дигәа.
– Ухәыҷума, уара... Ахәмарра хәмарроуп!
– Усоуп, аха сара…
Заур уаҳа дхьамԥшӡакәа Џьарма дизыӡырҩуа даагылт.
– Сара абыржә сшубо сыҟоуп, уаҩ илаҿ сааиуам, – Џьарма дцәажәон деилаҳан, – аха ақәԥараҿ аӡәгьы дсыхәарҭамызт. Абыржә сахьыжәбахьоу сааихьеит, макьана адгьыл уаҩы саимырбац. Уаҩабаашәа санырбалак, исақәԥон… Рҽынасыдыршәылан. Иаразнак ҭаршә аныҟасҵалак, уи акәхон…
– Уажәы абра игылоу иаҳиааирыда? – даарылаԥшит Заур.
Зегьы Дигәа инаихәаԥшит.
– Иҵегь ҳанеиҵаз зегьы Дигәа дҳаиааиуан, – иҳәеит Заур.
– Данеиҵазымкәа, уажәы дкаужьып… – иҳәеит арԥыс наӡак, хәыҷык днарылҵызшәа дахьгылаз.
– Уи нырҳарыла иҟоу џьушьома! – иҳәеит Џьарма, икәымжә ӡырӡ амаӷрақәа днарыха-ҩарыхо.
– Сара сықәԥаӡом… Саҟәыҵхьеит… – иҳәеит Дигәа.
– Уааи, Дигәа, ҳаиқәԥап! – иҳәеит Заур.
– Сара саҟәыҵхьеит, Заур... – аха уи игәы нханы иҟазар ҳәа дахьшәо аҟнытә, ииура издырамызт.
Уажәыгь мап икыр, Заур игәы нханы дцар ҳәа дшәон. Иахьа иҟалаз иара ихаразшәа акәын ишиԥхьаӡоз.
– Шәеиқәԥа, дад, шәара макьана шәхәыҷқәоуп, ҳара аҭаҳмадцәагь ҳаҷкәынра ааҳгәалашәыршәап, – иҳәан, игылаз днарыха-аарыхан, ақәԥара аҭыԥ ирмазеит Џьарма.
– Уааи, Дигәа, – иҳәеит Заур дҿаԥха-ҿаччо, – ҳкаҳар, ҳгылап, иҟаларызеи... Ахәмарра хәмарроуп.
Ас акгьы игәы иалаӡамшәа иҽаныҟаиҵа, Дигәа уаҳа мап изымкит.
Иааибакит. Дигәа иҽыриашаӡан, уи иҽииҭеит. Заур дахьынӡазҩеиуаз, арыҭәеиԥш инапқәа ааиԥигалан, Дигәа ибӷаӡара дналаԥсны икит. Аха ианааибарххақәа, инапқәа акы иакӡамкәа иааимышәшәеит. Дигәагьы уи аҵысхәеиԥш даашьҭихын, анышәаҟынӡа днаган, зынӡа уа дынмыжькәа, дышьҭыхны ишьапы дҩықәиргылт.
– Ҭаршә ҟаҵа, уара, ҭаршә! – ибжьы иргон Џьарма. Шьоукы ааибарччеит.
Дигәа, Заур данынаихәаԥш, уи иԥшшәы ԥсахны дыҟан.
Иабаҭахыз, зынӡа даламгаӡар акәын. Узынҟьаз аҵкыс, узынԥаз ҳәа. Уажәы даҟәыҵыр уи игәы нхахуеит. Еиҭааибарххеит, аха Дигәа иҽиҟьомызт. Иҭахын ԥыҭк ианеидхалалак, наҟ доуишьҭрац. Еиҭахаз ахьӡзааит нас, зегьы дара рами.
Еиҭааибарххақәеит.
– Ҭаршә, ҭаршә! – ибжьы иргон Џьарма.
– Уаҟәыҵ, Заур, уаҟәыҵ... Узҿқәоузеи? – иҳәеит игылаз рахь аӡәы..
Убри аамҭаз Дигәа дахьаахьаҳәыз Шьыта илаԥш налықәшәеит. Уи лхы шьҭацаланы ҵаҟа акәын дахьыԥшуаз, икаҳауа, данкаҳауа игәы дықәыԥшырц лҭахызшәа. Иааицәымыӷхеит.
Наҟ иалгатәуп, иаарласны, дадызцалазеи.... Зегь иара дышԥарылаҳауеи... Изакә қәԥароузеи, ахәыҷқәа реиԥш...
Дигәа иаахьаԥшымҭазы Заур иарӷьа шьапы харҟәалан, ишимчыз Дигәа итәӷәыбжьара дыбжьаст. Иаразнак дархәеит ахьаа бааԥс, иӷра иҭалан зҿыназхаз. Икьатеиқәа зегьы ҳәызба ҵарыла ихдырффошәа акәын ишибоз. Заур аҽазнык идәықәиҵахт ишьамхы. Уажәы Дигәа иҽырхәан дахьыҟаз азы уи еиҳагьы иманшәалан иқәшәеит.
Дымтәар ада ԥсыхәа имамызт, аха ичҳаны дышьҭыхны дсыршәып игәахәуан еиԥш, агәырқьҳәа аччабжь ааҭҟьеит.
Ихы шьҭыхны даныԥшы, ибеит иччоз рхы-рҿқәа. Шьытагьы! Убригь дыччон, иара ихьыз, дымкаҳар ада ԥсыхәа ахьимам дахыччон. Уи имбо дыҟазар ибаргәыз, ибла аҵәеиԥш иҭамсуа, насгьы еилимкаауа, лыччаԥшь егьизаҵымбаауа!..
Ари ҟалеит али-ԥси рыбжьара. Уи илшон иақәԥоз даанкылан, ицнапык ала диршәыр, аха еиҳагьы дыччархәхар ҟалон.
Икаҳаз, икамҳаз, иаҵахаз, ииааиз – зегьы дара ракәӡами...
Дааилышшеит. Заур аҽазнык иҩеигӡеит ишьамхы, Дигәагьы иԥсы изҭымкаауа дааизҟәыҿит. Дахьыԥшуаз ибон зыхқәа хыршәҭны макьана иччоз.
Ахаԥыцқәа, ахаԥыцқәа, абҩаш хаԥыцқәа, аџьаз хаԥыцқәа, ахьы хаԥыцқәа, иҟәаш-ҟәашӡа иҟаз...
Шьытагь! Шьытагь! Шьытагь!..
– Аа, уара! Абриоуп сара ҭаршә ҳәа сзышьҭоу!.. – дыччон Џьарма, иԥаҵа ԥшӡақәа уажәы-уажәы иқәҳәо.
Дигәа ихьаа иӷра иҭалан ицон ҳәызбаҵарыла икьатеиқәа ԥырффо. Ус иҽырхәан дтәан, ихьаа дазыԥшны. Иаԥхьа, ишьҭахь – уаҩ дыҟаӡамшәа акәын деизҟәыҿы дыштәаз.
Аччара иаҿыз инарыха-ҩарыхан Заур иааидгылт, арԥыс наӡа дназлаз ҷкәынцәақәак. Урҭ ччомызт.
– Ақәԥашьа удыруазар ус акәым, џьым!.. – рҳәеит урҭ.
– Ҩыџьа еиқәԥар, аӡә дкаҳауеит, – иҳәеит Џьарма, ҳаҭыр ақәҵан дыччо, – уи ҭаршәоуп. Ҭаршә ус адыруеит!
– Ҩ-ҽадак еиԥхныҩлар, ак аԥхьа иҩеиуеит! – иҳәеит уаҩ ԥагьак дыҽхырччо.
– Уара, Дигәа, ус ишакәым укаҳама?! – дҵааит Заур. Уи иқьышә дацҳауа иҽникылон акәымзар, ачча ԥсцаха имҭакәа дакын.
– Уара иуздыррым дышкаҳаз! – рҳәеит урҭ аҷкәынцәа.
– Амилициа рҿы саныҟаз маана гәарҭак сдырҵахьан, акаҟара иаармариашәа иҟасҵеит, – иҳәеит Заур, – иҟалазеи митәыс... Дкасыжьзар?..
– Дкаумыжькәа, Дигәа уара дкаужьуеит...
– ... узыҿаҟәом!
Дигәа иҟынӡа урҭ ирҳәоз быжьрабжьҵәантә игозшәа акәын ишнеиҩуаз, насгьы ус иаҳауан акәымзар, рҵакы дазхәыцуамызт. Мчыла деиханы дҩагылт. Уи иҽирӷәӷәаҵәҟьар, инмырԥшыкәа дрылҵуан, аха убригь дазхәыцӡомызт, иҽанириашалак икьатеиқәа руакы егьырҭ ирылжәан дахозшәа ихьуан. Иҽырхәан дшыҟаз, деиҵакы-еиҵакуа, ауаа днарылс-аарылсуа иҿынеихеит.
Акыр днаскьаанӡагьы иаҳауан абжьқәа, иара изыҳәа уажәы ҵакы змамыз.
– Уааи, усҟак ухаҵазар, сара усақәԥа! – ибжьы гон аӡәы, игәы нхаӡаны.
– Уаҳа ауаа ахьыхәмаруа шәымбаӡаци, уара? Дкылымҵәеит. Иареи сареи ҳаиҩызцәоуп, ҳаибабап! – ибжьы гон Заур.
– О, уара, ҭаршә убас адыруеит, ҭаршә! – ибжьы гон Џьарма.
Анцәа иџьшьоуп иара аӡәгьы дахьишьҭамлаз... Дижьжьарц.
Ауаа реилачра дҩалҵын, ашкол ашьҭахь ала ахҵысҭа дыҩхыҵын, урҭ ршыкьыбжьгьы, реизарагь, рашәаҳәабжьгьы, рыччарагь ныжьны, ихы ахьынахаз иҿынеихеит.
Шьасиа, уаҳа даанымгылакәа, дныҵышьшь дцеит. Дакәшан аҳандақьаҿ днеин, аилаҳәара ахьылҵәахыз илыԥшаан, мҩахәасҭагьы зылгамыз аккара лҽалҭеит. Акраамҭа дцон ус, ихҩаԥшьааӡа игылаз ахьацақәа, аџьқәа дрыҵсны. Урҭ ирыҵиаан иҟаз адыӷаџьақәа, амыӷқәа аалыцрыхо, лкапрон калԥадқәа рыблақәа ҭжәо, лшьаргәацәқәа ирылакьакьон. Ана-ара, абнара кылжәан амра ахьаауаз данақәшәалак, аҳаԥы лашьца дааҵыҵызшәа, лыбла хнакуан. Нас дырҩегьых ацәаакыра зҵашьшьы иҟаз аккара дныҵалахуан. Џьара-џьара, ахыкәшарҭа амамкәа, аарҩарагьы иазҭмырҩааз абааррақәа дрықәшәон, аха акгьы агәхьаа мкыкәа, урҭ ирҭиаан иҟаз апҟыз рҽны днықәгыло, ҳасаб ушәа дрылсуан.
Абас амыӷ дафан, аҳәынҵәа лышьклатата, абнара дахьнылшәаз, «оуффф-оуфф» ҳәа Уаамыр ақәыԥсычҳабжь аалԥаҳалеит. Амра хыԥхало дынхыԥшылт.
Аԥшаҳәахьы данкылс, даангылан даанаԥшы-ааԥшит. Аха ара уажәааны акәым, аԥхынгьы аҽыкәабараз уаҩы иҿархасырҭамызт. Дынҭалан, аҟәарахьы дылбааит. Илкыз леилаҳәара лаԥхьа ахаҳә шкәакәа инықәылҵан, даагылт. Уи ахыртлара лзыгәаӷьуамызт. Иара ИХАҬА имаҭәақәа ылаҳәазар ҳәа гәҩарас илыман...
Лаԥхьаҟа ԥаҩ ҿҟьаран, илашьҭын, хыхь цәеихаҿык аҟара анышә ықәын акәымзар, егьи зегьы уаҳа лаԥса
амаӡамкәа аӡаҟынӡа сыпран илбааган. Абри асыпра аҵаҟа аӡыжь дуқәа, аӡеилашырақәа ҟаҵаны иаман. Уажәы аӡы акыр ишагызгьы икеикеиуа ишыцқьазгьы, урҭ аӡыжьқәа рыҵа ааимҟьангьы џьара иубомызт. Иҵамҵамуа ҵаҟантәи аӡеилагьежьрақәа хашыло, уахьхыԥшылозгьы уаашәарын.
Шьасиа дахаануп абри аӡыжь егьызеиӷьым аҷкәын данашьыз. Ара аӡы шыбааԥсыз рдыруан аҟынтә, ахәыҷқәа ҽыкәабараҳәа инарышьҭуамызт, аха уи ихы дақәгәыӷны, аҩны зҭоургылар изҭымыҳәҳәо аӡыжь данынхәыҵҵәры, аҵа иамаз аӡеилагьежьыра даашьҭнаԥаан, асып ыҵжаан иахьыҟаз дынцәыҵанагалан, имч мырхакәа дашьит.
Уажә еиԥш илгәалашәоит, иҵагь иҳараку нырцәтәи аԥаҩ ихықәыхх иқәгылаз аҭәа-ҵла хаурақәа руакы ԥҟаны, ацҳаҵәры хданы иԥсы аӡы ианҭыргоз. Ааԥыни аԥхыни реилыҵымҭазыҵәҟьа акәын. Аҵла ацәа џьара ирсалан узахар, иҟьантазӡа алаҳарҭеиԥш иҩыхыҵәраа ицон. Убри ацҳаҵәыргьы ацәа ахҳәаны, иара аԥсы иеиԥш иҟәашккараӡа, еиҳа аԥаҩқәа ахьеизааигәаз нырцә-аарцә иқәын. Иқәцәны, ауаҩ ишьапы акыртә, амаакырақәа аҭан иҟаҵан. Амра ашәахәақәа алԥхо, абааӡатәы ҳаҭа ҿыц, абырфын рахәыц иаркны, ацҳа иқәган иргон.
– Уаала, дад, аҩныҟа... Уаала, дад, – дҟәындҟәындуа раԥхьа днеиуан ҭаҳмадак. Уи ишьҭалан еицрыхәхәа, ацҳаҵәры иҟәашӡа ршьапы иаҵыԥшуа иқәлан инеиуан ахацәеи аҳәсеи, ашәы рышәҵаны.
«Уаала, дад, уаала...» – уажәыгь ллымҳа иҭыҩуашәа дыҟоуп Шьасиа.
Усҟан лара дгылан, аӡы иашьыз «иԥсы иарчыз» аҳаҭа ҵаӷа дахәаԥшуан. Уи аԥра шкәакәа еиԥшын, инарымпыҵԥраан амшын еиԥш ииаҵәаӡа хыхь ирхагылаз ажәҩан иналаларашәа.
Шьасиа усҟан иаалгәалашәеит амшын ихны илбахьаз аԥрашкәакәақәа. «Убарҭгьы зырчуа абысҟатәи уаа аӡиасқәеи амшынқәеи иргахьоу, иршьхьоу рыԥсқәа ракәзар ҟалап» ҳәа лгәы иаанагеит.
Аҭәа-ҵла дуқәа руак инхаз иахьа уажәраанӡагьы аӡы иазымгацкәа иҟоуп. Аԥаҩ ҳаракы иалыҳәҳәоит аӡы иаанарԥшыз адац дуқәа, зны иҟәашӡа зцәа зхырхыз ацҳаҵәреиԥш ицәырҵәан. Амш цәгьақәа раан Уаамыр анхыҵуа, аҭәа-ҵла ду ахыцәқәахь иҵысҵысуеит, иқыџьқыџьуеит, ҵаҟа иаҵыҩрны илеиуа аӡы хьшәашәа ыртәыс иаман аҭалара иацәыԥсуашәа.
Шьасиа дгыла, дгыла, ашырҳәа аилаҳәара днахалан хыма-ԥсыма иааԥлыртлеит. Акаба илаҳәан еиқәак. Аиқәа анаалыртла, ицәҩежьӡа тетрад-жәпа ҩазак ылаҳәан. Атетрад нарҳәы-аарҳәуа ԥыҭрак илкын, аха ацәахьы изакәызаалак акгьы анымызт. Аартраҵәҟьа лзымгәаӷьуа днахан ахаҳә инықәылҵан, аиқәа днахәаԥшит. Уи галифеины иӡахын, ашьамхқәа рахь иххаахьан, ахәы ақәыҵхьан, аха макьана икылымҵәацызт. Хәымџьаркгьы ҵәызӡа азхык ахь иаҵыҳәҳәон. Ари Аџыр итәын имҩашьахуа, егьырҭ – абгьы аԥагьы – ари рзыбзиахомызт.
Шьасиа илгәалашәеит, Аџыр акыр шықәса арратә китель еиԥшыз ԥхьарҟьак, аԥшьџьыбакгьы ҿарыԥхаа, абри аҩыза аиқәа иақәҵаны дышныҟәоз. Убас ашкол ахьгьы днеиуан, зықә шьҭыхыз ихылԥагь ихарҟаца. Аҵаҩцәа ракәым, ар рпарад идикыларц игәы иҭазшәа.
Аиқәа ааиларҵәины аӡы иалҭарц данынаԥш, аӷӷарақәа рахь ахаҳә шкәакәақәа аҵаҩҩ икеикеиуа ицон. Даангылт. Даанаԥшы-ааԥшит. Нас, лара илбазар аҟәара иалаӷьан ишьҭаз аџьтә уахәа дуӡӡа иқәиаан иҟаз ацәырас инылалыршьшьит. Даахьаҳәын, лҿи лнапи неиқәыԥсаны дырҩегьых ахаҳә шкәакәа аԥхьа днатәеит. Ԥыҭрак ус дтәан қәацараҳәа лымаӡамкәа. Аӡыжь агәахьы игәрымуан еибахәыҽуаз ацәқәырԥақәа, аха урҭ арахь иааӡаанӡа аӡыжь ихыӡлон. Лывараҿы, аӡы ҵысҵысуа ахаҳәқәа иахьрыҵаҵәоз, акәыл-кәыҷыҳәа ашәеиԥш ак аҳәон иааҟәымҵӡакәа.
Шьасиа ашьшьыҳәа лнапы нагӡаны акаба ааиҵылхит. Ахҭыԥқәа днархьысит ахәрақәа реиԥш. Нас атетрад аашьҭылхын, ишылкыз лхы дҩахан днаԥшит: Уаамыр хәыҷык иадамхаргьы аԥсы анҭоу ихнаҩо аҭыԥқәа зегьы хтны, иҟәарашха иааԥшуан. Аӡиас цон, иҭыӡсон, ицон, ицон, ицон...
Абри ҵыхәаԥҵәа змаӡам аӡы аиасра иарҵысуеит ахәыцра рацәа, агәалашәарақәа. Ауаагьы аӡиас ианынхықәгылалак, инкахәыцуа иаанхоит ԥыҭрак, изхьымӡаз, ирзышьҭымхыз ргәыӷрақәа, рыбзиабара, рынасыԥқәа еиҿыршәшәаны, аӡәгьы итәымкәа, ԥсрагьы рықәымкәа иҟаҵаны, уи ирывганы иаман ицошәа...
Шьасиа атетрад аалыртит. ИАРА иҩымҭа акәын! ИАРА ианҵамҭақәа! Шаҟа иуашәшәыроузеи, нҵра амамзи ауаҩ иԥсҭазаара... Абри ақьад ҵаӷа хәыҷы мшаҽнеиԥш иахьанӡа иаанагеит уи иҩымҭа, ианбанқәа рсахьа, ихәыцрақәа рышьҭыбжь...
Аха мап, изуашәшәыроузеи уи иԥсҭазаара.. Ари аибашьра мшын бааԥсы егьаҩ рыӡбахә алаӡит. Аха рхаҭақәа нхахьеит. Рыԥсы ҭаны. Амала, абри аҟара шықәса дыззыԥшыз, иахьа уажәраанӡагь дыззыԥшу... Ззыҳәа акы дамеигӡац, дамеигӡо, лқәыԥшра, лыбзиабара, лгәыблра – зегьы ззылкыз, иззылҭаху ииҩыз, хыла
лара илзирхиаз лыздырам. Лара лтәык уа ианымкәа ҟаломызт.
Лыԥси-лыԥси еихьымӡо ианыз днахәаԥшит.
Сара ҩынтә сиит. Убри атәы ауаа мыцхәы ирҳәацәо ианалагалак, еснагь сыԥсахы еибакуан (сгәы ԥырҵәеит), аха ашьҭахь саназхәыц еилыскааит уи шиашаз. Раԥхьа сиит Аҩӡыбжьара, аа, абыржәы сахьаадәылҵыз амаҵурҭаҿ. Изларҳәо ала, амаҵурҭа ахы инаркны аҵыхәанӡа инагӡа-аагӡан игҿоу ацәарҭаӷәы аҿы. Хыхь ахәыбли ахарԥеи рыбжьара тәӷәаркалк ҩықәҵан, ашаха ҩахадыршәын, аҩхыкгьы сан дҵәи-ҵәиуа ҵаҟа ацәарҭаӷәы дахьықәыз иналдыркит.
Сан рыцҳа, ҩаха-ҩымш ашахақәа дырхьынҳалан дахьеихоз, лнапқәа хәырны, лыблақәа ҭыҵны ицо, лқьышә дахьацҳауаз ашьаҟәаҟәа ахьшы дгәаҟуан. Исыхьыз уара идыр, адунеи ахь саара уадаҩхеит. Усҟан ақыҭаҿ аҳақьым дабаҟахыз. Илаԥш хәшәызаргьы, цәашьыркыла уишьҭазар дузыԥшаауамызт.
Сан илхагьежьуаз аҳәса ҟазацәа егьрылымшошәа анырба, ишәеит. Иааилаҩынтит.
Саб дыҟамызт. Уи еснагь дыҟаӡамызт. Еснагь, ихы амца аркызар, арцәаха имамызт. Иааилацәажәан ирыӡбеит саб ҽырххыла ауаҩы дишьҭарҵарц... Аҳақьым адунеи далазар дыԥшааны сан лыԥсы дахьигӡарц. Аха лара ллымҳа ианҭас, аԥсраҩынҵәарада илымуит. Саб, иара ихала данхынҳәлак, игәы иҽанӡамкәа гәырӷьаҿҳәашас сиԥылгаларц лҭахызар акәхарын. Насгьы сан илдыруан саб иџьабаақәа уи адагьы ишыцәгьаз.
Абри ашьҭахь сааҭкгьы мҵыцкәа сиит. Зынӡа сыбжьы смыргаӡазаап. Азныказ сыԥсыз џьыршьан,
аха зныкыршәа сҳәаҭ-маҭуа саналага, адәахьы ахацәа ахысра ҭарҵазаап. Аменшевикцәеи дареи анеибашьуазгьы усҟак имхысзар ҟалап.
Аԥхьатәи сира абас иҟалеит.
Аҩынтә раан «сиит» даҽа быжьшықәса рышьҭахь. Усҟан саб дыҟан, сан дыҟамызт. Сан зынӡа дыҟамызт...
Саб араиком аҿы аус иуан. Убасҟангьы, уахыки ҽнаки рахь, сааҭк еиқәкны аҩны дубомызт. Убасҟангьы, ихы амца аркызар, арцәаха имамызт. Иахьа зны дқьыԥаха, ихы ларҟәны, ҳзыҩназ ауада хәыҷы ашә даахыҵуан уи. Игәаҭан исыман, минуҭк иадамзаргьы саб иблабара анлоулак, сан лҿаҳәатәқәа зегьы наӡазшәа дааҟалон.
– Сара сҩыза биқәнагомызт бара... – иҳәон уи илахь еиқәҵаны.
– Избан?
– Бысшьит. Быбла ҭраа аԥшьҭӡык быкәыршан бтәоуп, быԥшуп...
– Сыԥшызар, уара узами сзыԥшу... Сыԥшуп – уаауеит, сыԥшуп – уаауеит... – дыччон лара.
Сан наҟ-ааҟ агәаҵәыхь анлыхьгьы убас луан. Саб тәамҩахә имаӡамызт. Ҳақьымкгьы дааигалон, ихалаҭ шкәакәа хьшәашәаӡа, аха еиӷьхара лымамызт.
Сан агәаҵәыхь мацара акәмызт илыхьуаз... Аҳәса рчымазаракгьы лзацын, ашьҭахь, еиҳа еилыскаауа саналага, изларҳәаз ала, сара сзыҳәа абриаҟара дангәаҟуаз, ацәарҭаӷәы хьшәашәа дахьықәыз ахьҭа лылалан, убри аахыс ачымазара лцәа иалан.
Зны шьыжьымҭанк, саб сан дшыҟаз ибон аҟынтә аусураҿы схы надырбаны саауеит ҳәа дахьцаз, ԥыҭрак даанхеит. Сан аҩнашә аарты ҳәа салҳәеит. Ҳаҩнашә
улԥшны амшын ухыԥшылон... Ааԥнын. Хьшәашәаран, аха амш бзиан, ажәҩан цқьан. Амшын ҭынчын. Ииаҵәҟаҟараӡа, ашьац ҿа зқәиааз адәеиԥш ишьҭан.
– Ишԥалашьцоу, мшәан, иахьа... – лҳәеит сан еергьҳәа.
– Илашьцаӡаме!..
– Ааи, ишԥалашьцоу, ишԥалашьцоу... уааи, сукәыхшоуп са сҟынӡа!
Снеит...
Ергьҳәа лнапы аалыгӡан схы аалшьшьит. Ишԥахьанҭаз иҩежьӡа иҟалахьаз лнапы... Ишԥахьшәашәаз!
– Ааи, ишԥалашьцоу иахьа, ишԥалашьцоу...
Лыблақәа санырхыԥшыла уамашәақәа избеит, сара сырбаӡомызт, аҽаџьара ихан. Џьарак мацара иԥшуан. Сара сшәан, сҩаҵҟьан ашә ахь сҿынасхеит. Саби сареи ҳаиҿаҳаит. Уи ԥшшәы ихаӡамкәа снаихәаԥшит...
Сан даныржуаз аҽны амш бзиан. Адунеи зегьы шәҭны иҟан, ибыбышӡа...
Аԥхын зны, ахәыҷқәеи сареи амшын аҟәараҿы аԥслымӡ ҳахьцәыԥсалаз, саб ҽыхәа дук кәадырны, аҿы ианкны днеит.
– Уара Баҭал, сынтәа ашкол уҭалароуп. Ара сара усызбарым. Уи аҵкыс ақыҭахь, аҩнду ахь узгап, – иҳәеит уи.
Сиҽхьынҵаны сигон. Амҩа ҳшықәыз хәлеит. Амза ажәҩан агәаҟныҵәҟьа иҩеихьан. Ҳахьцоз ҳамҩа ҟәашӡа иҟанаҵон. Инымҵәаӡоз амҩа бнакы илган иган. Аҳәынҵәа цәгьан. Иааигәаӡаны абгахәыҷқәа еибархьусууа рыбжьқәа гон. Аха сара сшәомызт, избанзар, наҟ-ааҟ саб имаҟҿаҳәара ӷәӷәа шаҳәшаҳәуа сыҩнапыкгьы аларԥс искын. Насгьы, уажәы-уажә ихьанҭаӡа, снапы инадсылон имаҟа иаркыз инаган тапанча.
Ҳцон, ҳцон – ҳамҩагьы нҵәара ақәӡамызт. «Ҭхырр» ҳәа ахашьа иаԥхьон аҽыхәа, аԥхӡы иалҵыз афҩы уԥынҵа ҭнашьаауан. Аха ҽы ӷәӷәак акәын, џьара иааиҵамхаӡакәа ҳашьҭҳәа ҳама ицон. Саб алмҩанык дааҟәымҵӡакәа дсацәажәон. Уи исабжьигон ашкол санҭалалак нахыс схы шымҩаԥызгаша, нас иҵегь саныҩеидаслак, уахь Агаҟа сшиго... Уаанӡа аквартира ҿыцгьы шҳауша, сара сышәҟәқәагьы саргьы ҳазкыша ауада хазы ишсзалихыша ртәы уҳәа.
Акыр ҳныҟәахьан, абна ааимҟьан, аӡаӡа ықәш дәык ҳнықәсын, еиҭах абна ҳнылалт. Уа аҳәынҵәагьы еицәан, абнагьы ҳханыҵәҟьа еималон. Саб ихы ларҟәӡаны икӡан.
– Уажәшьҭа иааигәоуп, умшәан, егьа уааԥсазаргьы уажәыҵәҟьа ҳнеиуеит, – иҳәеит саб.
– Смааԥсаӡеите!
Аӷәра зкымыз инапала схы ааишьшьит уи.
Џьара-џьара амза лашара зынӡа иазааиӡомызт, абна еимаҷыҩны иҟан. Аха аҽыхәа ҭуӷан, аҩблак рцынхәрас ҩ-фонар лаша дуқәак азҭазшәа, џьара иагьаашьацәхнымслакәа ицон.
Абри аамҭазы, амза цәыҵыԥхан иахьрыхәаԥшуаз иаршкәакәан, зшьапқәа акартоф цәашьқәа иреиԥшха иҟаз ашә ҟьантазра ҳныҵалт, аҽгьы шәан, ахашьа иаԥхьо ганха иԥеит. Сара сахҟьон, аха саб ицнап сыхьӡан сааннакылеит. Аҽгьы днақәыҵәҟьан, ашырҳәа итапанчахь инапы ндәықәиҵоны, идыдызшәа саҳаит. Сшәан, сыҩнапыкгьы ааусышьҭит. Сабгьы иаразнак дыхбыкьын, уаҳа акгьы дакӡамшәа адыжәҳәа ҵаҟа дынкаҳаит. Сара знык ԥсра сыԥсхьан. Снапқәа ахьаасҟьаз, машәыршәа акәадыр ашьҭахьтәи амаха сымԥыхьашәан, сналаԥсны искит. Аҽы дырҩегьых ганха иԥан, нас иҩаҭрысын сымҵарсны амҩа аахәан аҿынанахеит. Ицон, аха иԥырӡаны. Сара сыбз сыхәлашәан, аҵла амахә иқәтәоу акәтеиԥш, снапқәа акәадыр амаха иалаԥсит.
Абна ҳнылҟьан, надаада бааԥсык ҳнаҿалт.
Аҽыхәа убас ицон, саԥхьа ахәы иавҵалоз амза ацәыбжа уажәы-уажәы санҟьаны сԥыххаа сагоз џьысшьон. Ишиашаз аҩны ашҭаҿ агәашә ианнадыххыла, ауеимада арган икьыркьырт, еиҭакьыркьырт. Аҩны иҩнибаҳәан ианаасыдыххыла, саргьы акәадыр амаха аасымпыҵышшан, схьышьшьы сҿынасхеит.
– Баба дыршьит! – сҳәеит. Сыҿгьы акит.
Нас, сагьԥсымкәа, сагьбзамкәа ацәарҭаӷәы сахьнықәырҵаз, аеҵәа кыдхуа иахьыҳәҳәоз сгәы иқәыҩуан. Аха шьыжьынӡа акы еилыскаартә сҟамлеит. Ашьыжьымҭан санааԥш ҳәсақәак еимацәыххаа, схахьи сшьапахьи итәан.
Аҳаҷаҳәа исгәалашәеит зегьы.
– Баба! Баба!
Арҵәаа ааҭсырган, сҩаҵхахеит. Аҳәсақәа ҩеибаргылан иаасыкәшеит.
– Мамоу, нан дукәыхшааит, – лҳәеит руаӡәы, – анцәа ҳихьчеит. Уи иԥсы ҭоуп, дырхәит.
– Дабаҟоу?!
– Агаҟа дыргеит, нан, дырхәышәтәырц... Дшыбзиахалак ара даауеит.
Ирулак сдыргәыбзыӷит.
Ҩымз рышьҭахь дааит саб. Уи игын, иԥшшәы цаны, еергьҳәа дыҟан. Насгьы кьаҿмаҭәала деилаҳәан. Абыржәада аԥсуа маҭәа ишәымкәа дсымбацызт.
Наҟ-ааҟ сӡамҩақәа кны, акраамҭа сыблақәа дырхыԥшылон. Схәыҷын, аха убасҟан еилыскааҵәҟьеит адунеиаҿ зегь реиҳа саб дшеиӷьасшьоз. Дсыхәаԥшуа, дсыхәаԥшуа, иблақәа цәаакхеит. Нас ҩ-лабжышк ԥхашьа-ԥхаҵо наҟ-ааҟ иблақәа иаарыхгылт.
– Уан лыблақәа ишԥареиԥшу ублақәа, даанӡа умнеиааит, – иҳәеит саб, нас сгачамкны сихәаԥшуашәа аниба, дааччеит, – сыхәрақәа макьана имӷьац, суашәшәыроуп... Унацәақәа ахьҭа анырҭалалак амца иахоукыр, ма аӡырҟәанда иӡааукылар, ахьҭа рылҵуа ианалагалак ишухьуа умдыруеи? – деиҭаччеит сгәы ирӷәӷәарц.
– Исымдыркәа! – сҳәеит сара.
Иара дҩагылт.
– Изусҭцәада УРҬ?.. Ирзуухьоузеи цәгьарас? – сҵааит сара, – изуаӷоузеи?..
– Урҭ сара сакәӡам изаӷоу, аиашоуп. Дунеик ауп иҟоу, уи аиашаз акәын изыҟаз, аха ахәахәа инкылан иаман акраамҭа, уажәы ианацәыӡ – ицҳауеит, – иҳәеит уи хара џьара дыԥшуа. Нас иҽылаирҟәын сыблақәа деиҭанырхыԥшылт: – Уара уоуп, Баҭал, урҭ хаҵалаҵәҟьа ирыцәцаз…
Ари ҟалеит абас: зны саб аус ицызуаз иреиуаз сасцәақәак ицны аҩны дааит. Саб иашьа Аџыр (уи сара дсырҵаҩуп аҟнытә, зегь реиҳагь сицәыԥхашьоит,
ами шьҭа, сицәшәоит) дрывагьежьуа рымаҵ иуан. Саб иашьа иԥҳәыс Мараса лакәзар, лшьапы дахьықәгьежьаауаз убаӡомызт.
Афатә рхианы астол ианынахатәа, саб ивараҿы снаган сдыртәеит. Уи акраамҭа сибомызт аҟнытә, данааилак минуҭк сиԥыршәар иуамызт. Асасцәа ԥыҭкгьы рфахьан, ԥыҭкгьы ржәхьан еиԥш, Аџыр урҭ рныҳәаҿақәа аанкылан даналга, Мараса дналыхәаԥшит. Уи дналыхәаԥшыр, уаҳа лҭахӡамызт, зегьы ажәада еилылкаауан. Дааиқәҟьашан, али-ԥси рыбжьара илыман даакылст УИ.
– Ацәхьа! – сҳәеит сара иахьыздырыз сеигәырӷьан, – ахы шԥачаԥоу!..
– Ацәхьа акәым – аԥаҭхь, – иҳәеит Аџыр, ашкол аҟны аурок анаҳзеиҭеиҳәо еиԥш дааҭгыла-ааҭгыло. – Ауардын мҿыжларц азы алыра иаҵыршьуа зҭаҟарҵо, изланыҟәырго ауп ацәхьа (уи аларгыла иахыршьуеит, ахахьы наҟ-ааҟ икылблаан, адаҷ аҵдан); аԥаҭхь – аҟазацәа иҟарҵоит (ацәхьа ауардынхьчагьы ицәаблагәуеит, усҟак иуадаҩӡам), даара иацклаԥшны иҟарҵарц рҭахызар, ахахьы араӡны акәыршаны идырԥшӡоит.
Абас дмыццакыкәа, иԥкаауа, саб иашьа исирдырит ацәхьеи аԥаҭхьи шеиласырҩашьаз.
– Саб гәышьа, – иҳәеит Аџыр, – абри аԥаҭхь ала иныҳәаҿа никылон ашықәсан зегь реиҳа зхымҭа хиахаз, ажәеиԥшьаа дыззылыԥхаз. Уи дшәарыцаҩын, ашәарыццәа нцәеитәуан. Ҳаб – ҳаб иоуп, аха ҳара ҳшәарыццәам. Аԥаҭхь нхеит, усҟангьы уажәыгь иҭаҳҭәо ҩуп, аха аныҳәаҿа аҽакхароуп... – Нас ашырҳәа дҩагылан, аԥаҭхь ахи аҵыхәеи аанкылан Мараса лахь инаирххеит. Уи аҭыџь гәыгәым ахы лалырхан, аҩы нҭалҭәеит.
– Иахьарнахыс абри аԥаҭхь аҩны ашә зшьапы нхызго зегьы ирымкыр ада ԥсыхәа амамкәа иаԥҵахоит!
– иҳәеит Аџыр, Мараса димҵасны ицәылгар ҳәа дшәошәа аԥаҭхь ҳаракны, ибжьгьы шьҭыхны. – Абри ала иныҳәаҿа скуеит сашьа еиҳабы! (Саб дахьтәаз ак иҳәар иҭаххан, сыхәда иқәкны иикыз инапгьы аақәихит, аха Аџыр уи имбаӡазшәа ҟаиҵеит). Сара сашьараҟны мацара дынханы дыҟазар, уажәы ара усҟак шәысмырӡырҩыр ҟалон. Аҵеи дыцәгьахар, иҭаацәа дырзынхоит, дыбзиахар, жәлары зегьы дыртәуп! (Саб иашьа ажәаԥҟақәа бзиа ибоит. Аурокқәа раангьы сааҭк ала жәабаҟа иҳәон. Аха, «ажәлар ирҳәоит», «анкьа ирҳәон» ҳәа абжьааԥны иацырҵақәо ациҵаӡомызт, ус ишиашоу иааҭырҟьаны иҳәон, уа дышгылаз иааинырслан ихәыцызшәа).
– Уи мцым, иашоуп! – аӷу ааилдыргеит ҳасасцәа.
– Иухьзеи уара, ас убахьоу? – саб санынаихәаԥш, аӡәы иқьышә дҭасызшәа дтәан, иашьа иажәақәа игәы иалсны. Аха Аџыр ииҳәоз саргьы исгәаԥхон, ииашоуп уи ацә... аԥаҭхь иакуа аҩы сара сҩагылан исзышьҭыхуам, заҵа исымжәра, аха саб данырныҳәа саргьы сахьтәоу маӡажәала аныҳәаԥхьыӡ иацысҵалап... «Ажәлар зегьы дыртәуп» иҳәоит саб иашьа, аха зегь раԥхьа сара дыстәуп. Уи иеиӷьасшьо уаҩ дсымаӡам!
– Ҳара ҳныҳәаҿақәа нибакылалап, ҳара-ҳара ҳаибаныҳәалап, – иҳәеит саб, дааччашәа.
– Уаҟәыҵ уара, уи ауаҩ аиаша иҳәоит. Еснагь аиаша ҳнахыкәша-аахыкәшо ҳдәықәзаарыма... Аԥаҭхь убри аҩыза азин ҳнаҭоит... Иаахтны иуаҳҳәарц...
– Уаасҟәаҵ уара, иршьуагь жәак ирҭахьеит... иаасараӡа, – иҳәеит дыччо Аџыр. – Егьирахь, ҳара уаҳтәуп ҳәа мацара изааӡарызеи, жәлар рзы уааԥсахьеит, жәлар рзы уҟоуп... Уара ухьӡ инаԥшьны абри аԥаҭхь ала рныҳәаҿақәа ныскылоит, жәлар зхы рҭаху, жәлар рзы зхы зҭаху зегьы!..
– Амин! Амин! – рҳәан, рнапқәа ааинырҟьеит асасцәа. Мараса лгәыгәым нықәлыргылан, лнапы ааинылҟьеит. Саргьы снапы ааинысҟьеит.
– Шәаанҿас, макьана зегь сымҳәац! – ихәнацәкьаракгьы ааидкылан, инапсыргәыҵа ҳирбарц иҭахушәа, иҽышьҭихит саб иашьа. – Зныҳәаҿа ску дагьсашьоуп, дагьсеиҳабуп. Ари аҩнаҭа зтәугьы иара иоуп. Иара уск дашьҭоуп, ара рацәак даабалом, аха ихаҭарнак хәыҷ ара дҳамоуп... Баҭал! Ҳаҩнаҭа аҳәынҭқар иԥа! Убри иныҳәаҿагь абра иалоуп...
– Ихәыҷымкәа идухахьада... – рҳәан, исыхәаԥшны иҩеибарччеит асасцәа. – Принц!
Урҭ сабгьы даргьы еиманы ишааз еиԥш ицеит. Аха сара сынхеит. Саб ихаҭыԥан.
– Принц! – иҳәалон саб иашьа уи нахыс. Насгьы, убри нахыс, џьара сасык аҩны даакыдгылар, абри ацә... аԥаҭхь шьҭыхны аныҳәаҿа иацыз ҳәаны ижәыр акәын. Саб ихаҭа данырымбоз, иара итәы иҵегь инеиҵыхны иалацәажәон. Раԥхьа иргылан, уи ахаҵа гәы змоу аӡә шиакәу, уажә аԥхьа, абри аус азы («абри аус» ҳәа изҿыз Асовет мчы акәын) ақәԥара данаҿыз астражникцәа мацәазшәа икәшан ишыҟоу, аҟәҟәаҳәа ишишькларҵо («ишишькларҵо» ҳәа анырҳәоз алапҟьақәа ишькларҵозшәа сгәы иаанагон сара) еилаххаа еилаҵаны дышрыцәцалоз. Аменшевикцәа рхаан, дызкырц ишьҭаз ԥшьҩык ауаа рабџьар рымхны, еидцаланы ишкеицаз... Ахы шиқәшәахьоу, аӡы дшаанахәахьоу. Уажәы араиком аҿы ауаа иахьрыхьуа гәаҭаны знапы адызкыло, ауаа ртәы здыруа иара иеиԥш уаҩ дшыҟам. Ахәахәа баны дшаҩымсуа... Ирҳәон, ирҳәон, ирҳәон... Аҩгьы аҽҽаҳәа рҟырҟқәа ирҭачуа илеиуан. Аӡлагара аӡы ианацлалак
еиԥш, рыҩныҵҟа ахуҳәа «илаго» ирзахаз «рылу дуқәа» – рыгәқәагьы еиҳа иццакны аусура иалагон.
Саб ас дыҟазар «принц» ҳәа баша исышьҭамзаап сҳәан, саргьы схы самхабзиахеит!
1. Саб – Дауҭ Гәадала-иԥа Ангәуа. Шьҭрала дынхаҩуп. Дкоммуниступ. Ԥшь-класск ргимназиа далымгацкәа дҭырцеит. Аурок аан «Ҳара ҳаб анцәа ду»... ацынхәрас «Интернационал» данаԥхьа, апап иԥсы илшәшәан, аӡы иҿадырхәхәо мацара цәгьала иԥсы ааргеит. Абольшевикцәа рпартиа араиком аҿы аус иуеит. «Иаҳҭынраҿы» мызкы-ҩымз рахь знык даакылҟьаны дцоит... Еснагь ихы амца аркызар, арцәаха имам. Уи итәы хазы уаҳа сааҭгылаы салацәажәом... Бзиа дахьызбо аҟнытә, амцхә сҳәар ҳәа сшәоит. Еиҳаракгьы, уи иара ихаҭа иҭахым...
2. Аџыр Гәадала-иԥа Ангәуа. Ԥшь-класск ргимназиа далгеит. Дырҵаҩуп. Дкоммуниступ. Уи ҳҳаблаҿы ашкол ашьапы зкыз иара иоуп ҳәа акәын ишырдыруаз. Аурокқәа раан, игәы аналаҟаз ажәабжьқәа рҳәара бзиа ибон: сара саби иареи агимназиаҿы ҭауади-аамсҭеи рхәыҷқәа ишатәарымбоз, аха урҭ рцасҳәагьы зегьы иреиӷьны ишырҵоз. Нас иара иашьеиҳаб (сара саб), агимназиа данҭазгьы иакәым ибаны дшаҩымсуаз, ашьҭахь убри аҵыхәала дагьшҭырцаз. Нас иара ихаҭа абри ҳқыҭантәи ашкол аартра дшашьҭалаз, еиҳабырас иҟаз зегьы (ҳәарада, гәаныла даара ицәымӷын) аӡәы дынмыжькәа дышрыҳәоз, дшырчоз... Ажәакала, аҵыхәтәаны жәҩангәашәԥхьара аатын, игәҭакы шынаӡаз...
Уи арҵаҩ бзиа ҳәа ихьӡ неиҭарҳәоит ақыҭаҿы, арҵаҩ бзиа ҳәа изырҳәоит араион аҿы. Ус акәхап... Зегь ус рҳәоит, аха ҳара аҵаҩцәа ҳицәшәаны аҩ ҳаҵалоит. Аурок аан џьара уанаақәаца, иику – ҵәаӷәанҵагоума, журналума, шәҟәума – акы уаҩиго дыҟам. Ма улымҳа дамҵасуеит, ианимԥыхьашәагьы ҳаӷеимшхароуп...
Сара ашкол санҭалаз аахысгьы, классцыԥхьаӡа иара уи ихала иакәын рҵаҩыс исықәшәоз... Еиҳарак уадаҩрас иҳамоу аҩроуп. Иара ихаҭа, аандашыш бзиа еиԥш, алар ықәҵан, џьара еилшәарак амаӡамкәа дыҩуеит. Ҳаргьы убри ҳадицалоит. Сара дсылакьысуамызт. Знык «принц» ҳәа саҳәаны иажәа еилеигар ҟалозма! Аха егьырҭ џьара иааиласыр, ишимчу цәаҳәанҵагала рнапқәа дрысуан. Згәы ԥшқоу ахәыҷқәа рыбжьқәа мыргакәа ианҵәуо, рылаӷырӡқәа ртетрад иақәҭәар ҳәа ишәаны, рхы хыркуеит. «Убас ҟасымҵар, аӡәы акы иҵо дыҟаӡам, – иҳәо саҳахьан уи аҩны данцәажәоз, – иаҳҳәап, араион аҟынтәи ауаҩы ҳгәеиҭарц дааит... Сара, апартиа иалоу ауаҩы, изсырҵо ахәыҷқәа акәты иабӷьаҭызшәа ирҩит ҳәа идсырбар, сыхгьы сырԥхашьеит, сашьагьы дсырԥхашьеит».
Иашьа итәы аҳәара дахашәалом, џьара еимгеимцарак ибар, уи ныбжьеигалоит. Аиашаз, ақыҭа аиҳабыра, апартиа иалоу аҿар, анхацәа – аӷарцәа, абжьаранхацәа – аӡәырҩы аауан уи иҿы, ражәа, рышшԥхьыӡ саб илымҳа аҟынӡа инеигарц.
«Принц!» – иҳәон уи дыччо, иахьа ҳахьааиҿаҳалак.
Ашкол аҿи, ма ани аԥаҭхь аникызи ракәын сара уи ааигәа данызбоз. Мышкахьы ԥшьба-хәба сааҭ ашкол аҿы ихигоз рынахыс, аҩны дыҟан. Аха сара, хыхь акгьы анамуаз, шамаха адәахьы ашҭа анҭыҵ сыҟан. Ианауазгьы еиҳарак, сара суада – «аҿаԥара» ҳәа изҿу аҟны
сыҩнатәаны ашәҟәы саԥхьон, асахьа ҭысхуан, сиарҭа сықәианы, аԥсабара ахьатә-ӷәы ианнаҵаз аџьуҳар ҭыԥқәа гәаныла еиқәыршәаны асахьақәа рылсхуан.
Ажәакала, уии сареи ҳаиқәшәара атәы шыҟаз абас акәын: ашкол – аԥаҭхь, аԥаҭхь – ашкол...
Ҳара ахәыҷқәа акы ҳгәаԥхаӡом акәымзар, уи дыцәгьандаз зегьы дыбзиоуп ҳәа изырҳәозма. Сара схы шьышьуа «принц» ҳәа сқәарах-қәараҵо сима дықәлозма. Амала, илеишәа ахьыцәгьаз ҳзышьҭыхуамызт. Сара дышсыламкьысыцызгьы, сӡыӡо стәан. Аха убригь иамуазар?..
Саб иҩызак, лафҳәаҩык, лахҿыхк, дыхәмарны абас сеиҳәалон: «Амшә ашьҭахьтәи ашьапы уамҵасны иануклак, иумнахуа иалагозар, уҽумырххан...»
.... Уҽумырххан!..
3. ...Мараса... – уи иԥҳәыс. Шьҭрала... Анхацәа дрылҵзар акәхап. Партиа далаӡам. Дыҩнԥҳәысуп. Уахгьы-ҽынгьы дааԥырымшәаӡакәа – аҩны, аҩны, аҩны... Аха сара иааигәаны данызбоз акранаҳфоз акәын. Убрагь лхы амца аркызар арцәаха лымамызт. Уи лыхцәы ҵалкуан акәымзар, аҳәахаҵәҟьа деиӡомызт. Данаабжьашәоз, илҿышырц лкасы аалхыхны, аилыргара далагон. Акәкәыҳәа дацрыхон, рагәа-рагәа иҵыхны лаԥхьа ацәарҭаӷәы иқәылҵон, дшәиуан-дыԥшьиуан ишкыдцәҳәыша, ишкыдҵыша ҳәа.
Гәыбӷанс илуҭозеи, еснагь дыццакы-ццакуеит, анахь дыҩуеит, арахь дыҩуеит. Асасцәа дырхагьагьоит, аҭаацәа дырхагьагьоит, аӡәӡәатә, аҳәҳәатә – дгьагьоит, дгьагьоит, дгьагьоит...
Амала сара зны акы гәасҭеит. Ауаџьаҟ азы амҿы хыҵәҵәаны гәыла ҷкәынцәақәак иаҳзышьҭарҵан, лареи сареи иганы аҩны аҵаҟа иҵаҳҵар акәхеит. Дбыжьҟьаны амҿырҟәарахь даауан, дбыжьҟьаны аҩнаҵаҟа днеиуеит. Сара смыццакӡакәа сыбжьан, избанзар амҿы рацәан, ус салагар сааԥсон. Уеизгьы, шаҟантә ҳцан ҳаауаз аагәасҭан, лара жәиԥшьынтә дцан дааит, сара ҩажәихәбантә. Ажәохәынтә рзгьы, иаанхаз зегьы сара ишьҭыхны ишаазгоз лхашҭызшәа, амҿырҟәара аҟынӡа усгьы дцеит...
Уеизгьы иахьа шар хәлаанӡа абас дгьагьон... «Аа, рацәа дыԥҳәыс гьагьоуп!» – рҳәон дызбоз. «Ари ԥҳәыс гьагьаӡак лакәгәышьоуп, аха дхәызжәаӡеит, акгьы умаӡамзаргьы аҩны аума аҭахуп,» – иҳәалон Аџыргьы ауаа аныҟаз. Нас ларгьы, убра дахьрыдгылаз инаркны, дгьагьо лҿыналхон.
Дгьагьоит, ажәакала, дгьагьоит.
Амала, сара сзы дыбзиан, шаҟа сҭахыз ахақәиҭра сылҭон. Лара лԥацәа хәыҷқәа – Леуеи Заури ашҭа иааҭшәаны илуӡомызт, «аки-аки» ҳәа ҿыҭуа дрышьҭалон, џьара агәара инкылшәаргьы, иааганы дырҩегьых ашҭа иҩықәлыргылон.
– Абра шәыхәмарла, ашҭа шәанҭыҵ шәыԥсы ҭысхуеит!
Даргьы хәмаруан.
Сара ашҭа сҭыҵны сцон, сыԥсы аҭыхрагьы уаҩ дашьҭамызт.
4. Леуа – урҭ рԥа. Фышықәса ихыҵуеит. Уи уахгьы-ҽынгьы дҿамҟәоит. Иааирҭалак, иааимԥыхьашәалак ифоит. Ацламҳәаҭыԥ ыӡуам, иаргьы иныԥшын. Дпырқьаӡа, дӡыӷраԥшьӡа дыҟан. Дтәаа-маауа ашҭа дахьықәыз, сааиахәмарып, инапқәа дрынкны дсыргьыжьып ҳәа уалагар, акгьы алҵуам. Дахьгылоу дузырқәацом. Иифо зегьы тса рҭәаны уа иӷрахошәа.
Ас дҿаҿкәызӡа дахьыҟаз, аҩны иааиуаз зегьы рылаԥш дыҵашәон. Дгәыдыркылон, дхыдыркылон!
Иџьоушьашаз, сара дангәыдыскылалак, ибз кылырҳәҳәан исирбон, егьырҭ дангәыдыркылоз дрыхәаччон. Уажәшьҭа аҩызара сзиуртә дыҟан, аха егьазундаз ашәи-ҭышәи дсыцымцеит.
Ажәакала, уи «спринцра» амч даҵагыломызт, мап ацәикуан.
5. Заур – уи иашьа. Ԥшьышықәса ихыҵуеит. Еиқәакы, ҵаӷакы иоуп, ибла еиқәаҵәақәа ҭыршәшәааны. Ибз цәгьоуп, ухы илоумгалароуп акәымзар, иааиҿыҵашәо зегьы уеиҳәоит, уан дынижьуам, уаб дынижьуам. Изҿиҵааз уара ддыр! Уаҩы измырқәацаӡоз Леуаҵәҟьа иԥсаҟны днеигон. Дыҩны Заур дишьҭалон, аха уи ажьа даҩызан, Леуа дизкуа дыҟазма!
Сара Заур шамаха схы илазгаломызт, ацәгьагь сҳәомызт – абзиагьы, избанзар сан лыӡбахә ала акы иҳәар ҳәа сшәон...
Леуеи иареи рыгәқәа нибархон, уажәы-уажәы аӷьӷьа аарыхгон, аха иара убас ирласынгьы еинышәон. Кәырҷыжьк рымоуп, еиҭныԥсахлан иақәтәо, иахьа хәлаанӡа иааҭымҵӡакәа, илага-ҩаго ирыман иқәуп.
Дгьылла са «саҳҭынра» иаҵанакуеит ҩ-гектарк. Уи иахьаҵанакуа иқәсны ицоит аӡыхь. Аӡыхь – ӡыхь дууп. Саргьы шьҭа схәыҷӡам, аха аӡыхтарҭа лахыс џьара сынҭоургылар, сшьамхы иҩахысуеит. Изызӡарызеи, уа
рацәак, рацәак акәым, зынӡа сшьапы нӡаасымкылац... Избанзар, уахьынӡааԥшылалак, иҳәырҳәыруа аҽыҵырбелқәа ҭоуп. Ус сахьахәаԥшуа ишаҟароу гәҩарас исымоуп.
Уи аӡын иԥхоуп, аԥхын ихьшәашәоуп.
Дгьылла рацәак ҳаҟаӡам, ишыжәбо, аха уи иахагылоу ажәҩан агәҭа ааҩшаны икыдлан ицоит амра. Уахынла акәзар, хыԥхьаӡара змам аеҵәақәа зҿажьу ажәҩан ахаӡоит. Ашьхацамҩа акәзар, ауаса шкәакәақәа реиԥш аеҵәақәа ықәыӷӷа, зынӡа ҳашҭа «иҭганы» игоуп.
Аԥхьаҵәҟьа исхашҭит, аха уажәшьҭа исҳәарц сҭахуп, ари «ҳҳәынҭқарра» еиԥш «аҳәынҭқарра ду» иаҵанакуа зегьы рыхцәажәара сара сымчгьы шақәымхо, егьшысҭахым. Ус, иналк-ҩалкны, раԥхьа сылаԥш иҵашәаз, схәыҷы хшыҩ иԥнаҟаз роуп зыӡбахә ара исымоу.
Абасала ауҭра... Уаҳа аҽак акәым, ес-ԥхны ара иҩежь-ҩежьӡа аӷбақәа реиԥш ихаззала ихыжьлоуп ашьынкақәа... Рыфҩы лаҳа-лаҳауа.
Аҳа дуқәа, сабду даныҷкәыназ еихеиҳаз. Урҭ руакы аиаҵәабӷьы ахьыссы, ашәпарахь џьара иҭагәаҩоуп. Агәаҩараҿ аиашқәа ҩба амоуп. Уи маӡоуп, избанзар, ҳара ҳаҩн ду ауадақәа руак аҿы аҭӡамц икыдыкнаҳалоуп зеиԥш уҭаху ашәақьқәа. Насгьы ашәарыцаҩ ду ишьа злоу ауаа... Еиҳарак, ахысразы саб иашьа уахь дыҟоуп рҳәоит... Ииашоуп, изласаҳахьоу ала сабду шамахамзар дшәарыцомызт рҳәоит, аха иудыруазеи ашәарыцаҩ ишьа ихылҵыз рахь ианиасуа аҽшаԥсахуа! Аиашқәа ахьҭоу ангәеиҭалак, иҽизнымкылакәа ашәақьқәа еихышьны ауарҳал иахьақәыкнаҳау руакы аакнихыр... Иҽӡаны аҳа ашьапы иҽнавеикыр... Аиашқәа ҳәырҳәыруа, рҵыхәа баба хәыҷқәа ҵәҩанҵәыҟа ирханы аҳа-гәаҩара иааҭыҵны, алашара анаарызцәырҵуа «аҵықь» ааҭгар... Еиҭах «аҵықь» ааҭгар... Изакәу еилдыргаанӡа, абриаҟара идмыргәаҟуаз адунеи, аԥсабара кшаԥаны алашьцара инахәланаршәып, уаҳа ианакәызаалак алашара рызхымтӡо, наӡаӡа инарызкацәап...
Абас ҟалар ҳәа сшәаны, сыԥсы иахырӡаан уаҩы иасҳәаӡом. Аӡәы сгәеимҭарц азы, скылԥш-кылӡырҩуа мышкахьы ҩынтә-хынтә снеины срыхәаԥшлоит. Уи уаҳа ԥсыхәа амам... Апринцҵәҟьагьы иара иҳәынҭқарраҿ инагӡаны ихы дақәиҭны дзыҟамлозаап... «Сыпринцымхар» абригь сзеилымкаар ҟалон...
Аиаш ахәы ианакәызаалак сахьымсыц, аха харантәигьы сацәымҩашьо еилыскаауеит, сцәа ианыруеит уи шаҟа иԥшқоу. Амш анеилго ажәҩан ихыло аԥсҭҳәа быбышқәа реиԥш...
...Арақәа... Ес-ԥхынра урҭ рымахәқәа рыжәпараҿ, рымҵақәа рҿы иҵәаа-ҵәаауеит арашәыгақәа. Ес-хкаарачан, асахҭан-рҵәы еиԥш иҟаз рыбӷьы-хәхәа дуқәа ахьхьа-хьхьаҳәа иахьрымҵаԥсоз, иҟәаш-ҟәашӡа игәылшәан инеиз акаканқәа рылԥшуан. Изакә цәа-цқьа, цәа-ҵаӷоузеи урҭ акакан-шақәа ирхоу! Аџьынџьыхәа рыԥхны икнарҳауан, аԥшаӡеи аҩызи иадыркылон. Сасык данааиуаз, ма аҭаацәа рзы иналаршәны кәтык аныршьуаз, арашы хыҵәҵәала акакан сыӡбал инӡаарҵон. Изакә бзабаази убарҭ арақәа алшықәсанык иаарылаабаауаз! Дара рхаҭақәа урыхәаԥшыргьы,
аҭыԥҳацқьа илеиԥшын, рцәақәа ҟәаш-ҟәашӡа аҩсҭаа дреилаҳарын.
Егьырҭ ашәырқәагьы рацәан: аҵәақәа, атамақәа, ажь шкәакәа, аиқәаҵәа...
Ҳашҭа аҩныҵҟеи анҭыҵи ԥшьба-хәба хыбра гылан. Ахьатә кәаскьа ду. Ари сабду иргылеит. Ирҳәоит, абри амаҭәахә зегьы, уаҳа зда царҭа амам аԥсҭахаҩаӡарантәи иҭганы иааигеит ҳәа. Акәаскьа ԥшь-ҿык амоуп, аха аԥшьҿык анырҳәо ахыԥхьаӡара иалам ҿаԥарак амоуп ашьҭахь. Уброуп сара стәарҭа. Уа сышьҭалоит, сҵатәқәа ҟасҵоит, асахьа ҭысхуеит. Астол ацымхәрас аҟәардә сымоуп, ҟәардәра скаруаҭ исызнауеит... Бзиа избоит сара стәарҭа!..
Уа, зны-зынла, ҩба-хԥа сааҭ, қьаадкгьы џьара изкыдырҷаблам ахьатә ӷәы иану асахьақәа срыхәаԥшуеит. Уи ус инахәаԥшлакгьы изгәаҭаӡом... Амшәқәа, ашьабсҭақәа, урҭ ираҩаӡо ашәарыццәа... Дарбан урҭ зсахьақәа рнумбаало! Нас ашә ахаҭаҵәҟьа иануп шьха ҳаракык аҿы иқәгылоу ҩнык, ашҭа гәарала икәыршаны, ашьац ықәышьшь, амра акәзар, аҩны иахыҳәҳәо ауаџьаҟ ду иааҭыҵызшәа ахыб иқәтәоуп...
Зашәа зхы зҭаху тәарҭа иоуша!..
Акәаскьа ду агәҭаҵәҟьа ажәытә хаҳә уаџьаҟ ду амоуп. Уи ҟазҵаз Агатәын рҳәоит. Ижакьа ҟәашӡа, ҭаҳмада хәыҷык иакәзаарын. Уи ауаџьаҟ аныҟаиҵоз, «сыԥсыргьы, абра амца анеиқәу шәахәаԥшлар, ссахьа шәзааиуеит» иҳәалозаарын. Саб иашьа иԥҳәыс илырзацәом акәымзар, уи аҩсҭаацәа иқәтәан ҳәа лгәы иаанагоит. Аӡын амца шоушоууа изҭоу ауаџьаҟ ианаадтәалалак, уи иӡбахә ааргәалашәоит.
«Шьашәы уҭарблааит!» – дҟәындҟәындуеит лара.
Изҭаху ииҭаху иҳәалааит, уи ауаџьаҟҟаҵаҩ есҽны амца сныҽҳәатәацыԥхьаӡа исахьа сзааиуеит сара. Аха аҩсҭаацәа ҳәа аӡәгьы диқәтәан дызбом. Иԥаҵақәа, ихы-иҿы уаркалеиуеит, имца блақәа рыла дсыхәаччоит, дсалацәҟәысуеит, сгәы ирԥхоит... Егьа ихьҭа бааԥсызаргьы, даннахәаԥш, дшыччо мацара иахьцаз иахьааз умбаӡо иныҵаирбоит...
Жәаба-жәохә ҩнаҭа рҿы иҟаиҵаз ауаџьаҟқәа, амца агәгәаҳәа иҭаҵаны иахьыҽԥынтәалоу исахьа рзааиуеит, сара сҩызцәа хәыҷқәакгьы... Имца блақәа рыла дрыхәлаччо, ргәы рԥхо, ргәы ҟаҵо.
Акәаскьа иавагылан амаҵурҭа. Алҩақ алсны, аҟауар иақәыз, алак ықәдыршазшәа, аҩныҵҟа ала еиқәаҵәа цыҩцыҩха. Амаҵурҭа аԥхьеи ашьҭахьи ӷәыла иҟаҵан, аварақәа – хәажә быцала ишшын. Аҩныргәы агәҭаҵәҟьа ахчныза ду ыҵан. Аӡынра, абри ахчныза рыхқәа ықәкны, амца рыцралон амҿы ршьшьа дуқәа... Ар рымца ҳәа изышьҭоу «агәгәа» ахга еиқәын... Аха ара еиқәыз амца, аҽа мцан. Уи аҽа мчык амоушәа акәын зегьы шахәаԥшуаз. Избанзар, егьырҭ амцақәа – ауаџьаҟ ахь ииасыз акәыз, ааԥын аҟәынџь иадыркуа акәыз, ихха-ххаӡа ацәашьқәа иркуа акәыз – зегьы зхылҵыз, рыжәла змырӡыз иара акәын... Абарҭ аԥацха хахақәа зқьы шықәса ақәа, асы, акырцх, аԥша ркылнаҳәозаргьы, амцақәа мырцәакәа иааргеит иахьа уажәраанӡа. Уи амца хәыжжаӡа абираҟ еиԥш инаддыркит ахаҳә зҭыршоу ауаџьаҟ ԥшӡақәа.
...Аԥхьарца! Уи сара зны ҭаҳмадак иаирҳәо саҳаит. «Ахәрашәа» аирҳәон. Иахьа уажәраанӡагьы сгәы иқәыҩуеит. Амаҵурҭа сныҩналацыԥхьаӡа уи кнысхуеит, икнасҳауеит, аха игәаӷьны ахыц аҿысхӡом… Знык исаҳахьаз абжьы сашьҭуамызт… Уи бжьысхыр ҟалон.
– Иарҳәа! – имҵаскуан саб иашьа.
– Амш умган, уҵатәқәа ҵала!
– Иарҳәа! – илымҵаскуан саб иашьа иԥҳәыс.
– Унан, џьбеит, амш узымго, нан, уара!
Аӡәгьы дхьаҳәны дсыхәаԥшуамызт. Урҭ ирҭаххаргьы ирзарҳәомызт.
– Иарҳәа! – ицәырызгон саб данаалак.
– Издыруандаз, Баҭал... Знымзар-зны ахыц наҿысымшьыц, – схы ааишьышьуан саб, – амала сыхәны санышьҭаз ишԥасҭахыз абри абжьы... «Ахәрашәа». Уԥсны уқәзар, уԥсы ҭанаҵоит. Ҳара, умбои, абна ҳанылаз ҳалан, ҳанылҵгьы хҭацәыха ҳмоуит, – даақәыԥсычҳауан уи.
Иахьа уажәраанӡа сыбла ҭырхаха снахәаԥшуеит уи ахьыкнаҳау. Сара издыруеит абри амарса еиԥш иҟаҵоу амҿы-ҭагәаҩа ԥшӡа дунеик аҟара ишҵаулоу... Уи аҵаҿы уаҩы зеиԥш имаҳац ашәақәа шыцәоу... Ибаргәузеи, убарҭ ԥшааны арахь иҩазгартә, рыԥсы ҭазҵартә иҟоу ауаҩы!
Аха агәыӷра сымоуп урҭ ашәақәа ԥсым, ҵәахык иаҩызоуп ҳәа...
Егьырҭ ахыбрақәа инарылган, ахықә аҽхықәкылан игылан акамбашьҭра – абора. Уи аԥхьа аҿырҳәы амаӡамызт, егьарааны иубаргьы аҿы аартын. Алшықәсаныктәи аԥырча, аҭәа зегьы убра иҭаагәон. Абора ҿаҵакс иҟанаҵо аҟашәа, алӡынрак ажәкамбашь ҿаша шахагылаз иахагылаӡан. Нас, ес-ааԥынра, ажәкамбашь ҿаша иацәынхоз аҭәаҿы иҵон акәытқәа. Кәтаӷьк
анырҵалак, акәукәуҳәа иҳәҳәаны илбааԥыруеит, нас сааҭк егьагымхо агәырӷьара ашәа – «акакара» рҳәоит иасны.
Акьыба-мардуан ҭбаа икыдгылаз саҿалан санҩеилак, ана-ара акәытқәа аҭәа ҭыргьежьаан иахьрымаз, ицәҩабжьаӡа ихыршәлаз ахырҵлаӷьқәа иҟәашкакараӡа ирываԥсоуп ҿыц ирҵақәаз. Урҭ руакы аашьҭухыр, ишаҳәшаҳәуа унапы арԥхоит.
Ажәкамбашь алеишәа бзиоуп. Уақәтәаргьы ауеит, аха икьыҿы-мыҿуа иццакӡом. Убри аҟнытә, ари еиԥш аиҭанеиааига мап ацәыскит, цқьа иангәасҭа. Аха убла ианааҵашәа, абаҩҷыда алалоит: иагьа игәара ӷәӷәазаргьы, ахы иҩҭарԥаны амхы инҭаҩры ицоит.
Аҳәарақәа рахь уажәазы акоуп иҟоу. Амш аныбзиоу уи ашҭа ахи аҵыхәеи ирыбжьҟьаны ихәмаруеит.
Ала Дамшә уажәшьҭа иажәхьеит. Аҟыԥсцәа гьалгьало, асаса ҭышәшәааӡа, ах-ҟәаз ду иаҵазза идәықәуп. Рацәакгьы уаҩ дакуам, аха зны-зынла алаԥшҵашәара амоуп, иҩаҵҟьан иабаз ирзыҭрысуеит. Убри аҟнытә, ԥҳәыск ҳара ҳахь дааирц анылҭаху, нҭыҵтәи агәашә дықәгылан ҿылҭуеит.
– Ала ҳамкааит! – мышкы шәынтә иҵарыхәҵәа-ҵарыхәҵәаӡа рыбжьқәа аҽыҩ-сыҩҳәа иааны ҳашҭаҿы иҵакшоит.
Агәылара ацара згәы ахымшәаӡо аҳәсақәа!
Зегь реиҳа Дамшә ибаны инхом абжьас еиԥш цәаҳәа-цәаҳәа еилоу ацгәы. Иара ацгәы, шамаха, аҩны иубаӡом, шәарыцара-бназара иҟоуп, аха мышкахьы знык алаԥш ианыҵашәалакгьы иазхгом. «Ааԥ» ҳәа ианнамҵаслак, ацгәы ҩаԥан ма ацалаҟьа инықәԥалоит, ма амасар ахы инықәтәоит. Алажәгьы акгьы шалымшо анабалак, ахы ақәыжьны иаахынҳәуеит.
Ацгәы усысгьы иакым, аблақәа камкамуа иахаԥыруа иахоу аԥарԥалыкь, ма аҽакы иазыԥшуеит. Зны ашьапқәа неимда-ааимдан, абз ҟаԥшь ҭыршәаны инарыхьшьуа аҿы аӡәӡәоит. Дамшә аӷра еидаҳалан иахьеи-уахеи иагхоит, цәаҳәа-цәаҳәа еилоу ацгәы ахәы цырцыруа идәықәуп...
Ҩ-шьапык зҵоу рахь ахцәажәара иаԥсоуп ашәишәи рбаӷь ду... Маҷӡак иадамзаргьы убз ахы уақәшәышәыргьы, уи иаҩшәаран иҟаӡам. Иаразнак аҽарчуеит, аҟара ацнаҵоит, аҵыхәа аԥшандагеиԥш еиҵнахуеит, ахәда апатҟәырқәа ҟаԥшьхоит. Ма изакә бжьузеи иааҭнацо! Амԥан уанықәнабаа, ахахәда ҭҳәа, надаада икны, иҩны иушьҭалоит.
Зны ҳгәылацәа рхәыҷы ахааҵазы ҳара ҳҿы даарышьҭит. Ахааҵа иман дахьындәылҵыз, иахьаанагаз уара идыр ашәишәи рбаӷь аацәырҟьан, иааи уи иааизыҵҟьеит. Иаргьы иԥсахаара цаны, «уаа-уаау» ҳәа дныҩныҵәаашан, ихааҵа ыршәны ахы иақәиҭәеит.
Нас, ахырҵәы агәыҵатата, ахы иазаҭәамшьазар акәхап, «уажәшьҭа иҟасҵо ацәа сцәоуп» аҳәоушәа, наҟ инахынҳәит.
– Уа, абри ауԥшәыл дыцәоума?
– Дыцәоуп, дыцәоуп...
– Дыцәоу дыцәаму сыздырам, аха
Уаа, бнацәа дыцәами,
Уаа, бнагәы игәыми,
Уаа, абынҽаҳәыс қалеиҩаӡа,
Аххьа хылԥа, цыӷцәа хамы.
Ала алырҟьан аҽа зшьыз...
Ҳахь-оуԥшәыл ҳазкәыхшаша,
Уа, абри арԥыс иакәӡами?!.
Абра ашҭа сҭыҵны амҩаду санынангыла нахыс, сара сҵаҩын. Аҵарагьы цәгьамкәа исҵон, сҵатәқәа зегьы сымч рықәхон. Ириашан, анбанқәа еиҟараны аҩра садрымцалозҭгьы, егьырҭ схы иқәыскуан... Исхашҭыз схы исзықәымкуаз аҽакгьы ыҟан: сҵатәқәа рнаҩс сзыԥхьо ҳәа шәҟәы сымамызт. Ашкол, ақыҭа зегьы џьара акы узалкаауам. Убрагь сыԥсы иаԥшәмахоз саб иакәын: ашәҟәқәа сзааигалон. Аха уи мызкы данымааӡалак сҿы ҭыршәашәа, зхәы ӡаны ирфаз иеиԥш стәан. Бзиа избон ашәҟәы аԥхьара...
Ҳашкол зыҩназ аҩны ԥаса Маршьанк итәын. Ирҳәоит, ари аҩны зтәыз Амаршьан акраамҭа Урыстәыла дыҟан, аҵара ду иҵеит ҳәа. Аха аҵара сасуп, ахшыҩ аԥшәымоуп рҳәоит… Аҵара далган данаа, ақыҭаҿ зегьы ихыччон рҳәоит. Насгьы уи ҭауадк-аамсҭак иеиԥш ауаа еилихуа дыҟаӡамзаарын. Дынхаҩыз, дқьаранџьыз, даамсҭаз – иара изы зегь дара ракәын. Иҩнгьы усыс имамызт, игәарагь. Аҩы изыжәуамызт, ачараҿ атолбошьра изныҟәгомызт. Уахгьы-ҽынгьы имгылаӡакәа ауаа тәаны аҩы ахьеимаркуа, иара сааҭк еиқәкны дызтәомызт. Анхацәагьы дангәарҭа, ҭауадк иеиԥш ихаҵгыло акәымкәа, алаф илырхлар, илахәмарлар цәгьа ирымбо иҟан.
Дара Маршьанаа дбаны иқәгыломызт. Иаб иашьа иԥацәа ахьыҟаз, иара дыԥхашьа-ԥхаҵо, зегьы дреихырхәо данынкылслак, дара ықәҵны ицон. «Ацәаԥҽыга» ҳәа ишьҭан.
Аха убарҭ иаб иашьа иԥацәа ҳәа сызҿу ахыхҵәацәа ракәын. Убарҭ роуп уахык саб дызхәызгьы. Иахьа уажәраанӡагьы абна илоуп, аӡәы дыршаҭогьы иҟам. Уахгьы-ҽынгьы ауаа рышьҭоуп, амҩақәа куп, аха макьана аӡәгьы имԥыхьашәом.
Урҭ абна ишылоу аасгәалашәацыԥхьаӡа, сцәа сҭаӡыӡоит. Сара схаҭа, уи ауха саб данырхә нахыс, срыцәшәаӡом. Ргәаӷ убасҟак исымоуп, ашәара атәы сханаршҭуеит. Аха саб изы сшәоит. Ма урҭ ркаанӡа Агеи абреи рыбжьара дыбжьымсуа дыҟандаз. Саргьы дсычҳарын... Сақәшәеит, ишԥазурыз!
Иара абри аҩны зтәу ихаҭа дахьыҟоу уаҩы издырӡом, аӡәгьы дагьигәалашәом.
Ашкол аҿы саныҟоу, акласс аҿы сантәоу, еснагь, дара аԥшәмацәа аӡәы даацәырҵрашәа сгәы иабоит. Урҭ ҟьалан абри аҩны иҩнахан, ҳара иаабом акәымзар, ҳахьцалак ихарахаԥшуа ируа-ирҳәо иақәымшәо, иҟалаз цқьа ирзеилымкаауа, иҳашьҭоушәа збоит. Ауаа ирымпыҵыркәкәааз,– ауаа зыҩнаԥсхьоу, ргәаҟреи ргәырҩеи зцәеи-зжьи рыбжьара ибжьалахьоу аҩнқәа, ахәыҷқәа еизганы иҩнартәатәым, ираҭәашьатәым. Ашәи ашьҭазаргьы, иашьҭамзаргьы. Иаҳа еиӷьуп уи инацраҵаны ибылны, инахараны џьара ҿыцк ургылар, изакәызаалакгьы ҿыцк!
Иаҳа схы здыскыло ҩыџьа аҩызцәа сымоуп сара. Аӡәы – Мыџьа, егьи – Ездора. Мыџьа даара аҵара бзиан иҵоит, ихшыҩгьы иаргьы деилыхха дыҟоуп. Аха убригь сара сеиԥш, зны-зынла игәы ақәҿыӷьуеит ашыш бзиа еиԥш ииашахәҵәаӡа аҩра. Зегь реиҳа
бзиарас илоу – амц иҳәом, иоуҳәаз ҵәахуп, ианаамҭоу ихаԥыц ибз ақәыргылашьа идыруеит.
Ездора ҳара дҳақәлоуп, аха ҩба-хԥа шықәса рыла дҳаиҳабушәа ауп дшыҟоу. Убасҟак даҳхыҳәҳәоит, убасҟак иланы дыҟоуп, игәаԥхар, ҳара иҳацтәоу рахь аӡәаӡәала дыззымиааиуа уаҩ дыҟам.
Бзиарас илоу ҳара аҩыџьа акгьы ҳцәиӡаӡом, насгьы, мышкы ҳимбар изычҳауам, игәра гангьы амаӡа иоуҳәартә дыҟоуп. Амцҳәарақәа илоуп. Амала, амц шиҳәо даҿаукыргьы дгәааӡом, иҿы иқәшаҳаҭхоит. Насгьы, играқәа рахь иаҳшьоит саб иашьа Аџыр, егьырҭ аҵаҩцәа зегьы дҳалкааны дахьимоу. Уимоу, иара џьара данцо, ианидиҵалак, Ездора аурок мҩаԥигоит. Аурок мҩаԥигоит ами, аӡәгьы ддәылижьуам, рыбжьы дыргаргьы иуам.
Ездора иан лыда уаҩ димаӡам. Ашкол рацәак иацәыхарамкәа дынхоит. Уи дызхылҵыз ртәы акырынтә исарҳәахьеит, аха еснагь исхашҭуеит. Уеизгьы исгәалашәо убри ауп: уи иаб школс уажәы иҟоу аҩны зтәу Амаршьан иаҳҭынраҿы дааӡахьан. Аҩны зтәу иабацәа уи қьаранџьык иаҳасабала дрыман, аха дара анԥсы, рыҷкәын уи иашьак иеиԥш дицхрааны хазы дынирхеит.
Ихаҭагьы ҟаимаҭӡак иакәын, рҳәоит. Ауаа рахь ҳаҭыр иқәын. Иара дыԥшқаӡамызт, аха иаалырҟьаны ӡӷаб қәыԥшк дигеит. Лара деиҭымын. Лашьеи лареи хаз-хазы раб иашьцәа ирааӡон. Сара дызбахьан Ездора иан. Убасҟак иԥшӡаз агәыкыра зҵаз ԥҳәыс дсыздырамызт сара!
Ездора иаб ԥҳәыс данааига, дук ихымҵкәа дынкаҳан дыԥсит. Уи иаби иани ртәы ианакәызаалак акгьы иҳәомызт. Еснагь ианшьа иӡбахә акәын иҿыҵакыз.
Ианшьа Аҟәа аус иуан. Маҵура дук дахагылан. Зны Ездора ианшьеи саби Аџыррааҿ еицнеит. Иантәа-иангыла, уи ацәҟьара самеихсыр зуам иҳәан, саб дааникылт. Амжәа ашьапы ацәҟьара кыдырҵеит, аха Ездора ианшьа аԥхьа хысрагь имуит. Саб инаган атапанча ааҭихын ацәҟьара инақәимкыц сҳәоны иҭҟьеит. Инеины ианнахәаԥш, ацәҟьара кылхәхәаӡа, иҭиқәаҵәааӡа иҟан. Ашьҭахь асас иџьыба дынҭалан тапанча хәыҷык ааҭихын, акраамҭа дкылԥшуан. Зныкыршәа аҟьаԥ ааҭнаргеит.
Иара акраамҭа амжәа ашьапы дадгылан дахәаԥшуан, аха уи ихы зынӡа џьаргьы иақәымшәаӡакәа ицеит.
– Амц аҳәазаап! – дааччеит уи, игәы ишалсыз мҩашьо. Уаҩы шкәакәак, шәагаалагь рацәак дыҟамкәа... Уи зынӡа иаҳәшьа лыԥшрақәа имаӡамызт... Сара сыхәҭахьала акгьы идсымбалт.
Ездора дааҟәымҵӡакәа уи иӡбахә шиҳәоз слымҳақәа ҭишьаахьан аҟынтә, изызӡарызеи, сгәы ԥызҵәахьаз аӡәы иакәызшәаҵәҟьа акәын сышихәаԥшуаз.
Абас ҳаҟан. Аамҭа ықәҳа ицон. Ҳашкол аҿы хә-класск аадыртит, арҵаҩцәа ҿыцқәа ҩарышьҭит. Ҳаргьы ԥшь-класск ҳанрылга, алада архахь лбаатәыс иҳақәымшәаӡеит, уа ҳаанхеит.
Сара аӡәк уи сгәы иалан акраамҭа. Аҭыԥ ҿыцахь ҳаиасыр сҭахын. Аха нас, хәыҷы-хәыҷла исхыԥсааит.
Аҵарашықәс ҿыц иалагеижьҭеи рацәак ҵуамызт. Ҭагалан иасакьаҳәымҭаҵәҟьан. Аҽны Ездора дмааит ашкол ахь. Аҵатәхәқәагьы ирылымгацқәа саб иашьа снеиԥхьан, Ездора иҩны сцаны дзымааз еилыскаарц сыдиҵеит.
Урҭ ргәашә аҿы саннеи, ҿысҭит, аха аӡәгьы ибжьы имыргеит. Аҩнгьы ашәқәа ыҵарбаҟа иаркын. Ашьҭахь сынҭалан, дырҩегьых сыбжьы сыргеит. Аха доуԥсы дықәыршәым.
Сцап ҳәа саахьаҳәуан еиԥш, сыхьӡ ҳәаны аӡәы ҿиҭызшәа саҳаит. Сааҭгылан сӡырҩит. Аха ҭынчран. Сеиҭанадәықәлап сҳәоны еиҭаҿиҭит. Сагьаашәеит. Быжьрабыжьҵәа иҵыҩуашәа акәын ишгоз, аха хыла иахьакәыз сзеилкаауамызт...
Ездора цасҳәа иҟаиҵозар, сышшәаз гәеиҭар блас ихәасырԥшуазеи!
Сгәы рӷәӷәаны аҩны снадгылт. Абарҵахьы снықәыԥшит, аха ихьшәашәаӡа исыхәаԥшуеит. Сыхрааӡраауа саақәхеит.
Ус аҿаԥара ашә аатын, аӡәы ихы нывҵирҳәҳәеит. Убысҟаноуп саншәаҵәҟаз. Схәы-сжьы қақаӡа иааилагылт, аха аҩшьагьы сақәымшәакәа, сахьгылаз саанхеит.
Уи ихи иԥаҵеи еилысны, ирацәаххыраӡа иҟан. Уеизгьы, иаразнак игәасҭеит иблақәа хааӡа ишсыхәаԥшуаз.
– Баҭал, арахь уааи, ирласны! – иҳәеит уи хәыҭхәыҭла, – умшәан. Ирлас, аӡәы уибоит...
Сааунашьҭын, акы сыхан сагошәа уахь сҿынасхеит. Сшәарақәа насхыԥсаан, абри дызусҭоу здыруандаз ҳәа сгәы хыҭхыҭуа сааҟалеит. Саагылазар исаҳауазшәа акәын ибжьы шыҟаз.
Аҿаԥара саныныҩнала, ашә ацаԥха наҿаиршәт. Илашьцаӡа аҿаԥара ҭымҭшәараҿ ҳааидхалт. Убасҟан сшәара еиҭасзыхынҳәит. Аҳаҷаҳәа иаасгәалашәеит саб иеихсыз, иаӷацәа.
– Арахь усышьҭал! – иҳәеит уи маӡажәала.
Аха сара сахьгылаз сеиҭамҵит.
– Унапы сыркы! – снапы иԥшаан илышьҭагәа икит. Иара инапы абамба ыҵиаан иҟан итатаӡа.
Сара уажәык агәра згеит, уи саб иаӷацәа иреиуаз аӡә шиакәыз. Аха абра даазгазеи?
Нас, сгәы ԥыжәжәо ахәыцра салагеит, урҭ ирасҳәаша, егьа ргәы дзырхьша, иԥызжәаша ажәа-ҭынха ыҟазаргьы иԥшаауа.
– Усышьҭалан уааила, абра акьыба ыҟоуп, укыдыл... Ашьшьыҳәа, уҽкоумыжьын... – хәыҭхәыҭла дцәажәон уи.
Саргьы иҟасҵарызиз, сишьҭалан акьыба снаҿалт.
Хыхь алаӷәраҿы икылгьыжьааӡа лашарак убон.
Инапы татаӡа снапы иахьадыз салаԥсны исырӷәӷәон.
– Умшәан, умшәан... – иҳәон иара.
«Унапы ахәы ыҵиаан, амуча! – сгәы ԥыжәжәон сара, – дырҩегьых адәы уқәларц, ауаа умагәшьхәа иҭоуцаларц ауп иуҭаху... Аха саб иҩызцәа уара узы рхәыцгьы рылшәом. Саб уара уҩызцәа жәаҩык рзы дахьтәоугьы дгылом... Шәыҽимпыҵашәымшьыр жәуам... Саргьы уи сшиԥоу шәсырдырып уажәы... Сара!..»
Саб, ҳәарада, дышуаҩхаҵаз здыруан, аха уи иаӷацәагьы ишәоз ракәӡамызт. Убригь здыруан. Амала сгәы сырдап ҳәа саҿын. Хыхь ҳхаларц акгьы ҳагымкәа даагылт. Алаӷәрахьы уаҩ дызлахалоз ахышә аҟынтәи алашара ааиуан. Ихы-иҿы ааилургартә иҟан.
– Уанызба, сыбжьы уқәсмыргар сзымычҳаит, – иҳәеит уи хәыҭхәыҭла, – убасҟак уаб иԥшра ухыскааит... Уи дыгәхьааган сыҟоуп, насгьы, иара ахәыҷқәагьы шәыгәхьаазымго џьушьома, сара сырҵаҩуп...
– Амц уҳәоит! – сныҩныҵәааит сара.
– Баҭал, убжьы умырган, суҳәоит! – иԥаҵа џьаџьақәа сыҿҳәо сааигәӡит.
– Уиаҟара уҽумыргызмалын, сара еилыскауеит зе-гьы! – сҳәеит сара сгәы рхаҵашәа, аха сыбжьгьы сыхәлашәон, уажәы-уажәы аҵәыуара сакуан...
– Баҭал!..
– Издыруеит саб дшыгәхьааугоз, иԥшрагьы шысхукааз. Аха баша ухы аџьабаа алоуҵеит, саб шәара шәзы ихәыцгьы илшәом... Уеизгьы-уеизгьы шәхы импыҵашәымшьыр шәымуазар, шәҽишәыршьы, џьаҳаным гыларҭас ишәоуааит! Сара џьара акы сылшәыршарц шәҭахызар, ишәсырбап саб сиԥоу сиԥаму!..
Иагьабантәаазгазеи абарҭ ажәақәа! Ас сыҽсырхаҵон, аха арахь сылаӷырӡқәа ирымукәа сӡамҩа иахьыкәкәа илеиуан.
– Баҭал, Баҭал, арахь ухал уажәы зегьы уасҳәоит, зегьы, зегьы... – сылаӷырӡқәа аниба, снапы дахан акьыба дынкыдлеит.
– Издыруеит исоуҳәо! – сҳәеит сара, – иоушьҭ снапы наҟ, сара ихәынгасшьоит, ахәы зҵиааны иҟоу уи унапы, амуча инапы!
Иахьынтәаазгаз уара идыр, изажә-зажәӡа ажәақәа ахырҭәеиԥш исҿышәшәон. Абасгьы сҳәон, аха иҟасҵахуаз, сишьҭалан аҩеира саҿын. Снапы ӷәӷәаны икын, имхшьа сымаӡамызт.
Алаӷәраҿы ҳанхала, ауаџьаҟ ҳахьнаҩсыз ҳаагылт. Ара алашара ааиуан. Ауаџьаҟ ҟарҵаанӡа ус алҩацарҭа ахьамаз, ԥенџьыр хәыҷык аҟара алашара аанагон. Ауаџьаҟ авараҿ аиарҭа ҟаҵан. Уажәы-уажәы ртапанчақәа сҿакны егьырҭ аасыкәшоит ҳәа сыԥшын, аха уаҳа аӡәгьы дыҟамызт. Сахьынаԥшуазгьы бџьарҳәа џьаргьы акы сымбеит. «Ицеицеиуа ихчы иаҵазар акәхап...»– аасгәахәт сара. Аха еиҳа сыҽсырҭынчын, схьаҳәны сылаӷырӡқәагьы аасрыцқьеит.
– Утәа! – иҳәеит уи, илахь еиқәышьшьы днасыхәаԥшын.
– Стәом!
– Баҭал, сара уара узҭоу ашкол-ҩны зтәыз соуп... Сыӡбахә уаҳахьазар акәхап. Шәара ишәеихсыз роуп сара сызцәыбналан абра сыҟоу. Урҭ уажәы еиҳаракгьы изышьҭоу сара соуп... – иҳәеит уи.
Сара ииҳәозгьы саҳауан, аха снаԥшы-ааԥшуан иабџьар збозар ҳәа. Ус аиарҭа ахахьы шәҟәы гәарҭак сылаԥш нарықәшәеит. Урҭ чаҟәа-чаҟәа ишьҭан. Иаразнак сшәара насхыԥсаа ицеит. Иаасгәалашәеит уи иаб иашьа иԥацәа иара дбаны ишықәымгылоз, дахьыҟоу ицәыԥхашьан ишымнеиуаз ҳәа ирҳәо исаҳахьаз.
– Утәа, Баҭал! – ииарҭа днылатәан, ивараҿ аҭыԥ насирбеит. Снеины, сикьысыр ҳәа сшәаны, сҽеидыԥсаланы слатәеит. Аиарҭа абымбыл еиԥш итатаӡа иҟан. Акрааҵуан сара уи еиԥшҵәҟьа аиарҭа сыламиеижьҭеи.
Уажәы зегьы аасхашҭын, абри Ездора идыруаны ҳара ишԥаҳаимҳәеи ҳәа акәын сзызхәыцуаз, Мыџьеи сареи. Иҵакы бзиазаап. Амала ҳгәы ишаанаго еиԥш дыҟамзаап, ҳагәра имгозаап.
– Издыруеит сара Ездореи уареи шәшеиҩызцәоу, – иҳәеит уи илахь еиқәышьшьы дахьтәаз.
– Ездора дабаҟоу? – сҵааит сара
– Иани иареи иаха ианшьа иахь ицеит, Аҟәаҟа...
– Сара игәаӷьны снеиҿаԥшит. Уи ихы-иҿы даара еинаалан, илахь ҿашаӡа, иџьымшь еиқәаҵәақәа иаша-иашаӡа, иԥынҵа кахәхәа, иқьышә ԥшӡақәа – зегь еихшәа-еиӡшәа. Еиқәаҵәа-ххыраха иҟаз ихахәы, иԥаҵа иҟәаш-ҟәашӡа ирылаԥсаз ашлақәа гәамҭакәа, ушиашоу ибла унхыԥшылар, ари зынӡа дқәыԥшуп, уажәы изхара ашҭаҟны дыхәмарны, иԥсишьарц арахь дыҩхалт уҳәарын.
– Баҭал, Дауҭ дшааилак иауҳәоит ҳшеибабаз... Мацара. Егьи зегьы иара идыруеит. Уаҳа аӡәы ианиауҳәа, нас цәгьароуп! Саб сиԥоуп умҳәеи, уаб уиԥазар
иуҳәом... – дааччеит уи, инапқәа ҟәаш-ҟәашӡа, ихәхәа-хәхәаӡа наҟ-ааҟ ишьамхқәа иахьрықәыз дрыхәаԥшуа.
Сара инапқәа рзы уажәраанӡа исҳәаз аасгәалашәан, анышә сыҵазар моу сымамкәа сааҟалеит. Уи уажәшьҭа игәра згеит.
– Снапқәа ахәы рыҵиааны иҟоуп, аа?..– сыбла дызҭамԥшуа ихы ҩышьҭихит уи, – уажәы ҳааилысқәар... Саргьы снапқәа бахҵәаӡа иҟасҵоит. Абаҳча сааӡарц сҭахуп. Зеиԥш абри ақыҭаҿ уаҩы иимбац... Уи сгәы иҭоуижьҭеи акрааҵуеит, шәҟәы гәарҭак срыԥхьеит убри иазку... Абанҭ еиқәу ашәҟәқәа рыбжак, убри атәы зҳәақәо роуп...
– Шәара уи атәоума ҵарас ишәҵаз? – схы ахьызгара сзымдыруа сҵааит сара.
– Сара сырҵаҩуп, амц узжьо џьушьома... – дааччеит уи, ицәышӡа ихаԥыц ажьқәа аарԥшуа. – Раԥхьа уабгьы саргьы агимназиа ҳаицҭан, нас сара Урыстәылаҟа сцан, уахьгьы ԥыҭ-чыҭқәак сҵеит. Адунеи иаақәыршаз зегьы арҵаҩра реиӷьасшьоит! Ахәыҷқәа, ашкол... Иахьа хәлаанӡа аџьџьаҳәа ахәыҷқәа уанрылагылоу... Нас аҩны уанааилак, ашәырқәа еиҭауҳауеит, еихауҳауеит... Ахәыҷқәа рызҳауеит, ашәырқәагьы еиԥынчыла ибаҳчахоит... Уи шьахәуми?
– Аиеи... – сҳәеит сара.
– Баҭал! Еиҳаракгьы узаасыԥхьаз уаб исызиоуҳәарц ауп... Даара угәра ганы. Ус анакәха, Ездора иҟны иумырзароуп абри атәы...
– Ездора изымдырӡои?!
– Ҟалашьа амоума!..
– Нас?..
– Иан лхала лоуп издыруа... Уи иоуҳәарц уҟазар, уажәыҵәҟьа бзиала ҳәа саҳәала... Уаҳа ҳаибабарц ҳаҟаӡам, – иҳәеит уи илахь еиқәышьшьы, – хы-заҵәык сыздырхоит...
– Дызусҭзаалакгьы аӡәы иасҳәом... Саб ида! – сҳәеит сара.
– Саргьы убас акәын сгәы ишаанагоз.
Даарыцҳасшьеит, дқәықәма-шәықәмаха абра уахгьы-ҽынгьы дшықәтәоу санаазхәыц.
– Ездора дыцәгьаӡам... Аха ааӡара игуп. Уажәнатә амцқәа иҳәоит. Цәгьара иҵамҵакәа, ус... аха амц мцуп. Знык ахаҭа ануԥшаа, нас иара ахаҭа ацәгьарагь унарԥшаауеит... Амц ҭацәны иаанхаӡом, ушалахәмаруа иумырбаӡакәа мацара цәгьа-мыцәгьала аҽарҭәуеит. Уара инужьырц уҭаххаргьы, умч архаӡом... – уи уажәы сара дсацәажәаӡомызт, ихакәын дзацәажәоз.
Нас ихы ҩышьҭихын, лаԥшыла сааимидеит.
– Ездора дхәыҷуп, уи ихәышәтәра мариоуп... Амаҭ ҟаԥшь амҩаҿ избаны, маҟа ҟаԥшьыз џьшьа изымӷазҵарц иалагаз аӡӷаб хәыҷы дылҩызоуп. Макьаназ...
Егьа ихьаиршшазаргьы, Ездора изы ииҳәаз сархәыцит. Сцарц сҩагылеит. Иаргьы деиханы дҩагылт.
– Баҭал! – иҳәеит уи днасыхәаԥшын, – сара абасҟак ахьысҳәо шәаҩӡак, рыцҳак сакәу џьумшьааит... Акгьы злаӡам азы, дарбанзаалак аҳәахәдеиԥш дыбжьаӡыр иҭахым... Иудыруазеи ихәарҭоу, иҵоуроу акы сзыҟаҵар ҳәагьы дгәыӷуеит. Еиҳаракгьы уи ихәарҭоу аҟаҵара, ажәаҟны акәымзар, аус аҿы иашьҭоу ауаа шырацәаҩым анудыруа, – уи дырҩегьых ихы дацәажәон.
– Издыруеит... – сҳәеит сара, издыруа закәу сазымхәыцӡакәа.
– Ииашоуп, сара ашәақь аашьҭыхны, ус аушәақә ахы аҩада ирханы сымхысыцзар, уаҳа ҵыскгьы сара сзыҳәа ашьа камҭәац, – дааччеит уи, – санхысхьоу удыруоу? Ани абарбанџьиа ҟаҵаны иахыԥо, рхы аџьыка акәыхшо, рыхьша-мыхьша аҭан амца иақәыԥсаны аҩсҭаацәа ианрылахысуа. Убасҟан зны саргьы ҩынтә аҩсҭаацәа среихсит... Амала аӡәыр иқәшәоу сыздырам... – деиҭааччеит уи, – ауаҩы знык дшиуа, знык дшыԥсуа аҟара здыруеит, аха ауаҩы дануаҩха иԥсрагьы ԥшӡазароуп... – уи ихы дацәажәон ара сышидгылаз, дацәажәозар акәхарын сара санцалак ашьҭахьгьы.
Сара уажәшьҭа уи заҵа сицәымшәарыз, дысгәаԥханы сихәаԥшуан.
Нас иара дхьаҳәны алашара ахьаауаз ахь дыԥшит. Саргьы уахь схьеирԥшит. Нахьхьиӡа џьара, арха ахьынҵәоз игылаз аҵлақәа ирылаԥшуан амшын иаҵәаӡа.
– Хәылԥазыла абрантәи амра шҭашәо сахәаԥшуеит, – иҳәеит уи, – иангыло збом, аха ма ианҭашәо иаҳәо удыруоу? – дыччо дҵааит уи.
– Исыздырӡом...
– Ашәа аҳәоит!
– Ашәа шԥаҳәои... Амра?
«... Уан даанӡа умҵәуан, уаб даанӡа умҿыхан...» – ашәаны дналаган дыччо дааҟәыҵт. – Аҽазны ҳанеиқәшәо иацу уасҳәап, уажәы аӡәы душьҭалар ҳәа сшәоит, уца!
– Снапы иануҵаз азы умшәан!
– Сшәаӡом, – иҳәеит уи дсахәаччо, – исхашҭыз, сыхьӡ уасымҳәаӡеит: Арзаҟан! – снапы ԥшааны иааирӷәӷәеит. Уи инапы татаӡа, иаасгәаланаршәеит аҳашьапы агәаҩараҿы иҭоу аиаш хәы-ҟәымшәышәқәа. Сара урҭ рхәы сахьымсыц, аха хымԥада абасоуп иштатоу...
Али-ԥси рыбжьара, рашҭа амасаргәара сынкылҵәраан, амҩахь скылсит. Сара сызлахәыз, издыруаз аԥсҭазаара аасҭа иҷыдаӡан, зынӡа даҽаџьара иҟоу ԥсҭазаарак ашә аартны снахьыԥшызшәа сыҟан.
Сахьцоз, саԥхьа дгылазшәа, уи иблақәа сԥырҵуамызт. Иара иааиҳәоз зегьы иблақәа агәра удыргон.
Бзиа избон сара саб иблақәа, аха зны-зынла, дангәаалак арахь иҭҟьоума уҳәо иҟалон. Уи дгәаауан, егьа илакҭа цәгьахаргьы, аразра, ауаҩра ахьалԥшуаз збон сара.
Издыруа, исзааигәоу ауаа рыблақәа зеиԥшроу сгәалашәозар ҳәа схәыцуа салагеит. Абар, саԥхьа иааит иччо, ихааӡа Мыџьа ибла цха-ԥшшәылақәа, аха уи иаҳәаҵәҟьоз сзеилымкаацызт. Мыџьа игәы иҭоу еилукаарц уҭахызар, иҿы урцәажәароуп. Убри аҟынтә уи иблақәа еснагь иеиԥшын.
Ездора... Абар, уи ибла гәышәпақәа ӷраӡа. Уи ԥшралагьы, хәаԥшшәылагьы ианшьа иахь акәын дахьыҟаз. (Ианшьагьы, сара данызбаз аҽынгьы знык-ҩынтә ишсаҳауаз иҳәеит, уи аӡәзаҵәык иоуп ҳара ҳашьҭра ахьынӡанаӡааӡо сара сахь ицаз ҳәа). Инарҳәы-аарҳәуа амра иамҵакны ирку асаркьа ԥҽыха цырцыруеит, иааурҳәыр иаҟәыҵуеит, инаурҳәыр ицырцыруеит, иааурҳәыр иаҟәыҵуеит. Иҭахызар амц иҳәоит, иҭахымзар иҳәаӡом...
Аџыр? Мараса? Леуа? Заур? Урҭ рыблақәа закәу ҳәа акы аасгәалашәомызт.
– Дабаҟоу? – дҵааит сшибаз еиԥш саб иашьа. Уи акрыфара даҿын. Мараса чыс хкыс иҟаз зегьы еизылган, иаргьы ихы нарылмыҳәҳәо дрылатәан. Арсҟатәи фатә хкы абаҟаз ҳәа, саб иашьа ибла сынхыԥшылт. «Ихаауп», «ихаауп», «ихаауп», – иҟәысҟәысуан иблақәагьы, уаҳа аҽакы рҳәаӡомызт.
– Иани иареи Аҟәаҟа ицеит... – абригь сҳәеит, иаразнак ахаҳә еиԥш сшәит. Сҿы акит. Аџыргьы иҿаҵа иҿы иахьынҭеиҵаз илбааимдаӡакәа даанхеит. «Их...» – уаҳа рзымҳәакәа иблақәагь уа иаанхеит ихаззала.
– Иухьзеи уара?– иҳәеит аҵыхәтәан.
– Акгьы... Рыҩны ашә аркын, арахь сшаауаз аӡә дысԥылан... Ргәыла иакәхап: «Аҟәанӡа сымцар сыхәом абри аҩымшк ҳәа лгәы иҭан. Ахәыҷгьы длымгакәа дыҟам» иҳәеит. Нас арахь сааит... – сҿагәа-ҿасуа уахь акы еиласҟәаҟәеит саргьы.
– Дузымдырӡо иара? – дҵааит Аџыргьы акрыфара дналаган. «Ихаауп», «ихаауп» – иҟәысҟәысуан иблақәа.
– Дсыздырам, – сҳәеит сара сгәы иҵаххны, сыԥсы ансоу, – ара инхо зегь сара издыруама!
Аџыр ихы ҩышьҭихит. «Ихаа...» – рҳәан, еиҭаагылахт уи иблақәа.
Иҟалап, Арзаҟани сареи ҳаиқәшәеижьҭеи аҽакала сыҟазҭгьы.
– Сара дысзымҵааӡакәа дышцаз убоу, абни ацәаҭачгьы, – иҳәеит Аџыр асалфеҭкала иҿы рыцқьо, – иззеилымкаауа абзиара изууа уалагар усоуп.
Сара ақәҿысымҭит.
– Принц! Уи егьоурым, – иҳәеит дыххаччо дааҟалан. – Уааи, акраҳфап! «Ихаауп», «ихаауп»... – рҳәон иблақәа.
Акрыфарагь усҟак исҭахӡамызт, аха снаскьаны аишәа снахатәеит. Мараса ачахәажәқәа, аҳампалқәа, кәтыжь махақәак, акакан сыӡбал икәааша-кәаашаӡа арашы хшәыла инасымҵалыргылеит.
– Анцәа уиныҳәааит, принц! – иҳәеит уи аҵәца аашьҭыхны, – уара уажәшьҭа ухәыҷӡам, уажәшьҭа аԥсҭазаара унашьклаԥшуазароуп. Ацәгьеи абзиеи еилухуазароуп. Иахьа мацаратәи акәым узызхәыцша, уаҵәтәи, уаԥхьаҟатәи... Иухәарҭахаша! Уара уаб, сара
сашьа, акыр илшоит. Уҽурманшәалар, иаргьы уирманшәалап...
– Ууаҩхааит. Уара ушәшьыра ҳаргьы ҳааҵаӡо, принц! – дсыхәаччан инҭыркәкәаны ижәит.
Сара акранысфа адәахьы сцеит. Ашҭа агәҭа ихраа-ӡраауа иқәгылан Леуеи Заури, ачыс иакны ацәажәара рылымшо. Санырба, ирхамышҭыкәа аҩыџьагьы рыбзқәа сдырбеит. Нас Заур ажәа «ԥшӡала» ихиркит.
Рацәак хьаас исымкызшәа анырба, нас аҽакала сгәы ԥыржәар рҭаххеит.
– Ҳара иахьа ҳарныҳәеитее!..– иҳәеит Леуа.
– Шәышԥарныҳәеи?
– Ачахәажәақәа ҳхы инакәыхшан... Ҳдухарц, ҳаԥшӡахарц! – хыма-ԥсыма инациҵеит Заур.
Сара ачча сакуан, аха иҵегь дсырҳәар сҭахын, сылахь еиқәнаҵазшәа дсырбеит.
– Баба анцәа ҳәа аӡәы дидыруазаап, – иҳәеит Заур, – иара ида уаҩы дибаӡом... Ҳаргьы уа ҳгылан, аха уи дҳамбаӡеит. Мамагь уа дгылан, аха убригь длымбаӡеит. Баба дибон. Ишҳаҳауаз диацәажәон... Ҳара бзиа ҳаибаларц, зегьы ҳреиӷьны ҳҟаиҵарц. Иҳаҵашьыцуа!
Зныказ Заур ииҳәаз ааџьасшьеит, абри абасҟак ирԥшӡан дызлахәыцзеи ҳәа иблақәа снархыԥшылт: «Ҟьеаҳ! Ҟьеаҳ! Ҟьеаҳ!» – иҟәысҟәысуан, иҟәысҟәысуан урҭ. Уи убасҟак иҭахын срыҵашьыцырц, убри ицхраан, изымҳәашаз инарҳәеит, изымхәыцшаз инархәыцит.
Леуагь снаихәаԥшит: «Ҟьеаҳ! Ҟьеаҳ!..» – иҟәысҟәысуан уи иблақәагьы.
Уаҳа срыламцәажәакәа срыдҵны сҿынасхеит.
Аныҳәагатәқәа ҟаиҵалар аҵкыс, ихәыҷқәа шыбжьысыз ибар... Аныҳәагатәқәа шхәарҭам, ишыбзамыҟәроу, ишылашәроу ҳәа ашкол аҿы ҳлымҳа ҭишьаахьеит, арахь иара ихәыҷқәеи анцәеи рыбжьара цҳаражәҳәара иуеит... Зегьы иреиӷьхарц!..
Саб даар урҭқәа зегьы иасымҳәар ҟалом. Сара сзыржьарызеи! Сара схала соума, школк иҭоу ахәыҷқәа зегьы! Дагьырҵаҩны, дагькоммунистны, амцгьы иҳәо! Мап, мап! Ма сара зынӡа акгьы сзеилкаауам, ма убригь аӡәы ироль дыхәмаруеит.
«Сҳәынҭқарраҿ» иҟаз аҭынчра хәыҷы-хәыҷла аԥша аласуа иалагеит. Аԥша аҵлақәа анархәа, хтырақәак сылаԥш нархьысуа иалагеит. Ашьац зқәиаан иҟоу баароуп абарҭ ахтырақәа ҳәа сгәы ҩбахо салагеит...
Сабгьы дыҟам, дыҟам, дыҟам... Дзыдхалазеи?
Ахкаарахь сынҭалан, аҳа амҵахь снеит. Аиашқәа зҭаз агәаҩарахь сыԥшуа сышгылаз, рҵыхәа бабақәа ҵәҩанҵәыҟа ирханы, инкыдыфҩыла аакыдфҩыло иааҭыҵны, амахәҭа инықәтәеит урҭ... Сызхара санрыхәаԥш, срымбарц, имшәарц азы, аанда савалан мацара агәашә аҿы сааит.
Саныԥшы, Леуеи Заури аанда икылеибагәан сара исызкылԥшуан. Сеилашәеит, аха уаҳа царҭа амамкәа. Аҳа ашьапы аиашқәа шҭоу урҭ ианырдыр, нас иҭахаз акы иаҩызоуп!
– Ишәҭахузеи ара?! – снарықәыцәҟьеит. Ргәырҽанӡамкәан сыбжьы анраҳа, иаршәан иааҭрыст. Нас ргәы аҭыԥ аҿы ианнеи, дырҩегьых рыбзқәа ааҭырхын иҟаԥшь-ҟаԥшьӡа иаасымҵаркит, сара сҳақьымны рыбз аџ ықәу иқәму гәасҭарц сҭаху џьушьап.
– Шәсымбан ара, амбжьахқәа, ишәзызуа жәбап! – сҳәан дара рахь сҿанынасха, ишыцәгьараз гәҩарас иҟарҵан, еихҟьа-еиҵҟьа иҩит.
Ус Аџыр дбақьаӡа изхара ыфан, имышҭықь инацәа ибжьакны, аҭаҭын лҩа харчыла ашҭа даақәлеит. Иџьоушьашаз, абарҭ ахәыҷқәа сара сҿы акәын ахлымӡаах иахьалашаз акәымзар, егьырҭ рҿы, еиҳарак раб иҿы, игәыбзыӷха, ахәша иаҩызахон. Уажәыгь ишҩеиуаз раб иҩидеибаҳәалт.
– Ишәыхьзеи, баба?
– Абни ҳипҟоит...
– Џьара цәиккрак иашәҳәазар акәхап?
Иааҟрымҿрымит рҩыџьагь.
– Уажәшьҭарнахыс бзиа дыжәбауоу?
– Даабоит...
– Даабоит...
Ауха акраамҭа сызмыцәакәа сышьҭан. Сҿаԥара кылырҟаан аилиуминатор еиԥш иасҭаз ахышә кылгьежьаахь сыԥшуан. Уи икылԥшуан ҽыҭк ажәҩан, аџьыкҳәыԥхьеиԥш еҵәа-сса гәарҭак ақәырҳәҳәны. Уаха саргьы алаӷәра сықәтәазшәа, сындәылыҳәҳәар, сыршьрашәа схы збон...
Уи урҭ дрымшьӡаргьы, дылҵыргьы, азныказ ишизыцәгьахоз аҟара еилыскааит. «Аԥшра, асахьа мацара акыр ихәарҭазар, Омар иԥа Арзаҟангьы имоуп»– рҳәон ақыҭаҿ. Нас иарбан абарҭ ауаа убри идырбалаз? Иеихсырц зҭаху, изызиеихсуа рдыруеит. Уи дара дахьрылҵыз, иахьиҭахым азы акәхап. Аха егьырҭ, иабалак, ибла шааԥшуа ишьра изашьҭоузеи? Иҩны ашкол иаиҭазар, иҩны иҩназ ақьаранџьы иашьак иеиԥш дибозҭгьы, дынирхазар, дынирҵызар? Зегьы рҿы ихы неигозҭгьы, егьырҭ ҭауади-аамсҭеи реиԥш иҽырчны акәымкәа, џьара аӡәы игәы абаҟасҵари ҳәа ддәықәзар? Дгаӡану? Мап! Усҟак иҟәышу, зҟәышрагь
қьиоу ҳара ҳқыҭахь амҩа дықәымлац. Макьана дымиц, дихьазаргьы, дымшәыц, дышәхьазаргьы, арахь ихы имырхац...
Нас избан? Сара зынӡа акгьы сзеилымкаауазар, ацәгьеи абзиеи еиваҵаны срыхәаԥшыр исзеиҩымдыраауазар? Уаҳа акгьы сзымдырыргьы, уи дышқьиоу, дшыбзамыҟәым еилыскааит. Акы зыгӡам уаҩы дыҟам, рҳәоит. Нас игқәоу ыҟазаргьы абри дзалыркаазеи? Ма зынӡа акгьы згым аӡәы иакәзар... Ауаа иҵашьыцны дара рыграқәа иара игроушәа иҽԥныркылозар?..
Ахааназ схахьы имааишаз ахәыцрақәа, алашьцара иалсны аҟыгә-чыгәҳәа, сылахь иадыкшалон... Сара сҿаԥара «аилиуминатор» аартны, изҿаԥшьу акәаскьа ҟәарак еиԥш иныжьны, аԥсҭазаара амшын ду инхылазшәа збон. Раԥхьатәи ацәқәырԥа иагәҭасны, егьырҭ еиҳа иҳаракыз ацәқәырԥақәа инаргәыднаҵазшәа акәын сшыҟаз.
Адырҩаҽны ашьыжьгьы дмааит Ездора. Аџыр «уца» ҳәа сеиҳәозар ҳәа сыԥшын, аха сылаҿиҭуамызт. Уи аҽни аухеи ус исычҳаит.
Адырҩаҽны ашьыбжьышьҭахь ашкол аҿы дааит Ездора иан. Уи Аџыр днаскьалԥхьан диацәажәеит. Лара дшызбац акәымкәа, лҽеиҭакӡан дыҟан, лыԥҳәызбара хынҳәызшәа, лныҟәашәа, лгылашьа – лыбаҩ лцәыласын.
Аџыри лареи анааиԥырҵ, сара сналыхьӡеит.
– Ездора дабаҟоу? – сҵааит сара сылаԥш сзылҟәымго. Уи лыблақәа алабжыш еиԥш агәырӷьара рхын. Алабжыш еиԥшҵәҟьа... Убасҟак арахь иааԥшуан. Абыржәы ихыжжны икаҭәар, дырҩегьых лыблақәа ҭраа даақәхап ҳәа уацәшәарын... «Анцәа иџьшьоуп, анцәа
иџьшьоуп, анцәа иџьшьоуп!..» – рҳәон лыблақәа ашьшьы-ашьшьыҳәа, аӡәы иаҳар ҳәа дшәошәа.
– Сашьа дникылт ҩымш раҟара... – лҳәеит уи дааччан. Лхаԥыцқәа дырцәыԥхашьошәа еергьҳәа иаавҵлырԥшит.
Сара сылаԥш лыдхалан сгылан.
– Дауҭ даахьоума ариабжьарак? – дҵааит лара. Ашьшьыҳәа напы ԥшқала угәы днахьысуазшәа убон уи лыбжьы анаауаҳалак.
– Дмаац... – сҳәеит сгәы иалырсны.
Лара дырҩегьых даасыхәаччан дцеит. Сара акраамҭа сгәы иҭынҵәомызт уи лыччаԥшь.
Аҩны санааи агәырӷьаҿҳәаша сзыԥшын. Саб дыҟан.
– Баба!
– Баҭал!
Ихәда снахьынҳалт сара, иаргьы ирӷәӷәаны сааигәыдиҳәҳәалт. Акраамҭа ус сикын.
– Баба, угәхьаазгеит! – сҳәеит сара сышҵәыуара.
– Саргьы, сбаба! Удухеит, уарԥысхеит, уажәшьҭа уагьсзышьҭыхуам... – дааччеит уи. Дааԥсаны дшыҟаз мҩашьо илакыҵақәа ашәытақәа рыҵатәан.
– Ҳаит, шәеигымхааит... Сышәԥырхагахар сҭахымызт, харантә сшәыхәаԥшуан... – Аџыр дааҳадгылт.
– Сыгәхьааигоит ахәыҷы... Шәара дышныҟәыжәго дсызныҟәгаӡом сара, аха абарҭ ахынҭа-ҩынҭарақәа ҳаарылҵны ҳаныҟала дызгоит...
Сара сгәы нҭгәырӷьааит.
– Уара аха анумоу ыҟаӡам, ахәыҷы дуҭан уҳашьҭыртә ҳаилага џьушьома…
– Уи уашьҭан ҳалацәажәап, – иҳәеит саб, – уажәы уааишь, Баҭал, акы усырбоит.
Уи блузын исзааигаз. Еилыԥхаауа, иҟаԥшьуаркалеиуа иҟан.
– Иреиӷьу аныҳәақәа раан АБРИ ушәҵала!..– иҳәеит саб, – ари аԥшшәы сара бзиа избоит.
– Саргьы бзиа избоит?
Ԥыҭрак ашьҭахь саб иасҳәеит аҟамеиԥш наҟ-ааҟгьы ицҳауа сыҩныҵҟа исыӷрагылаз аҳәатәы-мадатәы.
Саб илахь еиқәышьшьы дысзыӡырҩуан.
– Уи саргьы гәҩарас исыман, – иҳәеит аҵыхәтәан, – уаҳагьы џьара уҿы иҭыхны, иануҳәа сыхәда ԥуҟеит, Баҭал! – уи иблақәа сара срымбо иааҟалеит.
– Усықәгәыӷ! – сҳәеит сара.
– Суқәгәыӷуеит.
– Уи изихыччозеи иқыҭаҿы? – сҵааит сара.
– Дҟәышны, еилкааны иҟаиҵоз, иззеилымкаауаз гаӡараз џьыршьон... Реиҵахара, дара рынамӡара иахыччон. Макьана иузеилымкаар ҟалоит, ухәыҷуп... Мышкы зны еилукаап урҭқәа зегьы...
– Ас иҽыҵәахны данбанӡаҟоу?
– Уажәы ихы цәыригар замуа, ани иара иаб иашьа иԥацәа ианааилыркаа, ҟыт ихдырҵуам, дыршьуеит. Насгьы, иара ҳаргьы ус даҳԥыхьашәар, зегьыҵәҟьа дырзеилымкаар ҟалоит. Дыззымдыруа, иара иусгьы урҭ рус еиԥшыртәуеит. Абас ҩ-мцакы рыбжьара дыбжьаханы дыҟоуп...
– Нас цқьа ироуҳәарауазеи уи дзакәу?
– Сара исҳәо мацара азхонда... Уи мариам... Даара иуадаҩуп! Уара урҭқәа зегьы еилукаартә уаныҟало аамҭа бзиахоит, усҟан аиаша ииашамгьы иҽаваиҵәахуа иҟалом! – Уи уажәы, Арзаҟан иеиԥш, сара
заҟа дсацәажәоз аҵкыс ихы дацәажәон. Уаҩы изгәамҭо иҟамызт шә-хәыцрак деимырхха дшыркыз.
Саб ахәылԥаз днықәҵны дцан, ауха акыр аҵх цаанӡа дмааӡеит. Саргьы сыцәаӡамызт.
– Уаҵәы Арзаҟан иахь уца... Аурокқәа рышьҭахь. Аӡәы уҽимырбакәа. Нас ани зыҩны дыҟоу аҷкәын хәыҷы даар узцаӡом, – иҳәеит уи хәыҭхәыҭла, сшыцәамыз аниба. Нас сӡамҩа днагәӡын дцеит.
Сара дахьыстәу азы исҳәом, аха... дыбзиоуп саб! Абри дангәаалак дызлацәҳауазеи уҳәап. Уи изхымго амц ауп. Ихәыҷыз, идууз – амц. Амц иаҳаит – дхагахоит. Сара сзы уи нцәахәык даҩызан.
Аха арахь исынсмырԥшырц сашьҭоуп, насгьы сахнагоит акәымзар, уахыктәи аасгәалашәацыԥхьаӡа сшәаны сӡыӡоит. Иаргьы акы ԥыскуеит ҳәа игәы иҭаӡам. Итапанча имӷыҵраҵан, уахгьы-ҽынгьы дныҟәоит. Араиони ақыҭақәеи дрыбжьоуп. Уи дааны, сбаны данцалак, схы сгәы ақәыбзиахоит, «сҳәынҭқарра» сцәырган, нас еиҭархынҳәны исырҭазшәа сҟалоит.
«Сҳәынҭқарраҿ» саргьы уажәшьҭа сгәы еихьызшьқәоз ҟало иалагеит. Еиҳарак аҿар – Леуеи Заури. Сара салкаан сырҭахымызт. Аҽаӡәы дырбар, абарҭ иреиӷьу ахәыҷқәа ҟаларым ҳәа угәы иаанагартә рхы ныҟәыргон. Ауаа рахь бзиа сырбошәа, исыцәнымхошәа акәхап ишырҳәоз. Арахь иахьеи уахеи зқьынтә исдырбоз рыбзқәа ҟаԥшьӡа сыбла ихгылан, сыцәар ԥхыӡ избон.
Иџьашьаны ухагахап, абарҭ ахәыҷқәаҵәҟьа абасҟак ианбагьылыбз-ҩыбзхеи, аҟама аҿеиԥш инаҳәы-ааҳәуа! Ари змааноу, «сҳәынҭқарра» макьана уаҩ ибла иамбо хәаршык аӷраханы иҟазар? Аицәӷьычра ахьыҟоу аҩны, аҳәынаԥ асуеит рҳәоит...
Адырҩаҽны аурокқәа рышьҭахь, сааҭыбжакгьы мцацкәа Арзаҟан сиваӷәӷәа сиватәан.
– Баҭал, – иҳәеит уи, – аусқәа цәгьам. Дауҭи сареи ҳаицәажәон. Ирласны сцәырҵуеит. Нас есымша уаалап сара сҿы... Анҭ уажәшьҭа иркуеит, рҵыхәа ԥырҵәашт...
Абри иҳәан, акраамҭа илахь еиқәышьшьы, ихәнацәкьаракгьы еилачны иҟаз ижакьа иаларӷәӷәа дхәыцуан.
– Исхашҭыз, уара узыҳәа ара акы ҵәахны исымоуп.
– Изакәызеи?
Уи инапы нагӡаны, ашәҟәқәа рҿы иахьықәыз иаақәхны инасиркит ҵәа ҟәаз дук, снапы ианымӡало. Афыҩгьы лаҳа-лаҳауа инасҿаҳаит. Аҵәа абжак ҟаԥшьын, иуаркалеиуа акәымкәа, ус еиҳа иҵаӷаны. Азыбжак ҩежьӡа, акалҭқәа рахь аиаҵәара аахыҩло иҟан. Алаӷәра цәыҵлашьцара ицәыҵыԥхо, иҟәазӡа уи ахьыскыз, ахаан абри ада ҵәа зымбацшәа сыҟан.
– Ари иахьӡу удыруама?
– Аҵәа..
– Аихатә ҵәа!
– Иагьҵәаны, иагьеихатәны?..
– Убриоуп иџьоушьашагь!
Дсыхәаԥшны дааччеит. Уи дмыччакәа дцәажәаӡомызт.
– Ауаҩ бзиа иуҭар, – иҳәеит Арзаҟан, – иҿы иҭаӡыҭуа ифоит. Ауаҩы бааԥс, ауаҩы хәымга ихаԥыц анақәиргылалак, ихьшәашәаӡа еиқәжьакца ихаԥыцқәа аиха инақәиргылоит. Иааиҿихыр, ибла хнакуа, иҟанҭалеиуеит. Инеиҿеикыр, ижьакцаӡа еихаӡахоит...
Сара исҳәара сзымдыруа сахәаԥшуан, сахәаԥшуан, сахәаԥшуан искыз аҵәа. Нас снапы нагӡаны саԥхьатәи ахарԥа инықәысҵеит. Уи ацәыҵлашьцараҿ ихәыҵыԥхон.
– Аихатә ҵәа… – иҳәеит Арзаҟан, уи ахьықәысҵаз дахәаԥшуа. – Саргьы сбаҳчаҿ абри аҵәа мацара сааӡарц сҭахуп… Басиаҭ думдыруеи? Убри иеиԥш… Нас ҩнык азна… Аҵаҩцәа аурок ианалго, ҵәа-ҟаԥшьык ҵәа-ҟаԥшьык рысҭоит. Ҵәа-ҟаԥшьык ҵәа-ҟаԥшьык кны, зегьы ашкол ашҭа инҭыҵны инеиуеит аԥсҭазаара амҩақәа ахьеихагалоу ахь… Ҵәа-ҟаԥшьык ҵәа-ҟаԥшьык кны… Адгьыл еиԥш икәымпыл-кәымпылӡа… Иҟаԥшь-ҟаԥшьӡа иҟоу дгьыл-кәымпылк дгьыл-кәымпылк кны… Изықәнаго, ҵәа-ҟаԥшьык ҵәа-ҟаԥшьык ркуп, изықәнамго, аихаӡа рнапы ҿнаҳәо иаҵоуп… Адгьыл кәымпыл иаҟароу аихаӡа… – уи алашара ахьаауаз ахь дыԥшны ихы дацәажәон.
Арзаҟан иҟынтәи сылбааны амҩахь санкылс ауп аҵәа шысхашҭыз ансгәалашәа. Уажәы даара исҭахын убри схаԥыц нақәсыргылар… Исҭахын, исҭахын!
Аҳаҷаҳәа исгәалашәеит Басиаҭ иҵәақәа. Ахәацаҳәа аҩада игаз амҩа санылан сҿынасхеит. Акраамҭа сцон аҩада скыдлан. Ус, анаарақәа сырҿысуа сышнеиуаз, избеит абаҳча. Еилашьшьы – аҵәа мацара. Сара исбарҭамыз амра, аҵәақәа рхыцәқәақәа иахьрықәыҷҷоз, изазо ирықәжьу аҵәа-ҟалақәа ҟәаш-ҟәашӡа, иразынлыхушәа иунарбон.
Аанда ахьылаҟәыз џьара аасыԥшаан, схыҵны наҟ сынҭалеит. Иаразнак аҵәа афҩы лаҳа-лаҳауа, ацхарпеиԥш сналагылт. Ирхны, ицәаны аҵәақәа рымҵан ишьҭаз аҭәа, ана-ара иҿыҟаԥшьаа-ҿыҟаԥшьааӡа ирылԥшуан икаԥсоз аҵәақәа. Схы ларҟәны урҭ акы аашьҭысхит. Арзаҟан исиҭаз аҵкыс еиҵан, аха иҟаланы амра ахьақәыԥхоз иԥхаӡа иҟан. Инарҳәы-аарҳәуа искын ԥыҭрак. Уи анкаҳауаз адгьыл иахьаахаз аҭыԥаҿ
иааурӷәӷәар, аҵәа-ӡы алыжжуан… Ацҳара сзымгәаӷьуа ԥыҭрак искын.
Нас сацҳаит.
Итатаӡа схаԥыц налашьшьит. Иԥсалахьан. Иазыҵәыҵәы-азыхаан сҿы иҭаӡыҭуа иаарҭәит...
Саныԥшы, саԥхьаҵәҟьа игылаз аҵәашьапы даавҵыҵын, даасҿагылт ӡӷаб хәыҷык. Сара слыламцәажәакәа аҵәафара саҿын. Ларгьы ҿымҭӡакәа дгылан дсыхәаԥшуан.
Аӡхыҽҽа хәыҷеиԥш, лхахәеиқәаҵәа лызқәа иқәыԥсан. Аԥшӡара дыкны даго, саԥхьа дгылан уи адәышәҭеиԥш.
– Иббома, аҵәа сфеит... Аихатә ҵәа!..– сҳәеит сара сылхыччарашәа.
– Абрыгь усҭ, иф, – лнапы ианымӡало илкыз аҵәа аасымҵалкит.
Убасҟан иаасгәалашәеит иҟасҵоз шыԥшӡамыз. Имҳәа-мырза рбаҳча аҵәа ыфо сҭоуп... Уи сазымхәыцӡакәа ауп арахь сшааз. Ус, аҵәа ԥшааны схаԥыц нақәсмыргылар, сгәы иауамызт.
– Аҵәақәа шҿаз анызба... – сҳәеит сара. Аха уаҳа акгьы сзацымҵакәа сҿаббаӡа санаанха, сҟаԥшьхазар акәхап, аӡӷаб хәыҷы ишызбоз лҽаалыԥсахит. Срыцҳалшьеит.
– Ианаауҭаххо уааила, уареи сареи ҳаиҩызцәоуп, усами? – лҳәеит уи аҷҷаҳәа.
– Усоуп... – сҳәеит сара. Уаҳа ишԥасҳәарыз!
– Бабаду ахәыҷқәа дрыҵаҟьалоит, аанда еимыхны ианҭалалак, аҳәақәа игәарҭар ҳәа дшәоит. Уи аҳәақәа рыфҩы ицәымӷуп.
– Ус акәхап...
– Уара бабаду дудыруоу?
– Дсыздырӡом... дызбахьеит аха...
– Ус акәзар, саргьы суздырӡом!
– Быздыруеит.
– Исыхьӡузеи?
– Шьасиа.
– Сара?..
– Уара Баҭал ухьӡуп.
– Иабабдыруеи?
– Издыруеит.
– Ашкол иҭоу зегьы бдыруама?
– Мап, аха уара уздыруеит.
Абри аӡӷаб кьанҿаак дыҟамызт, аха ԥҳәызба наӡак леиԥш лҳәатәы хасҵанда сҳәо сааҟалеит. Лара лхы ларҟәны, аҵәақәа иреиӷьқәа-реиӷьқәаз ԥыҭк лыҟәшәан, днасыдгылан, сџьыба иҭалҵо далагеит.
– Баргьы ига! – сҳәеит сара.
– Ҳара ҵәамзар иҳамоузеи... Ҳцақәагьы ҳуадақәагьы уи ала иҭәуп.
– Сшыббаз уаҩы иабымҳәан, бзиоума?
– Умшәан.
Абас ҳаибадырт Шьасиеи сареи. Убри нахыс лара дхазхеит, сҩызцәа хазхеит. Уи лҩызара зынӡа иҷыдан. Ахаҳә-сса зныԥсалоу амҩа еиԥшыз сыԥсҭазаара абырлашеиԥш дналашәеит. Егьа сылахь еиқәызаргьы, уи данаасықәшәа, сгәы ааҭылгон.
Сара спринцесса. Ааи, сара спринцра мап ацәысымкӡеит. Сара «сҳәынҭқарра» уажәы аҽаԥсахт. Уажәы еиҳагьы иҭбаауп, иԥшӡоуп сара «сҳәынҭқарра». Санпринцҵәҟьоу абыржәоуп. Дсоуит апринцесса!
Абас мчыбжьык ахи аҵыхәеи ала сара сыԥсҭазаараҿ акыр ҟалеит, акыр ҿыцхеит...
Ус Ездорагьы дкылууа дааит. Ицлан, деилаҳәа-еилаца. Аџыр уи даниба, зегьы ихашҭын, днаскьаԥхьан дук иеиԥш диацәажәеит, изқәа днас-насуа, дихәаччо.
– Ездора дшыҟала убауоу? – иҳәеит Мыџьа даасыдгылан. «Сиҵашьыцуеит, сиҵашьыцуеит...» – иҟәысҟәысуан иблақәа.
– Дышԥаҟалеи?!
– Уара иумбаӡошәа... Уи еиԥш аншьа дсымандаз...
– Уара уани уаби еибгаӡа итәоуп, нас узҵашьыцуа дзусҭада!
– Аҩны анапыла лугьы ҳзыкҿоуп... – иҳәеит уи дааччашәа. «Сиҵашьыцуеит, сиҵашьыцуеит...» – рҳәон иблақәа ԥхашьа-ԥхаҵо. Аха егьа иԥхашьозаргьы, уи рзыҵәахуамызт.
Сара уи сиацәажәон, аха сзызхәыцуаз аҽакын. Арзаҟан иҩны дшыҟоу еиликаазар? Иара Арзаҟан ихаҭа ихы цәыригозар уи иҿы? Мап, дыршьас имаз? Аха усгьы сгәы ҭынчмызт. Иҟалап Арзаҟан сихыбаауазҭгьы. Аурок аҿы дахьынӡатәазгьы, дааҟәымҵӡакәа саҳәара даҿын Аҟәа иибаз иаҳаз атәы. Автомобил дақәымтәакәа мыш шимышьҭуаз. Акино шибоз. Уимоу, ианшьа итапанчала дыширхысыз... Амцҳәарагь имдыруеи, аха ибла санхыԥшыла, уи шымцымыз еилыскааит. «Иҟасымҵеи исымбеи, исымбеи иҟасымҵеи!» – иҟәысҟәысуан, иҟәысҟәысуан иблақәа.
Мыџьагьы ҳара еибаҳҳәо иаҳарц, анахь ихы ҳаваикуан, арахь ихы ҳаваикуан, аха уик даақәацан арҵаҩы имуит. Ашьҭахь, аҳәыҵәыҳәыҵәра данаҟәымҵӡа, дганы аҽаџьара ддыртәеит. Уантәи иблақәа ҭаа ҳара ҳахь дыԥшуан. Даарыцҳасшьеит. Еивгатәызҵәҟьа ҳара ҳакәын, аха Аџыр ҳимбаӡозшәа ҟаиҵон, измааноу сыздырам.
Ҽнак ашкол аҟнытә санааи, аҵатәқәа ҟаҵо аҿаԥара сшыҩнатәаз, аҵықьҳәа ахысыбжь ааҩит. Иаразнак
сцәа акы ҩалашәан, сҩаҵҟьеит. Санындәылҟьа, Аџыр ишәақь быжьҳәа, дычча-ччо аҳа дамҵыҵны дааиуан. Уи аиашқәа руакы ахы хьыхәхәа икын...
– Егьи аԥсы агеит, аҳа илбааԥан ицеит, аԥсра ақәшәандаз, – иҳәеит, – иманшәалан исықәшәар аҩбагьы ласышьҭыр акәын... Знык санхыс уа итәароуп, саб сиԥазар! Саб-гәышьа иҩыза шәарыцаҩ дымиц, дирангьы дыҟам!
«Саб, саб...» Уабымкәа, уицәынхом... Зныкыр дугәалашәахьоума, ухы урҽхәарц ануҭаху ада!
Сара схаҳәхазшәа сгылан, сгәы ҭаҳан.
– Иусҭап уҭахызар... – иҳәеит уи, – аха анҭ сыршьуеит, умбои иахьааиуа.
Леуеи Заури еибарыҩны иааиуан. Сара уаҳа аӡәгьы силамцәажәакәа, сгәы ҵааршәха наҟ снарыдҵит.
Сзимгозеи, мшәан, абри саб дааны? Стәым ааӡароушәа...
Ус иҟалома, ус иҟалома... Ас имарианы, «уҳәынҭқарра» шьҭоуҵома, принц?!
Сгәы сырӷәӷәарц саҿын, аха аки-аки еицыло, «сҳәынҭқарраҿ» сара сзаҵәхеит. Абарҵа саныҩхашыла, исзымычҳакәа схьаԥшит. Леуеи Заури аиаш хәыҷы ахы хьышьшьы, аҵыхәа ианкны ҵәҩанҵәыҟа идыршәуан.
Сара уаҳа аҩны сзыҩнамгылакәа, Шьасиа лышҟа сцеит. Сҳақьԥсықьуа ҩ-километрак инареиҳаны сышзахәо сахьцоз, сааԥсаны саныҩхала, лара ашҭа дықәгылан шәҟәык кны. Сара сыбжьы сыргаанӡа, лара сгәалҭеит.
Ашҭа нҭыҵ, аҵәа баҳча иакәыршаз аанда иаважьыз аӡахәа ҳнықәтәеит.
– Баҭал, уара уаҳа уаҩ иҩны умнеиӡо? – лгәы нырханы дҵааит.
– Мап. Уи акәым, зныкыр аиаш зеиԥшроу ббахьоу?
– Исаҳахьеит...
– Ибаҳахьоу акәым, ахаҭа ббахьазар акәын...
– Ҟаи, иара ус мап... – лҳәеит Шьасиа, лара иахьылымбац сара сгәы иалсыр ҳәа дшәошәа.
– Ишыҟоу бдыруоу уи, ахәы татаӡа... Итаатаӡа, – сҳәеит сара аиаш ахәы снапы ахьысшьхьазшәаҵәҟьа.
– Шьири... – лҳәеит Шьасиа, дсываӷәӷәа дахьтәаз.
– Ани ббауоу? – сҳәан, ҵәҩанҵәыҟа днасырԥшын, ажәҩан ирҳәы-рҳәны иаҵаз аԥсҭҳәа шкәакәа ԥшқақәа налсырбеит, – абанҭ иреиԥшуп.
– Урҭу? – дгачамкны, уаҳа илымбацызшәа аԥсҭҳәақәа дрыхәаԥшуан лхы раҳан, сара схы санлаха ашьҭахьгьы.
– Да, бнапы сырки, Шьасиа!
Уи лнапы ҟәымшәышә хәыҷқәа снапы инанылҵеит.
– Абасҵәҟьоуп убарҭгьы шыҟоу, – сҳәеит сара, итатаӡа, иԥшқаӡа, иҟәымшәышәӡа.
Арҭ зегьы анеиқәысыԥхьаӡа, Шьасиа ҭынч даасыхәаччеит. Сгәы хәыҷык иааҭынчхеит.
– Иҭабуп! – сҳәан, сҩагылт сцарц.
– Баҭал, макьана умцан, аҩныҟа ҳнеип, – лҳәеит уи, лгәы иалырсны.
– Аҽазны...
Акыр санааскьа, схьаҳәны сыԥшит. Уи дгылан дысзыԥшуан... Лнапы лҟьеит. Саргьы снапы сҟьеит.
Адырҩаҽны Ездора Аҟәа иибаз-иаҳаз саҳәара деиҭалаган, аха Мыџьа сҭыԥаҟны дсыртәан, сара аҽаџьара сцеит.
Аурокқәа рышьҭахь аҩны санааи, ассир саҳаит. Изакә аамҭаз, усҟантәи аамҭа! Иахьеи-уахеи рыла акәын аамҭа шыршәоз, мызла, шықәсыла акәӡамызт. Убас ахҭысқәа аки-аки еихьибагӡон, рыԥси-рыԥси еихьымӡо иласуан.
Аџыр исзымдыруаз шьоукы икәыршаны астол дахатәан.
– Принц! – иҳәеит дгәыбзыӷӡан, – сара УИ иаԥхьагьы дсыргылоит абри ижәбо аҷкәын хәыҷы. («Уи» ҳәа дызҿыз саб иакәын). – Аџыр Мараса лахь днаԥшит. Уи али-ԥси рыбжьара иаалгеит АНИ...
– Ари ишԥахьӡу?.. – илымҳа аасыдикылт уи.
– Аԥаҭхь...
– Убас... Знык иасҳәан, уаҳа иҭахымхаӡеит.
– Иаб диԥазар... – рҳәеит итәазгьы гәырӷьаҵәа.
Нас Аџыр дҩагылан АНИ ала аныҳәаҿа икит... Саб дзакәыз, иара дахьиашьоу азы ишимҳәо, аха ажәлар рыхьӡала, ажәлар дахьыртәу азы шакәу... Ихеимыршҭит аҵеи дыцәгьахар дызтәыз, дыбзиахар дызтәхоз...
Дцан, сҿаԥараҿ ашәындыҟәра иҭаз, ахқәа зылҟьахьаз саб икаба ааганы идирбеит. Урҭгьы иџьашьо-илакәыршьо иқәырхт-иқәырҵеит.
Нас сара даасылаган, УБРИ АУХА, сымшәакәа ҽырххыла сааны, адырра шрысҭаз атәгьы иҳәеит.
Усҟан, сагьԥсымкәа-сагьбзамкәа аҽы саанагеит, сымҵарсны...
...Ашкол аҿы аҵара бзианы ишысҵо, аҭӡы газеҭ сара сыда уаҩы ишизыҟамҵо...
Аҵыхәтәан ауп ахи аҵыхәеи ансаҳаз. Арзаҟан иаб иашьа иԥацәа, саб иеихсыз абрагьцәа рҩызцәагьы даргьы иаха иркызаап, ирҳәынҷазаап. Убра дрылазаап сабгьы.
Сара убасҟак сгәырӷьеит, аха исҳәарыз сҿамшәакәа ус сбаҟаӡа сгылан.
– Аиаша уҭахызар, уи иара иусӡам, – иҳәеит Аџыр саб изы, еиҳарак сара ихы сықәкны, – аха анҭ иреиԥшыз агыгшәыгқәа, шьа дкамырҭәакәа, ус рҳәынҷара мариамызт... Шьоукы ирықәыжьны, иранажьны дзырԥырымҵит... – аԥаҭхь дҩахан иҩеиҿыҵеикын, абарҭ ииҳәаз зегьы аахнаркәшеит.
Арзаҟан уажәшьҭа ибаргәузеи, саргьы исыбаргәузеи! Аиашаз абасҟак дысзааигәазтәыз саргьы исыздырам... Ҩынтә рыда исымбац ауаҩы? Анҭ дырцәымшәо даныҟала, саб дызмыхәо аҽа уск иоурызеи?!
Адырҩаҽынгьы саб сизыԥшын. Зегьынџьара иҟалаз атәы акәын ирҳәоз. Сызбалак саанкылан, абни Аџыр ииҳәаз аиҭаҳәара иналагон. «Ажәа ҩынтә иуҳәар, ахыԥша аанахәоит» ҳәа дара ирҳәоит, дара еиларгоит... Уи сгәы иҵаххны исҳәоит, реиҳараҩык ҳқыҭаҿ убасҟак ражәа раӡоуп, заҵа амыцхә рымҳәара... Аха шьоукы-шьоукы...
Саб дыҟамызт. Сихашҭӡама аасгәахәын, аха саназхәыцлак сгәы хьаԥссон, избанзар уи уажәы, ииашан, ихы амца аркызар арцәаха имамызт. Саргьы уажәы иаара еиҳарак изысҭахыз Арзаҟан изы акәын.
Даҽа ҩымшҟагьы дыҟамызт саб.
Ҽнак, шьыжьы, аурок ахь дмааит Ездора. Уи иҭыԥан Мыџьа даасыватәеит.
– Дабацеи? – дҵааит уи.
– Издыруазеи? – сҳәеит сара, ацәажәара сҭахымкәа. Уи уажәы Ездора еиҳа ихы идкылан дыҟоуп. Иахьа хәлаанӡа «қәиҭ-қәиҭ» ҳәа рыхқәа еидкылан идәықәуп.
Мыџьа дшьыцуашәа Ездора ианиба, уи даалаган, дцо-даауа, Аҟәа иибаз, иҟаиҵаз атәы иҳәон, ианшьагьы дихашҭуамызт, иӡбахә налаиршәлон, ихьӡ ҳәаны ӡы даҿымхәо. Мыџьагьы уи дизыӡырҩуан дгачамкны. «Суҵашьыцуеит, суҵашьыцуеит...» – рҳәон иблақәа.
Аҽны, аҵыхәтәантәи аурок аҿы ҳаштәаз, аеҵәа кыднахуа аҳәҳәабжь ааҩит. Аӡә лакәын иҳәҳәоз. Ездорараа рҟынтә акәын уи ахьынтәааҩуазгьы. Арҵаҩцәа анындәылҵқәа, аҵаҩцәагьы агәырқьҳәа иҩдәылеибаҳәеит. Аџыр зегьы днарыҵаҟьан, аҳәҳәабжь ахьгоз иҿынеихеит. Саргьы сишьҭалт.
Аҳәҳәабжь гон, игон... Аеҵәа кыднахуан. Сара сахьнеиуаз сгәы ҭыԥсааны ицон, сшьапқәа сыҵаҟәалон. Ашҭа ҳанынҭала, жәпаҩык еизахьан, уахьыԥшлакгьы ауаа еибарыҩны иаауан. Дырҩегьых аӡә лакәын иҳәҳәоз, аеҵәа кыдызхуаз.
Аҳәҳәабжь ахьгаҵәҟьоз ахь сыҩны саннеи, Ездора дызбеит, арахь дааскьашәа, дыҵҟьан дыҩырц иҭахушәа дахьгылаз. Уи ԥшшәы ҳәа ихамызт. Идибагәала игылаз ауаа имбаӡозшәа, аҽаџьара дыԥшуан, ианиазҵаалакгьы, аҭак ҟаиҵомызт.
Ездора акгьы имыхьит...
Ауаа рыжәпара сналкәраан, ашьҭахьтәи абарҵа схы нхыскылазар, ахлымӡаах сналаԥшит. Арзаҟан деизҟьа, аҿаԥара ашәхымс аҿы итҟа-тҟо, ашьа дылажьын. Хьыфа аҩны аҩныҵҟа дыҩнаргалахьан, аха аеҵәа кыдылхуан, дыҳәҳәон...
Сара аԥсы иахь снеирц снаҭрысит, аха уа игылақәаз наҟ инасыгәҭасит.
– Уа дахьыҟоу шәиламкьысын, акомиссиа аауазар акәхап, – иҳәеит зуаҩрахь инеихьаз аӡәы, ихылԥа абарҵа џаџаӡа, ижә ажра иҭаҳазшәа аԥсы дахьихагылаз.
Ездора иахь сҿынасхеит. Аԥхыӡ салазшәа уамашәақәа сыҟан. Иҟалаз ҳәа макьана акы схахьы исзаагомызт.
Аџыргьы Ездора дидгылан. Урҭ акы еибырҳәон. Уажәоуп иангәасҭа Ездора иҵарсыз амаџьар цәыббыл ду. Иара иахьҵәҟьа снармышьҭит. Ауаса реиԥш еижәылан уахь еихон. Иаразнак гәҩарас иҟасҵеит иҟалаз. Еиҳа ауаа ахьмаҷыз снарылалан, сӡырҩуа салагеит:
– Иигәаӷьызеи хәыҷы мыжда! – иҳәеит агәара иадгылақәаз рахьтә аӡәы.
– Дыхәҵәааит... Изакә гәузеи уажәнатә иликааз!
– Дазыҟарҵазар акәхап...
– Ападарка ирҭашт... Абна илаз ауаҩы дишьит.
– Абна дышԥалахыз, аӡәыр диԥырхагазма, хлаҳәа-цәгьа...
– Иара хәыҷы ҟадыџь иаби ари иишьызи ԥсык еицырхан, еишьцәак реиԥш еибабон, иааҟаиҵазеи?
– Реишьара даара пату ақәиҵеит...
– Ападарка ирҭоит уи... Шәыԥшлеи...
Сара урҭ срыдҟьан сцеит. Агәашә ныдыжьланы санынаскьа ауп иҟалаз сцәа иалсуа ианалага. Агәаҟашәа, агәаҟашәа, агәаҟашәа џьарантәи иааҩуан, слымҳа ҵнахуан. Сахьцо снамырбо, лашара смырбо, сылаӷырӡқәа рҿынархеит. Еиԥхьытта аара иаҿыз ауаа срышьклаҳауа сышнеиуаз, аӡәы сааникылт. Уи сихәаԥшыртә сыҟамызт, сылаӷырӡ сахәаҽуан.
– Уара узырҵәуозеи? – ибжьы паӡа дҵааит уи, – уҩыза акыр ихьыр ҳәа ушәома, уи ахаҵара ҟаиҵеите... Ахаҵа ауаҩы акыр иарҳәома, аџьшьара ирҭоите.
Уи сҽынаимжәан сҿынасхеит.
– Ашьшьыҳәа шәыҩныҟа уца, бабагьа, – инасыхьӡеит аҽаӡәы ибжьы, – уи избо аҷкәын, иқәҿиошәа ибар, иҩызцәа шәахьгьы диасыр ҳәа сшәоит...
Ачарҳәаҩ, ачарҳәаҩ, ачарҳәаҩ, ачарҳәаҩ!
Аҽныҵәҟьа дкылҟьа дааит саб. Уи ГПУ аҟынтәи ҩыџьа ауаа ицын, абџьарла еиқәных. Саб иакәзар, иблақәа ҭыҵны, ԥшшәыҳәа акы ихамызт. Иблақәа акы рбо иҟамызт.
– Џьаргьы умцакәан, аҩны усзыԥшы! – иҳәан, аҩныҟа дмааиӡакәа, ашҭа дынҭҟьаны дцеит. Ицқәазгьы рыжәҩақәа хьнаҳәо ирыхшьыз ршәақьқәа инарыха-ҩарыхо, еихьымӡа-еиԥымӡо инаишьҭалт.
Ауха ҵхыбжьонынӡа уаҩ дыҟамызт. Аџыргьы дыҟамызт. Смыцәаӡакәа сбарџьеиуа сахьышьҭаз Мараса дааҩналан, ҿымҭ дындәылҵны дцон.
– Уаб иаса дабацеи? – лҳәеит уи зныкыршәа дааҩналан, – уа уаныҟаз думбаӡеи?
– Дабаҟоу... Дабаҟоу бымбои, зегь ахьыҟоу! – сҳәеит сара сгәы иҵаххны. Саб иашьа иоуп дзызҵаауа, сабгьы уа дыҟоуп, уи дуаҩӡами... Ма сара иахьсаҳауа ус лҳәар, лгәымыжда иҭымхозаргьы...
– Уцә, уцә, узааԥшуазеи, – лҳәан, дцеит.
Уи «шә», «шь» уҳәа илзымҳәоз ашьҭыбжьқәа рацәан. Данцәажәо, цқьа уаалзыӡырҩыр, умыччар ауамызт. Убригь уажәада исмаҳацызшәа сгәы иҵаххуан.
Зны сасцәақәак ыҟан... Дара асасцәа иаауазгьы еснагь иаац ракәын. Ақыҭа аиҳабыра. Араион ахьынтә аӡәы даар, ҳәарада, зегь раԥхьа Аџыр диԥшаауан. Аха еснагь аиҳабыра, аиҳабыра... Уаҳа сабгьы имбаӡои, ибла хҩаны дзаҩсуазеи, мшәан, абри? Ииашоуп уи дызку рацәоуп, аха уеизгьы...
Ишысҳәоз саҟәыҵит. Асасцәа ыҟан, ҵәыцақәак нарҿакәан, ицо-иаауа аԥшәма иныҳәара, ирдура, иҳаракра иаҿын. Шьыжьы аахыс амш хәарчаруан. Ахәылԥаз Аџыр џьара дцарц дыҟан. Бындәылҵны амш иҟанаҵаз гәаҭишь ҳәа леиҳәеит, ирхагьагьо игылаз Мараса. Даагьагьан, дындәылԥшны дааит.
Уи иагьарааны дубаргьы дгьагьон...
– Амш ԥсит! – лҳәеит, «шәшьит» сҳәоит ҳәа.
– Ҳаи изеиԥш мшыз рыцҳа, ишԥаԥси! – зегьы ираҳартә, ибжьы ҭганы дыччеит Аџыр. Алафҳәаҩцәа рзакәан – иҳәаны уахымыччан – ааилаганы. Уи бзиа ибон ихшыҩ, илаф ауаа рахь аӡыргара... Уи аҵыхәала аӡәы игәы нхеит ҳәа усысгьы имамызт.
– Унан, аныс агәы ыҵурчааит! – лҳәеит Мараса дцәыҵаччо. Бышԥаԥшӡоу ҳәа леиҳәаз џьушьап.
Сышьҭан сгәы ҩарханы. Схышә икылԥшуан уи ажәҩан акылгьагьара, еҵәа гәарҭак ақәԥсан, ауаҩы ишьа ақәдырпҟҟазшәа икылблаауа. Сара сҿаԥара – сыӷба хәыҷы, изҿаԥшьыз аҩны иацәыхаран, амшын еибафарахь иагон еиҳа-еиҳа. Исыгәҭасуан, сынкыднакшалон, аха макьана сыршәны наҟ сыкҿанажьуа аҟара имнеицызт, снапы аларӷәӷәаны искын...
Саб данааигьы сыцәамызт, аха сыбжьы смыргеит. Уи игәы кыдгылан дшыҟаз збон. Дааины данынасываиа, сара уи аасызхан, иаразнак сыцәеит. Шаанӡа санааԥшгьы уа дсываиан. Иблақәа ахьҭоу умбо иҵшәааны, ахьатә ӷәқәа дрыхәаԥшуа. Изакә сахьаз уара идыр иибоз, еиқәиршәоз, иҭихуаз.
Дҩагылт. Иҽааирҽеиқәан, саагәыдикылт.
– Сынтәагьы усзымгеит, Баҭал, угәы иалымсааит, – иҳәеит уи, – убасҟак сеилахоуп. Урыцҳасшьоит, анапгьы сыцәугхеит...
«Сара уажәшьҭа сыԥшқам, схы сахәартә сыҟоуп, сга» ҳәа иасҳәарц сҭахын, аха данаацәажәа, иаразнак сҿы акит. Уи иаха дҵәуон! Ибжьала издырт.
– Егьаурым, уанаабжьашәо уаала... – сҳәеит сара.
Уи схы ааишьышьит.
– Ездора иоуп дызшьыз... – иҳәеит ашьҭахьшәа. Усҟан еиҳагьы агәра згеит саб иаха дышҵәуоз.
– Амаҳагьа! – сҳәеит сара, схаԥыцқәа еихарӷәӷәаны.
– Аҿаԥараҿ иҽӡаны дгылан, аказы ддәылҵзар акәхап. Иҩналамҭаз... Ахызаҵә илырхыз каканк иаҟароуп... «Ихааназ шәақь икны исымбац» лҳәеит иан, нас аиҵаҵашьагь злеидырзеи?!.
– Уажәшьҭа дабацои иара? – сҳәеит сгәы ԥыжәжәо, – ма ҩызак дидгыло иҟасҵарым, уаҳа акгьы сылымшаргьы!
– Иуасҳәо уаҳауоу, Баҭал! Акы удыруашәа уҽыҟоумҵароуп... Уара ишуҳәо иус мариам ари. Уи аилагара иашьҭоу рацәаҩуп. Зынӡа аилыргара аҭахым ҳәа изыԥхьаӡоугьы ыҟоуп... Уара ажәа суҭауоу, уаҩԥсы акы шиасымҳәо ҳәа?!
– Сыԥсы иахырӡааны!.. Уеизгьы иара ишԥашәеиҳәеи, изыҟасҵазеи зиҳәа?
– «Спионеруп, ҳаӷа сыҩны данызба, зегьы схала исыӡбеит» иҳәеит. «Дызлоудырзеи?» ҳәа ҳанҵаа, «дызбахьан» иҳәеит. Аха мцуп. Димбаӡацызт... Иан илымҳәои...
– Илҳәозеи?!
– Илурҳәозеи?!
– Лара лакәзар?..
– Сгәы иаанагом... Уи акәым исоуҳәаша, иара Аҟәантәи данааз дызлацәажәоз акры угәалашәома?
– Дыззыҟаз ҳәа акгьы сеимҳәеит, амала «избаз, исаҳаз, иҟасҵаз» ҳәа ари амчыбжьык ҳгәы ԥиҵәахьеит.
– Иҟасҵазеи зиҳәа?
– Саншьа сирхыст иҳәеит.
– Сирхыст иҳәеит-ба?!.
– Ашьҭахь схалагь схысит иҳәеит... Тапанчала.
Саб даахәыц-хәыцын, уаҳа алаҿимҭит.
Аамҭа цеит. Арзаҟан инышәынҭра шьҭа еиқәысхьеит...
Ақыҭауаа аҟәыҵт уи итәы аҳәара. Наҟ макьана аус иамоуп, ирххо ирыман иқәуп, аха, саб излеиҳәо ала, убрагь уи аус зырцәарц иашьҭақәоу рацәаҩуп.
Аҵарашықәс аанҵәаанӡа, Ездора сидымҵит сара. Дахьсыватәаз амцеиԥш сибылуазшәа акәын ишызбоз, аха ариаҟара аамҭа ҳахьеидтәалоу, ма џьара акы шԥаиамхамҳәари ҳәа сгәыӷуан. Ииҳәалакгьы иара иеиԥш сара чарҳәара зуамызт, уи жәаҳәарас иақәузеи, аха Арзаҟан рыцҳа дзыхирҟьаз аиашаҵәҟьа еилыскаар сҭахын. Сара схы исызҭагӡомызт: арк иреиӷьыз, акгьы зхараӡамыз ауаҩы дишьын анышә дафон, иара иҽырӷәапны ара дҳалатәан.
Аџыр ԥасеиԥш уи ҽыхьшьырҭас димамызт, хара-хара дивсуан, аха уеизгьы иубон уи дышкаимыжьыз, иара хара-харагьы имаршәа шикуаз.
Ахәыҷқәа ракәзар, бжаҩык, илшазеи, иигәаӷьызеи ҳәа рыблақәа ҭраа ихәаԥшуан. Ицәшәаны хара-хара ивсуан. Аҽа шьоукых, имԥан иқәломызт, дырцәымӷын. Сара сааԥсара, есааира игәаӷ шьҭысхӡон, есааира иҿыцхон сгәы ахәра. Аха саб исеиҳәахьаз еснагь исгәалашәон, сҿанаҳәон...
Иџьоушьартә иҟалаз, уаҩы изгәамҭаӡакәа дышьҭыҵт: Арзаҟан иҭахара атәы хбыл-хыџьхон, Ездора «ихаҵара» атәы цәырган макьана ирымҳәозаргьы, аҽакала иахәаԥшуа иалагеит.
Аҵаҩцәа реизарақәа рҿы дықәдыргыло, «ажәа шԥаиҳәо, дышԥаҟәыбҷоу» ҳәа ддырҽхәо, арҵаҩцәа рахьгьы, унеишь-уааишь ҳәа зарҳәоз аҵаҩцәа раԥхьа днадыргылт.
Аџыр!.. Саб иҟны исымҳәар ҟалом. Иара дшыҟоу иашьагьы дааиԥхьааит, сара исҳәалакгьы ибап. Нас дара еицәажәалааит.
«Ахәыҷы акы импыҵҟьеит, аха амитә ҟаиҵазшәа иурбар, дшәангьы дыԥсып... Аџыр дҟәышми, аиаша ҟаиҵоит. Егьа умҳәан, акрыздыруа дагьууандаз, дагьуаӷандаз...» – рҳәон, зегьы алаба рхушьылартә иҟазарц зҭахқәаз шьоукы-шьоукы. Сара схагахарц акгьы аасыгхомызт, ас ансаҳалак... Аха сҽааныскылон.
Адунеи иҟоу зегьы иреицәоу, зегь реиҳа ишәарҭоу, убарҭ зегьы еиҟаразтәуа, зегьы зыршшо роуп!
Мыџьа Ездора диԥырҵит. Уи сара иҽсыдикылаӡеит. Аԥсы иӡбахә уаҩы иҳәараҳа, уаҳа Ездорагь ианшьагь рыӡбахә џьара иааиҿыҵеиршәомызт. Иблақәагьы, аиашаз, ацәажәара иаҟәыҵит, акгьы рҳәаӡомызт. Ажәа злам ашәа еиԥш дыччон, илахь еиқәиҵон, духәаԥшуан ус.
Даазқәылаз саб иӡбахә иҳәацәо далагеит. Сара уи сгәаԥхом, аха ҿысҭуам.
Алԥхынрак иҟаларызеишь, иҟаларызеишь ҳәа сгәы хыҭхыҭуа сдәықәын. Зынӡа исызхымго саналагалак, Шьасиа дсыԥшаауан. Уи ддухеит. Аӡхыҽҽеиԥш лыхцәеиқәаҵәа лыжәҩахыр иҩахысуан, лҟәаҟәа иқәсуеит. Лара данысымбозгьы, сара дсыцын. Лыхцәы
ԥшӡақәа лықәԥсан, сыҩныҵҟа џьара дҭагылан, данаагәхьаазгалак, лҿы хтны сналыхәаԥшуан. Лхы-лҿы хрыҩшәаӡа, ачча ықәыжж, санаахәаԥшлак, сыԥсы аазгон... Данаасҭаххо азы уи еснагь уа дҭатәан... Спринцесса хәыҷы!
Алԥхынрак Аџыр араион ахь дыргон, дааргон. Еснагь амамиқәара иҿатәаны дхынҳәуан. Алԥхынрак Аџыргьы Марасагьы рҿы ҩасеиархан уаҩҵас исмацәажәеит. Измааназ сыздырам, аха уи рацәакгьы усыс исымамызт.
Зны-зынла аҳа ашьапаҿы снеины, акраамҭа агәаҩара сылаԥш адын, аха уи агәаҩара аҿы ҭыршәашәа иааԥшуан. Аҳагьы ацәа ахыҷҷа иажәны, неихыркәа амамкәа игылан.
Нас схы сҩахан: ажәҩан ахь сыԥшны, еиҳа ишкәакәаз, еиҳа ибабаӡа, иԥшқаӡа иҟаз аԥсҭҳәа сыԥшаауан. Уи сахьахәаԥшуаз сгәы иаанагон, аиашқәа убрахь ихалан, уажәы шәарҭа ҳәа рымаӡамкәа, иҟәымшәышә-ҟәымшәышәӡа еиватәаны, иӡса-ӡсо ажәҩан иаҵоушәа...
Зны-зынла схы иааҭашәаны, Арзаҟан инышәынҭра аҟынӡа сцап, снапы игәы инықәысшьып ҳәа сдәықәлон, аха мҩабжа схынҳәуан. Аӡәы сибап, акы гәҩарас иҟарҵап, саб уи аилкаара дахьашьҭоу сиԥырхагахап ҳәа мацара акәмызт, ус исзычҳауамызт... Уа саннеилак, уи инапы татақәа ртәы сгәаламшәар аурымызт...
Саб данымааӡа, зны инықәсыршәын иара иахь сцеит. Иааилашәшәуаны еиԥш, еидара шьҭыхга машьынак каҳа-бӷало Аганӡа снанагеит. Амшын аҿықә ахь сласкьан, иаваршәны сҿынасхеит. Агаҿа иазааигәаӡан игылаз, ҳуада хәыҷы ахьыҟаз аҩны сазааигәахацыԥхьаӡа еиҳа-еиҳа сгәы дыҵалон сан. Абриаҟара
аамҭа сыҟамкәа, лара дахьысычҳаз, лгәы ҿнакааны даасԥыларашәа: аиашаз, ари аҩышықәса сыԥсҭазаара убас иҟан, сан данысгәаламшәаӡоз рацәан.
Сан саҭабымҵан... Сан, саҭабымҵан. Сара аԥсҭазаараҿ исзеилымкаауа убасҟак ицәқәырԥаны исыжәлеит, урҭ срылԥшны бара банысымбоз ыҟан... Саҭабымҵан, сан..
Саб аҩны дыҟан. Ашә аартны саннылагыла, ихала астол дахатәан. Шәҟәык аартны иаԥхьа иқәын, аха уи дахәаԥшуамызт, ицламҳәа иҭаҷкәым ақәкны акы дазхәыцуан,
– Баба!
– Баҭал!
Сааигәыдиҳәҳәалт.
Дышлеит саб, деихәлаҳаит. Уи дгәырӷьаҵәа сара дсыхәаԥшуан. Ауада мшаҽны ишызбац иҟан. Саб дызхатәаз астол заҵәык ҿыцын, егьырҭ уаанӡа иҩнац ракәын зегьы. Астол аханыҵәҟьа сан даныӡӷабызтәи лпатреҭ кыдын. Уи ашьшьыҳәа ихааӡа дсыхәаччон. Сара сахьылбо аҟынтә дыччоит акәымзар, саб иеиԥш ларгьы дкараха дыҟоуп ҳәа сгәы иаанагон.
Ауада акәзар, абас зны-зынла мацара сахьааиуа акәу, зынӡа сгәы азыбылӡомызт. Аҽа шьоукы иртәны, саб хыҵакырҭа ахьимам аҟнытә дрыцҳашьаны дыҩнарҵан, иааиҿаҳацыԥхьаӡа ибла ихырбалозшәа збон.
Сан лпатреҭ, саб истол ҿыц, иара – зегьы ааидкылан... Иаҳҳәап, сҿаԥара иҩназар. Уи зҿаԥшьу аҩны иаҿганы инаскьаганы џьара игылазҭгьы. Ари ауада аҭӡамцқәа хиаҵәааӡа, ацәаакы рылыжжуа, иахьа хәлаанӡа урыхәаԥшларгьы, џьара сахьак узрынбааломызт...
– Баҭал, – иҳәеит саб, ахәыцха ансиҭа ашьҭахь, – уара сааигәа уахьыҟам, абахҭа сҭакушәа ауп ишызбо. Аха уажәшьҭа сеилахарақәа зегьы еиҳа ихыдахап ҳәа сыҟоуп... Араион аҿы анхацәа реиҳараҩык аамҭа
ҿыц рхы амардеит. Аҽа ԥыҭрак ҳзеихар зегьы рҭыԥ ылырхышт, аԥсҭазаара ҭышәынтәаларын... Нас мышкы хәлаанӡагьы џьара унсыжьуамызт!
– Сара сыԥшқам, урҭ сзеилымкаауа! – ирзажәцәан ишысҳәаз еилыскаан, сааицрашәеит.
– Убрагь тәымџьарам, ҳаҩноуп.
– Ҳаҩнами...
– Сашьагьы акы игымкәа дыҟаӡам, урҭ зегь саргьы издыруеит... Аха џьара ишьацәхнысло зегьы рхы ҳасуа ҳалагар, нас иаҳзынхода?.. Иара ус, уаҩ изы цәгьа иҭахым ҳәа сыҟоуп...
Саб абас аниҳәа, сара зныказ саашанхеит. Уи сара избо имбауоу... Ибозаргьы, ианалымҵлак, давсуоу?.. Саб акы давсуеит ҳәа сыҟамызт. Сара агәра згон еиҳау аусаҿ уи шыҟаимҵоз. Аха абри аминуҭ азы еилыскааит, аԥсҭазаара ус иахьуҭаху ишьҭоуҵо, иахьуҭаху ишьҭухуа ишыласым, мариала уаҩ инапаҟны ишымааиуа. Издыруан арҭқәа зегьы зны-зынла саб ибӷа ишықәыӷәӷәоз, дшареиџьлоз, аха иҽкамыжькәа хык шникылоз.
Сара стәала уи саргьы исықәыӷәӷәон.
– Зегьы еилыскаауеит... – сҳәеит сара.
Уеизгьы агәра згон, ацгәы анажәлак ахаҳәқәа ацраҳәаны аӡы ианҭарыжьуеиԥш, аԥсҭазаара аҵахь идәықәызҵарц зҭахыз, егьа ацрарҳәаргьы, саб иҩызцәа ыҟанаҵ, урҭ ишырзыҵаамырҟәрылоз. Инапқәа изышьҭымхуа даҵахан, уажәшьҭа акы самаҭәам ҳәа даагылан саб сара схаҿы дысзаагомызт... Арҭқәа анааидысхәыцла, саалахҿыххеит.
– Макьанагь Арзаҟан ишьра атәы аилыргара ҳаҿуп, – иҳәеит саб, ԥыҭрак ашьҭахь. – Аџыргьы дсыцәгәышуеит. Аха иауанаҵы сашьҭыҵуам. Изхароу, дызусҭазаалак, ус дызцом. Ари баша усым, цәгьароуп... Цәгьоура бааԥсуп!
– Аџыр ихьзеи?
– Уи дырҵаҩыми... Иара итәала ахәыҷы дицхраар иҭахуп.
– Изхароу деилдыргар иара изиҭахымзеи?!
– Уи макьана еилаԥаҭоу усуп... Нас иуасҳәап. Мышкы зны аҭыԥ иаҳзықәҵар...
Ԥыҭрак ҿаҳҭуамызт.
– Баҭал, акомҿарра уалаларц угәы иҭаӡами?
– Сынтәа, хымԥада, сынтәа!
– Ус акәзар, – дааччеит уи, – мчыбжьык ара уныскылоит. Ҳагьааицәажәалап.
Ҽынла, сааҭк ҩ-сааҭк раҟара, амшын ахь сныҟәон. Амра сашәит, сызхара сыӡсеит, сызхара амшын збеит. Хәылԥазыла саби сареи ҳаицын. Уи исеиҳәон акомҿар аҭоурых, дсазҵаауан, сазыҟаиҵон. Нас зны-зынла иара иҩыза, авоенкомат аҿы аус зуаз аӡәы иахь ҳцалон. Даара уаабзиақәан авоенкомат аҿы аус зуазгьы иԥҳәысгьы. Хшара дрымаӡамызт. Саби сареи ҳаицны ҳлеицыԥхьаӡа избон урҭ шҳаигәырӷьоз, насгьы сара исыхәаԥшны рылахь шааиқәырҵалоз. Ахәыҷы дахьрымам гәныргозар акәхарын.
– Дшәааӡа аӡәы! – иҳәеит саб зны. Убригь игәеиҭазар акәхап урҭ сара ишсыхәаԥшуаз: Ани акы иаҩшәо дыҟазма!
– Макьана ҳгәыӷуеит...– иҳәеит иара дааччан, – ҳхи-ҳамчи ҳзеизырхозар ҳәа...
Лара дыԥхашьан, дааҟаԥшьхеит.
Саб есымша дызбон, сицын, анҭ иҩызцәа сеидара ашәҟәыԥхьатә сырҭеит, акино ахь сыргон, аха уеизгьы уажәшьҭа сгәы ҿыӷьуан. Шьасиа дыгәхьааган сыҟан, схы ахьызгарыз сымамызт. Усҵәҟьа сҟалоит ҳәа уаанӡа аӡәы исеиҳәаргьы ихасҵомызт. Насгьы сшымгәыӷӡоз, Мыџьагь дыгәхьаазгеит. Уи игу ыҟазаргьы, дҩыза бзиан. Саргьы егьа сыгуп, акы згым дызусҭада! Ишԥабзиаз, акәтаӷь былгьо ишԥаҟаларыз, аӡәгьы акы игымкәа, уҿы еихухаанӡа зегьы рдыруа, еилыркаауа, цәгьара ргәы иҭамкәа иҟазҭгьы: Усҟан ауаҩы дызҿу ацәыхцәыфарақәа данрылҵлак, еиӷьу, иссиру акы имч азикуан.
Аҩӡыбжьараҟа сцарацы сшыҟаз, ауаа иддырбаразы агыгшәыгқәеи ашәарахқәеи ааргеит ҳәа иаҳан, иҽаабжьаршәны уахь сигеит саб. Ҳахьцоз аԥсшәа ҳарҳәон, саб дыздыруаз рацәаҩын. Сара сгәырӷьон, схы самжьазаап, саб ауаа дырдыруеит, ҳаҭыр иқәырҵозаап ҳәа. Уи ус шакәыз аԥсшәа ҳазҳәоз рыблақәа исарҳәон.
Ҳахьнеиз иҟан алымқәа ҩба (алым аԥси алым абеи), ҽацәк, маҭ дук, ҩ-бгахәыҷык, хәыԥшқак... Алым аба ажәхьазар акәхарын, ашьапқәа ахы рықәҵан, алахь еиқәышьшьы, иакәшан ашыш иадгылаз амбаӡо џьара иԥшуан. Ахәда иақәжьыз ахәы аӷахахьан, еизыҵәа-еизыҵәан, еидҷаблан, илымтха иақәын. Егьи алым аԥс зынӡа иқәыԥшын, ахәы цырцыруа, минуҭк иаанымгылаӡакәа ашыш иҭагьежьуан. Убригь ара игылаз ҳәа уаҩ дабаӡомызт, урҭ ирылԥшны аҽаџьара иԥшуан. Аҽацә рҳа-шәҳауа, ҭәа-шьыҵәрак аҿыҵыҳәҳәо, абла гьежьқәа кыдхалан, џьара бжьыцәгьак аҳазшәа иӡырҩуан. Ҩ-бгахәыҷык, цәхаԥшь-цәхаԥшьӡа, ашыш рҽадырӷәӷәалан иахьеидтәалаз, рқьышәқәа кәрыбз-кәрыбзӡа анышә иқәын, рҵыхәақәа хьыҩрны асаба илан. Ашоура иакны аҭҳара-ҭҳараҳәа еисуан.
Сара ирласны урҭ сылаԥш нархызган, ахәыԥшқа зҭакыз ашыш ахь снеит. Ахәыԥшқа, аиаш еиԥшын зынӡа. Ус шәагаала уиаҵкыс еиҳан акәымзар. Аҵыхәа баба ду ҵәҩанҵәыҟа ирханы, агьежь иахьақәгылаз иҩуан, иҩуан. Агьежь аҵагьежьуан, иҩуан, арахь иахьгылаз игылан... Агәышҵа шкәакәа хәыҷы ахәлымшәа иахьныҵагылоз, акәара-кәараҳәа еисуан, иҭыҵны ицон.
Ахәыҷқәа адеибагәалон уи зҭакыз ашыш. Иакәшан игылан. Акраамҭа иадҵны ицомызт, иччон. Иара иҩуан, иҩуан, иҩуан... Иҩуан, агьежь аҵагьежьуан, иҩуан, агьежь аҵагьежьуан...
Уи ҳадҵны ҳҿанынаҳха, аиашқәа аасгәалашәеит. Урҭ руакы цеит, аԥсгьы аман. Ахы цаҳәцаҳәгьы иацәцеит, абри ашышгьы иацәцеит... Уажәы аҵла амахәқәа инарықәԥала-аарықәԥало, ахәда кьаҿ хәыҷы ҭхәаа, ақьышә ԥшқа аҳауа иалакны иакуп. Ашьыжьымҭан, изықәтәо аҵла абӷьеилачыра иналаԥхаз амра ашәахәа фҩыс иамоу гәанаҭоушәа.
Ҳшыхынҳәызеиԥш сдәықәлеит. Иаарласны Аҩӡыбжьара сҩеиуеит иҳәан, иус ахь дыҩт саб.
Сара Аҩӡыбжьара санааи, аҩныҟа сыдымгылакәа, сышиашаз Шьасиа слышьҭалт. Рыҩнқәа зықәгылоу ахәада саныҩхала, агәашә дҭыҵны, амра лыбла ацәыхьчо, са сахь дыԥшуан. Санылба, дыҩны лҿаалхеит. Саргьы сыҩны сҿынасхеит.
– Нахьхьиӡа, амҩа уанынанылоз узбеит! – лҳәеит ҳанааиԥыла, дҳақьԥсықьуа.
– Бара бабаҟаз?.. – сҵааит сара адунеи азна сгәырӷьо.
– Уцеижьҭеи, есымша, абра ахҵысҭа сықәгылан сузыԥшын, – лҳәеит уи.
Ларгьы сара сеиԥш дгәырӷьон... Шьасиа, спринцесса хәыҷы!
Алакә аҟны еиԥшҵәҟьа. Уи санлышьҭаз, ларгьы дсышьҭан. Еицәыӡшьа ҳамаӡамызт. Лара џьара слыԥшаауазар, сылбарц лҭахызар, сара сахьыҟазаалак сцәа иалашәон. Ҳанеиқәшәа инаркны, ма акы еимаҳкны, ма ҳгәы ааибаганы ҳәа ҟамлацызт. Сара сҿы илӡомызт лгәы иаанагоз. Иамур, сара сеиҳабымзи, уи зегьыҵәҟьа сызлаҳәомызт. Аха издыруан аамҭа анааилак, Шьасиа ианлызҳалак, ҳабжьара изакәызаалак маӡа шыҟамлоз. Анасыԥ бзиа алакә еиԥшуп. Алакә еиԥшым анасыԥ, изгу насыԥуп.
Аҵарашықәс ҿыц аан, ҳа ҳашкол аҿы иаадыртит быжькласск. Адиректор ҿыц даарышьҭит. Аџыр ихы дақәиҭтәны, ус рҵаҩыс дҟарҵеит. Убри инаҿаршәны уаҳа уи иҟынтә исмаҳаит «принц» ҳәа. Сара сакәу џьушьап адиректорра дамызхыз...
Ашықәсан акомҿарра салалт. Уаанӡа адиректор ҿыц снеиган дсазҵааит акомҿар алаларазы сгәы иаанагоз. Уи сгәы дахәеит сара, избанзар егьырҭ шьоукы ишыҟарҵало еиԥш, «закә хазыноу» ҳәа сыдырҽхәалара даламгеит. «Угәы иаҭахны уҟазар, угәы аҳәозар...» – иҳәеит уи. Ҳара хәҩыкны ҳаҟан. Ездорагь дҳалан. Ашкол аҿтәи акомҿар еизараҿы зегьы ҳрыдыркылт,
рацәак ҳмырххакәа. Ездора азҵаарақәа анирҭоз, џьара аӡәы иааиҿамшәеит иҟаиҵаз атәы.
Мчыбжьык ашьҭахь араиком ашҟа ҳцеит ҳашҳәыԥыз. Хәылԥазынӡа аԥшра ҳақәшәеит. Адкылара ианалага, ҳара ҳахҩык – Ездора, Мыџьа, сара – ҳаицыҩналт. Зегь раԥхьа Ездора иазҵааит. Ашкол аҿы уи сынтәа иҟар хҽны дыҟан, аха уажәы абра дшыныҩналаз еиԥш, иҽырхықәымҵан, ицәа дҭачы дааҟалеит. Дзықәгәыӷуаз сыздырам. Сара избон ани иҟаиҵаз азы иазҵаарц шиҭахыз... Исыздырам сиҿамскәа сҽызланыскылаз! Аха уи атәы акгьы дмырзеит. Ус баша зҵаарақәак анирҭа ашьҭахь, рхы неиларкын иааицәажәеит. Нас ҳара иаҳзааигәашәа астол иахатәаз, зхахәы еиларҳәы, аҭыӷь атәыҩеиԥш иршан злымҳақәа ирықәыз арԥыс, уи днаихәаԥшын дааччеит. «Афырхаҵа, афырхаҵа!» – иҟәысҟәысуан уи ибла шкәакәақәа.
– Уца, ухы уақәиҭуп! – иҳәеит уи Ездора иахь. Ездора ихы шьҭых икны, ҳара днаҳабжьысын, дагьҳахәамԥшыкәа дындәылҵит.
Сара исазҵаауеит. Сыхьӡ сыжәла...
– Аа, – саб ихьӡ рҳәан, – иԥа уоума?
Ҿысҭуам.
Азҵаарақәа сырҭеит исҳәеит, исырҭеит исҳәеит. Еиҳарак иҽишәон зхахәы еиларҳәыз. Дааҟәымҵӡакәа аустав атәы дсазҵаауан. Сара издыруан, аха исазҵаауаз сгәы ахьизҭамыз азы сеилаԥсон.
– Аустав аҿы дыԥсыҽуп!.. – иҳәеит уи, егьырҭ днарыхәаԥшын. Егьырҭ ақәҿырымҭит. Аҽа ҩбаҟа зҵаара сырҭан ианысҳәа, «ухы уақәиҭуп» рҳәан, сындәылҵит.
Усоуп, усоуп, усоуп!.. Иахьарнахыс, акомҿар сзалало зегь ирыцку акы акәны исыԥхьаӡоит, Ездора
иеиԥш иҟоу ауаа рақәԥара, уи уажәы дышцо данца, иҿкы бааԥсхоит. Шәҵәак ирыларҵаз аҵәа-баа еиԥш. Сықәуеит, сара сызлоу акомҿареидгылаҿы убри иеиԥшу аӡәы дыҟанаҵ, слымҳацә сықәыжьны сшымтәо ҳәа! Уи иеиԥшу даныҟамла, иарбану уаҩы изыҟамҵо, иарбан?
Зегьы! Зегьы! Зегьы!..
Ауха саби сареи ҳаиниеит:
– Сара ишысҭаху иалҵуам, – иҳәеит саб дқәыԥсычҳауа, – аҳәахәдеиԥш днабжьаӡ дцеит ауаҩы. Аха усҵәҟьа инсыжьуа џьыршьозар рхы ржьоит... Уи еилкаахар, ԥыҭҩык рбҩара хтышт.
Адырҩаҽны акомҿар билеҭқәа ҳарҭеит. Адыргақәа ҳаԥхьа иаларҵеит. Иацы ҳаздызкылоз зегь ыҟан. Ахахәду дыҟамызт. Ездорагьы дыҟамызт. Егьырҭ аԥшьҩык ҳахьаадәылҵыз иҳаҳаит Ездора идкылара мап шацәыркыз. Сгәырӷьан, ашырҳәа саб аус ахьиуаз ахь сыҩхаԥалт. Акомҿараагьы апартиа араикомгьы ҩнык акәын изыҩназ.
Дермантинла иҭаӡны иҟаз ашә саннадгыла, изыхҟьаз сыздырам, сзыҩнамлакәа саагылт. Зныкыршәа изгәаӷьын ашә саннаха, иаатит. Саб иҩнапыкгьы ихы иаҵаргәан стол дук дахатәан. Саниба дгылан сара сахь иҿааихеит. Астол аԥхьа инаркны ашәаҟынӡа иаагӡаны аӷәра иқәыршәыз ауарҳал ажьы ахьыр ҳәа сшәозшәа, сыламгылаӡакәа аӷәраҵәҟьа сықәлан снеиԥылт.
– Иудысныҳәалоит! – сааигәыдикылт.
– Ҭабуп...
– Гәыла-ԥсыла ацқьара ауп аус злоу... Џьара хәыҷык иадамхаргьы амц аҭыԥ аноуҭа, уааҩнашоит. Азныказ узымҩарак умхӡан иагоит, нас ишнеи-шнеиуа – егьи
узымҩарагьы... Амарџьа-амарџьа, Баҭал, иуасҳәарызеи!..
Саб илахь еиқәын, икабинет аҿы днеи-ҩеиуан. Сара исеиҳәаз сазхәыцуан.
Ас сеиҳәартә иҟалазар, уажәшьҭа схәыҷымзар акәхап, саргьы аӡәыҳәа сыԥхьаӡазаап.
Ауха Аҩӡыбжьара ҳааит. Адырҩаҽны мҽышан. Шьасиеи сареи ҳаиқәшәеит. Уи лнапы ԥшӡақәа рыла саԥхьа икыдыз адырга аалшьышьит.
Аҽны даара исҭахын Арзаҟан инышәынҭраҟынӡа сцарц, Шьасиагьы дсыманы.
Ҳҩыҵышьшь ҳнеины ҳаап, ҳазбарыда? Сара уажәшьҭа схәыҷым, еснагь саб исыҵаимҳәакәа акы схала иӡбаны исзыҟамҵо сыҟоума?!
Шьасиа иласҳәеит сцар шысҭахыз.
– Уи?..
– Уи аӡәгьы диеиӷаӡомызт, иаб иашьа иԥацәа дрыцәшәаны акәын иҽзиҵәахуаз.
– Ездора?..
– Уи изыбуазеи!
– Снаихәаԥшны саанхом! – лҳәеит Шьасиа иааҭырҟьаны. Саргьы сгачамкны сналыхәаԥшит.
– Уара данухәаԥшуа збахьеит... Ужьы имазар ифарашәа! – лылаӷырӡқәа аахаддылеит.
Ус егьа иҟазаргьы, сара иџьасшьоз лара Шьасиа лакәын. Шьасиа асыс-мҟаа абас лҳәарц ахьлылшаз.
– Ибзиоуп, ибзиоуп... Аҽазны ибымҳәан, изыбуазеи!.. – сҳәеит сара сналыхәаччан.
– Уаала! – лҳәеит Шьасиа, лыбла ссирқәа алабжышқәа рхаҟәҟәала.
– Шьасиа, ҩбаҟа ҵәа...
Дцан лкалҭ азна, ак аҵкыс ак еиӷьны аҵәақәа аалгеит.
Шьасиа... Сара спринцесса хәыҷы. Уи дансыцу аҽны сгәы ҭынчуп, алакә аҟны еиԥш зегьы сылшарашәа збоит.
Анышәынҭра акгьы акәыршамызт. Агәы аԥслымӡ ақәыԥсан, хаҳә шкәакәала ирхиан. Ахахьгьы хаҳә шкәакәа дук арсын. Аҵәақәа наган ахаҳә инықәаҳҵеит. Уаҳа саргьы анышәынҭра сзахамгылеит. Анышә – нышәын, Арзаҟан дызбазшәа сҟалап ҳәа сгәы иаанагоз зегьы башан. Уи сара сгәалашәара еиҳа еиӷьны далахәын, инышәынҭра акгьы санаҳәомызт. Сгәы еиҳагьы иканажьуан ауп. Убри аҟынтә сышзахәоз Шьасиа дсыман саԥырҵны сҿынасхеит.
Амҩахь ҳкылсырц адәы ааихаҳҵәахьан, дхышӡа ажәырҭра ихы аалирҳәҳәеит аӡәы. Ҳаахьаԥшит. Уи Ездора иакәын.
– Акомҿар! – иҳәеит иҽырхықәымҵан, – «Ԥхьа днеиуеит ҽырԥала, иԥыруеит ихҭарԥа...»
Сара иара иахь снаҭрысит, аха Шьасиа дсылаҳәны сылкын, саанылкылт.
– Убрыгь акомҿарра далоуҵар...
– Дарбан убри?
– Знышәынҭра улаӷырӡ нықәуҭәаз!..
Аиашаз, сара сҳашҳатәарахеит сахьгылаз. Уажәшьҭа ҳаԥшқацәоума, ацәгьеи абзиеи зынӡа иаҳзеилмырго. Ахымӡаах ҟаиҵеит, ауаҩы дишьит, ус анакәха, ма ҿимҭааит, иҽирԥсааит...
– Уара зынӡа уламыс цеит!..
– Уи зегьы бзиоуп, аха абри ауԥшәыл хәыҷы уара дабоухьыԥши?!. – иҳәеит ихы шьҭыхны икны, ашьшьыҳәа сара сахь дааскьо.
Уажәшьҭа Шьасиагьы сылзынкыломызт, аӡәгьы сизынкыломызт.
– Ишԥоуҳәеи, уара, ишԥоуҳәеи?! – снаидгылт сара.
– Иамаҳаӡои?!..
– Еиҭаҳәеи знык, да ухаҵазар! – Иблуз ахәда нҭарсны искит сара.
Шьасиа ҿымҭ дгылан даҳзыԥшуан, секундантк иеиԥш.
– Уца, уца! Лгәы ҿыӷьуеит ани усаби хәыҷы? – иҳәеит иҽаасымижәан.
– Еиҭаҳәеи!
– Угәы уҽоумырган усҟак!
Уаҳа исзымычҳакәан ишсымчыз саниҿас, даабырбырит. Сара сахь ддәықәларц иҿанааиха, сҽаасыԥсахын, ишсымчыз сеиҭаиҿасит... Дцаны ахаҳәра днылаҳаит.
Уа дахьынкаҳаз зныказ ихаԥыцқәа хырџьаџьаны, иблақәа ҭыҵны ицо, имԥыхьашәаз хаҳәк аашьҭихит, аха иҽааникылт. Нас зныкыршәа дҩагылт.
– Уи ухоумыршҭын! – иҳәеит иара.
– Уара иухоумыршҭын! – сҳәеит сара.
– Мап, мап... – уи днаҳадҵын, дмага-маго иҿынеихеит.
Абас ицеит уи ашықәсгьы. Салгеит быжь-класск. Уи иалгаз зегьы ҳаиманы арха иҟаз абжьаратәи ашкол ахь ҳалбааит. Ҳара зегьы аҽакала ҳхы аабон. Уа ашкол дууп, аҵаҩцәа рацәаҩуп... Ахи аҵыхәеи – ашкол абиблиотека амоуп. Урҭ ашәҟәқәа абри аҩышықәса рыла еизыргеит. Уфарагьы сҭахымызт, ужәрагь, ашәҟәы бзиа ансуҭа.
Исхашҭыз, абыжьбатәи акласс саналгоз, зегьы рзы «ибзиаӡоуп» ҳәа сшааиуаз, «ибзиоуп» ҳәа акы сырҭеит.
Уи Аџыр иоуп исызҭазгьы. «Уара «ибзиаӡоуп» ҳәа ахәшьара усҭар, егьырҭ измоуз ргәы иаанаго умдыруеи! – иҳәеит уи ицәырган, – насгьы, аиашаз, уара уаҩҵас аҩра узымҵеит, уанбанқәа, аԥша рыласызшәа, харабӷьара иҟоуп... Сара, ишудыруа, амц сызҳәом».
Исыздырам ихы зыхирҟьоз акәымзар, ахырқьиара абаҭахыз? Исықәнагом ҳәа игәы иаанаган исимҭазар, иара дырҵаҩуп... Иара иусуп. Уаҳа закәыхзеи?!
Акрааҵуан Аџыр «принц» ҳәа саҳәара даҟәыҵижьҭеи. Аха ус аԥсшәа сыгижьуамызт, игәы аналаҟаз, иара ииҭахыз асасцәа аниҭаз, сара ааигәа саныҟаз АНИ ала сныҳәаҿа никылон.
Аха аргамаду избон саби иареи акыр ишеицәыхьшәашәаз. Иара Аџыр иҭкааны иҳәомызт, аха ицәажәашьақәа рыла издыруан ашкол адиректорра аҽаӡәы иахьирҭазгьы, иашьа ихароуп ҳәа игәы ишаанагоз. («Сара... ашкол ажәла зкыз!..»)
Леуа ашкол дҭалт. Уи ибз сырбара даҟәыҵт. Саргьы иаҳа сгәы изыбылуа сҟалеит. Зны-зынла аурокқәа исырҵон, иаргьы дҟәазӡа дсыдтәалан дысзыӡырҩуан. Уеизгьы сара ишысҭахыз дсылаҳәуамызт.
Мараса лԥа ашкол дҭала аахыс, далкаан дныҟәылгон. Ишәу уаҩы ишәымызт, ихоу уаҩы ихамызт. Ипартфел хәыҷы партфел еиԥшымызт. Уи бзиан, Леуа мацқьа-шьацқьа ашкол ахь дахьцоз, аха ианахдырҟьацәалак, иҩызцәа дрылкьны дҟанаҵон, иара иԥырхагахон... Саргьы сыхәмаршәа ус иасҳәалон:
Ишәақь иику, шәақь еиԥшым,
Ахы иҭеиҵо, хы еиԥшым.
Згәыбжьынацәа зыхҭацалагоу,
Знапсыргәыҵа зыхәшә загоу,
Ахаҵа ихаҵа Леуа ахаҵа!..
Ас шысҳәоз зны Мараса илаҳан, акгьы салымҳәеит, аха убас дсыхәаԥшит, исалҳәар еиҳа еиӷьны. Исыздырам абриаҟара лгәы иалсыз. Уи инаҿасыршәын, саргьы саҟәыҵит ус аҳәара.
(Мараса уи адагьы лгәы анырхара ҟаломызт. Уи лцәа лтәымызт. Хаҵеи ԥҳәыси анеицәажәоз, хара-хара исаҳахьан урҭ аӡӷаб дшырҭахыз. «Аҩеишьцәа раҳәшьазаҵә!» – иҳәалон Аџыр даачча-ччан).
Заур иакәын бжьара зықәӡамыз. Уи акы деицәамхазар, дааиӷьымхеит. Аха иани иаби рҽырҭынчны ихәаԥшуан. Саргьы, садызцалазеи сҳәан, ҿымҭӡакәа сивсуан.
Зегь реиҳа исцәуадаҩхаз, Шьасиа аҩадахьтәи ашкол ахь дахьынхаз ауп. Зны-зынла, хәлаанӡаҵәҟьа ашкол аҿы сыҟан. Ма аҭӡы-газеҭ шыҟасҵоз (сара асахьаҭыхрақәа сылан, бзиагьы избон), ма аизарақәа, ахеилакқәа рҿы сынхон. Ҩымш-хымш рышьҭахь ҳанеиқәшәалак, дышҵәыуара сналыхәаԥшуан... Сара уажәшьҭа сқәацәын, лара дахьыҟам ашкол ду аҿы ҩызас аҽаӡәы дышьҭысхыр ҳәагьы дшәон. Уи лыблақәа исарҳәон. Аҩызцәа ҿыцқәа, аҷкәынцәа рахьгьы, аӡӷабцәа рахьгьы исыман, аха Шьасиа дзыԥсахуаз дыҟамызт, дагьзыҟаломызт.
Лара лакәзар дгәылыҩрны, еиҳа-еиҳа дыԥшӡахон... С-Шьасиа – сара спринцесса!
Иааит дырҩегьых ааԥынра. Уахык аҵхыбжьон ауаа рыбжьы сарҿыхеит. Цқьа саныӡырҩ, еилыскааит Мараса ишлыгхаз. Ирласны деилгеит. Ахәыҷы иҵәуабжь ансаҳа, саргьы сҽааилаҳәаны сдәылҵт.
Адәахьы ԥхарран. Ажәҩан кеикеиуа ицқьан.
Уи ашҵа иаҵаз аеҵәақәа зегьы, ипҟыш-пҟышӡа, еҵәа шәпақәан. Ана-ара ибыбышӡа ишәҭны игылаз аҳәасақәа аҵх иагәылалашон.
Ахәыҷы ибжьы еихсыӷьит, аха аӡәгьы дымхысит. «Аԥҳа дизар акәхап...» – аасгәахәт.
Адырҩаҽны еилыскааит ииз дшыҷкәыназ, зылахь еиқәнаҵаз дсыздырам, аха сара сзы зегьы дара ракәын. Ахи аҵыхәеи – ауаҩы диит. Аԥсҭазаара узылыԥхааит адунеи нцәас иамоу ауаҩ хәыҷы!
Аекзаменқәа ҳрылымгацкәа, зны иаалырҟьаны акомҿар еизара ҟарҵеит, адкылараз мацара. Ирыдыркылоз ирҿыцны дрылан Ездорагьы.
Ездореи сареи ҳаисижьҭеи ҳҿы неизырханы ҳаицәажәомызт. Ҳнеивысуан. Аха иара уи атәы акәыз, Шьасиеи сареи ҳтәы акәыз, џьара акы иԥсы иахимырӡааит. Иара усгьы уаҩ диламҳәуа, уаҩгьы диԥырхагамкәа ихы ныҵгашәа дцон. Уаҩы ибла иамбо напык днага-ааго даман идәықәызшәа.
Аизараҿ ахахьшәа итәаз шьоукы иазҵааит ашьра иҟаиҵаз аҵыхәала.
– Асовет мчы иаӷаз, абна илаз ауаҩы сыҩны данызба, сара сызлапионерыз ала, сыҩны ахьымӡӷ ахысхит! – иҳәеит уи ӷәӷәа-ӷәӷәа. Дырҩегьых иҽырхықәымҵан, ихы шьҭкәыцәаа дгылан, иааикәыршан уаҳа уаҩ дтәаӡамшәа.
Сара сахьтәаз снеилууа сцеит. Абри имҳәар саргьы акомҿаррахь идкылара ақәҿысымҭырц сгәы иҭан. Избанзар, саргьы уажәшьҭа сыԥшқамызт, аԥсҭазаара ахы
ааснардырхьан. Иара егьа иҟазшьа бааԥсызаргьы, дымӡышәазаргьы, ауаҩшьра ихала изыгәаӷьуамызт, шьоукы иҵан, шьоукы дымҩахырҟьон... Издыруада, акомҿарра даналалалак дхынҳәыр, иблақәа хтыр... Иҩызцәа ицхраап, макьана дыԥшқоуп, ишьапы дықәдыргылап... Иан лакәзар, иара дихычмазааҩхан, аԥсраҿы днеины дыҟан. Дангылази данышьҭази еиҟаран. Ездора уажәы дышцо дцар, лгәы ԥжәаны мацарагьы дишьрын, илзыхгарымызт. Ҳәарада, иахьынӡауа ицхраатәуп ҳәа сгәы иаанагеит.
Аха уажәы дҩагылан ас аниҳәа, шьоукы рҿаҳәатәы дшацныҟәоз ҩашьомызт.
Сара сҩагылан: – Ездора уи ихала имыӡбеит, дазыҟазҵаз дзазыҟарҵаз атәы ҳаиҳәааит, амц ҳәаны акомҿарра салалоит ҳәа дзаҿузеи?! – сҳәеит.
Сара исықәшаҳаҭхазгьы рацәаҩхеит, аха аиҳараҩык аҿаԥон. Убрахь, аԥхьаҟа гәыԥкны итәақәаз.
Ездора акраамҭа ақәҿимҭит, аха иӷәӷәаны аимак аныҟала, дҩагылт. Зегьы еиқәыӡырҩуа иаатәеит.
– Уи зегьы сара саҟара аӡәгьы дамырхәыцыц, – иҳәеит Ездора иҽырҟәыбҷан, – аха иаҭахуп ҳәа иҟасҵеит, апионер данпионерха, акомҿар, данкомҿарха, ус ҟаиҵароуп ҳәа сгәы иаанагон... Иҟалап сыццакцәазар, иҟалап схәыҷра сыхьӡазар, аха сара аиаша ҟасҵоит ҳәа ауп сышхысыз... Насгьы дысшьыҵәҟьап ҳәа акәӡамызт... Дысхәыр, џьаргьы дызцарым ҳәа сыӡбан. Ажәакала, ишышәҭаху ишәыӡба. Сара мчыла акомҿарра салалом, исҭахханы, гәык-ԥсыкала амаҵ зурц азоуп сзалало. Агха сымазаргьы уа еиҳа исеилдыркаап, сааӡап...
Сара избон, еилыскаауан ари ихьаҵәира змааназ – уи џьарантәи иааӡоз аӡәы инапы аус ӷәӷәаны иауан. Ездора ихаҭагьы уажәшьҭа акыр иҵахьан, ҳара ҳаидыслара атәы цәыригар ауан, аха уаргьы уҽаанкыл, саргьы сҽааныскылоит аҳәон исеирхаз уи изқәа.
Сара уи азы саангыломызт, аха ас ахәша ахьшьны данцәажәа, иҿагылазгьы уи ахәша ахьахьишьыз иқәҵәрааны икаҳаит... Агәырқьҳәа рнапы иҩахеит.
Сара аӡәзаҵәык соуп дрыдрымкыларц знапы шьҭызхыз. Мыџьеи даҽа ԥшьҩык аҷкәынцәеи зынӡа рнапы шьҭырымхӡеит, рыҽныркылт.
Уи ашықәс цеит. Сара уахгьы-ҽынгьы ашәҟәы саԥхьон, саԥхьон, саԥхьон... Сызқәыз адунеи иаҳа-иаҳа иҭбаахон урҭ ашәҟәқәа ирыбзоураны. Уи сара сдунеи иацлон, дара-дара хеибарҭәаауан.
Нас даҽа дунеи ҿыцкгьы ӷәӷәала саларсын сара – аусура. Сцәаӷәон, ажәла сҟьон, аҽага скуан, аанда ҟасҵон, аԥҳә еиқәысҵон, амчандырқәа, апирамидақәа реиԥш иргылан сналбаауан.
Саб ԥаса аасҭа еиҳа заа-заа даалон. Еиҳа иԥсшьаны, еиҳа иԥштәы ааины дыҟан. Иблақәагьы агәыӷра ирхыз ӷәӷәахеит. «Уажәшьҭа, уажәшьҭа... Аԥсцәагьы ҳрызгом, ҳрызгом...» – исыхәаччо иҟәысҟәысуан, иҟәысҟәысуан иблақәа. Аха, Арзаҟан данааигәаласыршәалак, иаразнак днеимашьшьы дцон.
– Мышкы мцац уи сгәы ианҭам, ус сақәтәаз џьумшьан! – иҳәон уи, сыбла дызхымԥшыло. Абысҟаамҭа акгьы ахьизалымхыз дацәыԥхашьон. – Исымхцәан хара иргеит... Ианысҭахугьы уи аус аҟынӡа ишысҭаху снапы мнаӡо.
Уи агәра згон сара. Сызхара данызбалак, санизхәыцлак, сгәы иазҳауан. Иԥшра-исахьа мацара, деиҩаҳаҳа. Ахаҵа еибага ззырҳәо, ахәыҷы игәы ԥшқагьы мыӡуа џьара изҭаны. Аџыр иҳәалоит еиԥш, уи сара дахьсабыз азы акәмызт, ауаа дахьрылиааз уеигәырӷьарын. Уиқәгәыӷны аӡымшын уҭалартә дыҟан саб.
Сара сус уажәшьҭа ихала иӡбомызт, уи саргьы салеирхәуан. Ажәакала, иҳаӡбеит ашкол салгаанӡа Аҩӡыбжьара сынхарц.
Абри ашықәсан саб Москваҟа аҵарахьы ддәықәырҵан, шықәсы наҟьак дыҟаӡамызт.
Иара убри ашықәс азы, Шьасиа аҩадатәи ашкол далган, алада абжьаратәи ашкол ахь диасит. Уи сара сзы даара акыр иаԥсан.
Ашкол ҳанҭалоз аламҭалаз саб Москвантәи дааит. Дубар, дузымдыруа иҽиԥсахит. Наваларҭа-ааваларҭа змамыз аинтеллигент.
Исзааигаз амаҭәақәа ирылан блуз ҟаԥшьыкгьы. Зегь реиҳа уи сеигәырӷьеит, избанзар, егьа сеиҷаҳазаргьы, анкьа исзааихәаз сыблуз ҟаԥшь хахьан. Насгьы уажәшьҭа исыцәхәыҷын, иагьсышәхакьакьомызт.
– Иабааухәеи, баба?
– Идсырӡахт...
– Иҭабуп!
– Абригь, уара узы!.. – ссиршәа иԥшӡаӡа касык аасиркит.
Сара исҳәара сҿамшәо сгылан, сҟаԥшьхазар акәхап.
– Уара суқәгәыӷуеит, ҩызас ухы дадукылазар, дыбзиазар акәхап... Аџыргьы исеиҳәон...
Аџыр иӡбахә ансаҳа, иаасцәымыӷхеит. Ишиеиҳәахыз седроу...
Уаҳа уи атәы даламлакәа дындәылҵит.
Саб аусура далагеит дырҩегьых ԥасатәи иҭыԥ аҿы. Уи сара исеиҳәон аусура игәы аҳәо дшыҟаз, Москва
дахьыҟаз акыр шибаз, акыр ишизҳаз, акыр шеиликааз. Даара ишиҭаху ииҵаз аусураҿы ихы иаирхәар.
Шықәсыбжак аҟара зынӡа Аҩӡыбжьара дмааӡеит саб. Сара снабжьысны дызбон. Даазқәылаз дырҩегьых илахь еиқәын, аха аусура еиҳа-еиҳа иӷәӷәахон, убри иақәысҵон.
Ааԥнык азы аҩны дааит уи. Иԥштәы иагын, ибла рыш-ҵақәа ҟаԥшь-ҟаԥшьӡа, акамбашь гәаақәа рыблақәа иреиԥшын.
– Баба, иҟалазеи?
– Ус... Сеилахоуп...
Аха саргьы ус акы сзымдыруа сыҟамызт, иахьеи-уахеи агазеҭқәа срыԥхьон... Аиашаз, сгәы еиҟәыҷҷа сыҟан, «жәлар раӷацәа» ҳәа уа зыӡбахә аҳәоз рзын.
– Исыздырам, – иҳәеит саб ашьҭахь даахәыц-хәыцын, – ма сара сеилагеит, ма саагылазар иҟасҵо зегьы напыршьшьыла саҿын... Ма... – акраамҭа ихаԥыц еихарӷәӷәаны дтәан. Иӡамҩақәа ҭымра-ҭымра иҟаԥшьхон, ишкәакәаӡа иҟалон, зынӡа ихиаҵәаахон – убри иаҿын.
– Урҭ жәлар рус еиҵарҟьон! – сҳәеит сара сеицрашәаны. Саб игәра сымго акәмызт, аха схы здыруа салагеижьҭеи, абыржәык ажәа имаскындаз ҳәа сааҟалеит. Агазеҭ аҿы иахьеи-уахеи сзыԥхьақәоз ажәақәа ахҿақәа реиԥш иҭыҟьҟьарашәа сгәы иҵачуан, сҟырҟы иҭачуан. – Ирықәнамго иҟоузеи?!.
– Сыздырам, сыздырам...
– Ишԥа, зегьы ирдыруеите?!
– Сара исыздырам!.. – иҳәеит уи аӷьеҩҳәа, – исы-здырам, издыруаз зегьы схашҭит!.. Уара уус уаҿыз, уҵара ҵала! Иузымдыруа, ишабалак ҳәа уҽалоумыжьын!
Уаҳагьы днасмацәажәакәан дындәылҵны дцеит, сгәы хьаауа сныжьны.
Алԥхынрак ус иаҳхаагеит... Саб, аус ахьиуц иуан. Сара снабжьысны дбаны арахь саахуан. Уа ԥыҭрак саангыларгьы сҭахын, аха Шьасиа дысзычҳауамызт, дыгәхьаазгон, насгьы, саб мызкы зынӡа иуадаҿ данымнеиӡоз ыҟан. Амҩақәа дышрықәыз дрықәӡан... Ақыҭақәа рахь, Аҟәа, Қарҭ...
Дырҩегьых зегьы рҭыԥ иқәлазшәа иҟан, сабгьы аус иуан, иҽаҭаӡан.
Зны, сентиабр азы, ашкол аҟынтәи санааи саб аҩны дтәан. Иблақәа ҭраа днасыхәаԥшит. «Уаҳа сылам, уажәшьҭа ирҭаху ҟарҵааит... ҟарҵааит, ҟарҵааит...» – рҳәон урҭ қьыԥахан. Аҩны Аџыр дыҟамызт. Сара снеиԥхьан, сҿаԥараҿ ҳнатәеит.
– Зеиԥш ҟамло егьыҟам, – иҳәеит уи дсыхәамԥшӡакәа, – Баҭал... Зегьы удыруазарц сҭахуп. Уахык сара иансеихсуаз, сыԥсыз џьшьа акәӡам изцаз урҭ. Уаргьы иуаҩсырц ргәы иҭаӡамызт. Рхымҭа брыр ҳәа ушәозма... Урҭ ауаҩы напы анидыркы, иԥсы ааҭырхаанӡа ишьҭыҵӡомызт. Арзаҟан иоуп изыбзоуроу!..
– Арзаҟан уа дабаҟаз?
– Арзаҟан дзакәыҵәҟьаз уара иуздырамызт... Иареи сареи агимназиа ҳаицҭан. Убрагь уи ихы здикылоз ҳара ҳакәӡан, диашан, дуаҩы цқьан. Уи гәырҩас иман шамаха қыҭак аҿы ашкол ахьыҟамыз. Ҳнеидгылар, убри атәы акәын ииҳәаӡоз. Урыстәыла дцаны ииҵаз ззиҭахызгьы, абра – Аԥсны аҵараус аиҿкаара ихы алаирхәырц акәын. Уи ахы змаз, даара акры еилызцоз аӡә иакәын. Иахьцалак, иаргьы ҳаргьы иашак акәын ҳзышьҭаз...
– Нас уи уа дышԥарылашәеи?
– Уӡырҩла... Умыццакын... Насгьы абри ашкол, раԥхьа узҭаз, изыҩноу мацара акәым, ахаҭагьы хыртыртә иҟазҵаз иара иоуп...
– Аџыр?..
– Уи дырҵаҩуп, ажәлар рҿы ихьӡ шьҭнахып, дызҿу аус аҿы еиҳа ихаҵгылап ҳәа ауп ус ажәаны издәықәырҵа... Насгьы, иара Арзаҟан ажәлар рҿы дырзеилкаауамызт. Дҭауад шьҭраны ас ауаа рҿы ихы ахьнеигацәоз, дгаӡаны акәыз џьыршьон иззыҟаиҵоз... Ареволиуциа ашьҭахь Урыстәылантәи данаа, иара дҳәалахашәа дықәхеит. Аамҭа иаармариан иузеилкаауа иҟамызт. Уахь – иара итәқәа игәра ргомызт, арахь – ҳара ҳтәқәагьы игәра рзымгеит. Нас иаб иашьа иԥацәа дрыԥшаан, дрылацалан дыргеит, абџьар издырхиеит. Урҭ зегьы сара акакала издыруеит.
– Уи ауха ишԥаҟаиҵеи иара?
– Уи ауха зымҩа ркуаз дызусҭаз иамҳәаӡакәа дааргеит... Дара дызрыцрымҵуа дҟарҵар азы, инапала аӡәы дидыршьырц рҭахын. Убри азы сара салырхит. Акы – сара исаӷацәа бааԥсқәан, иршьуаз раԥхьа сыргылан исышьҭан, ҩба – Арзаҟани сареи аиҩызара бзиа шаҳзеилаз рдыруан... Ажәакала, уи ауха инаркны абна дзылымҵуа имҩақәа наӡаӡа иркырц, иҩыза диршьны, иуаҩрагьы рҿаҟәарц рҭахын...
– Нас ишԥеиликааи иара?
– Аҩӡыбжьара уажәы ибазма, гәҩарас иҟаиҵеит, насгьы, иааигәаӡаны икылатәан, ҳцәажәабжь еилиргеит. Даргьы хыст, иаргьы руаӡәы дишьклахысын дихәит. Еилаирҩынтит. Данхыс, дрылҵны ддәықәлеит. Уи ахаангьы аҵара дашьҭан, абџьар дазыманшәаламызт, аха агәаҵәа изҭан. Дцар ҳәа ишәан, абжаҩык ахәы дрыманы абнагәахьы идәықәлеит, егьырҭ ишьҭалт. Уи данрыцәца, русқәа шыцәгьахоз рдыруан. Урҭ ргәы иҭаз, ртәарҭа-ргыларҭа – зегьы аргамахон... Иаргьы данырзымк, руаӡәкгьы дыхәны данрымпыҵаха, еиханы идәықәлеит рышьҭақәа дырӡырц... Ашьҭахьгьы урҭ абас ирласны, ирмарианы иаҳкыртә иҟазҵаз иара иоуп. Уи цқьа иаҳирҵеит абрагьцәа рхырхарҭақәа, дара ирхьыԥшыз, рымҩахыҵырҭақәа. Арзаҟан еиԥш иҟоу ишьра ус иныжьтәымызт. Уи зыбз аҵоу зегьы аус иақәыршәатәын... Арзаҟан ҳара иаҳтәыз уаҩын!
– Саб, иҟалазеи?!
– Умшәан, макьана акымзарак ҟамлац. Уара уарԥысуп. Ҳгәы еихьызшьуа акрыҟазар, еицәаҳамӡароуп. Ус акәӡами?!
– Ҳәара аҭахума!
– Уара удухеит, ушдухаз угәаласыршәоит, уаҳа акгьы... – дааччеит уи, нас ичча ааиҿабан, ихаԥыцқәа неихаирӷәӷәан даахәыц-хәыцит, – иахьуқәшәалакгьы убри Ездора захьӡу аҷкәыни ианшьеи уҽырцәыхьча, рыгәра умган, иҟалоит урҟьашьыр. Урҭ алаба ҟьашьы иаҩызоуп, – рхы укыргьы уаҟьашьуеит, рҵыхәа укыргьы… Уи аҷкәын дхәыҷын, дрыцҳаҳшьон, аха уажәшьҭа дарԥысуп, хьаҳәшьа змоу иакәӡам... Насгьы, иаргьы уаргьы шәеизуаам ҳәа сыҟоуп...
– Саб! Сара урҭ срыцәшәома, сара Ездора еиԥш иҟоу срыцәшәом!
– Урыцәшәа ҳәа акәым иуасҳәаз, шәааиԥырамҳар ада ԥсыхәа ҟамлар ҳасаб рызу... Акәымзар, имарианы иуиааиуеит!...
– Саб... Сара урҭ рзы схьаҵуам, изакәызаалакгьы аҿы!
– Издыруеит зегьы... Сара иуасҳәазгьы угәы иҭаз, Баҭал... – иҳәан, дцарц дҩагылт. – Уаҵәашьҭахь абра аизара мҩаԥызгарц сыҟоуп, ҳаибабап. Угәы рҭынчны уҟаз. Бзеила! – снапы аанкылан иааирӷәӷәеит.
– Бзеила!
Сара сеиҵаӷәӷәа ашә саалахеит.
Уаҵәашьҭахь захьӡыз аусҳәарҭаҿ ауаа еизеит. Саргьы аурокқәа ныжьны сгәы нҭыԥсаауа, сгәы ҩбаны аизарахь снеит. Акраамҭа иԥшын. Шьыбжь хыҵт. Ашьҭахьшәа аизара иалагеит. Сара сыбла ааихмырсыӷьӡакәа апрезидиум ахь сыԥшуан, аха саб џьаргьы дызбомызт. Аизара аадыртит. Аха саб дыҟамызт.
Араион ахьтә иааз ажәа имоуп ҳәа рылеиҳәеит аизара ахантәаҩы, аха саб дыҟам, дыҟам, дыҟам... Ус, ихахәы рҳәы ду хылԥарчк еиԥш ихаргылан, аӡәы атрибуна даақәгылт. Уи иаразнак дыздырит. Зны, акомҿаррахь санрыдыркылоз, иааҟәымҵӡакәа аустав аҟынтәи азҵаарақәа сызҭоз иакәын.
Уи иԥаҵақәагьы ауижьын, иарԥысра наӡамҭахь дықәлахьазшәа убон, аха сара акомҿарра санрыдыркылоз шаҟа дыҷкәыназ ала, усҟак ихыҵуамызт.
Абригь снаихәаԥшит, сыгәгьы ахьынҭаҳаз инхеит.
Акы – саб даарц дыҟан, ҩба – ари иаарышьҭыз... Саб иҭыԥан абриҵәҟьа дышԥаарышьҭи?..
Ԥыҭрак ҿымҭ илахь еиқәышьшьы атрибуна дахагылан уи. «Ауу-уу» ҳәа еилаз ауаа аангылан, амҵ ԥыруазар иуаҳартә иааҟалеит.
– Аҩызцәа! – иҳәеит уи шәаџьҳәара дааҽыжәҵызшәа. Сара сгәы иҵегь инҭаҳаит.
– Аҩызцәа! – иҳәеит уи дырҩегьых, – акыр иаԥсоу аҩызцәа, ажәлар, шәыххь згеит!
– Ухы шьарда ннаҵааит, дад! – аӷу ааилдыргеит аусҳәарҭа кәапеишәа ирҭәны итәаз ажәларгьы.
– Аминауаҭра шьҭасҵоит са сыхәҭаахьала. Иахьа шьыбжьон аизара ҟаҳҵарц ҳаҟан, – даҿын уи, – абриаҟара шәахьҳарԥшыз...
– Иахьԥоуҳәо, дад, уаӷа думинауаҭуп! – рҳәеит ҭаҳмадцәақәак аԥхьаҟа иахьтәаз, иаҳҳәарызеишь ҳәа иҟазшәа.
– Изыхҟьазгьы абри ауп, – даҿын ақадақьҩы, – иахьа абра аизара шәзыҟазҵарц иҟаз, шәыззыԥшыз, шәқыҭа иалҵыз анхаҩ ҭыԥҳа лкыкахш иааӡаз...
«Ҟҳы-ҟҳы» ҳәа иааилеимҳәақәан, инеидыхәыҭхәыҭла-ааидыхәыҭхәыҭлеит. Азал аҿы еиҭааҭынчрахеит. Сара сгәы ҵаакәкәалан ацара иаҿын. Итәар ҳәа сшәон уи... Сыԥшын ииҳәарызеи ҳәа, сыԥшын исгәыдиҵарызеи ҳәа.
– Шәчеиџьыка ҳалал зеиӷьашәымшьаз, зыхьӡ анышәҳәалак аӡы шәаҿымхәоз, – ахырҭәақәа реиԥш сара сахьтәаз скылкаан исықәшәон уи иажәа ԥсадақәа, – изныҟәымгеит шәара шәымаҵ аура... – дааҭгылан илахь еимарџахә ҵаҟашәа дыԥшуан, – шәиԥсахит, дмаҳагьахеит, шәиҭиит!!!
Ииҳәаз саҳаит, аха ахы зықәшәаз иеиԥш, сӡырҩуа сынхеит. Уи деиҭаахьаҳәын, еиҭа аминауаҭра шьҭаҵаны, «сеилагеит, ус акәӡам» иҳәарашәа сихәаԥшуан.
Азал аҿы зынӡа ҭынчрахеит. Ҭынчрахаӡеит, исыватәоу ашыр-шырҳәа иԥсы ахьылеига-ҩеиго саҳауеит.
Ҳаи, ианаџьалбеит, аӷақәа изҭагылоума арԥҳақәа рцымхәрас!..
– Апартиа ахьӡ ԥшьа, апартбилеҭ ихы иархәан, илахь иааԥыракны, иахьа уажәраанӡа аиҳабыраҿ дтәаны, ажәлар ирзеиӷьу аус мҩаԥигошәа, иреиӷьу ҳҵеицәа ршьала иааргаз ҳамчра ду анышә аҵижаауан... Цәгьамзар бзиа ҟаиҵомызт жәлар рзы!..
Мап, мап ари уи изы акәхарым, ари ԥхыӡуп, мамзаргьы уаха еизараӡам, ус ахәмарцәа аан, «аҽы иаҳәаша
акәадыр иаҳәоит» ихәмаруеит. Саби ани атрибунаҿ игылоуи ррольқәа еиҭнырыԥсахлеит, ауаа дырччарц...
Нас аҟәардәқәа аҿҿа аарылгеит. Азал аҿы ауаҩ ԥсцаха изымҭоз аҭынчра ааиларгеит. Санааԥш ашәаҿ сааихьан... Сара сакәхап урҭ игәарҭазгьы. Сындәылҵын, алашьцарахь снаскьаны, ԥыҭрак сгылан, ус иадырсыз астолб еиԥш, соуразоуроу амҿы салхушәа сцәа-сжьы, сыхшыбаҩ – зегьы дысны иҟан.
Нас хьаа бааԥсык сгәахы ныҿнакаазшәа, ахы зықәшәаз иеиԥш, ашҭа сыҩҭҟьан сҿынасхеит.
Аҵх неигәахьан, Агаҟа игаз амҩаду ахь санкылс. Сгылт, сгылт, аха иналаршә-ҩаларшәны имҩасуаз машьынакгьы сышьҭнамхит. Ажәжәаҳәа аԥша аасҿаҟьаны инасаҩҟьон. Амҩаду ианыршәланы шьапыла сҿынасхеит. Уаҳа машьынак аасықәымшәаӡакәа ҩбаҟа километр сцахьан еиԥш, акы ашьҭыбжь саҳан, саагылт. Алашарақәа ҭааӡа, амашьына лас БМВ аасывалт.
Исмыхьыц исыхьуеи сҳәан, снапы сҩахеит. Иаангылт. Ашә аадыртын, ашьҭахь сынҭалеит. Ашафиор аӡәы диватәан. Урҭ ракәӡан иҭатәазгьы. Сара сзы зегьы дара ракәын иҭатәазаалак.
– Уабацои, арԥыс, аҵхыбжьон? – дҵааит ашафиор иватәаз.
– Агаҟа.
– Иумада уа?
Сааҿахеит.
Иарбан, мшәан, сызҭиҵаауа. Сара исыхьхьоу сара исызхоуп...
– Аԥара сымаӡам, иаанышәкыл, сҭыҵуеит! – сҳәеит сара.
– Аԥараҳәа уаҳҳәама?.. – иҳәеит уи, – узԥада?
Сгәы еибакӡаны саб ихьӡи ижәлеи неидкылан исҳәеит, аус ахьиуазгьы нацҵаны.
Уи ԥыҭрак ҿымҭкәа ихы иқәыжьны ус дтәан. Наҟыстәи машьына гәарҭак рфарақәа рылашара ԥсцаха ҳарымҭо, аҿыф-сыв, аҿыф-сывҳәа иҳавҟьаны ицон акраамҭа.
Ашафиор иватәаз даахьаҳәын, сара даасыхәаԥшит.
– Уара уаб еиԥшҵәҟьа уқәацәхозаап, – иҳәеит уи ибжьы татаӡа. Иаразнак издырит уи зықәрахь инеихьаз аӡәы шиакәыз, – алашара уахьаԥырагылаз узбон, ухәхәаӡа, уарԥысхазаап...
Ага ҳлаӡаанӡа уаҳа аӡәы ҟытҳәа ҿимҭит. Ашафиор идтәалаз дҳәыҵәыҳәыҵәуан, дқәыԥсычҳауан, дқәыԥсычҳауан. Ақалақь ҳҽанагәылаҳхала, амашьына аангылт. Сара сҭыҵт. Ашафиор иватәазгьы дааҭыҵт. Кьаҿк, ҵаӷакы. Ихы-иҿы цқьа ишызымбозгьы, уаҩы заманаӡак шиакәыз ҩашьомызт.
– Иҭабуп, сара сцап уажәшьҭа!
– Уаагылишь, – иҳәеит уи, нас ашафиор ихы наиқәикит: – Уаҵәы ахәылԥаз Аҟәаҟа ҳцахуеит, асааҭ фба шыҟоу араиком аԥхьа усзыԥшы. Уаанӡа уҭаацәа убап узхара!
– Иҭабуп! – иҳәеит ашафиор дгәырӷьаҵәа. Ажыжәҳәагьы имашьына аақәирҵәиаан, днаваҵәины дцеит.
– Уара, уаха уахьцо умоума? – дҵааит уи даасыдгылан.
– Исымамкәа... Ҳаҩны ыҟами!..
– Шәыҩны ашә аркуп!..
– Шәара иабашәаҳаи?..
– Издыруеит!..
– Исашәҳәа нас, ижәдыруазар, – сҳәеит сара, шьаҿак иара иахь снаскьан, – исашәҳәа ихьыз, измааноу?!.
– Уара иуҭаху рацәахаӡеит, – иҳәеит уи, – урҭ зегьы рҭак сара исзыҟаҵондаз... Амала ианакәызаалак иухоумыршҭын, уаб дышхаҵоу, дышкоммунисту, дышуаҩыцқьоу...
– Нас?
– Аамҭала дақәшәеит... Уи аҵыхәала иуасҳәо ҳәа акгьы ыҟам. Иаргьы иасҳәеит «ахаҵа дызнымио акгьы ыҟам» ҳәа, уаргьы убасҵәҟьа уасҳәоит. Ишыдыдуеиԥш, қәа ауам!
– Бзеила!
– Уабацои?
– Ара... Суацәақәак рахь...
– Ауаҩы дызқәымшәо егьыҟам, издырхуада уаҳа ҳаибамбар, – уи днасыдгылан, снапы аанкылан иааирӷәӷәуеит, – бзеила!
– Бзеила!
Днасыдҟьан, дыццакы-ццакуа, асасааирҭахь иҿынеихеит.
Саб сахьнеигалоз иҩызцәа рҿы сцеит сышиашаз.
– Унан! – лҳәан, саагәыдылкылт аԥшәма ԥҳәыс, абжьааԥнеиԥш акәымкәа гәыцхәҵас. – Уаб дырфеит, дагьырзымхеит!.. – дааиҵақьны наҟ аԥенџьыр днадгылеит.
– Бҽынкыл бара, зынӡа амитә ҟалазшәа аҷкәын игәы ҭыбымҟьан, егьҵасым! – иҳәеит лхаҵа.
– Уи доурышьҭып, ус ицаӡарым, аха дзақәшәаӡазеи ҳәа ауп акәымзар... – лҳәеит лара лгәи-лылаӷырӡи еилаҵәо.
Снеины иара дызхатәаз астол снадтәалеит саргьы, сагьыԥсымкәа, сагьыбзамкәа.
Ауада ашә рчаԥазар, сан лпатреҭ уа иҩнахаӡеит... Уи уажәы ҭынч алашьцара далаччо дкыдуп. Лыԥсы анҭаз, саб иаара дазыԥшны дантәаз еиԥш...
– Акрыфала! – иҳәеит уи.
Схы сҩахан снаихәаԥшит, уажәы дызбазшәа. Уи еилаҭәахк иакәын, уажәшьҭа иарԥысымҭа дҭагылан. Ҳаблақәа анеиқәшәа, уи дааччеит.
Снапы асмыркуашәа аниба, аграфин иқәгылаз ахҩа ахихын, ҩ-фырџьанк ирҭәит.
– Дауҭ ирласны дхынҳәырц! – иҳәан, ижәит.
Саргьы иаақәысхын, сҩахан изжәит. Сҟырҟы зегьы ҩҭыблаан, сҿы ԥыҭрак еимаҳәахны иакын, исзеихымхӡеит.
– Унан, уарамыжда, асаби ауатка иржәны даурбылуама! – лҳәеит иԥҳәыс.
– Уажәшьҭа дхаҵоуп... Дхаҵамхаргьы ауам...
– Ауадаҵәҟьа имамызт, иара ихы зегьы ирхибаауан, – даҿын аԥшәма ԥҳәыс, – уи ала аҳәынҭқарра еиҿукаауама, џьара уаҩҵас иҟоу акы уҩнал ҳәа сиҿын еснагь, аха иара дысхыччон, «сахьӡоит» иҳәон. Иалакны ирблааит уи ацәгьа-мыцәгьа изныҟәызгаз зегьы... Ауадамкәан, жәык атәарҭа ыҟам. Наа имнеиуагь, џьара маҵура хәыҷык роур, ԥшьба-хәба уада ирыҩналоит... Аӡәы харантәи дааит рҳәап, егьи – ҳаԥсцәа рҟынтәи. Убарҭ ауадақәа рзы акәӡоу џьушьап арахь иалыхәхәа изаауа... Ҳраион ахь. Убас дахьиашацәаз азоуп шьапҿаршә зизыруз.
– Ибыхьзеи бара, уаха?.. – дналабашьит уи лхаҵа, – Дауҭ дзакәыз ажәлар ирдыруеит... Ауада акәым аус злоу!..
– Саҟәыҵӡом... Сзаҟәыҵрызеи, – лгәы ԥыжәжәон уи, – ауаҩ иаша дшәарҭахазар, зегьы шәызҿу башоуп. Ажәлар мкәан, ажәлар егьи иааиуа изгьы дыбзиоуп рҳәоит... Урҭ рхы ахьахыргара ауп изышьҭоу...
– Сгәы ԥжәеит ҳәа ибҿыҵашәалак бымҳәан, ажәлар рус – ажәлар ирдыруеит. Знык рыбла ушәаҳаргьы, аҩынтә раан игәарымҭар ауӡом!..
– Изгәарымҭазеи нас, уажәы?!
– Бара бызусҭада, баргьы быжәларыми?!
– Сара исҳәо акгьы алнадом акәымзар, сахьноугалак, абыржәы исҳәо сҳәоит...
– Аҳәара мацара кыр ҟанаҵондаз...
Урҭ еимаркуаз сара сзы иҿыцмызт, саб дҭаркаанӡагьы уахи-ҽни сазхәыцуан. Аха уажәы аҽакала сыблақәа аатит, аҽакала избеит. Абри аԥҳәыс илҳәаз рахь акы ҵабыргуп! «Убас дахьиашацәаз азоуп шьапҿаршә зизыруз».
Сара уажәы ара стәоуп, сан лпатреҭ иууаӡа ахала инхеит. Уажәы-уажәы саб дааҩналан, алашара аиркрашәа, алашьцара далаччо дыԥшуп, дыԥшуп...
Ашьҭахь зыҟны сыҟаз аԥшәма, ацхаӡҩа аԥшшәы змаз абажур даҵатәан исеиҳәеит, саб макьана Аҟәа дшахырымгацыз. Дсыҳәеит саб иҵыхәала сҵаа-ԥшаауа аусҳәарҭақәа рахь сымнеиларц... Уи иара иаҳаргьы, игәы шинархьуа. Зеилкаара аҭаху, иара ишеиликаауа...
Анцәа имҭоуп, адунеи ауаа бзиақәа агым, ииашоуп, урҭ аӡыркәиқәа реиԥш аҵх лашә ду иахьалаԥсоу, иакуеит, ицәоит, аҵх рзеиҟәжәом, аха алашара абла уҭадырԥшуеит... Уаҵәы шымшу угәаладыршәоит.
Абахҭа дышԥаҭаку саб?... Аҭуан иаҵакьысуа ауаҩ нырҳара, деиҩырҿахәа адашьма дықәыжьну?.. Аихатәшәы хьанҭа ахышә инкылырҳәҳәан, қәабшьҭык иҭарҟааны абаланда иқьышә инықәкшан ианынеидырклак... Амла дакны аҟаԥы-аҟаԥыҳәа ифону?.. Убраанӡа днаргану?..
Адырҩаҽны Аҩӡыбжьараҟа сдәықәлеит. Саб иҩыза ажәа исҭеит, ажәабжь азы иара иҟны ада аҽаџьара сшымнеиуа ала.
Ҳуада снагәыдыԥшыларгьы зынӡа сыдымгылаӡеит. Сангьы уа «дахьҭакыз» збарц сҭахымызт...
Аҩӡыбжьараҟа саннеи, ҳаҩны саҩсны Шьасиа лахь сцеит. Алакә аҟны акәхап ас иахьыҟалало... Уи рладахьы амҩа санаанылалак, сгәалҭон. Уажәы еиҳа ааскьа дысԥылт. Аҭыԥҳанаӡа, мшәан, дҟатҟато, лыхцәқәа ҩбаны иԥаны лыгәчамах инықәсуа саԥхьа дгылоуп... Лыбла еиқәарақәа алабжыш рхыҳәҳәы.
Сара ԥыҭрак ҿысымҭит... Сҵәыуар ҳәа сшәон. Иха-ҳәханы иҟаз сгәырҩа, уажәы Шьасиа саныналыхәаԥш, иԥсасин, лабжышха иҩеины сҟырҟы икылачны сахәаҽуан. Ԥыҭрак ҿымҭ слыдгылан, нас схы сҩахан саныналыхәаԥш, лылаӷырӡ еималан ицон...
– Ус ҟабымҵан, Шьасиа, сара макьана сыԥсы ҭоуп, – сҳәеит сара, сыԥсы ахьҭоу митәык сылшазшәа.
– Ус умҳәан! – снапы аанылкылт уи, сыԥсы ахьҭоу снапаҿы акәушәа.
Лнапы татаӡа сыԥсы ааснаргеит. Иааныскылан иаасшьышьит. Уи лыбла еиқәарақәа ааҭбаахеит, даагачамкит. Ишызбоз дхәацыхәаԥшьха дааицрашәеит. Саргьы схы-сҿы еицрашәаны иҟазар акәхарын, сеилыблаауан сахьгылаз. Ашьшьыҳәа лнапы анааусышьҭ, лхы ларҟәны ԥыҭрак дгылан.
– Саб иҳәон... Иаха... – лҳәеит уи дхәыҭхәыҭуа лыбжьгьы лнапқәа реиԥш итатаӡа, – ақыҭаҿ ауаа реиҳара-ҩык ргәы канажьит уаб изыруз... Ишырҳәара рызды-рам. Иара саб иакәзар, абри аҩаха уаҩҵас дмыцәаӡац...
Шьасиа лыҩны ахаан сымнеицызт, лаб, лан ртәы рацәак исыздырамызт. Уажәы абри анылҳәа, исзымдыруа гәыцәхәцәақәак рыԥхара ааснырызшәа сҟалеит.
Аха сара сгәы иаанагомызт ҳаҩнду, еицырдыруаз ашәарыцаҩ иҭынхара, саби сареи ҳзы аакьыскьа ҷыдала аԥаҭхь шьҭыхны иахьыржәуаз, ас исԥылоит ҳәа...
Егьаумҳәан, аброуп зегьы реиҳа исызгәакьоу сыдгьыл ҽыҭ ахьыҟоу, ашоура цәгьа аан, скараха санынатәо сыԥсы сзырго, ашьац зқәышьшьы иҟоу ашәшьыраҵа ахьыҟоу...
Агәашә санынҭала, зегьы сырбон... Зегьы аҩны иныҩнашьшьы ицеит. Саргьы ас анызба, амаҵурҭахь сымнеикәа сҿаԥарахь снеит. Уажәы убра сахьыныҩналаз иаалырҟьан агәра згеит, уажәазы, абри аҿаԥара ада сара истәу акгьы шыҟам... Аха убригь рацәак нҵыра шамам. Сцәа иалашәахьан, уи исызгәакьаз сыдгьыл ҽыҭгьы шсыҵырԥаахьоу, ауапа еиԥш ишынасыҵырхыз сшьац татарагь...
Аҿаԥара сныҩнаԥшы-ааҩнаԥшит. «Силиуминатор» кылхәхәаӡа еергьҳәа акәын алашара адәахьынтә ишаанагоз. Ахьатә ӷәқәагьы еиларшан, еилаҵәины сахьахәрақәак рнын, аха урҭ реиқәыршәара, реиҿкаара сылшомызт...
Сымтәаӡакәа саб икаба ашәындыҟәра иааҭыхны снахәаԥшит, икылыхәхә-кылыхәхәӡа ианыз ахҭыԥқәа снапы нархьысшьит... Нас иаасырҽын, наҟ инҭасҵеит. Схарахаԥшуа сгылан, сгылан, сгылан... Ари аҿаԥарахь ма уаԥсҵәык азна алашара аарҭа амоуп... Аха сан лпатреҭ ахькыду ауада лашьцаҟаҟараӡа иҟоуп...
Ус азал ахь ҟыгә-чыгә быжьқәак геит. Нас уи дыҩналан иҿааихеит Аџыр. Ишьапышьҭыбжь здыруан сара, шә-шьапышьҭыбжьык ирылазаргьы ирылскаауан.
Амшын агәаҿы иԥҽит амшынуаҩ дызҭаз аӷба, уи иԥсы еиқәирхарц дааит иара... Иԥсы еиқәирхарц... Амшынуаа рзакәан ду наигӡарц... Зыӷба ԥҽыз иԥсы рыцҳа еиқәирхарц. Инаԥшуагьы иџьыршьартә, ихырхәан рԥынҵақәеи рымгәақәеи еидкьысло иԥылартә...
– Уааишь арахь, уара! – ибжьы геит Аџыр.
Уи азал еиҩшаны икабинет ахь дцон.
Игәы аналаҟаз «принц» ҳәа сықәҿиҭуан, игәы аналаҟамыз «Баҭал» ҳәа Уажәы – «уара». Сыхьӡ ишьозар акәхап.
Снеит.
– Иҟоузеи, уара, иҳаумҳәо еилукааз?!. – дыхшәааны дыҟан уи, иара иакәу џьушьап аӷәраҵа иҵаку.
– Иҟоу шәара ишәымдыруеи?! Саргьы убри ауп издыруа..
Уи иҭаҷкәым ду раҵәан ишилшоз аӷьеҩҳәа астол инықәикшеит.
– Уара! – иҳәеит ижьцәа иҿыдды, имышҭықь алҩа ахыбыб иҿыхуа, иҿыҵакуа, – уара!..
– Изакәызеи?..
– Ишԥыкәу, уара, ушсацәажәо уцәқәырчны? Уара сухәыҷума сара?.. Ахәыԥҳа иеиԥш усааӡазар, аҵара усырҵазар, амла уасмыркызар... Нас ишԥыкәу, уажәақәа ҭлапҟаӡа, усҿазза ушсацәажәо?!
Сара сгачамкны сихәаԥшуан. Рацәак ҿархасырҭас дахьсымамыз ауп акәымзар, абасҵәҟьа акәын ашкол аҿгьы дшыҟаз. Абасҵәҟьа!..
– Убас исҳәоз хеиҵомызт уабгьы, аха иахьысҳәаз дкылнагеит! Уи аҿы сара исҳәоз номер амаӡамызт,
уажәы зегьы ҳалахь ада ԥиҵәан, ҳхы шьҭыхны уаҩы ҳазихәамԥшуа ҳтәоуп!
Зылахь ада ԥҵәашагь аӡә иоуп!..
Ус Марасагьы ашә аалыртын, зныказ лхы аакылрыҳәҳәан, нас дшеибгаз дааҩналт.
– Сыԥхӡаша изыӷьашкааит, изҭәагашоурахааит, ихәыҷы-иду, исас-ицәас, смыцәа-сымтәа имаҵура саҿымзи! Арахь зегьы ааӡабны исхызгозаарын, зегьы аӡы иеиҭазаап!.. Диида, исаҳауазеи, хынкыдҟьа, диида! – лҽыҭҳәаны даақәгылт Мараса, избахьоу лакәӡамкәа.
Сара урҭ неимда-ааимдо срыхәаԥшуа, ҿымҭ сгылан.
– Уара, уаҳа ушьҭыбжь смырҳакәа, исҳәо уацныҟәа абыржәшьҭарнахыс акәымзар, убас сузцәырҟьап, аха ишԥа! – даҿын Аџыр, – ухы уоужьын уара, ахаангьы шәхы шәкәачран шәара!
– Ҿааҳәыра имоуааит, – даҿын Мараса, – сысабицәагьы саргьы иаҳхымӡаауа ахьӡ ҳаҭан ҳанижьзар!
Аурычра ашьҭахь ҿышьҭхьас иршьыз аӡыс еиԥш, сырфон срыҿҳәаны. Рылаҿымҭкәа, сырԥырҵны, аҿаԥараҿ снеины сшеилаҳәаз сиарҭа снықәиеит.
Ма сан лпатреҭ сымазар, абни сара аҩналарҭа зысҭаз алашара иазааигәаны икыдысҵар, снахәаԥшцыԥхьаӡа инасахәаччаларын...
Сыԥшит мчыбжьык, сыԥшит ҩымчыбжьа, аха бзеира ҳәа акгьы саҳауамызт. Аԥсуа литература азы рҵаҩыс дҳаман, ҿыц иаарышьҭыз ӡӷаб қәыԥшк, убри дсазҵаауан акәымзар, уаҳа рҵаҩык ихы насықәкны акы насеимҳәеит. Сцон, саауан. Ездора иакәзар, ихы шьҭых икны, данаасывалалакь, дыцәқәырчны дсыхәамԥшӡакәа дсывсуан. Ихы ҟәазӡа, ихахәы шкәакәа хьыдыҩруа, урылагьы ҭбаарылагьы сара саҵкыс деиҳан. Инапы ҟьаҟьа дуқәа еснагь иартны иваԥсан, акшараз исдыркрызеишь, – лабоума, хаҳәума ҳәа игәы иаанагошәа. Имаҷҩымызт акгьы ҟамлаӡазшәа сзырбарц зҭахыз аҷкәынцәа, аха иалҵуамызт. Мыџьа... Убри иакәын сҩызцәа аҷкәынцәа рахьтә, згәы иалсҵәҟьаны, исыцрымҵуа исыцыз. Уи ԥасеиԥш дҭынчын, идырҵоз зегьы ҟаиҵон, аҵара бзиан иҵон. Дҟәышхеит, акреиликаауа, ацәгьеи абзиеи еиҩидыраауа дҟалеит.
– Уҭахызар Агаҟа ҳцап! – днасыдгылон уи. – Иҟоу аиаша еилаҳкаап...
– Еилаҳкаауазеи?..
«Сахьуҭаху, сахьуҭаху... Усмеигӡан, усмеигӡан, сахьуҭаху, сахьуҭаху, сахьуҭаху...» – рҳәон уи иблақәа.
Иҩықәыршәны дырҩегьых Ага сцеит. Авоенкомат аусзуҩы илахь еиқәын. Саб Драндаҟа дыргазаап.
– Уеиҭадҵаал... – иҳәан, схы шьышьны сдәықәиҵеит саб иҩыза.
Аха изхәарҭоузеи, бзеираҳәа, уаҩ дзықәгәыӷша егьыҟамызт.
Уахык зны Аџыр иҿы дааит Ездора ианшьа. Аҩыџьагьы Аџыр иуадахь иҩнеибагалан акраамҭа еицәажәон. Нас сара снарыԥхьеит. Мараса лҿала. Саныныҩнала, урҭ аҩыџьагьы рҽеиқәырԥшьыхаа, еихык-еиҵыкны астол иахатәан.
– Иудыруама, уара, уаб дзыхҭакаау? – дҵааит уи, иажәақәа ибз иқәыркәымпылуа.
– Исыздырам!
– Ишԥоузымдыруеи, иумаҳаӡеи?!
– Исаҳауа зегьы хасҵома сара? – илакҭа ҭкааны сынҭаԥшит. «Уара уакәым, амаҟаҿамҳәа, уара уакәым... Иҵегь, иҵегь ҳаӷәӷәоуп... Уара уакәым, уара уакәым...» – илаԥыџь шкәакәақәа ҽырба-ҽырбо еихаԥсон, еихаԥсон...
Убри илакҭа санынҭаԥшыҵәҟьа, саб изы џьара бжьажьарак аҽыҵәахны сгәаҿы иҟазаргьы, иаразнак иныбжьаӡт.
– Уара ухәыҷым уажәшьҭа, акомҿар уалоуп, еилукаароуп... Уаб егьа абааԥсы ҟаиҵозаргьы, ҳара ҳзакәан уара ушәқәа зегьы ҟьаҟьаӡа ишаарту иннажьуеит. Убри аҟнытә, уазхәыц цқьа... Уазхәыц уаб иусқәа, иудыруа, иуеиҳәахьаз...
Сара снеилууа сцеит. Раԥхьа иқәгылаз амиланҭра ԥшьыркца дугьы снахәаԥшит...
Аха иаамҭамызт. Иаамҭамызт... Абарҭ сахьынрыхәаԥшыз агәра згеит саби сареи ҳаамҭа шыхынҳәуа.
– Сара саб иус аӡбара шәара шәнапы ианырымҵеит, уи иара иқәнаго ауаа рыԥшаап!
– Урҭ рыԥшаахьеит!..
– Уцәажәашьоузеи, уара, аҷкәын хаԥыҩлашәа иҟоу! – дсықәҟааит Аџыр, – иуацәажәо дызусҭоу умбаӡои?!.
– Изымбои, избоит... Убри азоуп абас сызцәажәогьы! – ашә аӷьеҩҳәа иҩкыдыжьлан, аҿаԥара сныҩналан иасыркит.
Убри аҽны нахыс избон, исаҳауан: Аџыр иҿы шьоукы шцоз ишаауаз, ишаауаз ишцоз. Иаргьы, инаскьаго иааскьаго иман дықәын.
Уахынла акраамҭа дышьҭалаӡомызт, икабинет иҽыҩнакны дтәан.
Ҽнак, аҵыхәтәанӡатәи аурок азы акласс ҳаҩналан ҳанынатәа, Ездора имел аашьҭыхны, акласстә ӷәы акы анҵара далагеит:
Сара сакәын зус рыӡбоз. Арҵаҩы дшыҩналахьазгьы, Ездора ажәала ирылеиҳәеит аӡәы дагымкәа ишааиша, араион аҟынтәи ауаҩы дшыҟало.
Иара иӡарц иҭахӡамызт, сус дазыҳаҵҳаҵан дшашьҭаз.
Ибзиоуп, Ездора!
Адырҩаҽны захьӡыз аурокқәа ирылгаанӡа ашкол ахь смааит. Аурокқәа рынҵәамҭазы саб Москвантәи исзааигаз сыблуз ҟаԥшь сышәҵаны, Маи акы амшныҳәахь сцошәаҵәҟьа ашкол аҿы саакылст. Сгәы ҭыԥсаауан, иҭыԥсаауан...
Шьасиа агәашә нҭыҵ дысзыԥшны дгылан. Уи абри иҟалаз убасҟак игәнылгон: лыблақәа ҵҟаа, илыгнархеит... Исҭахын дсыжьжьарц, акы усыс исымамшәа лсырбон, аха иалҵуамызт. Иҟалаз уи ауп, саргьы сыжьжьатәын.
Шьасиа лышықәс шаҵанакуазгьы, макьана акомҿарра даламызт. Аизара дахьзаламтәоз лгәы ҿкааны даман.
– Еиҳагьы еиӷьуп! – сҳәеит сара.
– Абра сыԥшуп сара, егьарааны иалымгаргьы... – Уи лылаӷырӡқәа ддырцәажәомызт.
– Шьасиа! – сҳәеит сара, – ҳара уажәшьҭа ҳаҽҳарӷәӷәароуп... Уаҳа ԥсыхәа ҳамам!
– Сыԥшуп...
Аизара иалагеит. Ашкол хазы аизара ҟаҵарҭа амамызт. Убри аҟнытә зегьы еизеит ҳара ажәабатәи аклассаа ҳзыҩназ ауадаҿы. Уи акласс ашкол аҿы зегьы иреиҳан хыԥхьаӡарала, изыҩназ ауадагьы егьырҭ зегьы раасҭа иҭбаан. Сара абжьааԥны сахьтәац стәан. Мыџьагь дсыватәан. Уи ихы шьҭацаланы акы иӡбон. Акомҿар еизара рҽаладырхәит апартиа иалаз арҵаҩцәа... Ирҳәон араион аҟынтәгьы аӡәы дыҟоуп ҳәа, аха уи дагьызбомызт, сагьишьҭамызт.
Аԥхыӡ салазшәа акала сыҟан. Сара сзы зегьы дара ракәын. Акызаҵәык, еиҳарак сгәы иҭыхоз – сара аҳәара ансықәшәо, уажәы сышьшьылаҳауа сшыҟоу еиԥш исызҳәаргьы исзымҳәаргьы зегьы сзеиԥшны сҟалар ҳәа сшәон.
Аизара ишалагаз, иалырхыз, иалрымхыз – хантәаҩыс, маӡаныҟәгаҩысгьы – исгәалашәом. Акызаҵәык, быжьрабыжьҵәа иҵыҩуашәа са сҟынӡа иааҩуаз сыхьӡ акәын.
УИ ныҵакны, аҳәара иацәшәошәа, изҳәоз ыҟан, аҽаӡәы – иику импыҵыҩрыр ҳәа дшәоушәа – иҵегь арыцҳашьара илан, шьоукых – иааҭдырҟьон, адуель ахь снарыԥхьозшәа.
Ус ибжьы саҳаит УИ. Аҭҳарцәҳәа саалҵын, ахаҳә еиԥш сеилаӷәӷәа сааҟалеит. Нахьхьи астол дахьахагылазгьы сылаԥш наиқәшәеит. Ихахәы еилачны, ихы-иҿы гьамгьамуа, игәы ҭырсакьан, уи ибжьы акырӡа иныҭганы дналагеит. Аиха лабала аӡәы уисны, иухьма ҳәа уизҵаар еиԥш акәын уи ицәажәашьа шыҟаз. Ииҳәоз зегьы жәаҭынхан, аха дмыццакыкәа, игәы ԥжәаны акәымкәа, ԥсыхәа змам, даара дзызхәыцыз акы иҳәозшәа даҿын.
Ибзиоуп, Ездора! Ишьахәуп, Ездора! Ус ҟьыц-мыцла уцәажәар ҟалома, уара заԥхьаҟа иԥшуа ҷкәыноуп... Уанҩыҵшәа инаркынгьы убас уҟан!..
Дҳәацәон. Сара аханатәгьы саб ишәшьыра сшаанагоз, УИ (сара саб) иҳәатәала ашкол аус шеиҵарҟьоз. Иара иашьа гәакьа Аџыр, аҵабырг ада аҽакы ззымдыруа, аӡәгьы сихәандаз, аӡәы акы аҿы дкылсындаз, акы даԥсахандаз ҳәа зҽызшьуа ауаҩы, шьаҿацыԥхьаӡа имҩа дшангылоз. Убри сара сыбз шиҵаз. Саби сареи уи ԥсцаха шиаҳамҭоз, дымҩахаҳҟьарц, ҳара ҳтәахьы диаагарц шаҳҭахыз. Аха Аџыр ипартиа ламыси ицқьареи дшеиқәдырхаз!
Ибзиоуп, Ездора, ибзиоуп! Ездора, уара инаскьо уаҩԥсуп! Ибзиоуп, Ездора!
Нас Ездора далагеит Арзаҟан иус атәы аҳәара. Уи сара саб дцәыҵаҵәахны дышимаз... Иахьеи-уахеи иреиӷьыз ауаа ашәақь аҵа икылакны изкыз абрагь иҭыԥ данықәаҳҵа, аус алхны, шеи-шықәсеи егьызхараӡамыз ауаа рххо има дшықәыз. Уи иеиҵаҟәаҟәақәа алахиҩарц, дара драцәажәан иаргьы иеихсыртә ишыҟаиҵаз акәымзар, иԥсы шҭаз дныжьны ишымцашаз... Иара Ездора ихаҭа акомҿарра даламҵакәа, дырххо дрыма ишықәыз. Убригь сара сыбз шалаз... Иара сара, акомҿарра саналала ашьҭахь, Арзаҟан инышәынҭра аҵәақәа шықәысҵоз...
Дҳәацәон, дҳәацәон, дҳәацәон...
Ибзиоуп, Ездора! Ездора... Уара ақәҿиара дуқәа умоуп!
– Сара, – иҳәеит уи аҵыхәтәан, ибжьы аалаирҟәын. Схәы-сжьы қақаӡа иҩеилагылт. Шьасиа лҭыӡшәа алеиҵар ҳәа саашәеит. Аҽны ҳаицны ҳанибаз адагьы, игәасҭахьан дышҳашьклаԥшуаз...
Аха зынӡаҵәҟьа иламыс цама!
– Сара, – иҳәахт уи, – исҳәарц салагар, убасҟак аҳәатәы сымоуп, аха ажәа шәзасыршьуазеи... Уаҳа уҳәаргьы иумҳәаргьы – зегьы еилыкка иҟоуп, уаҩ инапсыргәыҵа иқәушәа ибартә. Иҟалоит, Баҭал ихы дазхәыцхьазар ариабжьарак... Сгәы иаанагоит, агәра згаргьы сҭахуп, иаб иду ахара дшақәыӡбо... Ҳәарада, ҳара иаби иареи рхара еиҟараҳтәуам, уи дышхәыҷыз дымҩахҟьан, аха
егьа ус акәзаргьы, иду аара ала, акомҿарраҿы уаҩы дизныжьуам... Ҳаԥхьаҟа, ихаҟны иҵегь ихшыҩ ааир, «аҩызцәа, зегьы еилыскааит, зегьы сыдыскылеит, сеиҭаирц сҭахуп» иҳәозар, усҟан ҳахәаԥшып. Уажәазы, сара исыԥхьаӡоит уи акомҿар рҿы иҭыԥым ҳәа!
Удырҩатә еиӷьхааит! Ездора! Ижәбома, иара убас иԥхьаӡоит, иара дызусҭоу шәымдыруеи! Аферым, Ездора!
Уи ашьҭахьгьы иааҟәымҵӡакәа ақәгылара иаҿын, аха бжаҩык ирҳәоз саҳауамызт.
Арҵаҩцәа рахь аӡәы дықәгылан, аҵараҿы сеилкаара шыбзиоу, аурок аан слеишәа шыцәгьам, азеиԥш ус аҿгьы сышхәыдам, аха ҩныҵҟала ас сахьыҟоу игәы ишалоу далацәажәеит.
Шьоукы, «иаб диқәыӡбозар дааныжьтәуп» рҳәеит, шьоукы «мап» рҳәеит. Ҩбаҟа сааҭ убри еимдырххон. Абжаҩык ус рыхқәа рықәыжьны иӡырҩуан.
Аҵыхәтәан, ажәа сара исырҭеит. Сыҩныҵҟа ишуаз хәыҷы-хәыҷла иаҟәыҵуа аҽааиқәнакит, сцәажәартә сыԥсы аазгеит.
– Ҳанхәыҷқәаз, – сналагеит сара иаразнак, сымлак-ҩаккәа, – амшаԥ азы акәтаӷь ҟаԥшьқәа ҳаман агәылацәа ҳрылалон...
– Амшаԥ акәым, уус атәы ҳәа?
– Аҽхырцәажәара акәым, угәы иҭоу цәырга!
Ари зҳәоз аԥхьа итәақәаз ракәын... Аԥхьа зҽеидкылан итәақәаз. Ус издыруан урҭ, иахьеи-уахеи ҳаибабон, «мшыбзиа», «хәлыбзиа» ҳзеилан, аха ианакәызаалак исзеилкаауамызт, еилыскаарцгьы сҭахымызт. Ачча сакуан ахаангьы, аԥхьатәи апартақәа рҿы атәара иашьҭеибаҵо иашьҭақәаз анызбалак... Урҭ зны раԥхьатәи
апартақәа рҿы итәеит... Нас аизарақәа рҿгьы аԥхьаҟа итәо иалагеит. Ирҳәозгьы еицырҳәон. Исцәымӷын урҭ аԥхьа атәара иахамшәало зегьы!
– Шәиҟәаҵ, уара, ацәажәаха ишәҭ!
– Егьырҭ анцәажәоз, иара акры иҳәозма?!
Иааиларыԥсеит сара исыкәшан итәаз рахьынтә ԥыҭҩык. Аизара ахантәаҩы даагылан, астол инапы нықәикшазшәа иуит.
– Ҳара ҳуҳәоит, иқәгылоу азҵаара уавамгыларц! – иҳәеит уи, – сгәы иаанагоит ара алафҳәара ԥхашьароуп ҳәа...
– Убри ауп саргьы сызҿу, исашәраӡозар?
– Уи уаҿым, аха уҳалахәмаруеит! – дҩаҵҟьеит Ездора, – аха еснагь амҟәыба аӡы аанагом!..
Ажәаԥҟала дышцәажәо агызмал, Аџыр иҿиҵаазар акәхап. Ихы дирбоит, ихы ӡыригоит. Дышԥаџьбароу, амца дақәуҵар дбылуам!.. Иԥсы шҭоу ибаҟа дыргылар иҭахуп.
– Иарбан, уара, ауаҩы ацәажәаха зишәымҭо?! – дҩаҵҟьеит Мыџьа, – ари акомҿар еизароу, мамзаргьы... – иԥсахы ԥыжәжәон, игәы инарҳәомызт уи, – иахьоума, уара, Баҭал даныжәба?! Иацтәи шәҩыза Баҭал иаалырҟьаны ицәа ааҳәны ихаԥама?! Деилышәкаарц шәаҿу, дышԥаҭаҳархари, ипара абаабари ҳәа шәашьҭоу?
Мыџьа, уқәақәра згааит! Уара ианакәызаалакгьы аҩызараз сара сыҵкыс уеиӷьын. Улаԥш схын. Иҭабуп, џьым, сҩыза ду! Саҭоумҵан!
Аԥхьа итәаз зегьы хьаҳәны, еицрашәаны уи ихәаԥшуан. «Уаагыл, уаагыл, уара уҟынӡагьы ҳамнаӡашеи, ҳамнаӡашеи, уаагыл, уаагыл!..» – иҟәысҟәысуан рыблақәа, рыблақәа.
Ахантәаҩы ииулак урҭ еиқәикит.
– Нас, зымшаԥы кәтаӷь еиҳа иӷәӷәоу ҳәа еинҟьо ҳнықәлон. Ишнеи-шнеиуаз, аӡәы итәы аанхон. Уи игәра
мгакәа дыкны имаҳхуан. Ахаҳә иананаҳҟьалакгьы, акгьы ахьӡомызт. Избанзар, иаргьы хаҳәын. Абахәҩыҵа иҵаланы акәтаӷь еиԥш икәымпылыз ахаҳәқәа рыԥшаауан... Убри аасгәаланаршәеит иахьа Ездора абра зегьы шәырӡыҩрны данықәгылаз. Уи ииҳәаз зегьы мцуп, салаԥиҽырц еиқәиршәаз, еидихәыцлаз ауп! Иара ихаҭагьы, ихы инаркны ишьапаҟынӡа мцла деибаркуп. Убри сара ишыздыруеиԥш, абра итәоу шәеиҳараҩыкгьы ижәдыруеит. Уажә дыжәбама Ездора! Нас иҟалазеи, уаха зегьы убри шәиҟаҭәартәеиԥш, аҩызцәа, сара сшыжәбо сыҟоуп, сшыжәбац сыҟоуп!..
Дырҩегьых еилалт. Ездора дыҵҟьеит.
– Ухатәы ӡбаны, ӡбара уца!
Иажәаԥҟақәа урыхҟьашаны укаҳауеит. Урҭ рыла шьапҿаршә ҟаиҵоит!
– Уара узҵаара уаха иқәгылоу азы угәы иаанаго ҳәа! – аизара ааиқәикшәа иун, сара сахь ибжьы наиргеит ахантәаҩы.
– Уи атәы шәасҳәап нас сара. Ездора ииҳәаз шымцу зегьы ижәдыруеит, исыздырам зҳәогьы ихы ахигоит ауп! Иаргьы дыжәдыруеит, саргьы сыжәдыруеит! Сара сус аизараҿы иқәыргылан ирыӡбартә еиԥш акгьы салаҟам...
– Уаб изы иуҳәозеи?
– Убри шәҳәар саҳаит... Сара сзыхшәырҟьо акгьы ыҟаӡам, саб дахьҭаку ауп абри зегь зыхҟьа. Аха саб акомҿарра даламызт, апартиа ауп дызлаз. Уи апартиаҿы ирыӡбап!
– Уи апартиа далаӡам... Далырцахьеит! – иҳәеит ахантәаҩы ивараҿы итәаз аҷкәын еиқәа дааҵыззашәа.
Араион аҟынтәи иааит ҳәа зыӡбахә рҳәахьоу иакәхап. Саб иусқәа цәгьоуп акәымзар, арҭ акы рзымдыруа сызҵаара аизарахь икылыргомызт.
– Сара шәсазҵаауазар, саб диашоуп! Диашан саб, диашоуп саб! Џьара залымдарак аҵыхәала аус дақәшәеит, аха, агәра ганы сыҟоуп, уи дышдыриашо!
Цәгьарахеит. Аԥхьа итәоу ргәыԥ еилаҩынтит.
Ездора дыҵҟьеит. Аԥхьатәиқәа ргәыԥ гылт. Урҭ аԥхьаҟа итәақәаз раԥхьа дтәан аҭоурых азы арҵаҩцәа руаӡәы. Сынтәа ауп данаазгьы. Убригь дгылан акы лҳәон, лоуразоуроу деицрашәаны, уажәы-уажәы лылаԥш ҭлырҟьон сара сахь. Насгьы лыхәда адашқәа заҟараз ала, зынӡа сааныхны аӡы салҭозар акәхарын. Аха акгьы саҳауамызт.
Иџьоушьаша, лыхәда адашқәа заҟароузеи, арахь ишԥалҵи...
– Уаб диашоума?
– Диашоуп!
– Уаб диашоума, нас?
– Диашоуп!
– Убри уазхәыцны иуҳәома, нас?!
– Агәра ганы!
Зынӡа ицәгьарахеит.
– Удәылҵ! Ддәылышәца!!!
Аԥхьа итәақәаз рыбжьы цәгьан. Абзарбзан ԥынҵақәа реиԥш, ихьарҳәны сара исықәыркит рхы-рҿқәа. Нас «ахысра» иалагеит. Иҭылашьца-ҭылашьцааӡа урҭ «абзарбзанқәа рыхқәа» сырҭаԥшуан. Руакы абжьы ахҿеиԥш ирылҟьан иааиуан. Уи ани зыхәда адаш ҭыҵны ицоз лоуп, хымԥада.
– Ирыцқьа азал!
– Иушәых аблуз ҟаԥшь иушәу!
– Харԥзаҵәы ушкәакәаӡа уныҟәала!
Сара исыкәыршаны итәаз рыхқәа рықәыжьны иӡырыҩуан. Ацәгьагь рҳәомызт, абзиагьы...
Аизараҟны итәаз рыбжаҩык гылт.
Саргьы спарта сахыҵын, сышьи-сышьи еиқәҵо, ашә ныдсыжьлан сындәылҵит.
Акиноқәа рҿы абри еиԥшу анҭырхуа, ақәа кыдҵәан илеиуа иҟарҵалоит. Уажәы идыдуамызт, имацәысуамызт, аха уахьынҳаланы аҩада уцартә, ақәа кыдхаҽа алеира иаҿыҵәҟьан.
Ахәылԥаз, шәаԥшь ҟьатакгьы цәырҵын, ажәҩан уақәгәыӷратә иҟан. Аха амшгьы иагәаԥхар, шаҟа ирласны аҽеиҭанакуазеи!
Абарҵаҿ дгылоуп Шьасиа. Уи дызцәажәаӡом, лҿы акызшәа дыҟоуп. Лыбжьгьы мыргаӡакәа дҵәуеит.
– Бымҵәуан! – лгәы сырӷәӷәарц салагеит, аха лҽылзынкылом.
Шьасиа... Шьасиа... Иҟасҵоз уажәы убри дсымамызҭгьы?! Ааи, дсымамызҭгьы. Уи сара дыстәуп. Саргьы сыԥсы ҭанаҵы лара лзы сыҟоуп. Уи саргьы исымҳәац, ларгьы илымҳәац, аха ларгьы илдыруеит, саргьы издыруеит.
Принц... Принцесса... Иабаҟоу «ҳҳәынҭқарра?!»
Ларгьы дыччарц лҭахуп, аха иауам, лқьышә ԥшӡа аҭыԥ илзықәҵом.
Иахьарнахыс абри ашколгьы ашә наркны сдәылҵит, инсыжьӡеит. Хыхь – ажәҩан, ҵаҟа – адгьыл! Амала, сыҩныҵҟа ишуаз еиқәтәеит. Сҭынчын. Сдәылырцеит, аха аиааира сара истәызшәа сгәы иабон. Сыламыс ҭынчын. Сгәы иаанамгоз акы сымҳәеит.
Сгәы иҵалан иҟаз Шьасиа лакәын. Ахәмарра анахсырҟьацәалак, саб дыччо, «аҵәуа-фҩы саҳауеит» иҳәон еиԥш, аиԥырҵра фҩы саҳауеит... Уи сԥынҵа арчыхәчыхәуан, сыхәламшәы иҭыхон, сылаӷырӡ аанагарц. Данбанӡасычҳари?! Лара лгәы злаԥшқоу ала дышԥаҟало?..
– Баала! – Лнапы кны дсыман ақәа сынцәылт. Ҳахьынцәгылаз, иаразнак ҳаилыст. Ус, аӡәы аӡы ҭҟьо дааҳадԥалт. Мыџьа!
– Баҭал! – иҳәеит уи, уаала уаха аҩныҟа! «Угәра згоит, изҭаху ииҭаху иҳәалааит!» – иҟәысҟәысуан сҩыза иблақәа. Сыбла ишабоз еиҭеиз, иаразнак изызҳаз, иарԥысхаз сҩыза...
– Уи уашьҭан, уажәы ҳцалап... Ус ҳхы ахьынахо?!.
Ҳахҩыкгьы ақәа ҳхьыӡсо, ашкол ашҭа ҳанҭыҵны ҳҿынаҳхеит.
– Иҭабуп! – сҳәеит Мыџьа снаихәаԥшны, сқьышә иқәҭәаз ақәа цәыкәбарқәа сыбзала ихрыцқьаауа. Иара дааччеит.
Уаҳа фырхаҵа дыҟаӡамызт, аха аӡәыр дазааигәазар уи иакәын – сҩыза Мыџьа...
Сарӷьарахь – Шьасиа, сармарахь – Мыџьа. Аргьы срабашьып шьҭа.
Амаца исзаԥшышт аамҭа: АХАНҬА-ҨЫНҬАРА, нас АМҨА, АМҨА, АМҨА...
Шьасиа макьана дмааԥшыцызт. Амра хышәҭит. Ихьаҵит, инаскьеит аӡы ашьҭыбжь. Макьана Баҭали лареи еицәажәон. Абас рҿы еизырханы, иаахтны рыгәҭыхақәа еибырымҳәацызт. Агәырӷьара, ахәыҷра анасыԥ ссирқәа, агәырҩа, ауаҩы иԥсы ҭызхуа, ихәламшәы ԥызҵәо, ибла шааԥшуа ибжьы зго агәырҩа, аха зегьы ириааиуа, егьараан аӡы аҵахь идәықәырҵаргьы ихало абзиабара...
Абас иаарласны дырҩегьых лгәы иҭысны ицеит, аӡыхь еиԥш, икыдҩаалахьаз аԥаҩқәа арԥсаҳәеит, џьара-џьара еималахьаз ахәрақәа арҿыцит, аӡы зҵабахьаз аҟәарақәа арцәажәеит, шьац зқәымиааӡакәа инхаз ацәҟьарақәа ирықәҵәеит, ирыцралеит... Уи лыбзиабара ду, лыбзиабара – лыԥсҭазаара. Иҿыцны лшьа-лда иҭысит уи ақәыԥшра кьаҿ аҭоурых, лара аҵәа агәаӷь еиԥш дызгәылаз.
Еснагь ашәарҭа змоу аиаша амҩақәа, амҩахәасҭақәа, аҵашәыларақәа, ахықә бааԥсқәа, маакыра змаӡам, итартаруа иҟоу ацҳа-ҵәырқәа... Адәыӷба «Аиаша – абзиабара», «Абзиабара – аиаша» ареисала мацара иныҟәо дҭазшәа. Абжьы лгәы иқәыҩуеит уи адәыӷба, ииаҟьан ицаз. Амала лара дызҭаз авагон, ииаган хазы идыргылт. Убра аҩныҵҟа ицәаларц, итәаларц, игылаларц, амаҭәа ӡәӡәаны аԥхьа иахыршьларц... Иқәсхьоу ашьаршьафқәа, аҵк-ҩазақәа, зыбла цаз ахарԥқәеи ақалԥадқәеи...
Дабаҟоу уи аӡӷаб қәыԥш?.. Ианбыкәу уи ашкол ахь илшәылҵоз лкофҭа шкәакәа аԥхьа анылнагаз... Лкофҭа леиԥка аҟынӡа инагӡаны илызҭамҵо, иахьеи-уахеи аҩада ианлыцәцоз...
Илгәалашәоит...
...Уи аҵх бааԥсгьы. Ақәа леиуеит, аха икыдҵәоит, икыдҵәоит. Аҩарқәа шьҭыкьасан илеиуеит. Инеиуеит даргьы... Баҭал, Мыџьа, лара.
«Напеилаԥса ауаҩы дааӡоит, лабеилаԥса ауаҩы дашьуеит...» Зны-зынла шаҟа аҵакы аархәозеи, абжьааԥны ҳгәы кыдызххьоу, ҳзызхьамԥшӡо ажәақәагьы... Ҳара инҳажьыз ашкол аҿы анапҩахара ыҟоуп.
Баҭал акомҿар иалцараз. Аиҳараҩык роуп знапы иҩахо, егьырҭ рхы рықәыжь итәоуп, рыҽныркылоит. Аха апротокол аҿы «еицҿакны» ҳәа анырҵоит.
Аиаша, адгьыл иахьнықәыҳәҳәо ихырблааргьы, ашьаҭа адац-ԥашә ыҵоуп... Шәыџьара ихырблаар, зқьыџьара игылоит. Уи аауеит ҭагалан ихырблаауа аисыр еиԥш, еиҳагьы еинчылан, еиҳагьы иӷьацаны.
Инеиуан уи ауха урҭ ахҩык ақәа иакәабан... Бжеиҳан ҿырҭуамызт... Лара зцәа зыхҵәраауа иҟьаҵәны иҟаз адгьыл дықәҟьан лҿаныналхалак, наҟ-ааҟ иҩалыҵасны дааныркылон ҩ-напы ӷәӷәақәак. Урҭ анапқәа руакы ԥыҭрак илышьҭуамызт, илкын...
Хьӡы змам акәара иныҽԥынгылт. Зыԥсы мцо имаауа икаршәыз акәара, уажәы ихышхыҵәан илеиуан. Ианаамацәыслак, уи ҳәынҵәаха, изҭаз аԥаҩ ҭшәақәа ирзымкуа ицон. Аҟәҟәаҳәа ахаҳәқәа еижәҵо, еилиаан аԥаҩ иахажьыз амыӷ, ажыц – зегьы ӷәыхуа, урҭ зыҟәнылан иҟаз аҵлақәа ажәырқьҳәа ирыхо, аҵх лашә инахәлабгон.
Дара зегьы неихәаԥшын иааччеит. Ақәа кыдҵәоит, икыдҵәоит. Баҭал уажәы-уажәы лара лахь дыԥшуеит. Лара еилылкаауеит ахьҭа лылалар ҳәа дышлыцәшәо.
«Шәшә-ит!» – аршәаа дасуеит Баҭал.
– Акәара ҭабаа шәҳәала, уаха ҳарнакит! – ҿааиҭит Мыџьа.
– Ԥхашьароуп, уаха абра ҳазмыркәа ҳаанхеит ҳәа аӡәы иаҳар! – иҳәеит Баҭал.
Урҭ зегьы нырцә ицар акәын уаха, зегьы уахь инхон.
– Ашкол аарцәҟа изургылозиз, нырцә абыжьба уахьрылгаз иҩагах еиҭа! – дыхәмаруеит Мыџьа. Уи
ици-ишәи еихамгыло дарыхьҭышьхьеит. Лара лакәзар, лыҩныҵҟа аԥырӷы лыӷроушәа, лцәа-лжьы зегьы былны ицоит. Ақәа илхьыӡасо лықәбарашәа. Баҭалгьы дҭынчуп. Хьҭа дакӡом. Уи еиллыргоит лара.
Ихышхыҵәан ицоз аӡы аниба, еиҳа длахҿыххеит. Уаха абра аррада уаҳа хьаа имаӡамшәа.
Акраамҭа иԥишәон уи дырырц, аха дахьынҭагылоз иаразнак дынҭашәа дцон гәышԥҵаӷаранӡа. Лара арҵәааҳәа дыҳәҳәаны дизыҩуан. Нас дыргәыбзыӷны деиҭадәықәлон, аха аӡы еиҳа-еиҳа иӷәӷәахон...
– Бҭаацәа агәыҭҟьагьы иагап, ари еиԥшха! – иҳәеит Баҭал!
– Сара сахьцоз расҳәеит, сан илдыруеит, – лҳәеит лара, – исышьҭаларгьы исышьҭалааит!..
– Иҳашьҭаларгьы, иҳашьҭалааит! – дыччоит Мыџьагь, аҟәара-ҟәара деиҵасуа.
– Шәаала нас, аԥшаҳәа иаваршәны ҳцалап, аҩада иахьыҵыҵуахь!..– иҳәеит Баҭал.
Лара дгәырӷьон. Уа иҩеиаанӡа аҵх неигәаӡашт. Нас ашарагь рацәак бжьахом... Уаха шаанӡа уи лааигәа дшыҟоу, ибжьы лаҳауа, иԥсыԥ лагаҩагабжь еиллырго...
Уи илдыруан нас ишыцәгьарахоз. Лангьы лабгьы лара рыԥҳазаҵә лыда аӡәы ԥсы ихасгьы ишыҟамгьы... Ирҳәашазгьы лдыруан... Иара Баҭал дшырдыруазгьы, бзиа дшырбозгьы. Уаха дара рхала ишеицымгьы, рҩыза дышрыцугьы...
Ауаа ирҳәашаз рҳәон, егьаҟарҵаргьы уи изацәцомызт...
Аха уи усым, иусу – уаха дара ахьеицу ауп! Уаха шаанӡа... Макьана Аҩӡыбжьара ахьынӡанаӡааӡоз уаҩы иҟаимҵацзар... Еицәоугьы, аха ас ихтны?..
Уеизгьы, урҭ зегьы усым, иусым, иусым!..
Ицон урҭ ақәа рхьыӡсо, амҩахәасҭақәа неихыҵәҵәо, ихало, ихыҵуа, иқәҵәраауа, иқәҟьо... Ицон, ицон, ицон, аҵх иалалан, ақәа рхьыӡсауа.
Нас ақәа хыкәкәеит, ажәҩан ахь еергьҳәа иубо аԥсҭҳәа ҵәыԥсқәа еилахынҳәуа инеилалт. Ихьшәашәарахеит. Ибааӡаны, ихьанҭыџь-хьанҭыџьӡа игылаз аҵлақәа инарылалт аԥша. Аддыҳәа аҳәасарҭ еиԥш иаршәшәоит уи абӷьқәа ирықәжьу ацәыкәбарқәа. Аӡы абжьы еиҳагьы иӷәӷәаны иҭыҩуан агәаҩа.
Урҭ ахьцоз уажәшьҭа еиҳа ирбон.
– Ишәҭахума ишарц?! – дҵаауеит аныҟәара иаршны, зыԥсы злалаз Мыџьагьы.
– Иаҳҭахуп!
– Шәӡырҩла! – уи ихәда ааҭиҳәан, рбаӷьҵас ҿиҭуеит. Иааибарччеит. Иара илымҳа кыдҵан дӡырҩуеит, аха аӡи аԥшеи рышьҭыбжь ада акгьы ааҩуам.
– Макьана ирмаҳац... Ҟы-ҟы-ҟы-ыы-ыы! – ҿиҭхуеит уи. Деиҭаӡырҩуеит. Зегьы ӡырҩуеит. Ус аҵх иалууа, џьара-ҩыџьара арбаӷьқәа рыбжьы ақәдыргоит ари аҿыҭбжьы. Нас еиқәырццак-еиқәырццакны ҿиҭуеит Мыџьа. Иаразнак иаарыкәыршан аху-суҳәа иааилалеит арбаӷьқәа.
Иччоит, иччоит, иччоит. Мыџьа ҿиҭуеит, еиҳа-еиҳа иааскьоит арбаӷьқәа рыбжьы. Еиҳа-еиҳа рымҽхак дырҭбаауеит... Ихараӡангьы еергьҳәа иааҩуеит зыцәа иахҟьаз арбаӷьқәа ахьҿырҭуа.
Убас аккаҳәа арбаӷьқәа шҿырҭуа ицоит аҵх иалалан, аԥша ирышәханарбоит аӡы иҭыршьызшәа иҟаз рымаҭәақәа. Акраамҭа абас ицон, акраамҭа зегь рхашҭны, – Баҭал иаб дышҭакугьы, уаха аизараҿы иҟазгьы, рҭаацәа ашәа иаганы ишыԥсуагьы, – агәырӷьара рҭаан,
абарҭ ахҩык еицу ирылымшо акы ыҟамшәа, ауаагьы аԥсабарагьы ззылыԥхан иҟоу шьоукы ракәушәа насыԥ рыман.
Иааимыггоны, марда бааԥсны ихалт. Убра акәын ирызмыжьоз аӡгьы ахы ахьыҵнахуаз. Абри амарда иаҿҟьаны агәаҩахь иҭалон уи.
Иахьыҩхашәалаз, рнаҩсшәа ԥҳәыск дгылан. Насҭхашәа ахаҳәқәа ирықәгылан лыԥҳал ду.
Иналыдгылт. Зегьы рыла ҭраа аӡы ахьыҵыҵуаз иахәаԥшуан. Абна зхаԥаны иҟаз абахә хәыҷы аиҟәԥара ибжьыҽҽа иааиуан уи.
Иара арагь ӡыхьк аҵкыс еиҳан уажәы. Абахә иаҵҟьан иахьынкаҭәоз, уажәыҵәҟьа ушьапы мырбааӡакәа узыруамызт.
Аӡымҵар ихыз хнаҳәан, аԥҳәыс дахьгылаз ахь иқәнажьит. Аӡы арагь акыр ихәашьын.
– Аӡымҵар ихыз хнахит, иҵабгаша, – лҳәеит уи аԥҳәыс, – абыржәы сахьыжәбо сааихьеит, аха уи хнахыртә иацымлацызт... Иахак иԥжәаӡеит.
– Аҿыц хҵатәуп, иажәызар акәхап! – иҳәеит Мыџьа.
– Ақәа ӷәӷәаны ианаулак, ҩар бааԥсык алалоит, иааҵанарбгоит, – лҳәеит уи аԥҳәыс.
– Нас, аӡы шәтарц шәҭахума?
– Истон... Ахәыҷы ашкол дагхеит, џьара ԥхак изыҟасҵап сҳәан, аха ари аӡымҵар хнахит...
– Ишыхәашьугьы ишәтома?
– Иҳамтар ҳабацои...
– Уи аҵкыс ара уааишь! – Баҭал аӡы дыҩҭалан, аӡымҵар азхык аашьҭихит. Мыџьагьы иаргьы еицхыраан, ишрымпыҵнахуаз мацара, ирулак ԥыҭк аӡы аанагартә инхырҵеит. Уи иҭҟьаны иааиуаз аӡы зымҩа акаҭәара иналагеит.
– Иажәит, иажәы, убри ауп изыхнахуа, – иҳәеит Мыџьа иандәықәла.
– Амш бааԥсын иаха, асҵәҟьа исымбац... Иҭабуп, – лҳәеит аԥҳәысгьы, аӡымҵар ианыҽҽаны инеиуаз аӡыхәашь лыԥҳал наҵалкын.
Иҟьаҟьаӡа ишеит. Аԥсҭҳәақәа неилыҵ-ааилыҵқәеит, аха ажәҩан алакыҵа ҵыӡәӡәаа иҟан. Мыџьа дахьынхоз иазааигәаны инеит.
– Иҭабуп! – иҳәеит Баҭал, Мыџьа инапы ааникылан.
– Убри уҳәарц сҭахын саргьы! – иҳәеит Мыџьа аҵәы алхны.
– Иҭабуп!
Ианааша Баҭал аҽакала дыҟан, деиҵаӷәӷәа, хәыцраха исны.
– Бзеила! – иҳәан иҿынеихеит Мыџьа, рнапқәа анааимырх.
Ашьҭахь, дара шнеиуаз, ажәытә баа-хыҽҽарақәа рҿы иаангылт. Ақәа иаӡәӡәан, ашыцламшә иаганы, ирылиааз ахьацақәа, аџьынҵақәа иҟәыбаса ирымҵажьын, анкьа иҭӡамцны, абаа баазтәуаз ахаҳә дуқәа.
Дара ԥыҭрак ус игылан. Лара илаҳауан иара игәы ашьҭыбжь, иаргьы иаҳауазар акәхарын лара лгәы ашьҭыбжь. Лнапы ааникылт. Лара дҵәыуарц лҭахын, лоуразоуроу деилышшан, лылаӷырӡқәа леиуан. Егьа лундазгьы лымч рықәхомызт. Нас иоуразоуроу деицралан, цқьа дақәымшәо иара иахь дналыхоит.
...Адгьыл аагьежьы-гьежьын, ажәҩан агәышҵа ҟәашӡа илнарбоит, нас аԥсыӡ еиԥш лылаԥш иныҵҵәраа ицеит... Ах, зегьы ишԥаҟаз, ашьац еиҳа ииаҵәахазшәа, ашьхақәа ссиршәақәа еиҳа иҳаракханы, рықәцәақәа аԥсҭҳәақәа ирхьыршьуашәа... Ашәаԥыџьаԥ ракәзар, аҩы иашьны ршьапқәа изрықәымгыло инаауеит, инаауеит...
Раԥхьаӡатәи агәыӡра! Насыԥ имоуп уи згәалашәартә, ахааназ зқьышә иқәхартә иақәшәаз. Анасыԥ ҳәанҳәах акәымкәа, абзиабара цқьа иахылҵыз...
Ашьҭахь...
Ашьҭахь цәгьаран. Аҩны данааи, ауха имыцәацыз лҭаацәа қәықәма-шәықәмаха еилатәан. Лара аиаша аахтны иралҳәеит. Лабгьы лабдугьы ҿымҭ индәылҵны ицеит.
– Зынӡа бгаӡоума бара рыцҳа! – лҳәеит лан, – иаха аӡәы шәибазар, уаҳа акгьы аҭахӡам, ҳцәа ккаӡа инаҳхырхышт.
Мчыбжьык ҵуан Баҭал ихабар ыҟамызижьҭеи. Агаҟа дышцаз лдыруан, уаҳа – акымзарак. Дзазҵаауадаз?.. Ашкол ахь дныҟәалон акәымзар, ма акы лбо, ма акы лаҳауа дыҟамызт.
Ҽнак арҵаҩцәа ртәарҭахь илыԥхьеит. Дахьыныҩналаз даагылт.
– Арахь бааскьа! – лҳәеит аҭоурых арҵаҩы, днеицрашәан лыхәдагьы адақәа алԥшуа.
Днеин, лара илацәажәоз, адиректор, нас рҵаҩцәақәакгьы зхатәаз астол днадгылеит. Раԥхьа адиректор днахыкәша-аахыкәшан, иахьынӡаилшоз ирԥшқан илеиҳәеит, ауаа ҭыӡшәаны ишрылоу Баҭали лареи ртәы... Иԥшӡамкәа. Даргьы ргәы ишалоу... Убри азы илазҵаақәарц шырҭахыз.
Днеилууа дцеит Шьасиа.
Ирҭахузеи, мшәан, лара дахьыҟазаалак дыҟаз, аха иара Баҭал ихьхьоу издырхар, иҟәаҵыр иауазеи!
– Ишәзеилаз иареи бареи? – дҵааит аҭоурых арҵаҩы.
– Ҳаиҩызцәан...
– Аӡӷабцәа рахь ҩыза ҳәа уаҩ дбымбаӡеи?!
– Аӡӷабцәагьы сымоуп сара ҩызцәас...
– Уахынла шәеицныҟәозма иареи бареи?
– Ҽынла...
– Ижәбо, амала илҳәо?! Акомҿар еизара ныжьны данцоз ауха бара бабаҟаз, ишыбҳәара?!
– Уи аизара нимыжьӡеит, иныжь ҳәа аниарҳәа дцеит. Ииашоуп, ауха ҳаицын, ҳҩызцәа аҽаӡәгьы дҳацын. Насгьы, аӡы ҳарнакын, аҟәара ҳшаваз ааҳаршеит.
– Ибыргәырӷьеит бҭаацәа... Ашьыбжьон ицаз аӡӷаб, адырҩаҽны шьыбжьон бкылууа баннеи!..
– Урҭ еилыркааит иҟалаз... Сара сыгәра ргоит...
Адиректоргьы егьырҭ арҵаҩцәагьы ус иӡырҩуан алаҿымҭкәа.
– Акомҿар далам, аха акласс еизара ҟаҵаны иқәыргылатәуп лызҵаара, – лҳәеит уи, лыхәдагьы адашқәа ҩалыԥхеит. – Нас ишсабҳәара, бзаламлазеи акомҿарра уажәраанӡа?.. Бхы ҭиҟьазар акәхап уи бҩыза бзиахә!
Шьасиа лылахь ҩеиҵыхны уи дналыхәаԥшит. Егьыгь ԥыҭрак илычҳаит уи лылаԥш, аха нас лыблақәа аашаҟь-шаҟьеит...
– Бца аурок ахь... Бхы бақәиҭуп! – иҳәеит адиректор, аминауаҭра ҟаиҵарц иҭахушәа.
– Ас дышԥашәышьҭуеи?! – днаҿаԥеит илазҵаауаз.
– Бца! – иҳәеит дырҩегьых уи, Шьасиа дналыҵаԥшын, нас дҩагылан аҭоурых арҵаҩы длыхәамԥшӡакәа дналывсын, ишьҭахь леирхан наҟ даҽаӡәы иацәажәара дналагеит.
Аха ари аҿы имтәеит уи аус. Шьасиа арҵаҩцәа ртәарҭа данындәылҵ, цқьа лыблақәа хтны даарылаԥшит лҩызцәа. Урҭ аӡәырҩы, ҿыцбарах дырбозшәа, уажәы-уажәы лханытә лшьапаҟынӡа лаԥшыла дааимырдон. Рылаԥш лара ианылклак, иаразнак иаахьаҳәуан. Усҟаноуп Шьасиа ианеилылкаа, арҵаҩцәа ртәарҭаҿ дзызнаргаз шҭыӡшәахаҵәҟьаз.
Уаанӡа зегьы ирдыруан урҭ шеиҩызцәаз, ишеицныҟәалоз. Џьара лаф бааԥсык аӡәы џьара иааиҿыҵҟьазаргьы, «уҿы иҭарӡаны ишԥоуҳәо, ихәыҷқәоуп» рҳәон. Усыс иркымызт. Аӡәызаҵәык уи усыс изкыз Баҭал иаб иакәхарын. Уи лара лзыҳәан Баҭал ииҭаз акасы-ԥшӡа, лыԥсы иаҵаҵан илҵәахит.
Аха знык ишакәым иҳәаны ианроу, еимдырҟьеит, идыршеит, иахадыргылт, анапы аҵарҵеит, ашьапы аҵарҵеит. Ишнеи-шнеиуа лыҩнгьы ирылжжӡеит ари. Басиаҭ даапкыҵәҟьеит, уаҩы дизнымкылт, абызҳәацәа илхьыршьыз рыжәӡы ихы ихнахт. Иагьиӡбеит иара итәала уи лхихырц.
Ақыҭауаа барабарақәа еизганы иҩеилаиргылт. Ашҭа агәҭахьы иаадәылигеит аԥсынгьыри. Ажьаҳәа лара иналдыркит.
– Иа, абри зҵыргаз ӡи-мцеи схарахааит сара... иҿы сыцқьамзар... Сан сшаалыхшаз сыҟамзар, мыч ду змоу Шьашәы улахь соуааит! Сара убри салаҟамкәа ӡәыр исзиҳәазар, игәы иҭеикзар, улахь иоуааит! Абра дааны, уара уҿы ихы ҿимхкәа, хҿыхшьа имоуааит!
Ажьаҳәа аԥырҳәа инымҩанылҵан, аԥсынгьыри аҟыгә аахлыргеит... Дзашьапкуаз анцәа хәыҷы лаԥхьа дгылоушәа, уи азалымдара атәы иаҳауа, лара илмырҳәакәа иара иҿы ахьеилымгоз азы дизгәааны...
Зегь реиҳа дзыцәшәоз иара Баҭал иаҳар ҳәа акәын. Лара зегьы лычҳауан. Иара ихьхьаз, игәы зламаҷыз изхон.
Аха уи ахьиаҳашаз дыҟамызт иара. Ҩымчыбжьа ааҵхьан ашәҟәы лоут. Иаб дхырҵеит. Иара, авоенкомат
аҿы аус зуаз иаб иҩыза ибзоурала, арра-ҳаиртә училишьче ахь ддәықәырҵеит...
«Бара бхароуп, аха сара сзы еснагь бааигәоуп. Еснагь сгәы бҭоуп. Схала санаанхалак, ашьшьыҳәа бҿы аахтны снабыхәаԥшуеит. Снабацәажәоит. Нас сгәы еиҳа иааҭынчхоит. С-Шьасиа, спринцесса, Шьасиа...»
Мышкы хәлаанӡа шаҟагьы идуузеи, шаҟагьы имаҷузеи! Ҭагаланшьҭахьтәи амш, аԥша ацрышәшәо, ҿарҳасымҭак ыҟам... Мышкы ахи мышкы аҵыхәеи рыла иҟаларц ианақәнаклакгьы иааҟалаӡозеи! Шьыжьы инаркны хәлаанӡа, амх-хәы зго аҳәсақәа рсаарақәа реиԥш, амра гьагьаӡа адгьыл иахагыланаҵ, ианақәнак, аибашьра ҟалоит, ахәыҷы диуеит, ауаҩы дыԥсуеит...
Атетрад аашьҭыхны, абӷьыцқәа еиҭаартуа лҿыналхоит... Уи абӷьыцқәа ракәым, ииасыз лыԥсҭазаара амшқәа роуп... Абар, иҩышьа Аџыр «ибзиоуп» ада акгьы зызиимҭоз. Ари ианеиԥырҵуаз аламҭалаз ииҩыз акоуп. Уи иҩымҭала илбоит, ҩаха, хаха, ԥшьаха раҳа дшадтәаламыз – дыццакуан ианиҩуаз. Иҩашьомызт.
Иаалыртуеит, еиҭаалыртуеит ҭагалантәи абӷьқәа реиԥш иарҩежьыз абӷьыцқәа. Уи лҽадлырхалоит, избанзар ани аконвертгьы ыртлатәуп. Изакәу здырхуада убригь иану?! «Бзеирам, бзеирам, бзеирам!» – аҳәоит лгәы, аха аҽырҵысра лҭахым, дрыӷӷаны дахьтәоу, лыхәрақәа тлар шалшо лцәа иалашәоит…
Уеизгьы ихлыртлароуп. Ианбанӡа?!
Дмыццакырц, лнапаҿы лхы аалгарц лҭахуп, аха аконверт иҭоу ашәҟәы бӷьыц ахьҭылго лнапқәа қыџьқьыџьуеит.
«Шәара шәашьа иԥа, Баҭал... – лылаԥш ыҩны иахысны ицоит, – хаҵарыла ДҬАХЕИТ...»
...Дҭахеит!
Иаразнак ллымҳақәа кны иааулышьҭызшәа, агәгәаҳәа аӡы абжьы налгәыдлеит, ашьхантәи ихыҵны иаауазшәа. Дзықәтәаз ахаҳә шкәакәа ҿыцха днықәҳаит ларгьы. Дҵәуон уи лыбжьы ҭганы, деиҵақьуа, дқьызқьызуа. Акраамҭа. Ичны иҟаз лгәы маҷк аҟара идаанӡа.
Нас ашьшьыҳәа дҩықәтәеит. Акраамҭаӡа ус дтәан. Ашьҭахь деиханы дҩагылт. Иаразнак, зықәрахь инеихьоу, зшьамхы иагхахьоу, иқьыԥаха иҟоу, аԥсҭазаара икыднаҟьахьоу тәахьак дшубац дааҟалеит.
Зыԥштәы зыхҟьаз акаба ҟаԥшь, атетрадгьы ашәҟәы бӷьыцгьы нылаҳәаны, иналҩыҵракны дызлааз ала лҿыналхеит. Ахаҳә-ссеи аԥслымӡи лшьапы иаҵыҩҩы ишцоз, деихан хыхь аԥаҩ дыҩхалт. Лхы ҩышьҭыхны амра дназыԥшит. Уи хышәҭӡан, акыр иҩҭагьалахьан. Иҟаԥшьшьыхәаҵәараӡа аԥырӷ ду еиԥш ажәҩан кылблаауа иаҵан. Аха лыбла усҟак ихнамкӡеит, иҿыхьшәашәаахьан.
– Ҳара иаадыруеит уи агәаҟра атәы закәу, ҳара иаадыруеит уи амца шаҟа ишу!
– Шәара шәзусҭцәада, шәарбанқәоу, шәабатәиқәоу?..
– Ҳара АХАҲӘҚӘА, ҳара, абри адгьыл аҵеицәа рнышәынҭрақәа рханы иарсу ахаҳәқәа, ҳара аԥсабара иалҵыз абаҟақәа, аԥсабара иақәлахо абаҟақәа?
– Ҳаргьы, ҳаргьы!
– Шәара шәзусҭцәада?..
– Ҳара иҟәыбаса ицаанӡа, афырхацәа ргәаҵаӷара иазкыз ахҿақәеи, ахқәеи, абзарбзанқәеи згәышԥы рымҵазкуа АБАА АХАҲӘҚӘА. Иҭахеит ахацәа, зеиԥш адунеи ианымлаӡо афырхацәа, иԥсит абаа, аха ҳаанхеит ҳара абаа иадҩырны икаҳаз ахаҳәқәа, иҭахаз афырхацәа баҟаҵас ҳархагыларц.
– Ҳара ҳабылуеит шәышықәсала...
– Ҳара ҳабылуеит...
– ...Урҭ зыԥхаз рыбзиабара амца, имыхьшәашәац рыбзиабара амца. Урҭ раамҭа аангылт, ргәаӷгьы шыҟац инхеит, раӷацәагьы – шраӷацәаз.
– Ҳара иҳаҳауеит!
...Урҭ афырхацәа ирҳәо:
«ҲАРА ҳадгьыл ҳшьамхнышгылан ҳагәӡуан, ҳара ҳадгьыл иқәаагалон ацәшьхәеи аҽбыгеи... Ҳара ҳшьацра иаҵәара ҳабзиабара еиԥш итатан... Уара ҳадгьыл иқәугалеит аҳәеи алаӷырӡи, ҳшьацра урҟаԥшьит шьала... Амхахьы ҳхәы назгоз ҳаҳәсақәа, иахьеи-уахеи ҳзеиԥхыӡуа аҭыԥҳацәа рашәа рҿухын, амыткәма рзынужьит, рыцәҩыча ршәухын ашәы-еиқәаҵәа ршәуҵуеит... Амгәарҭа аԥхара рбаанӡа инурҵәеит иирц иҟаз ҳасабицәа!
Ҳара ҳнышәнап ацаха илаҳәан амшын ҳахьхырҵоз иаагон, уара ҳадгьыл ауац ахугон, ахә ыҵухуан, ахаарабзаара, аԥсы алцәыцәаан, абаҩқәа реиԥш, ахаҳәқәа алыҳәҳәо инужьуан!..
Аха ҳара ҳаузымшьӡеит!..
Избанзар ҳадгьыл иамоуп ҳабаҩқәа...
Адгьыл аҳақ ҳақк еиԥшым.
Уи ан лҳақ аҵкысгьы еиҳауп. Абзиабара аҳақ ҳақк еиԥшым, уи ажәҩан аҳақ иаҟароуп.
Ҳадгьыл иануҵаз ахәрақәеи, иауҭаз агәырҩеи, ақәаршҩы еиԥш иақәаҳҭәаз алаӷырӡи – ахьаақәа зегьы еиҩыжаан иҵәахны иамоуп.
Хыхь ихӷьаа-ҿӷьаашәа иҟоуп, ашьац ықәиааит уи, аха имӷьаӡеит. Зыԥсы ҭаны иҳаҵагылаз ԥыҭҩык ргәы хьынаауа иҟоуҵаргьы, иҭабгахьоу ҳнышәынҭрақәа ирҭыппны, ҩнык-ҩнык иаҟароу ахаҳәтә дольменқәа аҵәаҟьақәа реиԥш, иааимыршәшәаны игылап ҳаԥсцәа, агәараҳәа ишуа иуҵалап ҳӡиас кеикеиқәа...
Уиаҟара угәы умшьышьӡан...
Уаиааиз-џьшьа, ҳҩы шьҭыхны ухы аланыҳәан, ҳшьеиԥш уаҵашьшь иумжәӡан!
Ушьаҿа ааихугацыԥхьаӡа урықәгылоит ҳагәқәа, уара иушьҭалан ҳадгьыл, ҳабзиабара иаӷралан ицо зегьы ҳара ҳагәқәа шәрықәсны шәцоит. Аха мышкымзар-мышкы шәцашт, шәцаӡашт. Шәӡы ахьымааҩша!..»
– Ҳаргьы иаадыруеит уи агәаҟра, аха иаадыруеит анасыԥгьы.
– Шәара шәзусҭцәада?..
– Ҳара АХӘЫШҬААРА ХЧНЫЗАҚӘА...
– Ҳара, амца зҭашуа ауаџьаҟқәа злаҟаҵо, ахаҳәқәагьы...
...Абаҟақәа реиԥш ҳархагылоуп урҭ ахацәа инрыжьыз амцақәа, дара рыбзиабара шуа изыӷроу амцақәа, урҭ ршьа иашәыз иҟаԥшьуаркалеиуа... Урҭ рыбзиабара шаҟа ицоу здыруа ҳара ҳауп... Ҳара АХАҲӘҚӘА… ҳабылуеит, ахәеиԥш ҳхәашхәаша ҳагоит уи амца...
Аха иара нхоит, инхаӡоит...
Иагым агәаҟрагьы, аха иацуп анасыԥгьы!..
Дигәа дышиашаз иҩны дааит. Дааит уи дхьамԥшӡакәа, аӡхьамԥш ааигозшәа. Иагьаншам, иагьаныхәлам. Агәашә аартны амӡырха данааҭала, амаҵурҭа аԥхьа, ахы ақәыжьны, еишьхныккала ҽык кәадырны амасаргәара иадҳәалан. Ианԥса даадәылԥшит. Лхы мацара агәашь ишадыҳәҳәоз ԥыҭрак лҽаанылкылан, аҵыхәтәаншәа амаҵурҭа дыҩныҵны арахь дааиԥылт.
– Сашьа даан… – лҳәеит уи, лыблақәа ашша рыхшьылазшәа иҟәыбзҟәыбзуа.
– Ибзиами нас, даазар…
– Кадыр…
– Бзиоуп нас, Кадыргьы иакәыз.
– Уааи арахь, нан, сукәыхшоуп, уааи!.. – иаалырҟьан даԥсышәаха даақәгылт.
Дигәа аҩынҟа дныҩналт.
– Бзиала уаабеит!
– Уа бзеира убааит, бзеира убааит! – уи игәаҩан дналагон ажәа, аха дахьалгоз аршәаа дасрашәа иааԥиҵәон. Адаш рылпыҟҟа, аихаӷәы еиԥш иҟьаҟьаӡа иҟаз имахәар иаԥыршьызшәа, инапы Дигәа инеимҵеикит, «иааг унапы, ҳаилаӡап» иҳәарашәа.
Уаҩеиқәаҵәа еихацалак, иаҳәшьа лԥынҵеиԥш иԥынҵа ҭыҿҿа. Зегь раԥхьа уи иԥынҵа улаԥш надымхалар ауамызт, иара хазы аԥсы ҭаны, хазы иухәаԥшуашәа.
Уи исаса ахьааихихыз, Дигәа илаԥш нарықәшәеит, ирыԥхны изыҵагылаз ираӡны хаԥыцқәа.
Иахьынеимоу зегьы араӡны ҵхырҭаҟны иҟазма!..
Қәрала акыргьы имч ишәахьан, аха ибла хәыҷқәа кәеицеиуа макьана икамҳацызт.
Абар, иара Кадыргьы… «Жәлар рхы ҭызго, ҟамчхәыла еибадырбо» ҳәа ианԥса дызхыҽхәало лашьа… Аха егьа ус иҟазаргьы, «аҳаҭхәажә иҭоу умбакәа уахымыччан».
Дигәа иаалырҟьан, ианду лҳәашьа, «хәыҷык амзаатә изааит», аӡә аҵәы абаиласҵари ҳәа дааҟалеит.
Деилаҳәан Кадыр ссиршәақәа. Дахьтәазгьы ихымхӡакәа ихан, амра иамблырц аплиажқәа рҿы аԥсшьацәа
ирхарҵо ауапцәа хылԥа, ачыхә ахьыссы. Уажәы-уажәы аҳәынҵәрақәа ақәыҟьҟьан ицап уҳәаратәы, дҭаҟҟы ишәын акырӡа иқәсхьаз арратә китель. Уи амаӷрақәа убасҟак икьаҿын, аихаӷә еиԥш иҟьаҟьаӡа иҟаз имахәарқәа рыбжаранӡа иааԥшуан. Иџьыбарчы еиқәа, нас ицырцыруа ирыцқьан иҟаз, акыргьы иҵкьыҿхьаз имагә.
– Утәа! – иҳәеит Дигәа.
– Утәа, утәа! – иҳәеит Кадыргьы.
– Шәтәақәа, сшәыкәыхшоуп, – лҳәеит ианԥсагьы зныкыршәа. – Дигәа, акы унацҳаишь, сымш усҭааит, иахьа ҿаҵак уҿы инҭаршәны ушцаз уҟоуп… Кадыр, уаргьы амла уҽоумыргани, акгьы умҵам аха…
– Мачхәума, дунеик азна ыҟоуп…
Дунеик азна ҳәа аҳәара ахырҟьацәоуп, аха еишәак азна иҳәар диашахон. Шәишәик ашьапқәа хаххала, акакан сыӡбал аҵаҵан ана-ара иқәгылан… Шаҟа шьапы амаз уара идыр! Ӡысык иаҟароуп, ашәишәи арбаӷьхап. Ахәыҷқәа ниас-ааисцыԥхьаӡа ишақәшәышәуаз, иаргьы аԥшандага еиԥш аҵыхәа аартны аҽшарчуаз, уажәшьҭа иҭынчхеит.
Ҵәыцақәак ааныркылт. Аҩы џьбараӡан, иаразнак ухи ушьапи ирысуан.
– Иҟозеи, ишәылоузеи, Кадыр? дҵааит Дигәа, «хәыҷык амзаатә изааны» дахьтәаз.
– Аа, бзеирами, дад, бзеироуп. Акәтаӷь былгьоит… – убригьы «амзаатә изааны» дыҟазар акәхарын, аҵыхәтәаны ииҳәаз ажәа аҵәы налаҵаны ауп ишиҳәаз.
– Ҳабоугәалашәеи, уабаднагалеи ҳаҩныжә ахь?!.
– Иҩныжәзартә иауазеи, анцәа шәахимбааит!.. – митәык иаҳазшәа иблахәыҷқәа ааҭицеит уи, ашәишәи амаха дацрыхо. – Ус шәыгәхьаазган, снарылаԥшып сҳәан, сааит…
– Ибзиами…
– Сара гәыбӷан сышәымҭан, ДИ лҟынӡа схалап, – дааикәҟьашеит уи иаҳәшьа. – Дрыцҳасшьоит, лыблақәа ҭаа, асҟак лхала дынсыжьлаӡомызт. Шәара шәааицәажәала.
Уи дцеит.
Шаҟа лгәы былуазеи агызмал… Аҭаца хәыҷы!
– Дгәыгәҭашәмыжьын, дад, Шьамсиа дгәыгәҭашәмыжьын. Дажәит акәымзар, Шьамсиа дбаша Шьамсиазма, мышктәи лҽырхәмарра, соуп зҳәо аӡә даԥсан, – иҳәеит Кадыр.
Дигәа Кадыр дныҳәан ижәит, Кадыр – Дигәа дныҳәан.
– Кадыр, – иҳәеит Дигәа, иара итәала «амзаатә изааны» дахьтәаз, – шәеиҳабыреи уареи шәеизуаам ҳәа саҳан, уажәы шәышԥаҟоу?
– Ааи, зыӡбахә умада, дадхеит, – инапы ааиҟьеит Кадыр, – сара исыцрухуазеи, уажәшьҭа ҭаҳмадак. Аха убра хәыҷыжәқәак ыҟоуп, рхы иахәаны ируам, рыблақәа ааҭырхуеит, дара рыблақәа ҭышәшәартә! Сароу? Сара , – Дигәа иахь дцәыҵыԥшны, длацәҟәысуашәа ибла хәыҷқәа неихьишьит, – аха ажәлар идыртутууеит… Ажәлар абарабан еиԥшуп…
– Абарабан аџьма-цәа иалырхуеит ҳәа сыҟоуп!.. – дааччеит Дигәа.
– Ари умбои, ажәабжь иаразнак ишыгәнукылаз! – Кадыр инацәа Дигәа инаиқәикит, аҽаӡәы диирбозшәа, – аҵара умоума, сџьым, уара?
– Аҵара сымамкәа, абни иубо, иудыруа ҳашкол ауадақәа, зегьы шьапыла еимыздахьеит…
– Умбо, умбо ажәа иаразнак ишыгәнукыло. Ҳәара аҭахума, аҵара – лашароуп, аҵарадара – лашьцароуп. Абас аҳәон ажәытәтәи асториа! Учение – свет, неучение – тьма! Усоуп иагьшыҟоу.
Дырҩегьых ҵәыцақәак ржәит. Кадыр уссгьы икымызт, Дигәа аҩы ахы инардырхьан.
– Бзиа уҟоуп, дад, сеигәырӷьеит… Акыр ухашәалоу?..
– Сара исызхоит!
– Уара усабиуп макьана… Амала ирҳәоит акәымзар, зџьыба ҭацәым игәгьы ӷәӷәоуп… Умбо аӷьара-ӷьараҳәа ушцәажәо, ажәа шыгәнукыло… Уи еилыскаауеит сара. – Ираӡны хаԥыцқәа аарԥшны дааччеит Кадыр. – «Сџьыба сгәы азҭазар, Кәыдры сахыԥарын» иҳәон сашьак… Ацә исны имгәацәа ԥнажәан, дшыҷкәыназ дсыԥхагәышьеит.
Дигәа уажәы-уажәы ахә еиԥш деилашәон дахьтәаз. Ихәыцрақәа зны дырҩны уажәы дахьынтәааз дыргон, нас дырҩны арахь дааргон.
Кадыр, Дигәа диаԥысырҳәа дшәозшәа изхара анифа, изхара анижә, ацәажәара хиртлеит.
– Ара аԥхьан ажәлар барабануп сҳәеит, – даҿын уи, – изхысҳәааз, абарабан уасыр ианымҩуеи? Ианыҩуеит! Ажәларгьы акы раҳар ирныҩуеит. Уаҳа акымзарак… Изхысҳәаауа, уажәы ҳқыҭа аколнхара иахагылоу данааи, зегь раԥхьа сара дысԥылт. Мышцәгьашьҭахьын, сеиха сыхәда иқәкны, сҳа бзиақәа ирыҵасыргылаша хыцқәак сыԥшаап ҳәа сахьныҵыҵыз… Аҳақәагьы напы здумкыло роума, шықәсык, шьапыцыԥхьаӡа џьыбак азна аԥара исызтәоит, џьыбак азна аԥара схадыршәалоит. Изхысҳәаауа, иблақәа ажьабаӷь еиԥш икылпаӷь-кылпаӷьӡа даасыдгылт абри. Уи иакәу егьи иакәу акры здыруама… Аԥсшәа саҳәан даасыхәаччеит,
иацгьы сидыруазшәа. Исҭахӡам удыруоу, иц хаџьџьала иаасԥылалак дсыхәаччо далагар!
Аусҳәарҭахь сызланеиуеи? – дҵааит уи. Дыччоит дзеигәырӷьо сыздырам.
– Абас ушнеиуа, акәара-ҷҷа аауԥылоит, – сҳәеит сара, – уи ашьҭахь абҭәа зқәу ҩнык аауԥылоит, уи ашьҭахь зашҭа амасаргәара ҿыц акәыршоу ҩнык аауԥылоит, уи ашьҭахь зашҭа хкааӡам ҩны еишьхныккылак аауԥылоит, убри ауп аусҳәарҭагь!
– Урҭ зегьы арахь исԥылозар, уахь сзышьҭоузеи! – иҳәан, ччараха исит. Нас абни уилацәажәала, иеиқәа дҭаԥало!
Дигәагьы ихәыцра дырҩны арахь данаанагоз иақәшәан, аҟырҟырҳәа дааччеит.
– Иуасымҳәаз, иумбо шаҟа ажәа гәнукыло, акы злыҵша убасоуп! – иҳәеит Кадыр.
– Уи, уи иоуп, аха уаанӡатәиқәеи уареи шәышԥаҟаз? – дҵааит Дигәагьы.
– Сара сзы аӡәгьы дҽеимызт… Уара уҿы хырҽхәарахоит акәымзар, сара схы соужьызар, уаҩ хыхәоуп…
– Ус иҟалома, Кадыр!..
– Иҟалоит… Сара усҵәҟьа зегьы срылагәан исхымцәажәааит. Ари азакәан азы сара снапы санҩахоз, дара агара игаран! Ԥаса, еиҳа ансылшоз, саларԥырыргарц, Сухумгес аргыларахь сдәықәырҵеит. Уа сахьнеиз, снахәаԥш-аахәаԥшит, аха ишысзаԥсамыз иаразнак избеит… Уара еиҭаҳәатәыс иусҭом, анцәа иумҳәан, ажәлар зегьы ираҳартә… ажәлар барабануп! Аха аминуҭ ала исыӡбеит сцарц. Арахь, ушышьҭу ала шәыҟә бӷьыцк укымкәа ашәи-ҭышәи унарышьҭуам. Ҽнак анџьнырцәа еицрыхәхәа ишааиуаз, сахьынарылаԥшыз, издыруаз аӡә дызбеит. Шьардаӡа ҵуан уи ахаҵа дсымбеижьҭеи, аха иаргьы иухашҭуаз аӡәы иакәыз џьушьома! – Кадыр иҟәардә даахан, Дигәа иҽизааигәатәны днатәеит. –
Аменшевик ихаан ҳәа ианашьҭаз акәын. Усҟан смилициан сыҟан. Уажәтәи амилициа реиԥш кьаҿ маҭәала акәымкәа, кәымжәи-кабалеи сеилаҳәан. Сказен тапанча, сара, ҟама бзиаӡакгьы сыҟәнын, аха ҩнрак азы иҟаломызт. Абра нџьнырк илаԥш сааҵашәан, егьырҭ сҩызцәа срылихт. Уи Гагреи аменшевикцәа рыр ахьтәази аҭел рыбжьигон. Иусуцәа рыгәра игомызт аҟынтә, дзыхьчашаз аӡәы диҭахын… Иӷәӷәаз. Ҩажәа нызқь мааҭ аменшевик иԥара изыԥҟан уи мызкы, сара – хә-нызқь мааҭ. Исыздырам уи дыздгылаз: уажәы иҟоу аума, усҟан ирцәыргаз аума, аха ихаҭа дыбзиан… Сара сзы дыбзиан. Зны, «скьаҿ аџьыба уҭаԥшны аԥара ҭга, нас аҭаҭынҟаҵа сзаага» ҳәа сеиҳәеит. Снеины иџьыба сынҭаԥшызар, пачка-пачкала еиқәырҽы иҭажьуп аԥара… Сара, скәымжәы-скаба, сҳазырҭрақәа ҿарыԥхаа… Ҟама бзиаӡакгьы сыҟәнуп… Аҭаҭын иазхашаз ахә алсхын сцеит. Уаҳа абарҭ шаҟа ыҟоузеи ҳәа аԥхьаӡарагьы саламгеит… Ихьыр-вырны иаҵаз бӷьыцкгьы сыриашап ҳәа сналамкьысит.
Адырҩаҽны снаган ус сеиҳәеит: «Сара Адиангьы дсыман, ишьҭанеиуазгьы, уара уеиԥш, аха аԥара баны изавсуамызт. Уара унхаҩуп, аха унхаҩ бзиоуп, сара сҟны уҟанаҵ схарџьала акруҿасҵоит». Иара иоуан усҟантәи аԥара ҩажәа-нызқь, сара – хә-нызқь… Сара сеибыҭан. Кәымжәы-кабала, сказен тапанча… Ҩнрак иаԥсаз ҟамакгьы сыҟәнын… Изхысҳәаауа, уи схы исырдырхт иҿыцны, дсеигәырӷьеит, снапы икит, аԥсшәа сеиҳәеит. Сагьишьҭит… Адырҩаҽны Ешыра сыҟан… Убас-убас, мчыла-хаала сԥацәа аҩыџьагь нсырхеит, аӡәы – Ага, егьи – ара, зҳәазеиԥш…
– Кадыр, еиҭаажәып ҵәыцақәак! – иҳәеит Дигәа, уи иажәа нымҵәаӡошәа аниба.
– Ибзиоуп, сдад, ибзиоуп!
Еиҭаржәит, ныҳәаҿақәакгьы рҳәеит.
Дад, ауаҩ хшыҩла дынхозароуп акәымзар, уара ушыҟоу убоит, мчыла аҩны шьҭухып, аха мчыла мацара хара узцом… – Кадыр ацәажәара даҟәыҵын, илахь еиқәышьшьы даахәыцит. – Даара аӡәырҩы рхы ианарсхьеит уи… Адунеи уаҩы изеиҟаратәуам, ус ами? Ус анакәха, ауаҩы ихатәы идыруазароуп… Аакьыскьа абра, џьара дсықәшәан Басиаҭ…
– Нас?
– Рацәак изынҵуам уи уажәшьҭа… Дабытә нхаҩыз, анаџьалбеит. Ма закә напыз имаз, ахьы аԥссон – ажьиира иара идыруан, ауасҭара иара идыруан, анхара иара идыруан… Убасоуп зегьы, бабрацәқәак ҳзалго џьушьома ари аԥсҭазаара… Анышә ҳшасуа, ҳнасыԥеиқәаҵәаха ҳшынцәыҵакьакьо, ҳниаӡаа ҳцоит… Адгьыл ҳаргәаҟны ҳафоит, уаҳа акгьы.
Аҩыџьагь ԥыҭрак ҿымҭ итәан.
Уажәшьҭа иԥырҵзар цәгьам, аха ҟаҵашьас иаҭатәузеи?..
Дигәа, «хәыҷык изааны иҟаз амзаатә» ихыԥсаан, игәхьаа ҵысуан, дыԥшшо далагахьан. Кадыр иакәзар игәахы ааԥиҵәаӡеит, аха егьаумҳәан, дсасуп, диҭааит, акгьы иалаҳәаӡамкәа уи аишәа иҽахарԥсны дшахатәаз, иара дгылан дызцомызт.
– Дад, – иҳәеит Кадыр дызцәыԥхашьо акы иҳәарц иҭахушәа, – уара иумдыруеи Басиаҭ иҵәақәа, ибаҳча?
– Ишԥасзымдыруеи…
– Изакә мазароузеи, изакә хааӡагоузеи! Иалихуазеи уи, зцәеи зыбаҩи адӡылахьоу ауаҩы?
– Иалихырц иҟаз?
– Убри ауп иуҳәашагь. Иумбо ажәа шыгәнукыло, ушазҵааз! Аибашьра аан, ашьҭахьгьы, Басиаҭ иабжьызгахьан, зныкымкәа, ҩынтәымкәа иҭирц, иҭиларц… Иаҳҳәап, сара шьапықәҟьала исиҭар, иаргьы исырхәон, саргьы схы иасырхәон… Аха, «алацәгьа иагьафомызт иагьаҭиуамызт» ҳәа, уи атәык уҳәар иуӡомызт… Иахьигоз уара идыр абысҟатәи ҵәа… Ианаамҭаз дашьҭалар, убри ибаҳча шықәсык иаҭныҵуаз акәын иаҭахыз иԥа иҿыхра.
– Уи ишԥа… Иҿыхра?
– Абиԥазаҵә… Уаҳа иаб дызхьыԥшуа уаҩ димам… Аха уи деиҭазҳәо даҭахын. Еиҭазҳәо дуашьам, дуаҳәшьам, уара уахьуаҩтатоу азыҳәа ихы алеигалома уи…
– Аа… Ихы алеигалартә…
– Убри ауп иуҳәаша!.. Уажәы иара дынкаҳан дыԥсыр, дегьызмаха игатәны, ифатәны иаақәхоит… Изымԥыхьашәогьы уара идыр! Уи азкылԥшҩцәа рацәаҩны иамоуп. Ара сара шьоукы здыруеит, ажьа аԥацәа ацәызӡо, ахлымӡаахқәа! Анҭ ас акы рбаны ираҩрыжьуа иҟахума?!
– Уи сара изсоуҳәозеи нас?..
– Уара иуҭахымхари убри умазарц? Иуҭаххар, сара уаасыцныҟәар, зегьы ҟасҵоит. Кадыр дшубақәо дыҟаӡам, иубо аҟыргә акы ичақьқәахьеит. Уаҳа акәым, – иҳәеит уи, ихысга нацәа ҩаҩаӡа Дигәа инеиҿеикын, – сара абри ақыҭа, ари ақыҭеиԥш акыр рҿы игылаз ара-ҵлақәа ықәган исҭихьеит. Ара-ҵла, ишубо иҟоу џьумшьан – ихьуп! Уи агәаԥшь?! Даара ахашәалахә асырҟаҵеит сара уи. Уиижьҭеи иабаҟаз арақәа, уажәы ра-ҿарақәак рааӡақәеит акәымзар… Ршьапы ишықәгылаз… Аԥара аҿҿаҳәа иааҭыхны изурбалак, аура шаха баала ианыркуеиԥш, днадгылан инапала иҵырҟаан иуиҭон. Ани зыӡбахә уасҳәо ҵәам, аха хьуп! Ииашан ихьуп. Аӡын иҵәахы, аԥхын ицәырга… Сара шьоукы здыруеит, уи еиԥш аамҭазы аҩынтәыхә, ахынтәыхә урҭоит, ажәа умырҳәаӡакәа. Уи атәы уара хьаас иҟоумҵан, аҭира сара снапы ианыз, !
– Исзеилкаауам сара, иуҳәарц иуҭаху?
– Акы злыҵуа абасоуп… Ажәа гәникылоит, дазҵаауеит… Уажәы иуасымҳәои… Басиаҭ дыԥсит, иаҳҳәап, изтәыда закәанла инхара? Имаҭацәа! Урҭ ҩыџьа ыҟоуп. Сара изуасҳәаз уара иудыруеит… Фыӡа рзы иҟамло аҽыцқьақәа реиԥш! Дуҭахума – аиҳабы, дуҭахума – аиҵбы…
– Урҭ уара унацәа ахьурхалак ицома?… – Дигәа игә-хьаа изцәырҵӡан дыҟан, ари ииҳәоз ахымӡаах џьеи-шьаӡомызт, аха ихы дацәыԥхашьон дахьазыӡырҩуаз. Уеизгьы акгьы ҟамлаӡазшәа азҵаарақәа иҭиуан.
– Аҳа, абри сара бзиа избоит! Цәгьа иубом, нас сара излеилыскааз ала? Аԥсаҭазы иҳәа, убарҭ иреиӷьу ӡӷабк Аҩӡыбжьара ҩнаҭак дыҩнагылоума? Аус? Уи уара узашьҭоузеи, иҟаҵоу акеиԥш иԥхьаӡа! Уара уажәа сыҭ, уаҳа акгьы сҭахӡам… Егьырҭ… Аратәи унхара саҳәшьа даахылаԥшлап, аҭакәажәгьы даауҟәылкып. Нас, уара аҵеи духшап, анхара умандаз, имыцхәхар ҳәа ушәома? Адунеи уазнангьы анцәа уҟаиҵандаз! Угәы иаанамгааит саҳәшьа лзы исҳәоит ҳәа. Уаҳа схәыҷыжәқәа рыцәгьара сымбааит. Уи лтәы уадаҩым, уи дахьыҟазаалак ауеит. Сара исҭаху – уара уеиԥш аҵеи, абас исгәыцхәу аҷкәын, абзиа уақәшәар, унасыԥ уцныҟәар ауп. Сгәы иалоуп абас хырҳага алаӡамкәа абри еиԥш амазара ахьыԥхасҭахо… Насгьы, аҽаӡәы изигарызеи уи?.. Сара убри акыр алсхып ҳәа исҳәозар, ҳаҩны сымнаӡааит! Ус суцхраар, убри амал аҭыԥ иқәҵан, уаргьы иухәартә иҟалар, сгәы ҭынчхоит. Убас анцәа сишеит, уажәшьҭа иҿыцны схы сызшом сара…
Дигәа ихьаа ицәеи-ижьи рыбжьара аҳәызба ҵареиԥш ибжьалон. Иахьа зегьы изеизарц иҟазу, мамзаргьы есымша абри Кадыр иҩызцәа ауаа изымдырӡо, днарылс-аарылсуа, дрыхәаччо, џьара ргәы нхар ҳәа дшәаны ажәала ижьжьо дрылазу?!.
Акраамҭа ҿымҭ дтәан. Кадыргьы дӡырҩуа, Дигәа ииҳәарызеишь ҳәа дтәан.
Дигәа дҩагылт. Кадыргьы иқьышә инҭасызшәа даанаскьеит.
– Ее, дад, аԥсҭазаара мыжда… Ауаҩы иԥсы анҭоу адыӷаџьа инаркуеит, данԥслак игәы ашәҭ ықәнаҵоит… Убри аҟнытә…
Уи иажәа алгаха имҭакәа, уаҳа акы мҳәакәа, дыццакы-ццакуа дындәылҵны дцеит Дигәа.
Амра акыр ианыласкьа, асы зҿаӡамкәа ицәыббылӡа Аҩӡыбжьара иачхынгылоу ашьха-бжьарақәа, иҟазаӡоу факирк иеиԥш аԥҭақәа рыхәлырхуа иалагеит. Урҭ аԥҭақәа заҵааира ажәҩан ахь иҩаскьо, ахџьаџьеиԥш ижәпаҳаҳараӡа, ипатҟәыр мацараха иааҟалеит.
Ашкол аҿы еизаны иҟаз ажәлар, «шәыҩнал» ҳәа ҷкәынцәақәак нарылалт. Даргьы «агәырқь» дырган, ашкол иамаз азал ҭбаахь рҿынархеит. Иаадырҭәит.
Азал аԥхьаҟа, аклассқәа рҟынтә иааргаз апартақәа гылан. Уа инеины инатәеит Аџыр рҵаҩыс дзоухьаз – аҩӡыбжьаратәқәа, изаҳаны иаақәаз, изаҳәаны иааргақәаз.
Ҳәарада, уи рҵаҩыс дзаухьоу зегьы ара иҟамызт. Урҭ ара иҟамыз рахьтә зынӡа иҟаӡамызгьы рацәаҩын.
Ашьҭахьшәа џьара днеины днатәеит Марица. Аҷкәынцәа, аӡӷабцәа, зарԥысрахь инеихьаз, иҵегьгьы инахыҳәҳәоз, апартақәа ирзымкуа, ирыбжьамӡо, лышьҭахьи лаԥхьеи итәон, итәон, итәон. Лара днаԥшы-ааԥшуамызт, аха иҩашьомызт исыватәарыда ҳәа дшыԥшыз.
Ахәыҷқәа рзы иҟаҵаз апартақәа иҷыжьҷыжьуан.
Марица ус ԥыҭрак лхала дтәан. Лышьҭахь итәақәаз ҷкәынцәақәакгьы алафқәа налгәыдырҵеит. Дааԥышәырччеит, аха уахь дымнаҳәит.
Ус ҷкәынцәақәак, стол хәхәа дук аарган, апартақәа зынӡа ирзааигәамтәкәа, инаскьагашәа инадыргылт. Шьытеи аҽа ӡӷабки ақәыршә ҟаԥшь ааган инақәдыршәит.
Акраамҭа Марица лывараҿ иҟаз аҭыԥ ҭацәын. Ус дааҩналт ԥҳәыс наӡааӡак, дҭәы-дыԥха. Дмыццакӡакәа зегьы днарылаԥшуа, шьоукы днареихырхәо дшааиуаз, Марица дагьлыхәамԥшӡакәа, лывараҿ аҭыԥ ҭацәны иахьылбаз днатәеит. Марица уи лахь ихаз лызварак лымҩаазшәа дтәан лыҽмырҵысӡакәа.
Ашьҭахьшәа уи аԥҳәыс машәыршәа дахьаахьаҳәыз, лылаԥш Марица иналыдхалт. Марица уи гәалымҭаӡоушәа, дыхьшәашәаӡа лаԥхьаҟа дыԥшуан.
Егьыгь лҽырхықәымҵан акраамҭа ус длыхәаԥшуан.
– Марица! – лҳәеит уи зныкыршәа, лҽыргачамкуа – ббеиахоит, бысзымдырт. Бышԥаҟоу?
– Сыҟоуп… Шәара шәышԥаҟоу? – лҳәеит Марица деихаԥсы-еиҵаԥсы.
– Ус… Слеиҩеиуеит макьана…
Нас, иеисны итәоушәа, еихәамԥшӡо наҟ-ааҟ иԥшуан.
Марица цқьа дылгәалашәоит уи… Аҭоурых арҵаҩы. Дара рышкол аҿы данааз дыӡӷабӡан, аха иаразнак лхы длырдырт зегьы… Џьара акы зымпыҵҟьо, иакәым замхаҟаҵоз ахәыҷқәа зегьы зыцәшәоз лара лакәын… Адиректор изгьы лара илҳәон, акласс анапхгара азҭоз рызгьы лара илҳәон… Зегьы лнапы ианызшәа… Зегьы рзин лара илырҭазшәа. Аизарақәа рҿы? Уи ажәа ауаара уаҩы илҭомызт. Егьараан дубаргьы аӡәы ицәа ихылхуан, аӡы далҭон, диқәмақаруан. Ианакәызаалак уаҩы имаҳацызт, уи, дҩагылан, лара илыдкылан илымаз, илывагьежьуаз рахьтәгьы аӡәы изы ажәа-хаак, гәыҟаҵагак лҳәеит ҳәа… Уи дцәажәомызт, дышуан… Лыхәда адақәа ҭыҵны ицо…
Аха урҭ зегьы рзы мацара акәмызт Марица уи лыҟны агәала хьанҭа злымаз. Ашкол лалгамҭаз ҷкәынак бзиа дылбеит. Уи ҭеиҭԥшла жәҩахырла далырхуамызт, аха лафҳәаҩын, ҵарык иакәын, дахьаауқәшәалак уиргәырӷьон. Марица аҷкәынцәа рацәак илышьҭамызт, лара лцәаҩала, аиҩызаразы мацара дахьрылаҳәцәоз акәу. Урҭ иабардыруаз ианакәызаалак ҷкәынак дшылмыгәӡыцыз – аҽакакәым! Аха дыздыруаз аҷкәынцәа бжаҩык, убри аҽакгьы далаҟоуп ҳәа агәра ганы иҟан.
Лҽеилаҳәашьа рзышьҭыхуамызт. Урҭ ирҭахын ақыҭаҿ, шамахамзар, зегьы шеилаҳәоу деилаҳәазарц. Зегьы иҟарҵозар, уи бзиоуп! Ус иԥхьаӡан. Аха лара – Марица, ицәанаалази ицәанааламзи еиҳа илдыруан, зегьы иршәырҵоз лзышәҵомызт. Уеизгьы-уеизгьы зегьы среиӷьхап, схы ӡырызгап ҳәа акәмызт ус зыҟалҵоз. Даҽакала дахәарҭамызт. Уи лара акы амоуп ҳәа дыҟаӡамызт, аха зегьы рылымкаа акы аҟаҵарагьы ахаҵара аҭахызаап… Уеизгьы акгьы ланармыжьит дызлаз ауаа…
Уи аҷкәын амашьына дақәтәан, иныҟәицон. Лара ԥшәымарҭаныс дахьыҟаз даннавс-аавсуаз, еснагь имашьына асигнал днақәыӷәӷәон. Лара днеидгылаанӡагьы даҟәыҵӡомызт. Акәша-мыкәша инхозгьы ндәылԥш аадәылԥшлон. «Аҳа, дылзаахт» рҳәон ԥыҭҩыкгьы.
Иареи лареи шеицәажәоз, ишеихәмаруаз, инеихашәы ихәлон.
Зны абас иахьеиниаз, ахаан зылахь еиқәызымҵаӡоз аҷкәын иқәшәацәгьан дшыҟаз гәалҭеит.
– Марица, – иҳәеит уи аҵаахагьы даламгӡакәа, – Марица, сара ус схы аԥша ҭоушәа сыббоит, аха усҵәҟьа сыҟаӡам… Саргьы схәыцуеит, саргьы сгәырҩоит… Суаҩуп.
«Иҳәа иуҭаху, сгаӡа хәыҷы, сгаӡаҟәыбҷа, схьырҵәаҵәа! – лгәы ҭгәырӷьон лара, – усҟак абаҭаху, уаҳа ухала иузгәамҭаӡои?!.»
– Сара издыруеит бара бшысзыҟоу… Бара ибасҳәо засҳәо ҩыза дсымаӡам…
– Иҳәа нас!
Иагьлеиҳәеит уи… Абыржәы абра илыватәоу бзиа дшибауаз… Раԥхьа даақәлыргәыӷшәа ҟалҵан, уажәы инаҿаршәӡаны мап шицәылкыз.
Абзиабара лашәыҵәҟьоуп!
Аурокқәа данрылгалак иақәыршәан, дааны ҵаҟа дылзыԥшлон иара еснагь. Лара уи данылбалак, наҟ лҿы хьарҳәны, лԥараҭра хьанҭа лнапы иахьахаршәыз, ирлас-ырласны лыгәчамах ианҟьо, асолдаҭ реиԥш лҽеидыԥсалан, ирӷәӷәаны днаивсны дцон. Нас иара имашьына агаз анеиҭалак, аматор гәамҵ-хамҵуа алҩа ықәырч иаархынҳәны, ахагара ззааз иеиԥш агәарабжьара дныбжьахәашон.
Иара зны Агаҟа дахьцаз, амҩақәа ахьеихагылаз ашлагбаум шарктәыз рхашҭзаап, дыҭҟьа аихамҩа сахысуеит ҳәа дышнеиуаз, наҟстәи иаакылҟьаз апаровоз днанҟьан, имашьынагь иаргьы уадышххыраха ицеит.
Шықәсык лҭыԥ дзықәломызт Марица. Шықәсык ҩныҵҟала ашәы лшәын. Аха аамҭа иафеит, ихыжь-жьеит лгәырҩа.
Аха абри илыватәоу лҵыхәала, зны лгәырҩа еиҭаҿыцхан, дырҩегьых акраамҭа лгәы иҭыхо даргәамҵуан.
Иахьа уажәраанӡагьы илхашҭуам. Усҟан, ари илыватәоу дганы акомҿар араионтә комитет акадрқәа реиҳабыс дҟарҵахьан. Лара Марицагьы ара ахәышәтәырҭакаҿы даарышьҭын, ашкол ашьҭахь илҵаз лзанааҭ ала аус луан, медеҳәшьас. Шықәсык аҟароуп Аҩӡыбжьара дахьынхаз, аха дыҟанаҵгьы аколнхараҿы акомҿар организациа акомитет далан. Зны араиком ахь акомитет иалоу аӡәы днеиразы аҭел иасит. Еиҳа базыманшәалоуп рҳәан, Марица дрышьҭит.
– Аа, Марица, бара боума иаарышьҭыз?..
– Сара соуп.
Иабалдыруаз аус ахьлымаз абри лҿы шакәыз акәымзар, арахь аара мап ацәылымкуаз.
– Бҩагылан, шәара шәорганизациа акарточкақәа зҭоу аиашьчик ԥшааны, иҟоу иҟам, ицахьоу иаахьоу, седроу, иԥсхьоу – зегьы ԥхьаӡаны, иҩны сара исыҭ.
Марица аиашьчик лыԥшааит, лус лнапы алыркит.
– Бласы, амарџьа, сшеф атчот имоуп, урҭқәа зегьы ирласны иҭахуп. Абра хыхь иҽыҩнакны ажәахә аҩра даҿуп… – Уи уажәы-уажәы лсаркьа аацәырган, лԥынҵеи лӡамҩақәеи асақә нарықәлырчачон. Зыхәда хьарҽрақәа ҟатҟато, жәашықәса рышьҭахь змода цахьаз лыҵкгьы аалырҽеиуан. – Ҳшеф, Марица, ҳақалақь аҿтәи аӡӷабцәа рхы еивигеит… Иаргьы иԥшнуп… – дааччеит уи, – бара бҿы исымҳәаргьы ҟалон, аха еснагь ҳҵаҩцәоума, ҳарҵаҩцәоума, ианбатәи усу!..
– Дыбзиахашт нас шәеиҳабы, ацәгьа ара ддыртәома.
– Иусураз акәу џьыбшьома… Аусгьы уи иеиԥш изуа анцәа дҳаиҭалааит, аха изиҿынҵәаауа аҽакуп… Иблақәа! Мцоуп! Ихахәы еиларша иахьихагылоу… Иныҟәашьа! Ажәакала, ҳара ҳаҳәсахәыҷқәа бзиа ирбо дырдыруеит…
Марица дыԥшаауа, дыԥхьаӡо, иԥкаауа дышнеиуаз, ани амашьынаныҟәцаҩ икарточка аалымԥыхьашәеит. Ԥыҭраамҭак ус икны дахәаԥшуан. «Дыԥсит» ҳәа анын…
– Ари ишԥазаауеи?
– Ари зтәыда, ди-мыжда? – Баб итәыми, бан-мыжда. – Иабазгари, ди-мыжда? – Шьаршьаф ақәыршә, бан-мыжда… – Санду иҟоу зегьы лдыруан, шаҟа слырҵахьаз, аха исхашҭхьеит, – лҳәеит уи акарточка аалымхны дахәаԥшуа, – хәылак, дылҭахәаша дышԥацеи… – иԥылжәарц ианааидылкыла, Марица ажәырқьҳәа иаалымылжәан, ирҽны лџьыба инҭалҵеит.
Уажәы дхаҟәӡа ара дахьлыватәоу, лывара кыдшәаауашәа лбоит. Усҟан зыӡбахә лымаз лшефгьы длеихьеит, аха лара дыҟоуп.
Аҵыбра зцәымӷу иԥынҵа иҭиаауеит ҳәа, дызлызгагоузеи абри лара, лшьапы ахьааихылгалак?..
Ус, ашә аатын, иааҩналт: Аџыр, араионтә ҵара аҟәша аҟынтә инспекторк, апартиа араиком аинструктор, агазеҭ акорреспондент Суслик, ақыҭа аиҳабыра. Урҭ рахьтә аӡәы-ҩыџьа рҟамчқәа еиҩырҿа иркын. Ашьҭахьшәа дааҩналт Ездора, деиҩаҳаҳа, ихахәаԥшь ашлара иахьаҿыз аҟнытә еиҳагьы инаало, деилыԥха-еилыԥхо, ихы шьҭкәыцәаа. Уи иаԥхьа иааихьаз зегьы дрылыҳәҳәон…
Аҵыхәтәан, адиректори рҵаҩцәақәаки ааин, ашьҭахьшәа џьара инатәеит.
Аџыр деиқәыԥшьыхаа астол агәҭа дшахатәаз дҩаҵҟьеит. Уи Марица илыватәаз лахь ихы наирхан, напыла-шьапыла илирбеит уахь днеирц.
– Сыҟаз… Ара сыҟаз! – лҳәеит уи лыбжьы неиҵыхны. Зегьы аахьаԥшит.
– Уаҳа баргьы бымсит, абарҭгьы мсит!
Ларгьы лыҽмырххакәа дҩагылт, лҽеидыԥсалан уахь лҿыналхеит. Инеигәа-ааигәақәан Ездореи Аџыри рыгәҭа днадыртәеит.
Марица аҵыхәтәан лылаԥш еиҵылхын днаԥшы-ааԥшит, аха илдыруаз, ҳаҭыр зқәылҵоз, аҵара лыцызҵоз рахьтә уаҩ длымбеит. Ахәыҷқәа хәыҷқәан, урҭ иац ихшәаз ракәын, аҭаҳмадцәа ҭаҳмадцәан… Егьырҭ илдыруаз аӡәы ҩыџьа ыҟазаргьы, урҭи лареи еицәыхаран, аӡымшын ирнакыз реиԥш нырцә-аарцә игылан.
Ашьшьыҳәа дҩагылан, апартақәа дрыбжьысуа, ашә ахь лҿыналхеит. Илбон астол иахатәақәазгьы, арахь итәақәаз ԥыҭҩыкгьы рылаԥш хьшәашәаӡа ишлышьҭаз. Дындәылҵын, ашә ныдлыжьлеит.
Ашҭаҿы, арахь иҩнамлақәаз шьоукгьы ана-ара еикәагылан. Ҷкәынцәақәакгьы рхылԥарч гьежьқәа ырнаан, абыржәы икәашаны иаақәҵызшәа, ршьапқәа надаада иргылан, ӡӷабцәақәак кҿацалан ирацәажәон. Аӡӷабцәагьы рҽеибаркны иахьгылаз, ицәыҵаччо, зны армарахь еицызазон, зны – арӷьарахь. Урҭ рыхцәқәа қамызуа, зны арахь ирыцзазон, зны – наҟ. Ишԥаԥшӡаз аҷкәынцәеи аӡӷабцәеи уа еидгылаз! Урҭ данраҩсуагьы дгәарымҭаӡеит, зынӡа ихеибагалан иҟан.
Даара акыр днаскьаанӡа лыбла ихгылан урҭ аҭыԥҳацәеи арԥарцәеи рсахьақәа. Ихараз, игәыҿкаагаз акы лгәаладыршәон урҭ. Илгәалашәошәа илгәаламшәошәа… Лгәаҟынӡа инеиуан акы афҩы-хаа. Афҩы-џьбара лԥынҵа арчыхәчыхәуан, лыблақәа арцәаакуан… Лқәыԥшра акәхап уи…
Марица: Хадара зуа ауаа ирхьыԥшны, хадара злоу ҳәа ирыԥхьаӡо ахҭысқәа џьара-ҩыџьара инарылыҳәҳәан, нас инабжьаӡуа сиеиԥшуп сара. Уажәы ашьшьыҳәа снықәлан сцоит амҩаду аҟынӡа, уа машьынак саашьҭнахыр, закәыхи, сааҭк ала Ага снанагоит.
Нас, иахьахәлаанӡа амшын ахықәан игылоу аполиклиника хәыҷы сыҩнатәаз… Ачымазцәа рчымазара аҭоурыхқәа зыҩлап, урҭ ирыхьуа лаҭын бызшәала иансгәаламшәалак, ажурналқәа аарҳәны, ԥаса изыҩқәаз снарыхәаԥшны исгәаласыршәалап. Ҵыԥх узхысуаз сынтәа уаҵԥоит ҳәа… Насгьы, ишԥеиԥшу ауаа ирыхьуа ачымазарагьы, ҵыԥх ирыхьқәозгьы, сынтәагьы, ҽаангьы ус акәхап… Цахәгьы!..
Аҩны санааилак, саби сани макьана ирыланы, ргәы бзианы адиван татақәа, акресло татақәа ихәаԥ-хәаԥӡа иахьрынтәало снарыватәалап.
Саб исеиҳәалап аус ицызуаз рахь, иара аӡәзаҵәык шиакәу хьаҳәа-ԥаҳәа змамкәа апенсиахь ицаз, изықәнагоз апенсиагь заҭәаршьаз.
Санқәыԥшыз, џьарак атәара сара сзы ԥсрак ианаҩызаз, сындәылшәан руӡомызт… Уажәы сара џьаргьы ацара сҭахым, дара мчыла сдәықәырҵоит…
– Ибымоу иреиӷьу бышәҵа, «аӡәызаҵәык ирымоугьы дрызныҟәымго» ҳәа ауаа ҳхыччо ҳҟабымҵан! – рҳәоит урҭ, сара џьара санцо.
Урҭ рҳәара сҭахӡам, сара сҽеиласҳәароуп, аха дырҩегьых аӡәы акы рзиҳәар, рыхьӡ ирцәгьар ҳәа иахӡыӡаауа ианалагалак, исцәымыӷхоит. Аха уеизгьы ирыцҳасшьоит… Урҭ роуп исымаӡоугьы.
Абар, иахьагьы абра саан, схы надырбаны сцоит, сызгәалашәо, сызбахьоу рхәыҷра, рқәыԥшра атәы иахьазхәыцуа срыцхраарц сҭахны, уаҳа ус сымамшәа. Сара схәыҷра, сқәыԥшра агәаларшәара аҭахым џьушьап.
Уажәыгь, арҭ ахҭысқәа схы аарылсырҳәҳәашәа зун, нас снарылаӡ сцеит, сцаӡеит… Уаҳа уажәшьҭарнахыс ара исхызгаз, схәыҷра, сқәыԥшрахь схынҳәӡом, ауаҩ избжа анимнахуеиԥш, сыԥсҭазаара иаҟәыԥсаауп. Аха, иара имԥсааз избжак ауаҩы иблала ианибо, ишихьыз акакала ишигәалашәо еиԥш, зегь збоит, зегь сгәалашәоит, зегь еилыскаауеит. Ирҳәоит, азҩа маӡа уаҩ дагоит ҳәа, аха азҩа умҵәахӡакәа уагаргьы, иуӡаргьы – зегь дара роуп.
Уажәы убра иааҟало зегьы здыруеит, убри аизараҿ. Шаҟа еизара, шаҟа еилатәара, шаҟа ажәа ԥсада ауардын абарбалеиԥш иахысхьоузеи уи «исымҩан иҟоу» сызбжак.
Уажәы уа аизара ааиртуеит ашкол адиректор. Уи днахыкәша-аахыкәшашәа иҳәоит акыр шаҵанакуа, рҵаҩык изыҳәа абасҟатәи уаа ршьапы иахьықәгылоу. Иахьа шгәырӷьароу, иахьа шиубилеиу Аџыр изы, даргьы иахьала ирхадыршҭырц шырҭаху уи апенсиахь дышцо…
Аха иара Аџыр дахьтәоу иҽмырҵысӡакәа, ихы-иҿы ианмырԥшӡакәа, игәаҿы иаацәыригоит адиректори уи иҩызцәеи рзы иҵәахны имоу аихаҵәы хьшәашәа. «Угәырӷьоит сахьуԥыруго, уи акәын уаргьы иуҭахыз, аха баша угәырӷьоит… Уара уҭыԥан сара исҭаху аӡәы дықәыргылан, уара дырҩегьых ааҵрахь уаансмыжьуазар, Аџыр сакәым…» – игәы иаанагоит уи.
Ишьҭеиҵарц иҭахӡам уи иҩныҵҟа иҵәаху аихаҵәы хьшәашәа.
Акыр шықәса уии иареи маӡа-аргама еишьҭан. Усҟан директорс ашкол иамаз Аџыр иакәын. Уи зныказ убасҟак дҭыргеит, араион ахь ақыҭа азы акы еилыркаар рҭахызар, иара иакәын раԥхьа изызҵаауаз… Иара ииҳәоз иагон. Избанзар, ауаа иман, насгьы анкьа ашкол аҿы идкылан имаз иҵаҩцәа аӡәы-ҩыџьа «ауаа рахь икылсит». Ездора иакәзар, зныказ араион аҿгьы ишьапы ықәмырсӡакәа, дышиашаз Аҟәа дыргеит.
Аџыр, архатәи ашкол быжь-класстәи школны иааҟаҵан, абжьаратәи днахан, иара рҵаҩыс дахьыҟаз ахь иҩеигеит. «Ароуп раԥхьаӡа ашкол ашьапы ахьаҳкыз, аӡы ахьышьҭрахь ицоит!» – иҳәеит уи усҟан. Иаарласны директорсгьы иара дҟарҵеит.
Уажәтәи адиректор ашкол аҿы аҵара аҟәша деиҳабын, аха сара стәык сҳәоит ҳәа даналага, Аџыр уи даамихт. Уи аҵаҩцәа рзы дыбзиан, рҵарадырра, ркультура, рыԥсшьара – зегьы ишақәнаго иҟаиҵар иҭахын… Ахәыҷқәа аӡәаӡәала идыруан, дрызҿлымҳан…
Аха уи иҳәан, егьи имуит… Иагьалагеит бӷарҵахьы аиқәԥара… Аҵаҩцәа згәалашәодаз, аурок урокын, иҩналон, иҩныҵуан, кәрыжәаа ирықәлаз хәмаррақәак рыхәмаруан. Аколнхара аплан рзынамыгӡар (уи еснагь ирзынагӡомызт), агәырқьҳәа амхқәа рахь ицон… Аха араион аҿы ашколқәа зегьы дырҩегьых аҵарахьы ихынҳәуан иара ҳашкол еиҭа мызкы аӷьарақәа ирхын, ачаи радқәа ирыбжьан… Аџыр зегьы дреиԥшхар ҟалозма! Нас, ахәшьарақәа рҿы ианнеилак, идыдмырҵазгьы аларҵон, изхьымӡазгьы рыԥхьаӡон. Аџыр дызхагылоу ашкол аҵара ахьӡаразы 100% иреиҵахар ҟалозма!
Абас, уажәтәи адиректори, иара идгылаз аӡәи-ҩыџьеи Аџыри бӷарҵахьы еиҭеибакуан…
«Ҩ-рык еибашьуан Кәымӷьас дрыбжьаԥсуан…»
Уажәы уа аизара аилашыҩкымҭаҵәҟьа акәхап. Араион аҟнытә аӡәы дықәгылашт. Нас, ақыҭа аиҳабыра рахьтә – аӡәы. Иҟамчы еиҩырҿа икны, ԥсахра зықәӡам ақыҭсовет ахантәаҩы иакәхап. Нас, ахәыҷқәа рахьтә – аӡәы, уи Аџыр рҵаҩыс дызмоуц, харантәи дыздыруа. Ахәыҷы дхәыҷуп, уи лажәа иалаҵан илҳәашт: «арҵаҩы», «аҳәыҳә», «анасыԥ...» Нас дықәгылап аҳәса рахьтә УИ… Лыхәда адақәа алҵны арахь иқәтәашт. Лара, хымԥада, илымҳәарц залшом ихьаҳәуаз, имараҳәуаз, арымала ашьапеихгара ҳәа изышьҭоу ахәыҷы «чмазарақәа» рақәԥараҿи Аџыр ихы шимшаҭоз, иламыс дшамеижьоз. «Ақәԥара» ҳәа анырҳәо, сара иаразнак сцәа сааҭаӡыӡоит, бӷарҵахьы ақәԥара аасгәалашәоит. Аламыс! Шаҟа ирыцҳаузеи уи изабалак бзы-рхаагас ианыҟарҵо.
Нас, ҳәарада, дықәгылашт Ездора… Ҳаҭыр ақәҵаӡан, аиубилиар (ари ажәа имҳәар ҟалаӡом уи) абзеира иргаӡаны. Аха егьа ус акәзаргьы, урҭ зегьы ирҳәо акоуп… Иахьугалак… Урҭ ражәақәа ҩызхьеит, еихаԥсыхәк ззымхӡо амақьеиԥш. Иазыӡырҩуагь ус илбаардоит…
Ацәгьара атәы акәзаргьы, абзеира аваргылатәуп иадкылатәуп. Цәгьаразаргьы бзиаразаргьы иара иаҿагылоу, иаԥырхагоу анаацәыругалак, ахышәара-аҵышәара зегьы шеибгоу уаԥхьа иаацәырҵуеит.
Аха изимҳәозеи, ианаџьалбеит, иҟаз аиаша, иԥырхагоузеи, днызкылозеи, дҿазҳәазеи?! Абас, игәы иҭам ихы иҭам уалбагас изиҳәозеи уи адиректор?!
Абар, аҵыхәтәан еснагь иқәгылац рахь аӡәы ибжьы аӷьара-ӷьараҳәа слымҳа ҵнахуеит.
Иаҳәац аҳәоит, иаҳәац аҳәоит…
– Бабараа, – дналагоит Џьарма, акраамҭа ихәыҷқәа имбацкәа, дахьааҩналаз ихәда рҽахарԥсазшәа, – дадраа, схәыҷқәа, сашьцәа, суаажәлар, шәыххь сара изгааит, дадраа! Сахьшәыхәаԥшуа сгәы азҳауеит, сеиҭаҷкәынхандаз ҳәа сыҟоуп!
Узашьҭамзеи!
– Убасҟак шәыбзиоуп, убасҟак шәхаауп, убасҟак шәыԥшӡоуп! Сара адунеи хызфаахьоу ҭаҳмадак, иахьа сахьшәыхәаԥшуа сшәеигәырӷьоит…
Ихуфаахьазаргь ҟалап…
– Сылаӷырӡ мыждақәагьы арахь ишәсырбарым, шәара шәгәырӷьара сырхәашьрым, аха уеизгьы урҭ аҳәҳәыҳәа сыҩныҵҟа иҭаҭәоит. Сара схаан, дадраа, цәгьаран. Ииааиуа-еиҵеиуа ҳәа еилан. Ҭауади-аамсҭеи ҳахәда иқәтәан, аҳәынҭқар дықәтәан, абжьарауаа, инкыдҳәыла-аакыдҳәыло идәықәыз амцәаӷәача – зегьы, аха змаз зегьы, зытәӷәы ааимҿызхуаз зегьы…
Анхаҩ ауӷә даҵакын, аихатә уӷә. Алашьцара дыҵакын аҟәарҭ еиԥш. Дгәаҟуан, дрыцҳан!
Уажәы, дадраа, аҿар, жәҩангәашәԥхьара шәзылбааԥшны шәыҟоуп. Шәахьцалак шәымҩақәа аартуп, илашоуп шәнапы ахьышәҟьалак ишәҭаху шәԥыхьашәоит, қәашьс ишәымаз ҳәа адунеи шәырҭеит.
Абас Аџыр иеиԥш иҟоу ауаа роуп, дадраа, шәгәахәтәы шәахьӡо аҟаҵара иацхрааз. Аџыр, анхаҩ иԥа, аԥхӡаша здыруа, амазарагь здыруа, амамзаарагь…
Сара, аиаша шәасҳәап, схәыҷы (уи анцәа дсимҭеит акәымзар) абри иеиԥш иҟоу ауаҩ инапаҿы даныҟоу сарӷьажәҩа сықәиоит, сгәы раҳаҭуп.
Аџыр иҟаиҵаз ахаҵара, ахаҵара ду ҳәа изышьҭоу ауп. Уи ашәа зхырҳәааша уаҩуп, аԥхьарца ианырҵаша, ачамгәыр ианырҵаша!
Аџыр, дад, сара, ақыҭаҿтәи анхаҩыжәлар, иахьухьуа дырны знапы ақәызкуа, аиҳабацәа рыхьӡала иуасҳәоит: иҭабуп, ҳҩыза, ҳаԥхьагыла… Иҭабуп, аџыр иаҩызоу иҭабуп, дад, иҭабуп, ҳаҷкәын, иҭабуп, ҳахьӡ шьҭызхыз, ҳҵеи!
Уи дкәашаны даақәҵызшәа, итәарҭахь дцашт.
Аха, сишь, изакәызеи аууҳәа еилоуп. Инцәыҵачча-аацәыҵаччоит. Аизара мҩаԥызгогьы, иникылар, ирҭынчыр иҭахуп, аха изоуҳәода… Аԥхьаҵәҟьа итәоу ауаҩ бырг нырҳара, илабашьа иахарсу аихаӡа аҽыҩ-ҽыҩҳәа аӷәра иалаикшоит ирыцҳамшьаӡакәа…
Ибзиоуп, иахьа иубилеиуп, аха уаанӡа акәзаргьы знымзар-зны иҩагылан изырымҳәозеи абри дықәыжәга наҟ ҳәа. Уи еизарацыԥхьаӡа икәымжәӡырӡ даҵаҽырбо дықәгылоуп, еснагь абыржәы ииҳәаз ауп ииҳәо.
Ицәгьаразаргь, ибзеиразаргь, игәырӷьаразаргь, илахьеиқәҵаразаргьы, – уи далхны дрымоуп… Иқәгыло рахьтә, абыргцәа рахьтә аӡәы ҳәа…
Нас?...
Нас иара Аџыр иоуит ажәа…
– Суаажәлар, сҵаҩцәа, асасцәа шәыххьзгеит, – дԥышәырччо дналагоит уи, – иахьа абра, сара саԥсаӡамкәа, абри аҟара ҳаҭыр сықәҵан, – дааҭгыла-ааҭгылан, адиқтант дирҩуашәа, «абри цқьа игәнышәкыл, шәхы иҭашәыгӡа» иҳәарашәа даҿуп, – суаажәлар, ишәеиӷьасымшьаз сылашара хәыҷы, аҟара ахаргылан шәахцәажәеит, сҳарашәкит, сгәы ҭыжәгеит… Зегьы насхаршҭны, сшажәызгьы насхаршҭны, абасҟак пату зқәырҵаз сџьабаа сеиҭахысындаз ҳәа сгәы аҳәо сҟашәҵеит.
Анцәа иумҳәан!.. Анцәа иугәеимырԥхааит! Уара уеиԥш иҟоу ауаа ихәмаршәа ирҳәо аныхәмар-хабыҟәхо еиҳауп… Анцәа ирыцҳашьа, аҷҷаҳәа абра иҩнало, зышәҟәҭрақәа иркапануа, згалстук ҟаԥшьқәа зхы-зҿы амцеиԥш ианыԥхо ахәыҷқәа. Иазхоуп! Урҭ ргәы цәымҟьароуп уажәшьҭа!..
Аха анцәа имшала уи иажәа ааирҳәит.
– Ахьышәҭҳәа сҩаҵҟьап ҳәа сгәы иааснаҭеит, аха… – изыӡырҩуа иччаԥшь нараҭәеишьоит уи, – саныҩеиха, сшьамхқәа сара ишысҭахыз исхымхәыцт.
Сгәы ҷкәынзаргь, схаҭа сымч ишсыцнанамгоз снардырт.
Аха, сара исҳәарц исҭаху убри ауп, иахьа абра иаарҳәоз зегьы шаҟа сара исызку аҟара, шәаргьы ишәызкуп, избанзар, ҳара еилых-еилаҵа ҳамаӡам, ҳаибааӡахьеит. Ԥуҭк инеиҳангьы аџьыка еицаҳфахьеит шәареи сареи, сшәыкәыхшоуп, сызлоу суаажәлар!
Саргьы саагылазар, сҩыҵшәазари уажәи рыбжьара, скәыкәы-цыкәуа сызҿу, аӡәы ихәарҭахаша, суаажәлар реидара зырласыша, ргәы ҭазҵаша акы џьара исзыҟаҵандаз, ашьапы сызкындаз ҳәа акәын. Убри акәын исыҵасуазгьы, аус сзыруазгьы.
Сара схы здыруа саныҟала инаркны, насыԥхәрас исшьон еҵәак. Уи аеҵәа иахьӡуп аиаша. Уажәы саргьы ҿыӷәӷәала сгылан исҳәоит уи ахьӡ, уи аӡбахә. Аха аҿарацәа ирдыруазааит УИ ахала ишымаа, даара ишуадаҩыз, ишыцәгьаз аиқәырхара, аус азура. Хаала акәымкәа, мчыла иангатәыз аамҭа шыҟаз. Ажәакала, сара саагылазар сызҿу, сҽыззысшәоз аиаша аиқәырхара акәын. Абри сџьабаа хәыҷы зынӡа имыӡит ҳәа сыҟоуп, уи наунагӡа агәра снаргеит иахьатәи амш, иахьа абра ирҳәахьоу. Уи агәра сшәыргеит иахьа абра итәоу, абыржәы исҳәо заҳауа, суаажәлар, схәыҷқәа, сысасцәа.
Уажәы абра итәоу дырралагь, лашаралагь, иаахжәаны иуҳәозар, сара саахәан сызҭиуа сҵаҩцәа рылагь
агәра угартә иҟоуп сџьабаа шмыӡыз… Ус анакәха, сара насыԥ змоу среиуоуп!..
Сара шаҟантә дахьтәаз снеиԥхьахьаз… Шаҟантә, ихимхӡоз ихылԥа абарҵа дыҵыԥшны дсыхәаԥшхьаз, ҳаӷеимшхара, абыржәы ашкол амца нацраҵаны сныҩналазшәа. Шаҟантә, шаҟантә, шаҟантә!
– Ибшәу шԥаӡаху, бышԥеибыҭақәоу!
– Иахьа акаридор банбжьагылаз, бышԥаччоз!
– Баб азин сиҭеит бара ибылсыцҟьаарц АНИ…
(Иарбан АНИ… Иарбан?!)
– Ишԥыкәу!..
– Ишԥабгәыӷьи!..
– Ибшәу шԥаҟоу?…
– Ибхоу шԥацәыршәагоу?!..
Аизарақәа рҟны снаԥхьан зегьы ишраҳауаз, исеиҳәоз аҵкыс еицәоу сеиҳәон.
Сызбжак смыхәо сҟаиҵазаргьы, уи сара схаҭа сизымшьит, сгәы изԥымҽит, аха сара егьырҭ рҿы сишьит, егьырҭ рыҩныҵҟа, рхәыцрақәа, ргәыблра аҿы…
Зегьы лахә-лахәы исышьклаԥшуа иҟаиҵеит.
Иара убас шаҟаҩы ыҟоузеи, зхәыҷра зыӷреишьыз. Урҭ ахьуԥылалак, иахьақәшәалак, рҿы анааихырхуа, рыбжьы аҵлагәаҩа иҭыҩуашәа ауп ишуаҳауа, иаразнак иудыруеит. Иуԥылоит, иувсны ицоит, иуԥылоит, иувсны ицоит… Арахь, рыхқәа хьыхәхәа ахәыҷқәа шьны урҭ рыҩныҵҟа иҭоушәа убоит. Дара уажәшьҭа ахаангьы ирзеилкаашам ирыхьызҵәҟьа… Убри азоуп уаҩы изреимҳәогьы…
Убарҭ роуп иахьа иара хыла идныҳәаларц иааз рыбжаҩыкгьы.
ЕГЬЫРҬ, иахьа ара иҟам, уи ашкол ашә зшьапы хганы, акгьы иаҵамхакәа ицаз рахьтә шамаха, иара ақыҭаҿ инхоны ус инеиқәаз рыда, уаҩ дыҟамызт. Урҭ реиҳараҩык ыҟам, зынӡа иҟам, аибашьраҿ иҭахеит… Ма аҽаџьара. Ишиашаз, ишыцқьаз… Урҭ рыԥсҭазаара хәҭа-хәҭала еиҿыршәшәаны – рхәыҷра, рыҷкәынра, рарԥысра – ар ду, ирыкәшан, еиҩшаны, еицәырӡны ианындырҵәо еиԥш, иузшьуам. Ианыҟоугьы ишеибгоу иҟоуп, ианҭахогьы ишеибгоу иҭахоит. Урҭ рахьтә зыԥсы ҭаны инхазгьы иахьа ирҭаххомызт, ҳәарада, аха ирҭаххазаргьы ааха роуамызт. Урҭ иреиԥшу еснагь хырԥашьа змам уск раԥхьа ишьҭоуп…
Адунеи зыԥсазиз урҭ иреиԥшу ауаа рыда!..
Сара ароманқәа рҿы хҭыск иадҳәало аӡәы сиҩызоуп, схы ҩалырҳәҳәан, сҽаадсырбоит, нас сеиҭаналаӡ сцоит, уаҳа уи нахыс џьаргьы схабар уаҩы иаҳаӡом.
Еснагь, исҭахын сцамҭаз ажәеинраала саԥхьар. Сара саниз исыцизар ҟалап ажәеинраала. Аха уи сыҩныҵҟа иҟан, абжьы саҳауан, арахь ахала ицәырҵуамызт, сара сахӡыӡаауан, сқьышә инықәыххыр, инықәшәар, иахьынкашәо иԥсыр ҳәа сшәо, убасҟак иԥшқан, убасҟак исабиин уа макьана, аӡҟы иан лымгәарҭа аԥхара шиҭаху еиԥш, сыԥхара аҭахын, аира аанӡа иир ҟаломызт…
Мап, сара исҭахӡамызт, ароман ахы инаркны аҵыхәанӡа иалоу, ахадара змоу аӡәы сиеиԥшзар. Сара исҭахын џьара сахьцәырҵуа, ажәеинраала сҳәарц… Ацәҳәыра иқәнакыз, аӡаӡа иқьышә аналаирцәааклак, иӡышра еиҳагьы ишацнаҵо еиԥш, иазӡышо даԥшаартә… Ишԥасҭахыз ажәеинраала саԥхьарц… Аха сықәхацәеит,
сара ус иаабжьаршәны иадырбо аӡәы соуп… Макьана, ишыжәбо, хадара змоугьы абжара имнеиц…
Амра аҭашәарахьы ахы анарха, ашьхақәа «ирҿырхыз» аԥсҭҳәақәа еиманы игәагәо ажәҩан иааҵалт. Амраҭашәара ианубаартә икылԥхаз ашәаԥшь, харабӷьара ажәҩан иаҵаз аԥсҭҳәақәа ахьымӡацкәа, иҵыкка иҟаз амшын аҵа иҵаршәын.
Дигәа аҩны дандәылҵ, џьара ихы ақәымкыкәа, амҩаду данылан дцон. Шьоукы анивсуаз аԥсшәа иарҳәеит, шьоукы ишьҭахьҵәҟьа амашьына ааныркылан, ицәҳашҳауа, амҩа ахыцԥахьала ивсны ицеит, аха изусҭцәаз ҳәа днарыхәамԥшит. Акрыфарҭа дазааигәахо даналага, ауаа рацәа рышьҭыбжь иалҩны, акаҩ-акаҩҳәа Цуца лыбжьы иаҳаит. Иаразнак амҩа дымҩахыҵын, адәеицарса дахьнықәсыз, аккара дныҵалт.
Заҵа днаскьацыԥхьаӡа еиҳа-еиҳа ҭынчрахон аккараҿ. Ԥыҭрак дцахьан еиԥш, ҽқәак рышьҭа ҿыцӡа даахагылеит. Еилалан аккара иҵажьыз ҵыԥхтәи абӷьыжә ҭарҽыло, аҽеимаа сахьақәа гьежь-гежьӡа ианҵаны, ҽ-гәарҭак ииасхьан абра.
Аккара дҩылшәарц акгьы игымкәа, аҽқәа рышьҭыбжь иаҳаит. Дааҭгылан дӡырҩит. Иналкааны уажәы-уажәы аҵықь-ҵықьҳәа ҽык ааҩнакьыркьыруан. Гәырӷьа-еилахара дук ианиазшәа уи қәырқәыруан, икьыркьыруан.
Ақьақәақәеи аҽанқәеи еишьҭоуп…
Аккара дахьҩылшәаз, адәеиужь хҩаарашәа иахьыҟаз днықәылт. Шьыжьымҭанла аӡиас ҵаӷаӡа ианахачу еиԥш, акы ықәчын адәы.
Аҽы-ԥхӡы фҩы ҵәыҵәӡа иԥынҵа иҭасит Дигәа.
Адәаҿы ҽ-гәарҭак аддыҳәа еилан. Зныкыршәа иаарылибааит, ахәда ҭҳәа иара иҽгьы рылагьежьуа иахьрылагылаз. Аԥхӡы иарцырцырыз агәчама ҟьаҟьаӡа днахьыԥшит. Икьыркьыруазгьы иара акәын. Ибжьам амархәацқәа, ҽан маҟа дук еишьклыкка аҽҵыс адгьыжьыло, планлагьы хар змамыз даҽа хԥа-ԥшьба ҽы ирылыҳәҳәо ирылагылан иара иҽеиқәа. Егьырҭ зегьы, аҽҵыс аҿашара атәы умԥхьаӡозар, ҽы-зардагьқәан.
Урҭ зегьы, иара иҽы аламҵакәа, аӡлагарахь ирылацон, џьара цәгьарак-бзеирак ахь, амашьына ахьзымнеиуаз инхоз рҭахцәа-руацәа рыларбон, џьара аӡәы дыԥсыр, шәаџьҳәара ирылацон. Ҷыхь бааԥсык ҟалаанӡа, ӡынгьы-ԥхынгьы дәык иабон. Алӡынрак џьара ҽҭрак аҿы рыварақәа аԥша ҵәыҵәы икыдхны иамго, афҩы лаҳа-лаҳауа аҭәа бахҵәаӡа изҭажьу ҽыхәчарак инахагылан, ирфартә ианзыҟамлаӡоз еиҳан.
Ааԥнынӡа иубар иузымдыруа ирыгхон, нас алԥхынрак, даара уацклаԥшны аҽыҳәҳәага рхьушьыргьы, рхәыжә кыдҩрны ицон.
Зны-зынла акәадыр аақәхны, абӷа аԥхӡы ықәш ишыҟоу, аӷәра наҿаҟьаны иноушьҭны, ма аҽоупҵаршә кылжәжәа акәадыр иаҵаҵаны, иақәтәан ихысхысуа ишдәықәыз, зыбӷа цәырҟьоз ыҟан.
Урҭ аӡынрахь ианнықәлалак, рылахь еиқәышьшьы, рқьаф ҭыӡаа, рыбӷа икыдгыло дырны, хҩаха ҟамҵаӡакәа, аҵаа ихнашьаахьоу ашьац канӡа иахоит.
Дигәа иҽы акәзар, сынтәа амшқәа ас иҟоуп, ԥхарроуп акәымзар, ус дәык инықәыԥшырц, ашьапы ааиҵнахырц иоуимыжьуазар, алӡынрак ишҭагылоу иҭагылаӡоуп. Аԥш, аҭәа – ишахагылоу иахагылаӡоуп.
Зны-зынла аказарма давагылан Дигәа дазыӡырҩуан уи анықәырқәыруаз.
Аҽанқәа гәхьаанагозар? Баша ашьа уи атәы акы азынхазаргьы, ишмархәацыз, аин ишааҵнацаз еиԥш, иара нкажьны ирхәеит Хмажыр.
Хмажыр аҽықәтәара усҟак дазгагамызт, аха аҽқәа бзиа ибон, еснагь иныҟәигон. Рыбжьара, рырхәара, рныҟәгара – абри акәын бзиа иибоз. Егьирахь, аҽы дақәтәаргьы ауан, дақәымтәаргьы. Џьара харак данцоз, ԥсыхәа ахьимамыз ауп акәымзар, ус ааигәа-сигәа ианакәызаалак ҽыла џьаргьы днеиӡомызт. Илаба аакыдхны, шьапыла дқәаџуа дцон…
Уахьала… Ирхәаны ахы ианақәиҭыртә, аҽыҩцқьа ашьа злаз аҽеиқәа, уи амцагьы ашьамхахьы ицеит.
Адәы акәын игәхьаанагоз – аҩырҭа…
Абас ианықәырқәырлак, Дигәа уахь дныҩналан, азқәа инапы нықәишь-ҩықәишьуан, нас аӷәра аҿаҵаны иааҭигон. Аӷәырџ-ӷәырџҳәа аҿыҵеиха иацҳауа, џьарак изгылом. Ақәтәаха ианараӡом, иаргьы иаӡаҵәҟьом, ахаҭа ара ишыҟоу агәы цахьеит наҟ хара, адәахьы.
Даннақәтәалак, иҵакәашо аӷәра иахоит, аӷлам иаҩызоу аҷкәын ԥшьагьаҭҳа ахәыцеиԥш дабом. Уи ҽыҩын. Аҩра иазшан. Иаҳахьеит, агәы ҭыԥсаауа, ашьамхқәа аҵԥраауа иҟарҵахьеит аҽыҩ-ҷкәынцәа рыбжьы ҵарыхәҵәақәа, ажәҩан аҟынтәи аеҵәақәа лбаашәшәаны ишлеиуа ирыбжьҟьошәа… Аҿаԥхьа иабахьеит аипподром, адәеиужь, акаба-кьаҿ ҟаԥшьқәа зшәыз аҽыҩ-ҷкәынцәа, нас аҽыццышәқәа, иара иадгылоу, иацыҵҟьарц иҟоу.
Џьарак изгылом усҟангьы, аисара иазԥшны. Нас уи зегьы РАԤЫСРА, ашьа иалашуеит, ада иҭахәмаруеит, иахоит, иахоит ԥхьаҟа. Уи иадыруеит, еилнакаахьеит
иара иазку анапеинҟьарақәа, аиааира анагоз еигәырӷьоз ауаа рыбжьқәа.
Нас аԥынгылақәа рхыԥара. Ашьҭыԥара… Ашьҭыԥара акәым, ашьҭыԥраара.
Уи иафогьы, иажәуагьы ашша арҳаразы иаҭахым, аԥшатлакә аӷраларц азоуп, нкылашьа змаӡам аԥшатлакә… Ашьапқәагьы заҭаху, ашьац ахьыҟоу иаланеирц акәым, имааԥсаӡо, иԥырны иахьцо ԥсы зхоу алаԥш иазгәамҭо иҟазарц азоуп, ус аҳауа ишьҭыхны иакушәа, мҵәыжәҩада иԥыруашәа. Аблақәагьы шапшапуа, ахыкәалаа еиԥш аамҭеи ахареи ираԥыслароуп. Уи азоуп, уажәы ара излоу даҽа ҽык еиԥшымкәа, аԥынҵа гәаҩарақәагьы иааџьоушьартә изыҭбаау. Аҩра, аҩра, аԥырра аҟынӡа рацәак згым! Убри ауп ахи аҵыхәеи! Издыруада, убри аԥырреи аҩреи, адгьыли ажәҩани ирыбжьоу аҳәаа иныхшәар ауртә иҟазар… Издыруада?!
Дигәа игәаныла аҽықәтәара дазхьуан, еиҳарак аҽырыҩраан… Убри аҟнытә иаргьы хәыҷы-хәыҷла бзиа ибо, ихы алахиго далагеит аҽы аныҟәгара, акәабара, акраҿаҵара. Еиҳарак бзиа ибон аӡын уи аҽыҭра иааҭганы ӡыжәра ианигоз. Ахы иоумыжьцәакәа дышнеиуа, Уаамыр аӡыжьқәа руакы, апҟаҩҳәа «асаркьа-гәы» ҩҭаԥыххаан, ихәашхәаша иқәнаҵаз ацыԥхьқәа ҩхырпыҟҟалан, аӡы иаҵанаҵаз ахәашьра ахьзымнеиуахь иналалоит, ашьамхы инахысуа. Нас реиҳа иахьыцқьоу, ақәырҳәеиԥш аӡыжь иалдан иаагоу ацәқәырԥа хышқәа ақьышә нарыланакуеит. Иажәуеит, иажәуеит. Ихьшәашәаӡа аӡыжәымгәа инҭалоит, нахьхьиӡа ашьха дуқәа рықәцәан иқәжьу анаҟәоу наӡаӡаз аԥсҭазаара знаҭаз аӡы.
Уи ахьажәуа, ашьшьыҳәа, зыԥсы зшьо абла ҟәыш дуқәа рыла аӡы аҵа иҭаԥшуеит. Уа, амра шәахәақәа ишыбзоу аӡы иалсны, икәалыкәаџьо ахаҳә шкәакәақәа ирықәуп.
Аха, абар, сынтәа ҩышықәсоуп аҽеиқәа аҽырыҩрақәа ирыламижьҭеи. Акы – амч ашәеит. Аԥхьахәқәа рыда акгьы шазымдыруа, иаԥысыз аҽқәа аҳәынҵәа аҿаҟьаны ицар ҳәа ирыцҳаишьон Дигәа. Ҩбагьы – сҽы дақәсыртәандаз, имаздандаз ҳәа ииҭахыз уаҩ димамызт. Кәыпта иеиԥш иҟаз диҭахымызт.
Раԥхьаӡа уи аҽырыҩраҿ аԥхьахә анагаз, Хмажыргьы иԥсы ҭан. Усҟан Кәыпта иакәын иақәтәаз. Агазеҭ аҿы аҽеиқәа ишьҭахь иргылан ипатреҭ анны ианиба, Хмажыр иԥа инаииркит дизаԥхьарц. Агазеҭ аҿы, Кәыпта иааихашәалан, аҽы атәы акгьы аҳәаӡомызт.
– Кәыпта иакәзар уи зегьы зыбзоуроу, шьапыла драԥхындырҩлааит аҽқәа! – иҳәеит Хмажыр.
Адырҩаҽны Кәыптагь аҽы иман рыҩны дааит.
– Аҽыбӷаҟазара баҩхатәроуп, – иҳәеит уи енагь еиԥш дкәаӷӡа ихы рҽхәо. – Аҽы амацара адәаҿгьы иқәуп, ахала акы азырҽеиуазар…
Хмажыр аҽы днадгылан аԥынҵа дынҭаԥшит, аҿыҵа дыҵаԥшит, аблақәа дырхыԥшылт, ашьапқәа акакала дырҩахан, аҽеимаақәа дрыхәаԥшит.
– Баҩхатәроуп нас? – иаалырҟьан дҵааит Хмажыр.
– Баҩхатәрамкәа, – иҳәеит Кәыпта ихы-иҿы еимакыҷӡа, – иаҳҳәап, уажәы сара, егьа сазыҟоуҵаргьы, Мшьышь иԥа иеиԥш сзыкәашом. Сара иара усгьы аҽыбӷа анцәа сазишеит умбои, исыцлом, исыгхом. Сыԥсы нҭшәаанӡа аҽызқәа самазароуп. Абри Дигәа иеиԥш снырҳаран сҟалар, срыцҳамхоз…
– Дигәа ишьапы машәыршәа уаҵахаргьы уирҟьацуеит… – иҳәеит Хмажыр.
– Ахаҳә ҳабжьоуп иаргьы саргьы, – иҳәеит Кәыпта Хмажыр диҿакәаӷуа.
– Абас узлааз ала уца! – агәашә ахь инапы наирххеит Хмажыргьы.
Уажәы Дигәа дхьанарԥшыхт аҽеиқәа акьыркьырбжьы. Уи рылагьежьны, аҽқәа зегь еидцалан адәы агәҭахьы инаскьанацон. Еиҳарак аџьабаа азырбоз аҽҵыс зҵаз аҽан акәын. Уи ахьгылаз аиҭаҵра иацәыԥсуа, асаса еихҳәаны, ацәышьхәеиԥш иҵаԥалаӡа иҟаз ахацламҳәа ду мҩаннаҵон, «ҟьи-иҳ» ҳәагьы иныҩныҵәаашон. Аха уи аҽеиқәа ахы иақәнаҵомызт, ус хаа-хаала, ҳәҵәыла мацара иагәо ирыланацалон. Еидцалан ианаргыла, аҽеиқәа кьыркьырхын, ирывасны аҿынанахеит. Ариаҟара иаргәаҟхьаз аҽқәагьы, ирҭахы-ирҭахым аддыҳәа уи инашьҭалт. Ԥыҭрак ианынаскьа, еихьыс-еиԥысуа инеиуаз аҽқәа иаарылҟьан, адгьыл аҽеиуатәны икәлаауа инықәлеит.
Акыргьы иачҳаит аҽан, аҵыхәтәан, мҩабжара иаарылҵын, исыгә-сыгәуа аӡыжәымгәа абжьы рго, изыкәшоз адәы агәахьы инаскьан иаагылт. Аҽҵыс хәыҷгьы аин аангылазшәа анаба, ашәыршәыр еиԥш абжьы ҵарыхәҵәаӡа иаакьыркьырын, иаргьы нарылҵит. Аин аҟынӡа ианааи, иаанымгылакәа, дырҩегьых егьырҭ еиҭанарыхьӡеит… Ԥыҭрак урҭ инарышьҭаҩит, аха аин азынмыжьит. Аҽқәа рҵыхәеи аҽани рыбжьара агьаргьаласа иакәшошәа икакәкәа иаақәлеит. Аҽқәа наскьацыԥхьаӡа, аҽҵыс злеикәшоз амҩа еиҳа-еиҳа ихарахон. Ус, зынӡа инхаз аҽқәа ҩба аангылт. Аҽҵысгьы гьежьуа, иахьцатәу азымдыруа урҭ иаарылахеит.
Даҽа х-ҽык аҽеиқәа иашьҭалан ишзахәоз ицон. Уи аӡыԥшаҳәа шыҟоу ахы рханы икәлаауа инеиуан,
цәаҳәа-цәаҳәа ажәҩан ашҵа зҽалаздаз ашәаԥшь ақәыҷҷо.
Аӡхықә ианазааигәаха, аҽааннакыло мацара, хара иннажьыз аҽқәа ахьнагӡеит. Иаргьы аахьаҳәит. Урҭ акәыршан арахь иахьыҵҟьаз иаанагарц аҭахын, аха ишны иҟаз аҽқәа азнымкылеит. Иара урҭ ахьцоз ирыцымцакәа, арахь аҿаанахеит. Ахи аҵыхәеи уажәы акәын, уажә акәын уи аҵыхәтәан иакәшан ианааҭалоз. Иаауан, аха ишԥаауаз!.. Дигәа илаԥш ахьӡомызт. Иара ахала акәымкәа, аҽеиқәақәа, аҽеиқәақәа, аҽеиқәақәа – абри агьежьра мацәазшәа иакәшан иааиуаз џьушьарын.
Макьана хьҭак ҟаланы иҭеикаанӡа, ақьышә цәырҳәуа иазықәымкуа ашьац иахоит, уахынлаҵәҟьа ари ажәҩан ишаҵыршоу иаҵыршаӡоу ашәаԥшь ахьыжжы, аҳәра иаҿуп. Уи зегьы зыҟанаҵо, ес-уажәааны ишашьцыло еиԥш, аҽархиоит, ашьамхы инанагарц. Раԥхьаӡа аԥхьахә анагаз иамкӡакәа ианоунашьҭыз еиԥш, иахьынӡаҭаху иҩны, агәашьамх аԥсгарҭа анаҭарц…
Уи усыс иамамзар акәхарын уажәы иахьыҩуаз закә дәыз, ауаа акәшан игылоу игыламу, рнапқәа еинырҟьома, еинырымҟьома…
Аха иашьҭазар акәын аҽқәа, иашьҭархх иаҳауазар акәын урҭ ршьапышьҭыбжь… Иадыруазар акәын иацыҩуа, иахьӡарцы, иаԥысырц зҭаху шыҟоу…
Агәы шьҭызԥааша, ашьа иалаз аҩра-мца еибазыркыша…
Аҽеиқәа ааигәахо ианалага, ара инхаз аҽқәагьы рхы ҩышьҭыхны иԥшит. Аҽан заҵәык ахы шьҭымхӡакәа
аӷәеиԥш ицәдырҳәхьоу адәы иамхоит. Аҽеиқәа ашьапышьҭыбжь апыҟҟаҳәа алымҳа ианынҭас, аҽҵыс, ацыҵҟьан ахы иҩахан, иҵарыхәҵәаӡа иаакьыркьырит, нас ишьҭхысаа уи ашьҭыбжь ахьгоз ахь аҿынанахеит.
Ус, иахьыҵҟьазҵәҟьа ианааи, анышә цәыҳәҳәаны иаангылеит аҽеиқәа. Уи ашьҭахь ԥыҭрак иҽырԥа-ҽырԥо, аԥынҵа гәаҩарақәа ҭырчаауа, ауарқь ахҟьо адәаҿы иқәгьежьуан. Нас ихьаҳәны, ахәда ҭырҳан аҽеиҵҳәа иаакьыркьырт, нахьхьи ахықәаҿ инхаз аҽқәагьы аҭак ҟарҵеит.
Иҭашәоз амра, ашәаԥшь аԥсабара ашәыга ҟаԥшь иҭыршьызшәа иааҟарҵеит. Аҽеиқәагьы аԥхӡы алҵны ицыҩцыҩуа иахьгылаз ахьӡы аакәнаршеит.
Уи еиҭакьыркьырт. Егьырҭ еиҭа аҭак ҟарҵан, еибарсны арахь рҿаархеит. Аҽеиқәагьы ҩаҵҟьан, урҭ иҩарԥыххылахын, ирыцыҩны арахь аҿаанахеит. Дырҩегьых иҩарылҟьан, аҩызцәа ныжьӡан амарда иахьынаҿаххыз, иҽырԥа-ҽырԥан иаагылт. Егьырҭгьы харабӷьара адәы инықәлеит, аха нас рҽеизыркқәан, еиҭааикәагылт.
Дигәа дгачамкны урҭ дырзыԥшуан.
Иахьа дзықәшәақәаз рышьҭахь, џьара акы инапы алакызар, хҭацәыха имамкәа адгьыл аарҳәуа дцәаӷәозар, ма нахьхьи Уаамыр аҟәара иқәжьу ацаҟьа дуқәа еиҟәыжәжәа алу ицәуазҭгьы, еиҳа дышҭынчхоз еиԥш, аҽеиқәагьы аныҩлак аԥсы агон, ахы агәы ақәыбзиахон, аԥсы ашьон. Аҩра, аусура, ааԥсара акәзаап аԥсшьара злоу…
Абар, уи ацуҭа рыҽқәа еидцалан, ираԥхныҩлан агәы артәарц аҭахуп. Егьырҭ аҽқәа ирҭахӡагәышьам. Џьара ҳакны аӡәы дҳақәымтәандаз, ҳӡагәӡагәуа џьара
ацара ҳақәдмыршәандаз ҳәа рхы ныбжьыга-аабжьыго идәықәуп. Аха аҽеиқәа зызшоу уиоуп. Иақәтәо дҟалар, аҽырыҩрахь инаргарц акәын изызхьуаз, аха ишыԥшыз ҵыԥхгьы, сынтәагьы аамҭа цеит. Уажәшьҭа иазычҳауамызт, ахала ахы иахәар акәын.
– Ҭәышьоу, ҭәышьоу! – уи днаԥхьеит Дигәа. Ақьышә аӡәы дҭасызшәа иааҭрыст. Нас ахәда ырлакьны иара иахь иааԥшит. Аха иахьгылаз имҵысит. Иара днадгылан, аԥырцәқәа рахь инапы андәықәиҵа, ажыжәҳәа ахы аҟьан аҽинамҭеит. Инаскьаны иаагылт.
«Сара ауаҩы дысҭахуп. Сҽеимаақәа гәазҭо, сыбла ихыԥшыло, схәы сызҭазҵо иакәым… Сара сызхара адәгьы иалсхуеит… Сара дысҭахуп аԥхьарцарҳәаҩы-ҟаза иеиԥш, сыбӷа иазҟазоу…» – абас акәхап уажә уи гәаныла ишиацәажәо.
Днадгылан инапы аҿынаирхеит, аха ахы мҩаннаҵеит… «Уара уакәым, уара уакәым… Сшьапы умчаԥан, сыхәгьы ҭоумҵан, сцәеи сыбаҩи еикәыршаны аӷныжәҩан саҵагылазаргь… Шықәсык ахь знык аҩрахь сназго… Сшьа иалоу, сда иҭоу уи аҟыбаҩ хьаахан сгәы ԥнамжәарц… Арҵәааҳәа слымҳа иҭасыр аҽыҩ ҷкәын ибжьы… Иқәарқәашьеиуа исымазкуа аҽыццышәқәа сыдгьежьыло… Адәеиужь, адәеиужь – аҽазны улымҳа иҭамҩӡо аԥша ԥжәаны, аҵааршә еиԥш аҭынчра ибаҟаӡа иаку аҳауа шьапы шьҭыбжьыла еиҟәызжәартә…»
Аҽеиқәа аҩызцәа инарылалан, авара иеиарханы иӡырҩуа иаагылт. Егьырҭ аҽқәагьы карахан ус игылан. Аҽан заҵәык ажәжәаҳәа адәы иахон, ақьышә аашьҭнахуамызт. «Шәарҭ зегьы амш жәгоит, сара иахәҭоу анысымфа, сшарылоит. Ани абзамыҟә хәыҷы абыржәы шаҟа агәы ҭгахо ауп… Сыҳәлароуп, сыҳәлароуп… Аха иабацеишь иара ҵапҟа?!. Абар!.. Џьарак ишԥазымкуеи…» Аҽҵыс анабалак еиҭа ахы ҩышьҭнахуеит. «Сыҳәлароуп, сыҳәлароуп, сыҳәлароуп…»
Аҽеиқәа аҩызцәа инарыбжьыс-аарыбжьысит, аха иахьала уажәшьҭа иахәо ҳәа урҭ акгьы рыламызт, акгьы ахьгылаз имқәацеит. Ишнеиуаз аҽан инахьысит. Аҽан гәамҵ-хамҵуа инаскьан, еиҭа аԥыжә-ԥыжәҳәа адәы иахо аҳәра иалагеит. «Изакәы бзамыҟәроузеи, акгьы иалаҳәаӡамкәа аддыҳәа аҩра, хаҳада-џьшьада, умгәа иахәом, уца иахәом… Урҭ реиԥш иҟоу агаӡарақәа схашҭхьеит сара… Ианбатәи аамҭоу!.. Иара саргьы ас сауҟахыз, адәеиҵых еснагь ҳәырҭан избомызт, ҩырҭан ианызбозгьы, сгәы ҭыԥсаауа санықәԥшуазгьы ыҟан… Уажәы сыҳәлароуп, сыҳәлароуп, сыҳәлароуп…»
Иахоит, иахоит аӷәы еиԥш иқәырцәхьоу адәы.
Дигәа дгылан ԥыҭрак аҽқәа дрылаԥшуан.
Инапала ашьапы ичаԥеижьҭеи рацәак ҵуам, аха ас есымша иҩуазар аҽеимаақәа аҵышәшәахьазаргьы ҟалап, ирыцҳахаӡеит…
Аха уаҳа искуеит ҳәа иҽазимкит.
Амра ҟаԥшьӡа амшын инхгылт. Нас Дигәа ишибоз, уи агьежь ду иаҵгәан изкыз алахҭымқәа акакала иаҵырхуашәа, иҭрыс-ҭрысшәа илеиуа мацара, еергьҳәа амшын маҟа иавҵубаауа ԥыҭк нхеит. Нас убри аҵыхәтәантәи «алахҭымгьы» ҩаҵшәан, аҽаҵәахт.
Амра анҭашәа ашьҭахьгьы, ихҩаԥшьааӡа инхаз амшын акраамҭа ашәаԥшь арԥшӡон. Аха амшын ашәшьыра анхыла, аԥсҭҳәа цәхышқәа идырхәашьыз ашәаԥшь цәҩабжьаӡа иааҟалеит.
Рушьни: Уажәыгь еиқәышәшәа игылоуп уи ацаҵла. Ҭагалан иҿажьу абӷьыжә ҩежьхаӡом, иҟаԥшьхоит.
Харантәигьы уанԥшлак, ихәацы-хәаԥшьха ашҭа иахьықәгылоу улаԥш иныҵашәоит. Уажәыгь убла ҭнахуа, ашьа иҭыршьызшәа игылоуп. Ашҭа иқәгылоуп.
Аха сгәы иқәгылоушәа збоит.
Избан?
Избанзар, ииашазар акәхап ажәаԥҟа – «мри дызлам ҭаацәа ыҟам» ҳәа ирҳәо.
Урҭ ыҟан х-ҩеишьцәа. Ран дыҟан, раб дыҟан. Иаҳфара рҳәомызт, иаҳшәаҳҵара рҳәомызт, иаҳхаҳҵара рҳәомызт. Урҭ рыҩны унеир, уахьцара уздырамызт. Акыр рыгзар – аҵыс хшы акәхарын. Уи иҟарҵо афатә маҿак ашша хшәылоит. Уи аҩнаҭаҿы закәанны иԥҟаны ишьҭыхуп: ауаҩы зныкҟьараз иарӷьа напы ишьҭнахуа ифозароуп. Ажьы зкым ауаҩ-ҵаӷа, урҭ рыцҳас дрыԥхьаӡоит. Аха ран, ахҩеишьцәа рахьтә реиҵбы лцәа даналашәоз, иҟалап ацгәеиқәаҵәа лымҩа хнаҵәазар, мамзаргьы – абга иақәтәан иныҟәоит ҳәа ақыҭа ҳәсақәа зыцәшәо Қьана аҟырмыџажә дылԥылазар. Избанзар, уи егьырҭ аҩыџьа дреиԥшым, аҭаацәа рҿы аӡәгьы диеиԥшым…
Иара убри сара соуп. Саргьы издыруеит сышҽеиқәам. Зегьы кылсыршәшәаауеит, зегьы сгәы сдырхьуеит, даргьы ирҳәоит иԥхҭуп ҳәа убри сгәы…
Саныхәҷызгьы сҩашьомызт аҭаацәа зегьы рзы сышгәыргагахоз.
Ари аҵла мыждагьы аҽырбабан ашҭа ишықәгылац иқәгылоуп.
Сара санхәыҷызгьы сцәеи сыбаҩи еикәыршаны сыҟан, амала исылазҵа уара идыр, скәашон. Аиашами иуҳәаша, ибзиангьы скәашон. Сара, аиаша шәасҳәоит, амц сызҳәаӡом. Егьарааны субаргьы, «агаӡа иикыз икит» ҳәа, иахьаҭахугьы иахьаҭахымгьы сгәы иаанаго зегьы сҳәоит. Убри азыҳәан рацәак аӡәгьы гәыкцәа схеикуам, ирацәаҩуп хара-хара исывсуагьы…
Изхысҳәаауа, анцәа-ауаа, ибзиан скәашаҵәҟьон. Уи аҟара сзахықәаауагьы уи ауп, ус иуҳәеит ҳәа аӡәгьы ихеиҵаӡом.
Шәара ишәыздырам изакә насыԥыз исымаз сара усҟан. Убри акәашара убасҟак схагалан саман, сшьамхы иаҵалан иҟан, егьырҭ зегьы сханаршҭуан, егьырҭ зегьы срыҟәнакуан, срыцәнахьчон.
Иахьа сахьынҭыҵуа аҽуаҩ днасывсыр, уи иҽы ашьҭыбжь акәашара сгәанарԥхон, аӡхыҽҽа снавалар – ус, аӡышьшьы сныҽԥынгылар – ус, ҵаҟа скаианы аԥхаррахь ицарц зҽеизызго аԥсаатәқәа санырзыԥшуаз – ус…
Џьара рнапы ахьааинырҟьаз, укәаша ҳәа сарҳәаанӡагьы снеи снықәлон, исзычҳауамызт… Аԥсшьараз ҵлакы амҵан иахьынатәаз акәыз, аӡлагараҿ, ицәажәарц неихыркәа змам аҭаҳмадцәа ахьеизоз акәыз, чараз, ныҳәаз – иахьаасықәнакыз скәашон, сеилаҳан, схы-сыԥсы зегьы алаҵа.
Знык кәашара ҳәа саннықәла, слымҳа иҭаҩуан, иҭаҩуан ашәа, ашәа, еиуеиԥшым аритмқәа… Зны исаҳахьаз зегьы ҿыхон. Анцәа-ауаа, ииасхьаз амшқәагьы сцәыԥсӡомызт. Ианаасҭаххоз исырҿыхон.
Аха абас иахьабалак, ишабалак сахьыкәашоз саб ихы ихнахуан.
– Ацыганцәа реиԥш, изакәызеи уара узҿу, ацәаԥҽыга!
– Исҭахуп.
– Усҭыҳә наҟ, ацәарӡга. Иуҵаԥыҵәҵәааит убарҭ ушьапқәа!
Аха сабгьы ибон, еиликаауан сара акәашараҿ сышхәыдамыз. Еизарак аҿы «ахьӡ аҭан», сыԥшааны сандыркәашалак, ауаа иахьраҳауаз саб дысхыҽхәон. Аха иареи сареи ҳанеизынхалак, ииҳәац иҳәон.
– Макьана ухәыҷуп, иахьахәҭоу укәашала. Аха уаныҩеидас, џьара ушьапы еихуго сумырбароуп! Ауаа ргәы умырҿыӷьларц акәым сара судыԥсыло узысааӡо! Аҽакы уазхәыцла уажәнатә, аҵара, аинститут ушҭалаша, уи аганахьала аспирантурахь уҳәаргьы сузыразуп… Ахуаадареи амшгареи уҽазукырц уҭахымзар!..
Урҭгьы саҳауан. Шәынтә исаҳахьан, аха акәашара ансгәалашәалак, егьырҭ зегьы схашҭуан. Скәашон, сааҟәымҵӡакәа скәашон. Уи, алакә еиԥш ашәа алыҩуа, шьҭыбжьы ссирс иҟаз зегьы ацны исыцизар акәхап, уаҳа сыздырам…
Снықәлан санынашьҭыԥа нахыс, ажәҩани сареи ҳаимадахозшәа, сареи сыкәашареи, сареи ашәеи, сареи ашьҭыбжь ссирқәеи ҳхала ҳааизынхон. Сынцәахозшәа збон, анцәа-ауаа…
Аха ашҭаҿ… («Ҳашҭаҿ» ҳәа сызҳәаӡом… Сара тәым ааӡароу џьушьап. Аиашаз, саргьы уамашәақәоуп сшыҟоу…)
Ажәакала, ашҭаҿ уи аца-ҵла шгылац игылан. Ааԥын икыдҳан, ибыбышӡа ишәҭуан. Нас аԥхынраз, еиқәаҵәа самсалха иҟалон уи иҿалоз ацақәа, аха ауаҩытәыҩса иҿахьы изнагомызт, убасҟак иашан. Ҭагалан абри аҵла еилач ду иақәжьыз абӷьы еилышлаауа ишнеиуа, иҟаԥшьшьӡа иҟалон. Угылан уахәаԥшуазар – уеилаҳарын, убас иԥшӡан.
Аха ԥшак анналаслак, абӷьы кыдҩрны ашҭа илеи илықәҳауан, уахгьы-ҽынгьы ақәгара уаҿызаргьы уахәарҭамкәа. Зны сан убри абӷьыжә шылԥссоз, убасҟак лыз гылеит, илкыз лшыц-ҩмсаг нкалыршәын, калаҭхыла еизылгаз абӷьыжә днылатәан аҵәыуара далагеит.
Сара, аиаша шәасҳәап, сан лылаӷырӡ анызбо исзычҳауам, исзычҳаҵәҟьом!
Сабгьы идыруан сан лџьабаа шыӷәӷәаз, уи ажәагь ахиҳәаалон, аха нас иааихаиршҭуан. «Аԥҳәыс лхы дақәиҭцәахар, аус лымур, дцәыцәуеит… Дцәыцәыр лгәы иҭалкуа иудыруазеи, – иҳәалон уи дыхәмаруа, – ашьышь анцәыцәы иахьыз лыхьыр?!»
Уи дыхәмаруан, ҳәарада, аха дагьырҵаҩны ақыҭаҿ ауаа раԥхьа игылоу ҳәа ирԥхьаӡо ауаҩы, ихәмаршьа хьанҭан.
Ажәакала, сан дышҵәуоз анызба, слыдгьежьыло, дгәыдкыла-хыдкыло лгәы ҟасҵоит ҳәа салагеит.
– Абри ихҩааша, – лҳәеит уи, лгәы илнамырҳәо, – ажьы уаҩы ихәом, ацәа… Арахь есышықәса абӷьыжә сшаҵаз сыԥсит, уаҳа сылам. Иԥызҟашагьы ҭынха дысмоуит.
– Сара сыҟами!
– Уара рыцҳа иԥуҟо закәызеи?!
– Егьа садхаларгьы ашьапыҵәҟьа иҵакны иԥысҟоит.
– Акы иақәумкааит! – дшәеит сан, – уаб ҳақәнирҵәоит. Уи аԥҟара иуам акәымзар, иԥызҟоз дсыԥшаарын.
Ауха акраамҭа смыцәаӡакәа убри шԥысҟара сазхәыцуан. Ашьапы иҵакны иԥуҟар аҩны иақәҳауан аҟынтә, исыӡбеит раԥхьа сықәлан икасҿарц. Адырҩаҽны захьӡыз, ашкол аҟынтәи санааи, саб иҟамзаара
схы иархәаны, реиҳа ицҳауаз, иласшәа иҟаз еихак аашьҭысхын, аца сҩықәлеит. Ԥыҭк сахьыҩаскьаз, аҩнахьы ихаз махәык ҳасаб азуны аԥҟара сналагеит. Ихыргәыдны агәараҳәа аҩаршьҭра инҭасыжьт. Сгәырӷьаҵәа санынаԥш, саб даасыҵахххьан. Уи убри аҩыза аҿаԥшылара иман, убас дхәааит, сшәан, сеиха ҩасымпыҵшәан икәкәаӡа инҭалт, саргьы санаабалыбаҭа, сҩалҟьеит…
Шықәсы наҟьак сгәышҵа ҩарханы сышьҭан. Сызшьапык ҩыџьара иԥҵәеит. Сгылт, аха сшьапы иагеит агра. Сыкәашарагьы аҵыхәа уа иааԥҵәеит…
Уажәы, абра аԥенџьыр сылагыланы уи аҵла сахьахәаԥшуа, зегьы мшаҽны иҟалазшәа, иҿыцҳҳараӡа исгәалашәоит…
Иара аԥсы ҭоуп, иԥсит сара исымаз абаҩхатәра. Анцәа-ауаа, аиаша сымҳәозар, уи баҩхатәран, избанзар убасҟак исныԥшит, убасҟак сгәы сымнаҳәеит, уаҩгьы сизхымго сҟалеит уиаахыс. Цәгьала сыҟоуп саргьы, аиашаз, џьара акы аасхашҭуам. Егьа зундазгьы схы сзаиааиуам, исызианамыжьит саб уи.
Ауаҩы дзылҟьо аҵла уеизгьы иԥырҟоит, аха саб иԥсы иахимырӡааит. Иаргьы, ишыжәбо, иџарџаруа игылоуп, ма сара сышәи иамырҩеит… Амала, аҽакаҿы сгәыгәҭеимыжьит саб. Аинститут санҭала дсыцхрааит.
Арҵаҩра бзиа избоит, уи зӡом. Ахәыҷқәагьы бзиа избоит. Аха сара аӡәы сиаабны, аус ицызуп ҳәа сыҟам. Саргьы сԥан бааԥсуп, аиашаз, аха сара схаан (ашкол санҭаз) иҟарҵақәоз ҟарҵо иалагар, анцәа-ауаа, ишысзымчҳаҵәҟьо.
Уажәы, уажәыҵәҟьа ус иҟалом, аха уеизгьы ашколқәа рҿы шаҟаҩ уҭаху аҵмыҳәҳәар кажьуп… Урҭ
иреиԥшу даҽаџьара иахьырҭаху иҟаз, аха ахәыҷқәа рааӡараҿ, ашколаҿ? Саҭашәымҵан, аха уи сара сахәарҭаҵәҟьам!..
Аха зегь реиҳа сара бзиа избоз, ԥсҭазаарас исымаз акәашара акәын. Изышәцәызӡозеи, уаха сахьынышьҭало шаҟантә ԥхыӡ избахьоузеи сшьапы бзиахан, сықәԥраан скәашошәа… Сцәырҳаны сааԥшуеит сгәы ҭыԥраауа. Аха уи шыԥхыӡыз анаасгәалашәалак, сгәы нҭаҳахуеит. Аҵәыуараз сҵәуаӡом, сара аҵыхәтәаны санҵәуоз схашҭхьеит, аха нас цәашьа сымаӡам…
Аиашаз, саргьы уаҩ иҿы кәазҭха збылуа сакәым, анцәа-ауаа, аҳәынҭқарратә ԥышәарақәа рҿы, ҳалгамҭазҵәҟьа убри еиҭаасырԥшыхит. Аԥышәарақәа раан алеқторцәа ажәа рымаскуа салагеит. «Уара уоума ҳара ахшыҩ ҳзырҵо» ҳәа, рхы иақәырҵеит. Уи акәхеит, исзымҭиит ҩ-маҭәарк.
Ҭагалан аҽа шьоукы ирыдыркылт, уахь исҭишәа зун, сдиплом ҿасҟәаҟәеит…
Уажәы ара аԥенџьыр сахьадгылоу, ҿыц иааргаз аҭаца леиԥш иҽырбо игылоуп уи аца-ҵла. Ара аусура салагозар акәхап, нас есымша избалашт…
Аха зынӡа саб дсылҵӡозаргьы, уи ԥысымҟар суҵәҟьом. Иҟалазеи нас, сара ҵлакы сақәиҭымкәа! Насгьы иареи сареи ҳазлеиӷацәоу ала…
Ауаа еилауаҭыруеит, еикәшо ашҭа иқәуп. Ара излазбо ала, уаха ачараҵәҟьа ҭарҵарц иҟоуп. Ируааит. Саргьы акы зыгӡам ауаҩы дысҭаххеит акәымзар, саб игқәоу рацәазаргьы, акыргьы ҟаиҵақәахьеит нас…
Ишәмуӡозар, уи сара салацәажәар сҭахӡам, избанзар, сгәы иаанагоҵәҟьа… Урҭ зегьы ирзыжәуазеи, сара ара санаанха, сабгьы саргьы ус хаала ҳзеивысуам. Аҽакы акәым, иашьа итәы… Зегьы ирҳәоит уи ддыриашеит ҳәа, аха ихьӡыҵәҟьа џьара иааиҿаиршәуам… Уи даара дуаҩ иашан ҳәа ибзарӡы рҳәоит уахьыӡырҩлак, абри аҩнаҭаҿы ада.
Уи иԥа иакәзар, дҭахеит. Убригь сара машәыршәа ашәҟәы сымԥыхьашәан, саԥхьеит акәымзар, уаҩы иҳәаӡом. Дыӡит, ихабар ыҟам рҳәоит узықәшәалак. Иҟалазеи, нас ауаҩы данԥслакгьы дшыԥсыз узымҳәо…
Уи акәым, ашәҟәы шыскыз анылба, сан дыԥсылмыҭкхьан. Исымхны илган џьара иҭалҵәахит.
Насгьы урҭ ауаа абри аҩнаҭа иалахәын, иҟьалангьы џьара рпатреҭк нымхеит. Урҭ, абгьы, ԥагьы удыруазар, угәы иҭнымҵәартә иҟан рҳәоит, аха изхәарҭагәышьоузеи, шьоукы рыԥсы иарҭеит…
Даара сархәыцуеит аҽакгьы: сзеиԥшыда, захь сцада абри сара? Сашьцәа среиԥшым, сан лахь сыҟам, саб иахьгьы… Урҭ саб иашьа иԥеи иареи – рахьгьы… Еилкааны изласымоу ала, урҭ аиаша иашьҭан, саргьы бзиа избоит аиашагьы, иашьҭоу ауаагьы. Аха урҭ аиаша иашьҭан, иауанаҵгьы иныҟәыргон, аиааира адыргон, ианамуагьы рхы ақәырҵон, аха сара?.. Аха сара? Сара? Аҭак схаҭа исыздырам…
Сара издыруа убри ауп, зны-зынла сыбжьы рдуны сышцәажәо, иаразнак саангылоит… Сара сакәымкәа, ицәажәо саб иакәушәа сгәы иабоит… Убасҟак зны-зынла сыбжьы саб ибжьы еиԥшуп.
Абас сышцәажәо, саб ибжьы ккаӡа сара схаҭа сыбжьы иалҩуеит. Убасҟан сахьыҟазаалак, даасгәалашәоит саб. Уи еснагьҵәҟьагьы, иацы ихнаршәаз аҷкәынцәа реиԥш, ихы ӡырганы иҽазыҟаҵан ддәықәӡам. Ииашоуп, уи иара аҩнгьы, бжеиҳан уаа гәарҭак ихәаԥшуа аизара мҩаԥигошәа акәын иҽшыҟаиҵоз… Уеизгьы иҟан минуҭқәак… Сара издыруеи урҭ. Дааԥсаны дкараха… Икыҷырақәа цәырҵны ианыҟалоз. Усҟан иҽеибыҭарақәа зегьы ыӡуан, ицәон. Дҭааӡа дааҟалон.
– Смагәқәа сышьхишь, Рушьни! – ишьапы насымҵеиклон уи, еергьҳәа аӷәра иааҟәыхны.
– Ӡык сыржәи, баба! – иҳәалон ма. Дрыцҳасшьон саб усҟан… Аха адырҩаҽны лацәажәа имамкәа, иблақәа цымцымуа, абжьааԥны дшыҟаз аҵкысгьы иҽеибыҭан дҟалон. Аҟыҿы дыцҳауа. Ҳаӷеимшхаран усҟан аҵаҩцәагьы зҭаирԥшуаз…
Аиаша шәҭахызар, саб арҵаҩразы акапеи кылҵәа даԥсамызт. Ирҳәоит уи ашкол ашьапы икит ҳәа. Нас акыр шықәса еиҳабысгьы, рҵаҩысгьы иҟаз иара иакәын. Ашьҭахь акраамҭа адиректорра ныҟәигон… Аха уи дырҵаҩымызт…
Сара сгәы иаанагоит: уи дынхаҩын, баҩхатәрас ишьа иалазгьы убри акәӡан, ацәмаа дамбар иԥсуан.
Иџьоушьаша, уажәы убри ацәмаа днахәаԥшыр дыԥсуеит, шеи-шықәсеи ҽагаҿык неизышьҭшьуам.
Уи, уаҳа ҷышәк имҵаӡакәа ацәмаа икызҭгьы, иара ишиҭахыз адгьыл рҩышьны дықәаарыхларын, ацәқәа ибжьаларын… Ацә абжьара ус имариаӡам, аха сгәы иаанагоит саб урҭ рыбжьараҿы аҟазара дуҵәҟьа ааирԥшрын ҳәа… Сгәы иаанагоит уи инапала иибжьоз ацәқәа аҽакы иалаҩашьо иҟаломызт ҳәа. Ихьышьарххо акәымкәа, еиқәшәаны еицахо, аҵыруа алар еиԥш иқәыршәны ицаларын ҳәа. Урҭ рыцәаӷәарсҭа ахқәа еиҭацәаӷәатәхомызт ҳәа.
Амала, аҽы саб изымбжьар ҟаларын, аҽыҩ…
Ажәакала, ацә бжьареи ауаҩ иааӡареи ирыбжьоу атәы иалацәажәатәым…
Шаҟа еилкааны, ихәшьаданы иҟаиҵоз сыздырам, аха ашкол аҿы иреиӷьыз арҵаҩцәа ракәын еснагь саб илаԥшықәиҵоз… Дшьыцуазу, дшәозу сыздырам, аха ииулак урҭ иԥыригон…
Избанзар, уи ашкол ашьапы икит…
Избанзар, уи хьаҳәа-ԥаҳәа змамыз, занкета цқьаз коммунистын.
Избанзар, уи дырдыруан… Араион аҟынӡагьы… Иагьынахгангьы.
Ажәакала, ара санаангыла, саби сареи хысла-гәысла ҳаиҿамгылар ԥсыхәа ҳамам.
Усгьы сҳәоит, аха зны-зынла убасҟак дрыцҳасшьоит, саназхәыцлак, сгәымхоуп ҳәа схы-сгәы ахшәоит. Избанзар, изыхәҭамгьы рыцҳасшьоит…
Сышцәажәо акәымкәан, схаҭа сыбжьы иалҩны саб ибжьы анаасаҳалак, иаразнак иаасгәалашәоит, уи зны-зынла дшыҟалалоз, нас дрыцҳасшьоит. Дрыцҳасшьоит, арҵаҩра иламкәа убри ашкол ашьапы ахьикыз азы. Дрыцҳасшьоит, уи шеи-шықәсеи асолдаҭ реиԥш агалифе ахьишьази, акитель ахьишәызи, ихылԥа ақә хаззала иааихымхӡакәа иахьихази рзы… Араион аиҳабыра рахьтә инагаз шьоукы убас рҽахьеиларҳәоз мацараз… Абриаҟара шықәса директорс ашкол аҿы аус ахьиуаз азы… Дрыцҳасшьоит, аизарақәа, арҵаҩцәа реилатәарақәа рҿы данцәажәоз, ииашамкәа ииҳәоз ажәақәа, аҳәоуқәа рзы…
Егьа ус акәзаргьы, сара ирықәымҿиаз аӡәы соуп.
Зны-зынла схала сыччалоит, избанзар сани саби сара саан аҷкәын зынӡа дырҭахӡамызт, ӡӷабын иззыԥшыз. Сан ашьҭахьгьы акраамҭа лылахь еиқәын, уи имиӡаз аӡӷаб хәыҷы дроуны дырцәыԥсызшәа…
Дынхон-дынҵуан аӡәы. Димамызт ахшаа. Даара иҭахын димазарц. Уахык дызмыцәо дахьышьҭаз, хәыҭхәыҭбжьык иаҳаит. Абрагь-абрагь ӡырҩашк ахықәан игылоуп ҳәа аҵәа, иҿоуп ҩ-ҵәак. Убарҭ аҩҵәакгьы ҿыхны, акы уԥҳәыс илҿоуҵар, акы уара иуфар, дуоуеит ахшаа ҳәа. Уи ауаҩ ашарԥаз дгылан амҩа дықәлеит. Иагьибеит аҵәа, иагьҿан уи ҩ-ҵәак. Аха аҵәақәа зҿаз амахә аӡахьы ихан. Ииулак акы ҿихит, аха иреиӷьыз аҵәа иҵегь инаскьаганы иҿан. Ицәыҿшәан аӡы ицәагеит. Ииугәышьоз, иоуз аҵәа иман даан, иааҩшаны иԥҳәыси иареи ирфеит. Егьи – еиӷьыз аҵәа аӡлагарахьча ибеит, аӡымлага ихыргьежьыло ишамаз. Аӡы иаамихын, ашьыжь ихәы зманы иааз иԥҳәыси иареи иааиҩшаны ирфеит. Раԥхьа аҵәа ҿызхыз иԥҳәыс лцәа ахшара далашәеит, аӡлагарахьча иԥҳәысгьы лцәа ахшара далашәеит. Аҩыџьагь аԥацәа роуит. Еиӷьыз аҵәа зымԥыхьашәаз аӡлагарахьча диауит иреиӷьыз аԥа…
Аиашаз, анкьатәи аӡлагарахьча Хмажыр иԥа зегьы дреиӷьуп. Егьырҭ, ари ақыҭаҿ уи ицииз зегьы алакәаҿ убри иреицәаз аҵәа еиҩшаны изфаз реиԥш, еиҳа еицәаз ԥацәахеит.
Иахьатәи ашара сизыԥшуп, днызкылаз сыздырам, дмаац. Аха дмаакәа иурым. Уи саницу сара сраҳаҭуп, иасҳәо зегьы гәыкала иасҳәоит, избанзар, издыруеит ианакәызаалак, ианакәызаалак сшахьымхәуа.
Иахьа данааилакгьы, днаскьазгоит адәы аҵыхәанӡа… Иасҳәарц сгәы иҭоу…
Сҩыза иаша, Дигәа, уара удагь уи сҿы иааҭыхны уаҩы иасымҳәац, аха уара иуасҳәоит. Уара иуасымҳәо
анцәа исумҭан. Сара, ишудыруа, еснагь сԥан цәгьоуп, аӡәы силаҳәуа, ауаа ирҳәалоит еиԥш, аҩыза дсырҳауа сыҟам. (Аҩыза дышԥоурҳауеи уеизгьы! Аԥара урҳауашәа. Угәы хынҳәып убри ажәа уазхәыцыр…)
…Усҟак сзалаларызеи, лара дубар, сара сеиԥш иҟоу ауаҩ ицрылхуазеи, дышԥаихәаԥшӡеи угәахәып. Сара ус дыснарбозар?.. Ус рымҳәахуеи… Аӡәы данугәаԥхалак, ублақәа наҳәы-ааҳәны иҭало џьушьап. Ихаҵа, уи уасамырҳәыгоуп. Усҟан аҟара аиаша казказуа уанӡааԥшыло ҟалаӡом, усҟан аҟара ауаҩы дзакәыҵәҟьо убо уҟалаӡом… Избан акәзар, адунеи еиԥш, ауаҩы даауртуеит.
Ҳаибадырт УИИ сареи ссиршәақәа. Иудыруеит жәҩангәашәԥхьарак збандаз ҳәа сазхьуазҭгьы, сыҽкынҵо фырхаҵарак сашьҭазар, ма Ҳанифа дымҵасырсындаз, ма каруаҭ шьапыла ар сҟәаҟәандаз ҳәа сашьҭазҭгьы.
Аха убри аӡӷаб амшын дахәаҽуан, лыԥсы еиқәсырхеит.
Аҽны мҽышан, амшын сҽынҭысшьып ҳәа сцеит. Кьалашәырҟа. Абаақәа гыд-гыдӡа амшын ицәнарҵәан иахьгылоуҵәҟьа. Уахь ҽыкәабара ҳәа инеиуаз ауаа еиҳа имаҷын. Аплиаж аҿы, ауаа амра иаблны, унацәа узрыламҵо, снарылаԥшцыԥхьаӡа, амшынгьы, аҽыкәабарагь сгәы рыхшәоит…
Ауха шаанӡа аԥша ӷәӷәа асуан. Адырҩаҽны ажәҩан хтшәа иҟан, аха амшын ацәа иҭыҵны ицон. Ираҵәан изкыз амшын иацәцарц рҭахушәа, еихьыс-еиԥысуа ҵәҩанҵәыҟа иԥон ацәқәырԥақәа. Аха иабазцоз, аҽыр-ҽырҳәа, лаӷәымла иԥыржәаз абахә еиԥш, иҟәыбаса иҩеилаҳауан.
Шьыбжьаараԥнын. Аԥслымӡ ԥхан. Сара сықәиан, аҩада ажәҩан саҵаԥшуан. Аарҩара иқәнакыз амхурсҭақәа иреиԥшны, ицәыббыл-цәыббылӡа ԥсҭҳәақәак аҵан ажәҩангьы.
Ус, арҵәааҳәа ԥҳәыск лыҳәҳәабжь геит. Сҩықәтәан сыԥшит. Ҩыџьа аҳәса быргқәа, ркалҭқәа хәхәа-хәхәаӡа асыԥсацареиԥш иааиуа ацәқәырԥақәа рахь инеихоит, аха урҭ арахь рҿанаархалак, рышьҭахьҟа еиханы иҩуеит. Руаӡәы ихҵаны дыҳәҳәоит, дыҳәҳәоит, дыҳәҳәоит. Ацәқәырԥақәа ракәзар урҭ еиҳаны иахьнеиуазынӡа имышьҭыкәа, иаарышьклаҵәоит. Даргьы, рацәак ахмырҵӡакәа, аӡыԥсы рхьыкәкәа, еилабаа-еилаԥсы иҟалахьан. Сшьапы ачаала еиԥш имҩанҵо, ишсылшоз сыццакны урҭ снарыдыххылт.
– Аӡы дашьит, дашьит! – аҳәсақәа руаӡәы днасзыҭрысит. Саргьы аӡы сашьуашәа.
Егьи, акгьы лызмырҽеиуашәа анылба, лыҩнапыкгьы лыхцәы иналалкын, дахон, дыҳәҳәон.
– Иаба?!
– Абан, абан!
Ииашаҵәҟьан, такәы инахараны хысла-гәысла еилаз ацәқәырԥақәа знык-ҩынтә иаарылызбааит ауаҩы ихы, нас иӡт.
Ашырҳәа сҿынасхеит.
– Уаргьы уашьуеит!.. Иулшозеи, ауаҩыбжа! – днасықәыҳәҳәеит зхахәы ыҵызхуаз аԥҳәыс, – уи аҵкыс уцаны аӡәы иаҳәа, изылшаша.
Ианбагьыгәалҭеи сышуаҩыбжаз, дагьанбазхәыци!
Аӡы иашьуаз дыӡӷабын… Лыхцәы данкны сахьлыхоз, шьыҵәра-шьыҵәра снацәкьарабжьарақәа ирыбжьахо, аҟәара днаган днықәысҵеит, деиҵыхәхәа. Убасҟаноуп ианеилыскаа саргьы салыршьырц аҷык шсыгхаз, ҳҩыџьагьы амашәыр алыԥха ҳшеиқәнархаз.
Сыԥсы анызга сналыхәаԥшит, аха нақәацарак лымамызт. Илхеибагәа дызкыз аҳәсақәа даарымсхын,
дласырхо-ҩасырхо, аӡы лҿысхит. Нас аҟәара деиҭанықәысҵан, сналхыҵны сымаҭәақәа ахьышьҭаз снеин, хыма-ԥсыма сҽеилаҳәан, сныҵашьшь сцеит.
Уажәы уи лҭаацәа, луацәа, лгәыцхәцәа еидибагалар, срыма иқәларын, снага-ааго: ҳаиқәзырхаз, ҳҿызхыз ҳәа. Уи сара ибаны сынхом.
Ҩымш раҟара ҵхьан, еиҭах ҽыкәабара ҳәа уахь снеит. Уи аҽны ауаа еиҳа ирацәан.
Ҭынч аҽыкәабаха уаҩ ирҭом.
Аӡы сыҽналысшьын, аԥслымӡ снылатәеит. Ԥҳәызбак дааин акәапаҳәа лҽынасывалыршәит. Аха аԥҳәызба ззумҳәара иҟада!
– Сузымдырӡеи? – деиҭаҵааит лара.
– Мап…
– Аԥси абзеи реиҩдыраара цәгьоуп, сыԥсы анҭала…
– Быԥсызҭгьы сара сызлабдырзеи?
– Уанцоз сыбла хыстит, аха уара уцеит…
– Уажәы бышԥаҟоу?
– Уажәшьҭа исыбаргәузеи! Сара сабоузаԥсоу…
– Бысзаԥсахап ҳәа иҟасымҵеит. Бара бакәзаргьы, сара аӡы сашьуазар, ус бсыхәаԥшуа бгыларымызт.
– Даара усықәгәыӷит, аха… – дааччеит лара.
– Амала, уаргьы уашьуан… Аҽаӡәызар ус ҟаиҵомызт. Аӡәы изы аӡы аҽаршьра цәгьоуп усгьы…
– Ацәқәырԥақәа алаапкқәа реиԥш ишишьҭаз, ихы мшаҭакәа, иԥсы мшаҭакәа, аӡы мшын далԥаан, ауаҩ иԥсы еиқәирхеит… Ари афырхаҵара, ари ахаҵара, ари агәымшәара уи дины данынкашәа инаркны ицәеи-ижьи рыбжьара ибжьан, ида ишьа арныҟәон…
Днасыхәаԥшын дааччеит.
Сҩыза бзиа, Дигәа, ихоуҵару, абас аҩыз еиԥш иҿызлаӡа ауп уахьахәаԥшуа ишыҟоу уи ҳаибадырра. Аиаша уасҳәап, аҽаӡәызар лымԥын сықәломызт, аӡы дамихын, нас бзиа дибан, бзиа дылбан ҳәа аӡәы иаҳаргьы ԥхашьаран, аха уи зегьы схалыршҭит. Зегьы, зегьы, зегьы…
Уиаҟара зуасҳәарызеи, уара издыруа уакәзар, зегьы еилукааит…
Ихоуҵару, Дигәа, раԥхьа ҳанеиниа ауха иҳаӡбеит изакәызаалак, ҳҭаацәа ртәы, ҳазҿу, иаҳху-иаҳҵыхәоу, ҳҭибамҵаарц. Уи лара лоуп иаԥшьызгаз, аха саргьы акы еиԥшымкәа исгәаԥхеит.
Хыхь – ажәҩан, ҵаҟа – адгьыл, хыхь – анцәа, ҵаҟа – ҳара!
Ажәакала иахьа уажәраанӡа сара исыздырам уи дахьынхо, илху илҵыхәоу… Анцәа иумҳәан, ҳаицәыӡыр дахьысыԥшаара…
Даара акраамҭа ҳаинион, ҳаицныҟәон, ҳаԥсы еилан… Акраамҭа… Абас хымз раҟара. Хымз закәызеи, аха уи, анцәагьы-уаагьы, Дигәа, ԥсҭазаара наӡак иаҟарахеит сара сзы.
Акырӡагь шԥаҟаз, иагьшԥакьаҿыз урҭ ахымзк?..
Аха уахык дмааит ҳахьеиниалоз…
Адырҩаухагь дмааит…
Адырхаухагь…
Мчыбжьыкгьы дмааит!
Иаха сара сыҟамызт, аха дшымааз здыруеит. Анцәа-ауаа, доуҳала акәушәа издыруеит. Аха данааиша, ҳаиҭанеибабаша сыздырам… Исыздырам ҳаибабарц ҳаҟоу, ҳаҟаму!..
Аиаша уасҳәап, Дигәа, уара удагьы ԥсы зхоу уаҩы исызиаҳәом, иагьиасҳәарц сыҟам, схы ахьызгара сымам, адунеи сазкуам… Уажәы-уажәы ахә иеиԥш сеилашәоит.
Иуасҳәап аҵыхәтәантәи аҵх атәы.
Ауха апроспеқт агәҭаҵәҟьа аахәан ҳцон.
Ҳцоит ҳмыццакӡакәа, еиқәшәаны иго ҳшьапышьҭыбжьқәа, наҟ-ааҟ еиварԥшьыхаа игылоу аҩнқәа ирныҩуеит, ҳара иҳаԥҟьаны инаскьаргоит, аха нас ҳара иаҳзыԥшызшәа иааныркылоит.
Ана-ара иаацәырҟьалоит, шәарыцара иҭыҵыз ацыгәқәа. Уахынла урҭ зегьы еиқәаҵәоуп, сапын шәахла ирыӡәӡәазшәа машәырла џьара шкәакәак улаԥш иныҵамшәозар.
Цгәы еиқәаҵәак ҳаԥхьа амҩа еихнаҵәарц имыццакӡакәа аҿаанахеит. Сара сышнеиуа сшьапы рӷәӷәаны инышьҭасыкшоит. Иаразнак ҳара ҳахь иааҳәын, анеонтә лашарақәа реиԥш, аблақәа наҟ-ааҟ алашьцара иаалагылоит. Нас иаразнак алашьцара иҩаныҵуеит, урҭ аҩлашаракгьы.
Лара сара дсыхәаԥшны дааччоит.
Сара лара слыхәаԥшны сааччоит.
Шаҟа ҵуазеи уаха ҿаҳамҭуеижьҭеи! Ажәак ҳҳәар, ҳашьҭыбжь ҳаргар, ҳанасыԥ кьаҿхар, иццакыр ҳәа ҳшәозшәа. Уи нкылан иҳаман, иҳаман. Ҳаргьы аԥхыӡ ҳалоушәа, ҳшьапқәа ықәмыркьысӡакәа, ҳаӡса-ӡсо апроспеқт – аӡиас ҳаццошәа ҳнеиуеит.
Ана-ара адәқьанқәа раԥхьа итәақәоуп аҟарулцәа, рхамқәа рыҽрылаҳәан. Шьоукы ахьтәоу ишьхныԥсылазшәа, икаххаа ицәахьеит. Шьоукы ҳара гәрамгарҭас ҳҟаҵаны ҳшьаҿа ахьааихаагалак иҳашьклаԥшуеит.
«Бзиа еибабозар акәхап… Уаҳа иадыруазеи аҷкәынреи аӡӷабреи, – ргәахәуазар акәхап ҳазбо, – аха уаха аҵых агәы еиҩнашаанӡа абас аулицақәа реимдара рылзыршозеи, ирылазҵаз ирылихратә…»
Ҳцон, ҳцон, ҳцон апроспеқт ҳанысны агаҿахь ҳхы рхо, зны агаҿантәи ашьхарахь ҳхы рхо… Ҳцон аҩнқәа, аҩнқәа, аҩнқәа, аҩнқәа ҳрывсны. Ажәытә ҩнқәа, абырзенцәа рстиль ала иҟаҵақәаз, ахацәа дауаԥшьқәа, аҩнқәа зыҽрыҵыргәан игылоу, зымҵәыжәҩақәа кыдыжәжәахьоу амаалықьцәа ргорелиефқәа рыла ирхиоу… Дигәа, уара узыҩнамӡаша ауада хәыҷқәа змоу аҩн ҿыцқәа ҳрывсны… Лаӷәымла еиҟәыжәжәа амшын иҭарыжьыз Аԥсны аҳ ду Қьалышь ибаа ԥҽыхақәа ҳрывсны… Иҳаваӷӷа иҳацуп ацәашьқәа реиԥш игылоу, зиаҵәара зыциуа, изцыԥсуа аԥса-ҵлақәеи, ес-уажәааны ицәҳәуа егьырҭ ашәаԥыџьаԥи. Наӡаӡатәи аԥсҭазаареи аԥсра ҿҳәарас измоу аԥсҭазаареи урызхәыцуа…
Ҳцон абас ақалақь ҳалалан.
Ҳцон, ҿаҳҭуамызт.
Лара лнапы сара ирӷәӷәаны искын.
Сара снапы лара далаԥсны илкын.
Хыхь – ажәҩан, ҵаҟа – адгьыл, хыхь – анцәа, ҵаҟа – ҳара!..
Ашьҭахь саназхәыц ауп, арҭқәа еидысыҟәшәало, еидыскыло саналага, акәымзар, усҟан анасыԥ исызкашәаз сатәнатәны саман.
Ашарԥаз, ҳахьеиԥылоз, ҳахьеиԥырҵуаз ҳаннеигьы, лҽылмыԥсахӡеит. Дшыҟац дыҟан. Сгәы ҩыҭгәырӷьааит ас данызба.
– Уахатәи аҵх сара ԥсраҽнынӡа исхашҭуам! – лҳәеит лара.
– Ԥсраҽнынӡа! – сҳәеит саргьы.
Абасоуп, Дигәа!..
Уаҳа сҳәомызт, уара уеиха уман абни аца-ҵла ашьапы уадгыландаз… Уи ԥҟазар шысҭаху удыруеит, аха уара унапала иԥуҟар зынӡа сгәы ҭынчхон…
Амҿы алҵрын… Уи сҳәеит ҳәа, имаҭәахәызар?
Маҭәахәрас иалоу аҽакы сыздыруам, аха ӷәы-аасас иҟарҵоит ҳәа саҳахьеит… Аха уи ҳзазхәыцрызеи, Дигәа! Уареи сареи ус ҳаҟоуп, егьа ауаҩы дҳаӷазаргьы, инышәынҭра ҳахагыландаз, ҳнапала анышә игәы иқәҳажьындаз ҳәа ҳаҳәом ианакәызаалак …
Амрагь ҭашәеит, амш хәар-чаруа иалагеит. Аԥсҭҳәақәагь рҽышьҭырхын, ажәҩан ааҵырҟьаӡеит. Аԥшагьы наҵысы-ааҵысит. Аҵлақәа аҽанынархьнаҳәалак, еилыԥхаауа ирықәжьу ахьыҿырп, аҩҩыҳәа бӷьыжәны адәы цәҳәқәа инарықәнаԥсоит.
Асҟак изычҳахьаз аамҭа, уажәшьҭа гәыбӷанс иауҭозеи!
Шьасиа дышнеиуаз аԥша иҿнаӷәыхааз абӷьыжә аҳәиҵәҳәа ианынлықәыԥса, дыҭрысшәа аҩада дҩаԥшит.
Амшә ақды анақәҳа ҿнамҭит, абӷьы анақәшәа ибыбит.
Зыбӷьы кыдӷәыхаа ицаз махә хахақәак дрылыԥшны амза алашара ҩежьӡа излаҭәаз аԥсҭҳәақәа лбеит. Лара аккара дыҵагылан. Ари рыҩны аладахьы ахьацараҿ акәын. Ашоура бааԥс еиԥш лгәырҩа дҭанагалан, лшьапы дахьагоз, лхы ахьхаз ддәықәижьҭеи шаҟа аамҭа цахьаз лгәалашәомызт.
Макьана инеиԥынкылан иасуамызт аԥша, аха ус иаакылҟьалон, иӷәӷәацәамкәа. Ахьацақәа ицәаны ирықәжьыз абӷьыжә аҳәасарҭ еиԥш иҿҩырны аҿыланахон. Уи аԥша, алаӷырӡ иабылны иҟаз Шьасиа лыблақәа аархьшәашәан, еиҳа ицқьаны иаахылтит.
Шыхәлара ихәлахьан.
Шьасиа аҩныҟа лҿыналхеит.
Аҩны даннеи, дышиашаз луадахь дныҩналан, алашарагьы амыркӡакәа, напыршьшьыла аҟәардә лыԥшаан днықәтәеит.
– Шьасиа, – лҳәеит Шьашькәа, ауада лхы нылакны, – алашара абмыркуеи, мшәан?..
Уи алашара аркыга лыԥшаан, аҿақҳәа абжьы рганы иаалыркит. Шьасиагьы ашәақьхысыбжь еиԥш уи дацыҵҟьаны даахьаҳәт. Шьашькәа лыԥҳа даныналҿаԥш, илкыз лҩымсаг налымпыҵшәан, аӷәра инықәшәеит.
– Ибыхьзеи?.. Макьана бзаазеи?..
Шьашькәа илбеит, ацәа бзиа илхаз, лгәыԥшқара уҳәа еилалан ирҵәахуаз Шьасиа лықәраҵәҟьа шхынҳәыз. Уажәы уи лаԥхьа итәаз, илбахьоу лыԥҳа ԥшӡа, еснагь иӡӷабхоз, анацәа ҭыԥ зынхалоз лыԥҳа ҟәымшәышә лакәмызт.
– Сааԥсеит, мама, сааԥсеит, – лҳәеит Шьасиа, лан лакәымкәа, иара ааԥсара ахаҭа убра игылазшәа. – Уа сахьнеизгьы сҿи-снапи еиқәҵаны сзымгылеит, акы ныҟасҵа-ааҟасҵақәап сҳәан... Насгьы, ауаа рацәан, ауаа анырацәоу акгьы ҟасымҵаӡаргьы сааԥсоит...
– Усҟак ирацәоума ауаа?..
– Ҵҩа рымам... Ишԥарацәоу, ишԥарацәоу ауаа!..
Шьашькәагьы уи лаԥхьа аҟәардә наргыланы днықәтәеит. Шьасиа лнапы налыгӡан, арадио алыркит. Арадио аблагьы ҭыԥсаауа иааиаҵәахеит. Зныказ џьаргьы иқәылмыргылеит, ус ашшы ахго абла иаҵәа ҭыԥсаауан, иҭыԥсаауан, иҭыԥсаауан.
– Бааԥсоу бааԥсаму сара исымбо… Зынӡа сгәаҵәа ҭҳәоу џьыбшьома!.. – Шьашькәа лыбжьы каҳаӡан иҟан.
– Мама, барамыжда, изхабымҵозеи, сара исҿашәалак сҳәома нас?!
– Саргьы сгәы ажәит акәымзар, макьанаҵәҟьа ас сеихәлаҳауамызт… Бара бансоуз, хәыҷык сыԥсы анеиҩызга сазхәыцуан, бандухалак еиҳәшьцәак, еиҳаби еиҵби реиԥш, ҳаицны џьара ҳаннеилак, ҳаибадырбо ҳшыҟалаша ҳәа. Усҟан сыӷәӷәан. Ҩажәа шықәса сырҭан. Ҩажәа шықәса рыла аԥҳәыс лакәым, аҵәа еихауҳар ишақәнаго иҿалартә изыҟалом…
– Мама, бара уажәыгь сара саҵкыс быӡӷабуп... – лҳәеит Шьасиа, аха лҿы еилымго акәын дышцәажәоз.
– Сара ҽырбашақә акәу џьыбшьома уи зысҭахыз… Бара бгәы алаҭызгап ҳәа. Насгьы сгәы иаанагон бара бгәы иааҭабкуа зегьы, бҩыза ӡӷабк лыҟны еиԥш сара сҟны ибӡарым, иаацәырган исабҳәалап ҳәа. Аха сгәы сажьозаап… Зегьынџьареиԥш…
– Мама!
– Шьыта… Уи аҽакала дыҟоуп. Уи бареи сареи ҳаҵкыс лгәы ӷәӷәоуп… Бареи сареи ҳакәыз џьысшьон еиԥшыз… Аха уеиԥшызаргь хәарҭамзар, уеиԥшымзаргь хәарҭамзар…
– Мама, сара бара ибцәызӡо, ибцәысҵәахуа акгьы сымаӡам, аха бгәы ԥысҵәар сҭахым… Ибгәалабмыршәан акгьы, бааи урҭқәа усыс иҟаҳҵарым… Иҳалшарым ҳара, џьара хык мҩасны ицозаргьы, ҳгәы иҭашәазшәа, иҳалҟьан ицазшәа ахьаа ҳзыннажьуа иалагар…
Нас ԥыҭрак ус итәан ани аԥҳаи… Арадио абла иаҵәа ҭыԥсаауа, жәа злаӡамыз ашәак еергьҳәа иаанагон.
– Сцапи, аихаҵә дуқәа нылажьны аԥенџьырқәа асыркыпи… – Шьашькәа дҩагылан, лҩымсаггьы уа ишкаршәыз дындәылҵит. Ԥыҭрак ашьҭахь ашәаркыга еихашәқәа аӷьӷьаҳәа иааилалт.
Аӷьеҩ – актәи аԥенџьыр, аӷьеҩ – аҩбатәи аԥенџьыр. Аӷьеҩ – аԥхьатәиқәа рахь акы…
Шьасиа днаскьаны арадио днадтәалан, архиага иналырҵәи-аалырҵәиит. Иарбан бжьымыз, иарбан музыкамыз, иарбан ԥшамыз уи ауха аҵх иалԥаан ара иаанамгоз! Иара иҵәи-ҵәиуа скрипкак абжьы еинҟьа-еиныруеит, аӡаӡ еиԥш аҵх кылнаҵәоит. Раԥк дӷызыӷызуа иашәаҳәабжь ааҩуеит, аҽаџьара џьазк ҵәаа-ҵәаауеит, иԥси-иԥси еихьымӡо игәы ԥжәома уҳәартә аӡәы иашәаҳәабжь алыҩуеит. Нас Шьасиа илмаҳаӡацыз бызшәала аӡәы дцәажәон... Егьа абызшәа узымдыруазаргьы, еилукаартә иҟан уи гәыԥжәарак шимаз...
Абри зыбла иаҵәа ҭыԥсаауа ԥшь-ӷәыцәмаҟьа еидсалак ирыбжьакыз амеханизм хәыҷы, агәы аԥсаҟьа-аԥсаҟьа еисуа, зегьы ирзеиԥшыз анасыԥи анасыԥдареи рбызшәала, анцәа ихьӡ еиԥш иҭыкка иҟоу ажәҩан ду иаҵаршәыз адгьыл цҳаражәҳәара азнауан.
Шьасиа лан ашәқәеи аԥенџьырқәеи злалыркуаз аихақәагьы рышьҭыбжь азыӡырҩра даҟәыҵит, уаҳа изакәызаалакгьы акы дазыӡырҩуамызт, ашәа ада. Аха убригь рацәак аамҭа лзаламгеит. Ацәқәырԥа кьаҿӡақәа рахь ииалган, аԥшаара дналагеит.
Ус, иккаӡа аӡәы ибжьы ааҩит, иааигәаӡаны џьара дцәажәозшәа:
Уажәы-уажәы ибжьы ԥыҵәҵәон, арадио иаанагоз егьырҭ ашьҭыбжьқәа, уи ибжьы рыҵадырӡуан.
– игеит аеродром аҟнытәи абжьы, нас аҽакы бжьалан, Шьасиа дгәаҟ-гәаҟуа дшашьҭазгьы акраамҭа илзышьақәыргыломызт уи абжьы.
– Погода ниже минимума. Прилет запрещаю, следуйте на запасной... – аҵыхәтәаншәа иааҭыҩит уи аицәажәара ацыԥҵәахақәа. Дгәаан, ихыжәжәа-хыжәжәа иҳәон, еиҭеиҳәон аҵыхәтәантәи ажәақәа аеродром аҟынтәи ицәажәоз.
Абри даназыӡырҩуаз еснагь лгәы иаанагон ИАРА, аибашьҩы-ԥырҩы, итәагашоурахаз ажәҩан иаларшәыз изы акәызшәа аеродром зцәажәоз... Иара, Баҭал арра-ҳаиртә ҵараиурҭа ишналгаз еиԥш еибашьра ицаз.
Аҳ, анаџьалбеит, анаџьалбеит...
Ажәҩан аҵаулараҿы џьара, ахҿеиԥш аҳауа ацәқәырԥақәа ирылҟьо, аԥшеиҿасырҭақәа ирылоуп аҳаирплан. Уи ицәажәо аԥырҩы-арадист ишьҭахь иҭәны итәоуп ауаа…
Аԥсҭҳәа цыԥжәахақәа бааӡажжыраӡа, ихьшәашәаӡа иҟоу аҳаирплан аварақәа инарыхьҳәазоит, нас иҩаԥыраҳауеит. Иаргьы аԥынҵа ҵарӡа аԥсҭҳәақәа инарылҳәан, икылжәан инарылсуеит, аҽа ԥсҭҳәақәак ирылаҳәуеит, ирылсуеит, аҽа ԥсҭҳәақәак инарылаҳауеит, инарылсуеит… Шаҟа, шаҟа, шаҟа ирацәоузеи урҭ, нҵәара зықәӡам аԥсҭҳәақәа…
Аԥырҩы уажәы игәы ҭыԥсаауа дазыԥшызар акәхарын адгьыл аҟынтәи ирҳәарызеишь ҳәа. «Мап» рҳәеит, аха агәыӷра нхоит… Издыруада, издыруада, издыруада!..
Уажәы ари еиԥшха, ихынҳәны аҽаџьара ацара мариоума?!.. Насгьы уа иахьнеиуагьы ирыдрымкылар? Џьаргьы ирыдрымкылар?! Иаҳҳәап, зегьынџьара еиԥшны амш цәгьазар!
Абасеиԥш аан шаҟа иаԥсоузеи «уҳадаҳкылоит» рҳәар, «мап» иазымҵәахуа агәыӷра наӡар. Шаҟа ахә духозеи усҟан уи еиԥш агәыӷра. Уи еиԥш агәыӷра ианакәзаалак, иахьакәзаалак акырӡа иаԥсоуп!
Усҟан, уи аҳаирплан аҵх иаалнакаарын, аӡаӡа зықәшы иҟоу акаҭран мҩақәа зылдоу аеродром. Знык аҳаирплан агьежьқәа рыла адгьыл ианнықәслак, аԥырҩы иԥсы ааивганы, иҩызцәа днарыхәаԥшрын. Урҭи иареи ааихәаччарын. Нас, ауаа ҭыҵырц ианыҩагылалак, ашә аартны даарылаԥшрын.
– Бзеила, амҩа бзиа!
– Абзеираз!
Хыма-ԥсыма иахьналбаауа, ршәарақәа, рыԥсылмыткрақәа зегьы рхашҭны раԥхьаҟа иԥшуеит, аринахыстәи иазхәыцуеит урҭ. Убриаҟара иӷәӷәоуп адгьыл – уи ирласны зегьы уханаршҭуеит.
– …Разрешите подход… Разрешите подход! Условие посадки, условие посадки! – арадио иҭыҩуан аԥырҩы-арадист ибжьы ԥыҵәҵәа-ԥыҵәҵәа.
– …Прилет запрещаю… – Запрещаю… – ҵәҩанҵәыҟатәи абзарбзан еиԥш аеродром аҟынтәи уи «деихсуан» аӡәы.
Ус, иааиԥхьбеит урҭ рыбжьқәа. Шьасиа дырҩегьых илыԥшаар лҭахын, аха уаҳа дақәымшәеит. Нас арадио лырцәан, ԥыҭрак ус дтәан. Шьашькәа лышьҭыбжь ҳәа акгьы гаӡомызт. Ҭынчран зегьынџьара. Шьасиагьы, лара дзыҩнатәаз ауада аамҷыдарахаз, егьирахь аҩны ашәқәа аԥенџьырқәагьы ывҵашьыхаа ишаркыз анаалгәалашәа, аҳауа лыцәмаҷхозшәа лгәы иабо далагеит. Лыҵкы ахәдагь ааԥлыртлеит.
Дҩаҵҟьан, ауадақәа аҩбагьы даарыҩнысын, азал лхы ныҩналкит. Шьашькәа дхәыцуа астол ду дахатәан. Лыҩнапыкгьы наҟ-ааҟ лыцламҳәа рынҵаны, лыблақәа ааихмырсыӷьӡакәа астолқәыршә жәпа дахәаԥшуан.
Уарҳалк еиԥш ихьанҭазар ҟалап абри астолқәыршә.
– Мама!!!
– Аа… – лхы дҩахеит уи.
– Ибыхьзеи, мама?
– Саргьы сааԥсеит, аҩны зхагылоу аԥҳәыс… Аҩны абаҩ шьҭызхуа шаҟа хаҳәтә-шьаҟа аҵагылоузеи?! Сара аӡә соуп…
– Аиеи, мама…
– Аиеи, усоуп… Аха сара сыӷәӷәоуп, бымбои… Абасҟатәи хаҳәтә-шьаҟа ирылшо аҟара сылшоит…
– Аиеи, мама…
– Ус, схашыгә иқәгылоуп, абраҵәҟьа, – лхагәҭа аҟыгә аахлырган, дааччашәа луит, – инаԥшуа уа иқәгылоу саароу џьишьартә, ма гәыгәыму…
Нарҭ Сасрыҟәагь ԥҳәыск лхы иқәгылаз саарак данӡалеит…
– Мама, сара ашкол аҟынӡа сцап, – лҳәеит Шьасиа, – макьана цәыкьоуп... Иара абиблиотека ацаԥха аӡәы иҭаххаргьы ҟалоит...
– Ара бтәазаргьы иҟабҵозеи, аҩны гәгәаӡа. Игәгәаӡа атәара цәгьоуп... Бца, бца!
Шьасиа амардуан дналбаахьан, Шьашькәа ашә хьанҭаӡа, иаартны, лыбжараҵәҟьа ҩдәыллырҳәҳәеит. Ажәырқьҳәа аԥша аалҿасит.
– Лашьцоуп, бхала бызцару?
– Уажәы избама, алашьцара... Ахәылԥҵыс саҩызоуп, хьаас ибымкын...
– Рацәакгьы илашьцамзаап... – Шьашькәа лхы дҩахан, ажәҩан дҩаҵаԥшит. Уа ажәҩан иаҵашьыхны иҟаз аԥсҭҳәақәа иҩежьӡа ирылԥшуаз амза, АҼЫКӘАҲА гьагьаӡа иакәыхшан.
– Амза аҽыкәаҳа акәыршоуп!..
– Ишаҟароузеи, – лҳәеит Шьасиагьы – лхы раҳан дҩаҵаԥшын.
– Уаҩ дук дыԥсуеит...
– Аӡынра цәгьахоит...
Шьасиа уи уаҳа даламцәажәакәа агәашә дынҭыҵит.
Аӡынра. Бзиа илбон Шьасиа аӡынра. Иҵаарҷҷо, уанаадәылҵлак егьа уцәалашьшьы уҟазаргьы, иаразнак уарыцқьоит. Укеикеиуа ашьха уқәушәа уааҟалоит. Аҵаа азныказ уӡамҩақәа, уԥынҵа, улымҳақәа ҩыҿнаршәаауеит, аха иаразнак ушьа аусура ҩбанатәуеит. Нас урҭ зегьы шуеит, амца рыхҟьо – уӡамҩақәа, улымҳақәа, уԥынҵа. Иҟәашккараӡа убла хнакуеит асы. Аԥшшәы рацәа иашьцылоу ублақәа арааԥсоит. Ахьҭа рҿышәшәоит сыла иҷыҩны арахь иааԥшуа ашьхақәа.
Аха ишԥаҟало урҭ амра ангыло, ианҭашәо, иԥхеиԥхеиуа аҩы иӡаарҵазшәа.
Абиблиотекаҿ дтәоуп. Аԥенџьыр аҟынтәи илбоит асы аҳәылыҳәа ишлеиуа. Асаркьақәа ракәзар, баҳҭ-баҳҭ ашәҭ шкәакәақәа ақәыԥсоушәа иҟалоит. Асы ихнархәаз аҭәаҵла амахәқәа ишаҟә-шаҟәӡа инарылатәоит ардәына еиқәаҵәа самсалқәа. Амахәқәагьы аддыҳәа ашәыб рықәыҩрны икаҳауеит. Ардәына, ахәда ахәы бымбыл иалацалан, аԥынҵа ҩежьӡа арахь иалыԥшуа иқәтәоуп… Асы аҳәылы-ҳәылыҳәа алеира иаҿуп, иаҿуп, иаҿуп.
Абар, ардәынеиқәаҵәа еиԥшҵәҟьа, иуапа еиқәаҵәа дҭашьшьы аӡәы дахьнеиуа, аха уи иаарласны дҟәашӡа асы иқәнауит. Ардәына сы-цыракгьы ақәыршәым, еиқәаҵәаӡа ацәҟьареиԥш асы шкәакәа иларшәуп. Нас инеиҭаԥан арахь ахы архоит. «Ҿықә-ҿықә» ҳәа ишәаӡыӡо абжьы нарганы, ахҿеиԥш аҭәаҵла иалԥраан, еимагылан илеиуа асы иҩалаӡуеит.
Иаандаз, иаандаз аӡынра!
Шьасиа дууӡӡа, ддысӡа дшыҟоу, лхы нахга-аахго дышхәыцуа акәымкәа, лхьаа аалызцәырҵуан, лгәы кылҵәо. Ахы злахаз диеиԥшын. Лхәыҷрагьы, лыбзиабарагьы – зегьы акраамҭа инымҵәо ԥхыӡны дшалаз, дшалаз мацара, уажәы дыккаӡа даалҵызшәа лбон.
Зынӡа илзымдырӡозҭгьы уи зны зыԥсы ҭаз анасыԥ!
Аха мап! Егьа гәаҟра аԥеиԥшхазаргьы, уи насыԥын, насыԥын уи…
Дырҩегьых лқәыԥшра, лыбзиабара аԥсы ҭалан, мцаны иҩалыжәлеит. Дцон, дцон, дцон, аха амҩа нҵәара ақәӡамшәа илбон. Дцон…
Аӡы шцара… Аӡы шцара, аха дызцоме, инҵәоме…
Дышнеиуаз, аҳәынҵәа шьҭаҩаны, икыцха иахьыҟаз џьара длышьацәхныслан, лжьы лцан даангылт. Даанаԥшы-ааԥшит. Раԥхьа дахьыҟаз лзымдырӡеит. Цқьа даныԥшы, лашарак ҭааӡа иааигәаны џьара илбеит. Дааӡырҩит. Адгьыл иҵыҩны иааҩуазшәа, ауаарацәа хәыҭхәыҭла еицәажәозшәа, хәыҭхәыҭла игәынқьуа шьоукгьы амыткәма рҳәошәа лаҳаит.
Аҽазнызар Шьасиа дшәаргьы ҟаларын, аха уажәы «цатәуп, изакә уаау еилкаатәуп» ҳәа ауп лгәы иаанагаз. Ахәацаҳәа лҿыналхеит. Ԥыҭк данынаскьа ауп ианылдыр, анышәынҭрақәа рҿы шакәыз абжьқәа ахьгоз. Даангылахт. Дааӡырҩит. Аха уажәы ауаа рыбжьы еилыкка иааҩуан.
Лгәы аалыԥсахын уахь днарыдгылт. Ауаа маҷҩымызт. Иналаршә-ааларшәны ирҳәоз мыткәмақәак ракәын акәымзар, уаҩ ҿиҭуамызт. Ԥҳәыск дқәарқәашьеиуа, длаҳәны дыҟазшәа дӷызы-ӷызуан. Лашьцан, аӡәи-аӡәи еибадырыртә иҟамызт, аха усгьы Шьасиа гәаныла еилылкаауан илдыруаз ауаа шырацәаз.
Алашьцара лхы иархәан, ауаа днарылс-аарылсуа, ижны ҿыц иҭырхыз анышә днылагылеит. Ҩыџьа-хҩык раҟара ржыгақәа кны агәгәаҳәа анышәынҭра аимаԥсара иаҿын. Акәыба уажәшьҭа уаҩы ибомызт, аха макьана иақәрыжьуаз анышә ашьҭыбжь аныҩуан. Шьоукгьы (агәыцхәцәа ракәхап) ашьшьыҳәа уаԥсҵәык-уаԥсҵәык анышә шьҭыхны уахь иҭарыԥсон.
Анышәынҭра азхык ахь фонарк ҭааӡа икны дықәгылан хаҵак. Убри афонар алашара хәыҷы акәӡан ауаҩы дызжуаз ирбоз.
Урҭ аԥсыжцәа рхы-рҿқәа афонар алашара-ҭаа алашьцара иахьалнакаауаз аԥс-ԥшра рнаҭон. Афонар зкыз иблақәа ҟаԥшьшьӡа, аҭәра иаҿыз анышәынҭра дазыԥшын.
Шаҟагьы дааигәоузеи анышә иарҭаз ауаҩы, изакәызеи ҩба-хԥа рагыд анышә аҿыгҳара?.. Аха шаҟагьы дхароузеи!..
Абас еизааигәоуп... аԥсреи аԥсҭазаареи... Егьа ԥан бзиа ԥшааны аԥсҭазаара – аӡиас урыргьы, уахьныруа аԥсроуп иҟоу...
Иӷызы-ӷызуаз аԥҳәыс алашьцараҿ длызгәамҭеит Шьасиа. Дырҩегьых ауаа дрылсны шьҭахьҟа днаскьеит.
– Ашьшьыҳәа ушьапы уаԥшны еихгала, анышәынҭра уҵабгоит, – иҳәеит Шьасиа илывагылаз рахьтә аӡәы, иҩыза иахь.
– Ирхадыркааит, ҳала-ҳҿы ҭакәаҳа абас абра ҳзыргылаз… Лыԥсы аҵаҟа рыԥсы ҟалааит, – иҳәеит егьи, игәы ԥыжәжәо, – ирҭаху ҳаларыгӡоит урҭ!..
– Дарбан «урҭ?»
– Дарбан, иуздыррым дарбан!… Шьоукы дара ахьынхонӡа алашара наганы иаҟәыҵт, ақыҭа азыбжак еиқәылашә иныжьны… Иҟаӡами урҭ рҩызцәа уара аус ахьууа? Иахьа угәы аҳәо, уеихаччо аусура уахьынҭыҵуа, иҟарҵалак џьара иноуԥықәсылан, умала уҽузымшьуа уааныжьны, ухы угәы ахыршәаны, иноуԥырҵны ицоит… Иузымдыруеи урҭ?..
– Адунеи ҟыба-ӡыба агхаӡом, урҭ зегьы схы рнысҟьоит ҳәа уалагар…
– Сгәы иахьамуа исҳәоит акәымзар, угәаҵәа ишзалымсуа аҟара сымдыруеи…
– Ишԥоуҳәо, џьушьт… – дымгәаакәа дааччеит егьи.
– Агантәи аԥсы дҳаман ҳааит. Ара алашара ааргеит ҳәа агазеҭқәа аҳәарҭа рибамҭо ирыҩуазижьҭеи анбатәи аамҭоу!.. Уныдыххылан џьара цәашьык ааугартә иааигәаны уаҩ дынхом…
– Ани ауаҩ ҳаԥсы даԥшәмахеит…
– Аиеи-гәышьа, аха ара иҟаиҵоз?
– Иҟаиҵоз зыхьӡузеи, иҷкәын хәыҷы дицәымԥси. Шықәсыки бжаки шихыҵуаз. Жәашықәса иԥҳәыс хшара длоуӡомызт. Иаалырҟьан абас изылашан дшыҟаз, еиҭаизылашьцагәышьеит.
– Анышәынҭраҿ цәашьык аиркырц дааизар акәхарын…
– Ааи, ус акәхап. Уи иакәымзар, напыршьшьыла ҳаԥсы даажыр акәхон.
– Ее, насыԥцәгьа, абни амаалықьгьы аԥсра абаиаҭәаз. Иара ихадыркуа алашара инап хәыҷқәа рыла икны, абри иаажыз аԥҳәыс бырг лымҩа дықәиҵозар акәымзи…
– Ҳара иҳамчгәышьоузеи… Уажәраанӡа узҿызгьы убри аԥсра еиԥшуп. Аԥсра уаҩ дзаиааихьазар, убригь даиааиуеит. Ԥсыхәа амам… Зегьы ҿҳәарак ҿҳәарак рымоуп. Уи уаԥыҩлан акгьы узыҟаҵом, аԥсҭазаара ахала аҽыҟанаҵароуп.
– Аа, ушаҟәыҵра наҟ, уаргьы усзацлахт уажәы, – иҳәеит згәы ԥжәаны ицәажәоз. – Абри амҩагьы, абри алашарагьы мҩабжара инрыжьт, убарҭгьы рхала иҟалоит, уԥшыз… Снапы ахьынаӡо џьара акәындаз, анышә даргьы саргьы ҳамахгьы, аха иабаҟоу!
– Урҟәаҵ, ирзууазеи џьаҳаным рҭыԥхеит. Уи аҵкыс ҳдәықәҵа, заа ҳалбаар амашьынаҿ аҭыԥ ылаҳхуеит акәымзар, ҳашгылоу ацара ҳақәшәоит. Иабадгьылу? Ана акәым, ара акәым. Амҩа акәзар – ахырзаман…
– Иҵегь еиҵаршәшәазар акәын уара уеиԥш иҟақәоу, абарҭ амҩақәа ирынгалан… Усҟан иуҳәоз саҳара сыҟан.
– Уара уҩызцәагь ирҳәо рыфеидоуп…
– Ма иаҳҳәо аӡәы имаҳари… Ауаҩ ихәрақәа ашша анрыбжьашәлак нахыс, аҽада изурҟааргьы ишьҭахь дузхьарԥшрым, иаԥхьаҟагьы акгьы ибом.
– Уаала, уаала! Уи сара исаҳауеижьҭеи!..
– Иаахҵәаны амҩа удыруама?
– Ишԥасзымдыруеи! Арҭ уа илеиаанӡа, знык аҭыҭынгьы ҳахоит.
– Иара абрагь зегьы урывымсыр ууам…
– Уара уакәӡами, мшәан, уажәы исышьҭаланы икәаталеиуа ицо?
Урҭ еибакы-еибашьҭуа, амҩахь идәықәлахьаз ауаа рыжәпара ԥҟаны, ахәы ахыҵырҭахь рҿынархеит.
Иҭааӡа афонар зкыз, ԥыҭрак анышәынҭра ҿыц дахагылан. Нас арахь иҿааихеит. Шьасиагьы дахьынагылаз дадырсызшәа, ус дгылан. Шцатәыз лдыруан, аха дгылан.
Уи дшааиуаз, Шьасиа данаалыдгыла, ифонар дҩахан иналҿаирԥхеит.
– Шьасиа?!
– Ауаа анызба сымҩахыҵын...
Шьасиа аҽаӡәы иҳәоны дазыӡырҩуазшәа акәын лыбжьы шлаҳауаз.
– Ауаҩы мыжда, иахьа дыҟоуп, уаҵәы дыҟам, – иҳәеит уи, даақәыԥсычҳан, – знык анышә хьшәашәа аншәы-бжьала, нас... Аха ауаҩы иблақәа ааԥшуанаҵы деихалароуп.
Шьасиа ҿымҭ дгылан.
– Шьасиа, бнаскьазгап бшәозар?..
– Сзыршәозеи, мзашәагьы акы ыҟоуп...
Абри ауаҩ, зхәыҷы-згәыӷырҭа абра анышә дамоу, минуҭк иадамхаргьы игәы зырҭынчша акы иалҳәарц лҭахын, аха уи даара ицәгьан.
– Алашара аҭыԥ аҿы иҟасҵап, наҟ ала схыҵуеит. Ари анышәынҭра рыцҳагьы гәгәаӡа иқәхеит, џьара лашарак ааганы иасыркырц сҭахын.
– Сара машәыршәа ауп сшақәшәа, уаҩгьы иазҵаашьа сақәымшәеит...
Афонар зкыз илеиҳәеит иржыз дызусҭаз, нас уаҳа дымԥшыкәа деихо иҿынеихеит.
Шьасиагьы аҩада лхы рханы лҿыҩалхеит, убри игәы ҟазҵашаз џьара ажәа ҟәандак ахьылзымԥшааз, иахьылзымҳәаз лгәы иҭыхо.
Иржыз аԥҳәыс бырггьы ус ааигәа длыздырамызт, аха лхи-лҵыхәеи лаҳахьан. Урҭ аханатәгьы Ага инхон. Лхаҵа дыԥсыӡкҩын. Уахык иҩызцәеи иареи амшын агәахьы ишыҟаз, амшын цәгьахеит. Уаҳагьы урҭ арахь аӡәгьы дыхнымҳәит... Лыҷкәынцәа рҩыџьагьы арра иҭахеит. Лара данԥсы, уа дызваржуаз уаҩ длымамызт усгьы, дааганы абра ланхәеи лабхәеи дрываржгәышьеит.
Шьасиа аҽазнык даахьаԥшын, уажәшьҭа илымбоз анышә ылҳәыгәра шыҟоу днаԥшит.
Шаҟа дзаҵәузеи уажәы абра иржыз!.. Лыԥсы анҭазгьы шаҟа аамҭа дзаҵәны дыҟазиз! Зхаҵа, зыҷкәынцәа зцәыӡыз аԥҳәыс!
Егьырҭ лыкәша-мыкәша иҟаз ауаа, илыцхраауаз, лгәы нызкылоз, дзыжьжьоз?
Урҭ егьа днырмыжьзаргьы, егьа лымаҵ рузаргьы... Дрыцҳаршьазаргьы... Лгәаҿы лхаҵеи лыҷкәынцәеи рҭыԥ ахьҭацәыз, уаҩытәыҩса уаҳа изҭырҭәаауамызт.
Абри агәырҩеиԥш ицқьазҭгьы, анарха рымазҭгьы абзиабареи ақьиареи… Усҟан аԥсҭазаара аҽакала, аҽакалаӡа иҟалон.
Ари ахәы хә-дуун. Аԥсыжрақәа рацәаны иаман. Иҟан зынӡа иажәхьаз аԥсыжырҭақәагьы. Урҭ зтәыз ажәлантәқәа, ма амҳаџьырра ицеит иқәҵны, ма аибашьрақәа раан иҭахеит… Урҭ рабацәа рнышәынҭрақәагь амаӷ-ажыц рхиаауан, абаҟа кьоу-шәоуқәагьы хәашхәаша иагон аамҭа.
Анкьаӡа, ада ԥсҭазаара аныҟамыз инцәартәуаз ахаҳә, уажәы ажәытә ҳаҭгәынқәа рханы иахьарсыз, убри анкьаӡатәи рҵакы рзыхынҳәуан. Ашыцламҭә рықәышьшь, ауаҩ ибаҩқәа зфаз адгьыл иахьыҵыҳәҳәоз, ҵысра рымаӡамкәа, имбаауа-имԥсуа иахьыҟаз инахәаԥшуаз, даздырхәыцуан аԥсреи аԥсҭазаареи, ауаҩы иаамҭа акьаҿреи, наӡаӡазтәи аҟазаареи.
Абра джын Арзаҟангьы... Ес-уажәааны, уи инышәынҭра, аҵаа ҟәашӡа иақәҟанаҵан, аҵәақәа шықәыз рбалон. Машәыршәа арахь иқәнагалоз ахәыҷқәагьы ирзыгәаӷьуамызт асҟак зхыҵуаз анышәынҭра ҭабга аханы иҟаԥшь-ҟаԥшьӡа иқәыз аҵәақәа рылакьысра. Ус, жәык баҟы-саҟуа џьара арахә ршьапхыц змаахац ҳаскьын збозар ҳәа ақьышә нышьҭакуа ишнеиуа, аҵәақәа ианынархагылалак, иазгәамҭаӡакәа аӡы иныҽԥынгылазшәа, иаразнак иаангылоит. Иџьашьаны инарфыҩуеит, нас абз џьаџьа ду ашырқьҳәа инархьшьуа, уи ианҵаны руакы шьҭнахырц аҭахуп, аха акраамҭа аҵәақәа ахьҟәазу аҟнытә аҿы иазҭагӡом. Аҵыхәтәаны, иаулак, аҵәақәа руакы ҟәаҟәа-чаҟәан аҿы иҭанаҵоит. Ахы раҳан, аԥынҵа гәаҩарақәа ҭырчаауа, акыр иаадхалоит уи арҟәыцра. Нас, ашәах аҿыҵач, иагәарԥханы аҿамҟәара иналагоит.
Арзаҟан итәы анаалгәалашәа, Шьасиа илыӡбеит иахьа уажәраанӡа Хьыфа лхала дызхыз аҩны шыҟоу илымҩатәны дцар. Ла лышҟа анеира лзымгәаӷьыргьы, иамуӡар ма лашҭа дынҭаԥшып.
Абриаҟара шықәса ҵхьеит, аха иахьа уажәраанӡа уи лымӡарха лшьапы налзықәмыргылацызт Шьасиа... Дацәшәон уи лынасыԥ дахькылнагаз, илзаанагаз абара…
Шьасиа убарҭ ахҭысқәа рахь дхынҳәны дрызхәыц-цыԥхьаӡа, еиҳа-еиҳа агәра лгон, Хьыфа Арзаҟан бзиа дшылбоз.
Аҩны гәгәаӡа, иаакәыршаны иҟаз ашәаԥыџьаԥ инарылԥшуан. Аҵла дуқәа рышәшьырақәа ихырҩаӡон. Аԥенџьыр аҟынтә иҭааӡа лашарак кылԥшуан.
Шьасиа игәаӷьны ашҭа данынҭала, еилылкааит уи лахь анеира шлылымшоз. Унеир, улацәажәароуп. Уи лацәажәара зхызго дабаҟаз! Шьасиа илылшомызт, еиҳарак уажәы...
Аха ус лхәынгак џьара днахәаԥшыр цәгьа илбомызт.
Лыԥсы ӡаны илашоз аԥенџьыр днадгылеит.
Ажәытә уаџьаҟ излаҟаҵаз ахаҳәқәа ана-ара еилабганы ишыҟазгьы, лҩа аунашьҭуамызт, амца лаша-лашо иҭан. Хьыфа, ҭаҷкәымк даҟарамшәа лҽеимаџьгәан, лхы лықәыжьны уи ауаџьаҟ аԥхьа асқам лаҟә дықәтәан. Лылахь иҭахалаӡан илхаз лкасы еиқәара, лхы-лҿы ҟәашӡа иаҵԥшуан.
Ауаџьаҟ акәша-мыкәша нышәыргәын, аԥенџьыр иахьазааигәаз ихӷәын. Убри аӷәрахьы игылаз астол дадтәалан Хьыфа лашьа.
Ихахәы жәпа хәыц еиқәаҵәа аламкәа ишлахьан. Шьасиа уи раԥхьа данылбахьаз еиԥш деилфаҷа дыҟамызт, ицны, имгәацәа кылышьшь дтәан, ихы-иҿахьгьы акыр деихәлаҳахьан.
– Уажәоума санышәгәалашәо, Миха? – лҳәеит Хьыфа. Уи лыбжьы лымӡааӡан, ихымыжьжьаӡаз, илиааиз агәырҩа ишаҵазгьы, итатаӡа иҟан.
Шьасиа лылаӷырӡқәа лгәы инықәҵәеит.
– Убас иҟоуп, саҳәшьа рыцҳа, аԥсҭазаара… Сара сдоуҳала иҟалаз џьыбшьома? Ауаҩы зны дҳәаԥсахоит, зны – длаԥсахоит…
Уи Шьасиа данылдырқәоз еиԥш аҿаца-ҿацаҳәа дцәажәомызт, ибжьы ақыдреиԥш еиқәаҳан иҟан. Уеизгьы угәы аабжьнахыртә, угәы иныҵаххратәы АКЫ алҩуан уи ибжьы, икәша-мыкәша иҟоу рҭынчра, риашара, рқьиара еснагь иалацәиршәаларц азы амгәарҭа иҭганы адунеи иқәигалазшәа.
– Ус акәзар, саргьы шәысҟәаҵ, аиашьареи аиаҳәшьареи зшаз дсыман суҳәоит… Уажәшьҭа дук нызҵуа сакәым, сышәмыргәаҟын, сыԥсхашәымшьын цәгьала, иҭышәымхын ишәыцәҭахаз сыԥсы ацәаҳара! – Хьыфа лхы шьҭымхӡакәа дцәажәон, аха еиҳа-еиҳа деилашәон.
– Убри ами саргьы исҳәо… Бхала быгәгәаӡа ақьаԥҭажә бахуп, арахь быԥсы ахәыц иакуп, уаха бахьнышьҭало ак быхьыр?..
– Зегь дара рами…
– Егьа бҳәаргьы, сара башьа соуп, еиҳаны згәы бзыбылуа уаҩ дбымам… Иахьа уажәраанӡагьы ас бынсыжьуамызт, аха быҷкәын игәы сшаҭон.
– Уаҟәыҵ, Миха! – лхы ҩышьҭыхны лашьа днеиҿаԥшит Хьыфа. – Усшәиуам. Уԥсыр сҭахым, «Ашьа улҵааит» ҳәа гәанылагь исымҳәац. Уара сыхәда уаӷрагылазаргьы, унапы сыхәда иакәуршошәа исыԥхьаӡон… Ҳаиҭымцәан, ҳаибааӡахьан… Иугәаламшәои, уахык ԥхьара џьара уцар, уеибганы уаауазар ҳәа ушәара ацәашьы сықәысҵон… Уи азы анцәа дшаҳаҭуп, уаҳа аӡәгьы. Сара акгьы саныӡбом, уаргьы суныӡбом, амала еиҭашәмыртытын сыхәра… Сара сеиҭымра сзалымҵит, сеиҭымны сиит, сеибаны сыԥсуеит, – уи лылаӷырӡқәа амца кәеицеиуа ирныԥхон.
Убасҟак лгәы ҭаҳан дшыҟоугьы, лыбжьы татаӡа иҟоуп. Изакәы гәыз, изакәы гәы бзиазиз илымаз, анаџьалбеит!
– Егьа ус акәзаргьы, сара зегьыҵәҟьа сраҩбхырц бықәнагам…
– Уаҟәыҵ, Миха, анцәа даахәан суҳәоит! – деилашәон еиҳа-еиҳа Хьыфа, – сумырҳәҳәар ууам уара усгьы… Сара ара сықәҵуазар, Ездорагь акыр иҽысзикхьеит, аха ара аԥсра сықәнагароуп – уаҳа акгьы.
Убасҟан, убри инҭирҟьаз ахы исцәагеит зегьы. Иишьыз усгьы дшьын, аха сара сыԥсы ахаарагь убри ахы иагаӡеит, уи дысцәагеит сгәы иҵаршәны исааӡаз сысаби заҵәы, схы зыхҭнысҵоз сашьазаҵә… Уи зхы азымҭашазгьы аӡә дубарын, аха сара уаҳа сылымшеит. Уеизгьы-уеизгьы сҽацәызгон реиҳа исҭахыз ауаа рнапала срымшьыр… Сыцәазар, сыԥхыӡ иаламшәоз сымбар…
Миха дӡырҩуашәа дымӡырҩуашәа, ӡибнаҟа дыԥшуа дтәан. Хьыфа даақәыԥсычҳаит.
– Усҟан, аԥхьаӡа уии сареи ҳшыҟаз ануасҳәа, исгәалашәоит, уеигәырӷьеит. Акызаҵәык угәы еихьызшьуаз, иашьцәа Маршьанаа нхамҩа шәырҭашам ҳәа акәын. Уи дугәаԥхоит, игәра угоит ҳәа сеигәырӷьеит…
– Нас… Настәи зыбымҳәозеи, настәи?
– Убригьы уара шьахәла иудыруеит, Миха. Узазҵаауагьы здыруеит, шәара шәыхәмарра ҟьашь сшаламгьы, зегьы еилыскаауеит… Исыздырам, шәара иахьеи-уахеи ишәыдгылоу ишырымбо!.. Урҭ ирымбаӡошәа ҟарҵоит ауп…
– Ибзеилымкаауа аус баламцәажәан, сара сызбазҵааз аҭак ҟаҵа!
– Иугәаласыршәап, уҭахызар… Уии сареи маӡала хаҵеи ԥҳәысси ҳанеибага инаркны, ишудыруа, еилаҩынтрахеит… Амаршьанқәа ирыҵаҟәало ианалага, зынӡа алаапк иаҩызахан, иаарԥыхьашәалак ирыцҳауа иқәын. Усҟан рымчгьы зынӡа ирымпыӡымӡаацызт. Уи еиликааит сара – атәи-тәых ҭыԥҳа сшигаз иҵырдыраар шыцәгьарахоз. Дзыцәшәозгьы сара сакәын. Сыршьыр ҳәа дшәон. Анҭ рзы иаргьы саргьы ҳзакәыхыз, ҳаԥсы хәыҷқәа ааҭдырҟьыҵәуан. Сзырымшьызи усҟан, срыцҳара зықәшәаша. Усҟантәи сыԥсра ԥсразма?!. Даргьы гәҩарақәак рымамкәа иҟамызт. Арахь, сара аҽакала сыҟан. Аиашьа иеиԥш иибоз, дызбоз ауаҩы дааиацәажәан, уи сизиҳәазшәа ҟаиҵеит, сыхьымӡӷгьы схихит, сыԥсы еиқәирхеит.
– Уи сара ус сабҳәеит, аха егьырҭ ауаа ишԥадхабырҵоз… Насгьы ус иҟаиҵа, егьыс иҟаиҵа, хаҵа биҭиит. Дхазыноуп, дтаташьуп шаҳҳәоз, егьырҭ Маршьанаа ҳхаиршҭыртә аус ҳақәиршәеит. Убарҭ зегьы сышԥарықәтәарыз сара? Сбазҵаауеит!..
– Ушаҟәыҵра, Миха, Ҽымдыр ҟаумҵан, Усҟан ус умҳәаӡеите. Насгьы уи итәы уаламцәажәан уара, уа ҳәатәы умам. Адамра хыла даумырсын. Шәилгеит, уи изшәырха!..
– Нас, егьи дысхаҵамызт ҳәа бҳәарц бҭахума?
– Уажәы иуаҳәатәу здыруан, убри игәнаҳа сыдымзар… Убри аҳҭыԥҳәыс лԥа, сара схаҵа ҳәа ауаа ирдыруа, деилкааны дыҟазар, шәара шьоукы-шьоукы иӡбахә аҳәараҵәҟьа шәаҭәахомызт. Егьа ус акәзаргьы, уи дуаҩԥсын… Сара усҟак сгаӡамызт уи ихы шникылоз сзеилымкаауа… Издыруан уи уаанӡагьы ишиҵәахуаз сшигәаԥхоз, сара насыԥцәгьа… Уаха шаанӡа дмыцәаӡакәа дахьыбарџьеиуаз, илацәақәа чуан. Ианшалак, дыԥхашьаны сыбла дызхыԥшыломызт. Аха уи аламыс иман, иламыс ихи-имчи еиқәнархон. Урҭ аҩыџьагь рыӡбахә ала аӡәы шәҿы сеиарханы ажәак шәҳәартә шәыҟам шәара! Убарҭ сзымдыруазҭгьы, сара зынӡа сыҵацәон… Ауаҩы захьӡу дысзымдыруа сынхон…
– Дарбан «шәара» ҳәа бызҿу?..
– Уи бзианы иудыруеит, сашьа рыцҳа… Сыҷкәыни уареи шәами сызҿу.
– Сара соуп бара бзаӷоу!.
– Уара уажәит, сашьа рыцҳа, уаҳәшьаԥагьы игымхозар ицлом, аха шәеицәамхазар акы шәааиӷьымхеит… Уара умаҵура уамырхырц, ирԥшӡашәа апенсиахь уахьырышьҭыз, ма сыҷкәын ДЗЫҚӘГӘЫӶУАЗ АҞЫНӠА днамгакәа, аҽаџьара дахьдырхаз акәым сара изхысҳәаауа… Уиаҟара заҭахузеи, уи уара цқьаҵәҟьа иудыруеит.
– Бысмацәҳан, амарџьа, бысмацәҳан! – иҳәеит уи игәы ԥыжәжәо, ибжьы акәымӷқәа алыҳәҳәо, – бара сара сыхьӡ арцәгьара ауп баныҩагыла инаркны напы злабкыз. Бышҩыҵшәаз, бнеины ауаҩ ҟьала бикәаиеит… Даҽа еишьазар ишԥабзиуаз?! Бықәцан иахьынеиԥырхоз бдәықәиҵон. Ашьҭахь, баб иқәлаз ауаҩы биццеит. Саргьы исымбаӡошәа ҟасҵеит. Уеизгьы быфҩы мгакәа урҭ бызрылҵуа быҟамызт, дырҩегьых сара соуп акәымзар… Бара боуп згәы зыхьыз, сара ажә гәаҵәа сыӷроуп, акгьы усыс исымаӡам! Бара ибдыруама убри шаҟа исызтәаз сара? Уи уаҳа иамузаргьы, лыҷкәын сиҵгәап, ауаа рахь дкылызгап, уи ала лгәы ҭызгап сҳәан, уахьгьы ицәгьахаз сара сакәхеит. Иара иакәзар, ахаан иимбацыз анисырба, ихы сакәхшан, иара иԥсы ҿихит… Баргьы бкаижьит, саргьы… Уажәшьҭа сара сыԥшқам, бара ара бкьацәӡа ақәацә быҩнатәаны, ауаа сыбла ихырбало исзычҳауам. Ашьшьыҳәа бааҩныҵны абрахь баала. Сара исфо бфап, млакы-хьҭакы ма басыргарым… Сара саагылазар шәара сшәықәыӡхьеит, иҟалозар абыржәы ма бсызхәыц…
– Миха, уаҳәшьа рыцҳа, уззымдыруа аӡәы иаҳар иҵо џьишьоит, аха сара уздыруеит, нас усҟак ухы аџьа заурбозеи? Уара умаҵураҿы џьара иуԥырхагахар ҳәа ушәон, уқьаадқәа рҿы ҭауади-аамсҭеи иреиуоу аӡәы дугәыцхәуп ҳәа џьара иаҳәар ҳәа ушәон, ирацәан убригь саргьы ҳзыхурҟьоз… Угәаҿы џьара
гәыбылрак кыдыршәыламкәа ҟаларым, уара ахәаша, аха изхәарҭоузеи… Са сгәы ахьыԥсыз иԥсит, ицаӡеит – сара сызгьы, уара узгьы… Уаҳәшьаԥа дазыҟаҵан иаб диуршьит. Изымдыруаз иаб… Уи, егьа сгәы ицәцахьазаргьы, инапала инеигәыдҵан иаб дшиуршьыз еиликаар ишԥаҟалои?!.
Шьасиа дзымцо-дзымаауа ааҵра дахьавагылаз дныҩныҵәаашарц акы аалыгымхеит. Лҿы лнапы ҩаԥыралкит.
– Диздыруамызт бҳәама, нас иаб?..
– Убригь уҳәашт, уара?! – дааҭрысит Хьыфа. – Убригь уҳәашт!..
– Дидыруазар ишԥаҟаиҵарыз зыбгәахәуа?!
– Усҟәаҵ, усҟәаҵ, усҟәаҵ! – дшәаны дихәаԥшуан Хьыфа лашьа иҽеимыртаӷа дахьтәаз. – Сгәы ԥжәаны сшәымшьырц шәҭахызар, аԥсыха сышәҭ, издыруа сызхоит… Уаҳа здырырцгьы сҭахым!!! Сыҷкәыни уареи шәеиванагалазар, уи уара утәала дуааӡеит, ушьҭра дықәлан дышцоз, дуиааит. Иара ихы улаҿихзар акәхап. Иара уимҭиир, уара дшуҭиуаз идыруан… Ацәгьара ҟаҵаны укәа иҭаҵа зырҳәогьы убри ауп, иухьӡеит… Сара сгәырҩа уагондаз, Миха, сыбла ҭраа абра сыҩнаҟәыҟәижьҭеи иҵуазеи? Аха УБРИ ҟалази уажәи рыбжьара, абри сышә рыцҳа ушьапы нхумгац. Унызкылазеи?!
– Абыржәы ибҳәо аҩыза смаҳарц азы…
– Уи башоуп, уи ҽыҵгоуп. Уажәы абра сындәылҵны суццар, «иан дынижьын, мап лцәикын» ҳәа аҽыҵгақәа ҽыҵгак рыҭан унаишьҭалашт… Ихш еиқәаҵәак ныхуршәларц еиҭа… Еиҭауасҳәоит, шәыԥсыр сҭахым, аха абаҩ еимазкыз ала реиԥш шәеибафозаргь, сара уажәшьҭа салашәымҟьашьын, сыԥсыргьы шәысхамгылан. Уажәшьҭа рацәак сызнымхеит схы зқәысҵаз ауаҩи сареи ҳаибабарц… Убас слахьынҵа ианызар акәхарын… Шәара ишәыхәҭоу анцәа дылбааԥшны ибап. Уи са салам.
– Бара ибаҳахьоу быҷкәын иишьуаз дызусҭаз шидыруаз?!
– Мап, мап, – лҳәеит Хьыфа лыԥсы лызҭымкаауа, – мап уи издырамызт, издырамызт… Иахьа уажәраанӡагь издырам… Избанзар, уареи сареи ҳаамышьҭахь издыруа аӡәгьы дыҟаӡам…
– Уи сара иасҳәеит!.. Дшьы ҳәа акәым, уаб иоуп, иҽыҵәахны дыҟоуп ҳәа…
– Уаҳа шаҭара ззымдырӡо шәҟазҵази, шәара гәықәхақәа! – ашырҳәа дҩагылеит Хьыфа дааиҵақьын, – санышьҭало, шәара акыр шәыхьшазар сара сагааит ҳәа, анцәа сиҳәан сышьҭалахуеит. Убас срыцҳан сишеит. Арахь гәыӷра заҵәык исымоугьы ус исымумкәкәаан. Уи иаб шиакәу дырны дишьуамызт!..
Шьасиа лхәы-лжьы қақаӡа еилагылон, зны деилшаауан, зных дыхьшәашәахон.
Дааилшәан, убасҟан еилылкааит, уи лҭыԥан дыҟазар лара аҽакала дышныҟәашаз.
Зегьы ҳәаак-ҳәаак рымоуп адунеиаҿ. Ишыҟазаалак, лара усҵәҟьа илыӷрагылар луамызт.
Уан лгәи лгәаҵәеи ҭыхны иааугароуп ҳәа иарҳәеит… Лгәи лгәаҵәеи ҭыхны иман дшааиуаз даашьацәхныслеит уи. «Аа, нан, нан!» – аҳәан иааҩныӷызааит иан лгәи лгәаҵәеи, изкыз лыҷкәын ижьы ицазар ҳәа…
– Сара ибасҳәо хабҵозар, убасоуп! – иҳәеит Миха ԥыҭрак ашьҭахь, аҳәызба иҟьазар еиԥшны. – Ихабымҵозар, иара ара дыҟами… Иара зынӡагьы дхәыҷымызт, иҟаиҵоз идыруазар акәхарын…
– Дишьит!.. – лҳәеит уи ауаҩшьра аныҟалаз уажәы акәызшәа днеизҟәыҿын. – Дишьит! Дышәшьит!
– Бара ибҳәац бҳәоит, уеизгьы… – дааччашәа иуит. Амаҭ ацәа уахьысызшәа уцәа ааухнарԥарын, убриеиԥш ччаԥшьын уи.
Хьыфа лашьа дихәаԥшуан, дихәаԥшуан, дихәаԥшуан…
Шьасиа лыԥсы ӡо ашҭа дҭыҵын, ашкол ахь игаз амҩа ԥшааны лҿыналхеит. Амза акыр ихалахьан. Аԥша инеиԥынкылаҵәҟьаны иасуамызт, аха ианаацәырҟьоз ԥаса аасҭа амч аман. Амҩагьы ушьапы иабартә абӷьыжә анаҳалахьан.
Аԥсҭҳәақәа рҽыҳаракӡаны ажәҩан ҵырҟьахьан. Аҽыкәаҳа гьагьаӡа, ажәҩан азыбжак иакәыхшаны амза ҭакны иаман.
Шьасиа дахьцоз алымҩанык Хьыфа лылаӷырӡқәа, амца кәеицеиуа ирныԥхо, лыбла ишыхгылаз ихгылан.
Заб дзымшаҭаз ауаҩы... Нас ани аҽаӡә дишаҭо дыҟазма...
Ашкол аҿы зегь еимпхьан. Аизарагь ахәмаррагь иалгахьан. Шьасиа ашкол днавсны аклуб ахь дцеит. Амардуан даҿалан лҿаныҩалха, еиҳа лгәы лхашҭшәа дааҟалеит. Уа дахьнеиуа лҩызцәа бзиақәак лзыԥшызшәа.
Илзыԥшыҵәҟьан аҩызцәа бзиақәа. Ирацәацәамкәа, аҭыԥантәи ауасҭацәа иҟарҵаз агҿачаԥақәа рҿы иқәыз ашәҟәқәа... Уа иҟан акыр џьа зхызгахьаз, иркхьаз-ирышьҭхьаз, иқәсхьаз, ацуҭа иакәшахьаз ашәҟәқәа. Ақыҭа абжараҟынӡа изымнеиц, аӡәы-ҩыџьа рыда змыԥхьац... Лара лнапада нап иамкыц... Здаҟьақәа зегьыҵәҟьа еимыхым...
Ашәҟәқәагьы ауаа иреиԥшын. Шьасиагьы абиблиотекаҿы аӡы шыцәаз избаз иеиԥш дтәаны дыԥшлон. Абиблиотекаҿ ҭынчрахон. Дыԥшын, уажәыҵәҟьа абарҭ ашәҟәқәа рҿы зыԥсҭазаара ҩу ауаа рыбжьқәа гарашәа. Игарашәа – аччабжьқәа, аҵәуабыжьқәа, амыткәма, ахысбыжьқәа, ашәаҳәабжь, амшын ахьгәрымуа – аԥсҭазаара, аԥсҭазаара... Иара аԥсҭазаара адунеи ианылеижьҭеи иахҭнагахьоу иахьеи-уахеи иины, иахьеи-уахеи иԥсуа агәырӷьареи агәырҩеи, иахьеи-уахеи иины имԥсӡо агәырӷьареи агәырҩеи, аԥсҭазаара ԥсҭазааразтәуа абзиабареи ацәымӷреи, аччаԥшьи алаӷырӡи рышьҭыбжь лаҳарашәа, рымч лбарашәа...
Ҭынчрахаӡон.
Шьасиа лаԥхьа иаауашәа лбон, аамҭа иаиааины ашәҟәқәа зыԥсҭазаара рымадоу: ажәытәӡатәи аиха ццышәқәа здыркыз, шьоукы – рыдгьыли рхәыҷқәеи аларыхьчарц, шьоукы – урҭ аларшьырц... Ацәмаа здыркыз, зхазы аԥсымышьҭыга аазрыхуа, дзықәгылоу адгьыл зтәу ауаа рзы ихандеиуа... Адунеи иацәыӡыз аиаша сыԥшаауеит ҳәа идәықәлаз, зыбзиараз, зыцқьараз иччархәтәыз… Адунеиаҿ ауаҩ изы аиаша иагарцаз зхы ақәызҵаз, уи алагьы аиааира згаз...
Абзиабара дақәиҭхарц ашьаҿа аныҟаиҵа, атымитыша аҟынӡа инанафаз итәы... Зыԥсҭазаара насыԥла иҭәыз, егьырҭ ргәаҟра зызгәамҭаз итәы... Аԥсҭазаара, аԥсҭазаара – ақьаад жәла бзиа иалаӡаз, аибашьраан
зда ыҟамыз ақьаад џьаџьа иалаӡаз, зыхә дуу ацәажәпа зхоу, иҟәыбзҟәыбзуа ацәа ҵаӷа, напы ԥшқада уаҩ изымкуа зхоу...
Шьасиа амардуан дыҩхалан, аҩналарҭаҿ иҿаз ашә аалыртын, еиҭах ацаԥха нылаҵан, акаридор аҿы алашара амыркӡакәа лҿыналхеит.
Уаха аҵхыбжьон алашара збо аӡәы даанагар ҟалоит, иԥшӡахом.
Абиблиотека зыҩназ ауада, акаридор аҵкыс илаҟәны аклуб иаҿаԥшьын. Шьасиа, днапыршьышьуа, абиблиотека ашә аҟынӡа даннеи, иаркыз џьшьа лыҽнадылҵеит, ацаԥха ҭыԥ ԥшааны иаалыртырц. Аха ашә аҷараҳәа ахала иаатит, ларгьы дкаҳарц егьаалыгымхеит.
Шьыта ашә шаартыз дцазҭгьы, ашәҟәқәа ргазар! Иаразнак аркыга лыԥшаан, алашара алыркит. Убри аамҭаз ашкаф ду ашьҭахь ҟыгә-чыгә быжьқәак лаҳан, днеилууааит.
– Уарбан?!
Иааҭынчрахеит. Убри аҭынчра зынӡа даршәеит Шьасиа.
Дзыршәозеи лара, уажәшьҭа дзыршәозеи!
– Уарбан?
Дырҩегьых аӡәгьы ҿимҭит.
Нас лара иаалгәаӷьын, агҿачаԥақәа рышҟа днаскьеит. Еилыкка илаҳаит ашьапышьҭыбжьқәа. Шьасиа дырҩегьых лгәы аалымҟьан, астол ахь лҿыналхеит, уа лгәы зырӷәӷәоз акрыҟазшәа.
/ъ
Наҟыстәи ашкаф даавҵит Шьыта.
– Шьыта?!
Уи лӡамҩақәа кылҵәраан ицон, лоуразоуроу деицрашәаны дыҟан. Дмыццакыкәа цас илуазшәа лшьапқәа ықәкшо Шьасиа лахь дааиуан. Лгәы акы ыҵаххны дшыҟаз лхы-лҿы ианыԥшуан. Еснагь еиқәышьшьы, акгьы усыс измамшәа иҟаз Шьыта лакәмызт ари. Лыбла ҭбаақәа цымцымуа, ауаҩы дааиҩырҵәарашәа иҟан.
Ацгәы икьууа аҵкыс имкьууа еицәоуп ҳәа…
– Бабаҟаз бара, аҵхыбжьон? – дҵааит Шьасиа, макьана лгәаҭыԥ иқәымлацкәа, лымчқәа дынрыжьӡан астол аԥхьа аҟәардә дахьнықәтәаз.
– Сара сакәым, бара бабаҟаз?! – акаҩ ааҭлыргеит Шьыта.
Шьасиа дгачамкны уи дналыхәаԥшит.
– Ибыхьзеи, бара?!
– Сара сакәым, бара ибыхьзеи?!
Шьыта дааины Шьасиа лааигәара днагылт. Аха уналылакьысыр, дшыԥжәара дычны дыҟан.
– Бцәажәашьоузеи, бара? – лгәы кыдгылаӡан уи иналҿалырхьит Шьасиа. – Есымша схәыҷхо џьыбшьома сара. Ишԥыкәу ҿырҭәыла бышсацәажәо?!
Шьытагь дазыԥшымзар акәхарын, еснагь зегь хьазыршшоз, аара зхы иадызҵоз Шьасиа ас илҿалырхьып ҳәа. Аха лара уи гәалымҭаӡазшәа, акәымӷқәа лылҳәҳәо дгылан.
– Шәыҟәқәак сыԥшаауан… – лҳәеит уи лҽырхықәымҵан.
– Ацәашьы ырцәану?
– Мшәан, бсыдызцалазеи, инасырцәоны баргьы бааит.
– Сара бҭысҵаауеит ҳәа сгәы иҭаӡам, арахь бара басны амц аиҿырцаара баҿуп.
– Мап, бара сҭыбҵаауеит, сҭыбҵаауеит, сҭыбҵаауеит!!!
Убри аамҭазы, Шьыта дызлааиз ала даацәырҵын, диашахәҵәаӡа, иӡамҩақәа кылпып-кылпыпӡа, иччаԥшь ӡыхь-ԥсыхьха, арахь иҿааихеит Заур. Шьыта, егьа лҽырӷәӷәаны дыҟазаргьы, уи данылба, лыбз лҿы иҭабылгьо, илҳәара лзымдыруа даанхеит. Шьасиа ашырҳәа дҩагылеит. Лоуразоуроу амцабз ҩалыхҟьеит.
– Шьыта, измааноузеи ари?!
Шьыта ҿылымҭит, аха лыблақәа цымцымуа лаҳәшьа деиҩылҵәарашәа дналыхәаԥшит.
– Шьасиа, сбыҳәоит ҳгәы ныбмырхан, ҳҩыџьагь ҳаиқәшаҳаҭны иҳаӡбеит ҳаԥсҭазаара еилаҳҵарц! – аиҳәшьцәа рыбжьарашәа даагылт Заур.
Ишԥаҟалои алаԥш аламыс анацым?!
Шьасиа зныказ лҿы акит ажәак лзымҳәо, илызҳәаӡозаргьы иабалыԥшаарыз убри иалҳәарыз ажәа, лҿы ишԥаҭалыгӡарыз!
Уажәраанӡа илылымҵыцыз лшәа-ӡыӡара, аҳарҭа-сырҭа ыҟамкәа иналхыԥсааит. Мыч ӷәӷәак даархьанҭазшәа лхы лбо дааҟалеит. Абахәаԥшь еиԥш. Лнапқәагьы аламала илзышьҭымхуа иаахьанҭахеит.
Убри аамҭаз, дахьыҟаз-дахьаныз зегьы аалхашҭын, асахҭан ҟаԥшьқәа рҭаршәушәа иҟаз аӡамҩақәа рыда акгьы лымбо дааҟалеит. Ларӷьа лнапы лымыҩруа иҩышьҭылхын, абахә мчы иалалаз ахьанҭара зегьы лхы иархәаны, уи «асахҭан ҟаԥшь зҭаршәыз» аӡамҩа иарбаны аҿыналырхеит.
Арҵәааҳәа Шьыта лыҩныҵәаабжь лгәы инықәҩит, Шьасиа данаалҵ, уажәраанӡа абахә мчы змаз лнапы бжьыхәрааны икын Заур.
– Ахьымӡӷ сбыргон иахьа… Маҳәык… Саргьы суаҩуп, схы сызнымкылар, снапы сҟьар ҟалон… – иҳәеит иара, лнапгьы аауишьҭит.
Уи иблақәа хьшәашәаӡа, џьара ламыск ацәаара рхыршәыламызт.
– Уара ууаҩну?!.. – дырҩегьых дааилышшеит Шьасиа.
Шьыта деицрашәаны дгылан лаҳәшьа длыхәаԥшуан, дааиҩылҵәарашәа.
Шьасиа днеины астол днахатәеит.
– Абри асаби лтәы акы иузеиԥшхом, иудыруаз! – лҳәеит уи лгәы илзамырҳәо.
– Сара иакәым ҟасымҵеит, анцәа иубома, – иҳәеит иара иҽырмашьцан, – насгьы сара шәуара сгәаԥхеит, сшәаҭәашәшьозар, – аҵәы налеимҵар усгьы игәы иамуит уи.
– Баша иуҭаххеит, башаӡа!
– Уи аҭак сара исҳәап, Шьасиа, – деицрашәаны дгылан Шьыта, – ма сара бсазҵаандаз!..
– Нас, ҭаацәашәала шәааицәажәа, сара ҵаҟа сыбзыԥшуп! – Шьыта дналыхәаччан, дмыццакӡакәа ашә ныдҵаны дындәылҵит иара.
Шьасиеи Шьытеи анеизынха, Шьасиа уаҳа лзымычҳакәа лхы астол инықәлыжьын, дныҩнықьызқьызааит. Ԥыҭрак дҵәуон уи данықьызқьызуаз ада лыбжьы мыргакәа. Аҵәыуара данаҟәыҵгьы, ԥыҭрак дхәылакьысуан. Ашьҭахьшәа лхы дҩахан, алаӷырӡ иарҟаԥшьыз лыблақәа анаахылт, Шьыта ԥаса дааины дахьыҩагылаз дгылан қәацара лымамкәа. Уналылакьысыр, дшыԥжәара дычны дыҟан.
– Бара, аҭыԥҳа бзиа, – лҳәеит Шьасиа лыбжьы цаны, – даара ҳгәы ҭыбгеит… Аха ари ус ибанахо џьыбымшьан!
– Сара исанахо акәым, бара ианакәызаалак ибанасыжьуам уаха исзыбуз, – аҳауа ҭанақьны Шьыта лыбжьы иԥнаҟазшәа иаагеит, – ишԥыкәу, иҟоу еилымкааӡакәа, ауаҩы ҭаҷкәымла бигәыдло, уаҩ иҟаимҵац!..
– Уаҩ иҟаимҵац ҟазҵо бара боуп, дырҩегьых быԥхамшьаӡакәа бышцәажәоз бымбои аҿҿаҳәа!
– Иарбан уаҩ иҟаимҵац сара иҟасҵаз?
– Ишәзеилоузеи абрии бареи?
– Абзиабара!..
– Абзиабароу? Аах аԥсра иқәшәандаз, рацәа ҳгәаҵәа дҭаԥшны амш ҳалеигоит. Ауаҩ ма дшәозароуп, ма дыԥхашьозароуп. Ари иԥхашьо абла ихам… Дагьшәом, избанзар, хаҵак аӷьараҳәа даҳхагылан дибом, ҳаб дыҟам, ҳашьа дыҟам. Ҳәсақәак ҳаихҟьашо, дызҳашьҭоузеи, игәҿыӷьра алаҳхигоит. – Шьасиа илзымычҳакәа дырҩегьых лылабжышқәа рҿыҩархеит. – Аха баша игәы дажьоит. Сара сымацарагь сизхоит!..
– Сара исзеилкаауам уи убысҟак игәаӷ збымоу? Ибзиузеи бара?!
– Бара ибзеилымкаауазар, сара ибасҳәап!
– Сара иахьынӡасҭаху уи деилыскаахьеит, уаҳа иеилкаара сҭахӡам. Егьырахь, ибасҳәо убриоуп, сара сынасыԥ баԥырамгылан!.. – лҳәеит Шьыта дыхьшәашәаӡа.
– Изахьӡузеи анасыԥ! Абни ииҳәо хабҵома? Бара беиԥш егьаҩы рхы ҭиҟьахьеит уи. Бимжьаӡазаргьы еиҳа еицәоуп. Уи насыԥым, насыԥдароуп. Бара ибыздырам урҭ, сара цқьа еилкааны издыруеит!
– Ианакәызаалак урҭ рыбзарӡы ада акы бҳәо смаҳацызт, уажәы иахьоума ианыбдыр?!
– Иҟалап ус акәзаргьы… Иаасараӡа зегьы цқьа ибасҳәоит.
– Акгьы саҳәатәӡам сара, уажәшьҭа сыԥшқам, схатәы сара исыӡбартә сыҟоуп! – Шьыта уаҳа акгьы
мҳәакәа, лҵыхәа лаҳәшьа иналҿаҟьаны, ашәахь лҿыналхеит.
– Бабацо?! – Шьасиа дҩаҵҟьан, уи длаԥысны ашә днадгылт.
Шьыта дныхшәаа дцеит. Ԥша ахьымнеиӡо агәаҩара иҭажьыз аӡыжь еиԥш иҟаз лыблақәа рҽырԥсахит, ицымцымуа, рыцҳашьара рыламкәа иҟалеит.
– Иҟабҵашазеи, сбызҵаарц сҭахуп?! – дырҩегьых аҭанақьы ԥнаҟошәа иаагеит Шьыта лыбжьы.
– Исҭахуп убри ауаҩ бымԥан дзықәымло иҟаҵара. Насгьы исҭахуп уи дзакәу, урҭ ахьынеимоу изакәқәоу беилсыркаарц! Уи, бара бқәыԥшра ихы иархәан, иԥсы беиҭарц иҭахуп, аха егьаруала шәеизааигәазаргьы уахь бхы анбырха, бынасыԥ шыбфаз бдыруазааит.
– Сышьҭы.. Ҳгәы цәибаҟьарым амалабаша! Сара уажәшьҭа схәыҷым, иббоит. Абри дызцазеи макьана ҳәа аӡәы иҳәартә сыҟам. Ҽааны-цахә ԥҳәызба тәахьак слеиԥшхоит. Аҭыџьҳа, аҭажә-ҭабаа. Урҭ реиԥш игәыԥҵәагоу сара ажәа сыздырам… Уи сара самаҭәам… Заури сареи аус ҳамоуп… Ибмаҳауеи – аус! Уи ибҭаху ахьӡҵа – абзиабароума, аҽакоума… Иаргьы саргьы ҳаиқәшаҳаҭны уи ҳус ҳаӡбеит. Аус усуп, усҵас ицароуп!
Егьа лҳәаргьы уи иахьа уажәраанӡа лаҳәшьа дылдыруаз џьылшьон. Шьыта уажәы илҳәоз зегьы ҵабыргуп. Уи ҩашьаӡом. Уахыки-ҽнаки рыла жәаҩаҟа сааҭ ицәо аԥҳәызба-мажәа ԥхыӡ илбама абарҭқәа зегьы? Аҩны макьана зегьы ахәыҷыҳәа ирыԥхьаӡо. Аӡәы
игәы иалсит ҳәа ахааназ «ҟьишь» зымҳәацыз лабԥсаҵәҟьа уахык димбакәа изхымгоз Шьыта.
Иҟалап уи лхаҭагьы лхы лзымдыруазаргьы, иахьа уажәраанӡа, знымзар-зны абри еиԥш аамҭақәа ауаҩ ихы ҿыцӡан ианидыруа, ихы ҿыц ианааиртуа…
Издыруада ус акәзаргьы?
Издыруада…
Аха, егьа ус акәзаргьы, ԥхыӡ илбазшәаҵәҟьа илхаршҭтәуп… Иаргьы дзакәыҵәҟьоу лбартә иҟаҵатәуп. Харантә акәзаргьы, аиаша мҩашьо лыбла иаахгылартә…
– Шьыта, баҳәшьа дбыкәыхшоуп, Шьыта, – еергьҳәа лыбжьы ааҭылкааит Шьасиа, – ибҳәо базхәыц… Балҵ аԥхыӡ бааԥс бызлоу! Бара аӡәзаҵәык боуп ҳара ҳзықәгәыӷуа иҳамоу. Бара бынасыԥ ҳалагәырӷьап ҳәа ҳгәы алаҳбаауеит. Сара бара быцәгьа сҭахызар бдыруеит… Сара сынасыԥ иагхаз зегьы бара бтәы иацлар сҭахуп. ИАРА абыржәы дшыздыруагьы, бзиабара усҵәҟьазар, ашьшьыҳәа снашәықәныҳәан сцон…
– Сара исзеилымкааит бара убри дшыбдыруа. Ибҳәандаз, ма дқәыџьмазар? Насгьы уи абзиабараҳәа бызҿу сара аҽакала сахәаԥшуазар, аҽакала избозар ҟамлои!.. Бгәы изаанагозеи бара ибҳәо зегьы иашоуп, сара соуп имҩахҟьаны иҟоу ҳәа?..
– Абзиабара бзиабароуп иахьугалак, Шьыта, уи баламыхәмарын.
– Сара сынасыԥ уброуп иахьыҟоу!
– Шьыта, абни биццаҵәҟьону?!
– Аҿа сҳәахьеит!
– Дигәа?.. Дигәа ишԥаиабҳәои?!
– Уи иҵыхәала сара акгьы басымҳәацызт ҳәа сыҟоуп, уҳәан-сҳәан хабымҵалан.
– Бысҭыҳә, сара уҳәан-сҳәан сшашьҭам баргьы ибдыруеит. Ус еилыскааит сара… Уи ҩашьаӡом, агәыбылра иаша ахьыҟоу.
– Сара соума, ҵаара ԥхашьарам, згәы кылблаауа иббаз?
– Иаҳҳәап, иара иакәзар?
– Уи макьана иара ихаҭа дыԥҳәысуп… – аҟырҟырҳәа дааччеит Шьыта.
– Ма сара сеилагеит, Шьыта, уаха ма бара бхы аҭыԥ иқәҟьеит.
– Аӡәгьы ҳхы аҭыԥ иқәымҟьаӡеит, зегьы ҳабзиахәха ҳаҟоуп. Егьызлам ацҭәы албымхын.
– Бара Дигәа дзаҩбхуа дарбану, Шьыта, бара разҟыцәгьа? Усгьы иахьа сгәы чны иҟоуп, иԥжәоит, уаҳа алаӡом!
– Ацәгьеи абзиеи уажәшьҭа ибдыруазар имыцхәымызт, аха бара беиԥш шьоукы рыҷкәын ицәа ихысхуам, дызшаз дисасуп, имаскузеи! Сара саҵкыс еиӷьугьы диқәнагоит, аха сара еиҳа сгәы ахьцаз схы сырхеит…
– Мап, ихасҵом, ихасҵом Дигәа иаҵкыс убри бгәы изцеит ҳәа, ихасҵом!..
– Бысҟәаҵ, бысҟәаҵ, бысҟәаҵ! – Шьыта лылаӷырӡқәа лгәы иаақәҵәеит.
Нас Дигәа ихьӡ асҟак дзараапкызеи… Дигәа ихьӡ аламала дзавсуам, ус анакәха…
– Шьыта, абыржәы ҳҩагылан аҩныҟа ҳцап, убра акы цәырган басырԥхьоит, нас бара ишыбҭаху бныҟәа… Убранӡа сара сзы иаачҳа…
Аиҳәшьцәа ҿыцбарах еибабазшәа инеихәаԥшит.
– Изҩыда иара?!
– Изҩыз сара дыздыруеит. Сара сыгәра бгозар, убригь игәра га.
– Дызусҭада уи амаалықь?
– Уа баԥхьар зегьы банаҳәоит, уаанӡа иаачҳа!
– Мап!
– Баҭал, Баҭал иоуп изҩымҭоу…
Шьыта дырҩегьых лыблақәа кәеицеиуа лаҳәшьа деиҩырҵәарашәа иааҟалеит.
– Бшысҟәаҵра, бдинаныс! – лыбжьы аҭанақьы еиԥш аҳауа инаҿыхеит. – Ахьҿысымҭуа акгьы сзымдыруа џьыбшьома?!. Усҟак дмаалықьындаз, бара акада акгьы аныбзымдыруаз, ибхымӡаауаз ахьӡ быхҵаны дныҵаҩр дцозма!.. Дарбан, зых ҳаҭыр ақәызҵоны, аӡра-аԥсра амҩа иқәгылан абри аҩыза зхы иадызкыло, зыламыс иаҵанакуа?! Нас, убри иоуп бара исыдбырҽхәало, убри иҩымҭоуп сара гәрагагас исбырбо?!. Ҽмырҳа ҟабҵоит акәымзар, ауаа ирҳәо бымдыруеи… Насгьы убри ахьӡ бхала шбакәым зыԥсҭазаара архәашьуа… Уи саргьы исыхьӡоит!
– Бара бхы аӡәы иҭиҟьаҵәҟьеит, ибҳәақәо закәызеи… Анаԥшцәа шьоукы ирҳәазаргьы, издырырц зҭахыз еилыркаахьеит уи шыхәшьадҳәараз, Шьыта!
– Саргьы убри ззеилымкаац среиуоуп, нас… Сара сынасыԥ шәалакьысыр зуам!..
– Шьыта, бара ибдыруеите, нас ибыхьзеи абааԥсы, бызҟаҭәада… Бара ибдыруеите баҳәшьа дшыцқьоу! Баҳәшьа лакәым ицқьоу, иара иоуп… Баҭал. Сара уи схы ихҭнысҵон, сара зегьы рзы сыхиан… Абзиабара минуҭлагь иршәоит, шықәсылагь.
– Уи аилкаара сашьҭам.. Шәуа ицқьоу… Ауаа ирҳәеит, уажәшьҭа аҽада бырҟааргьы ԥсыхәа амам. Саргьы убарҭ ирҳәаз ауп исаҳауа, избанзар, сара исыхьӡогьы убри ауп!
– Бара ибдыруама УРҬ – абгьы-ԥагьы – зегь неилалан Баҭал иабгьы иаргьы рымҩа шырҿаҟәаз… Аиашьа иакәым, аӷа иҟаиҵарым… Баҭал дыршьит… Дҭахеит! – Шьасиа лылаӷырӡқәа ҩеины лгәы иҩықәҵәеит. – Сыблала избеит ателеграмма… Аха уи дшыԥсугьы, дара шыбзоугьы…
Шьыта ашәахь лҿыналхеит.
– Шьыта, беиламган!
– Сышьҭы!
– Шьыта, балацарц сгәы бырԥсуеит, аха сара соума аус злоу? Ҳан? Зыц ҳкылакны ҳзааӡаз ҳан дыбхабмыршҭын. Уи асыс-мҟаа даҩызоушәа дыббоит, аха абри анлаҳа дахыԥсаар ҟалап… Лыбла ҭраа дышбыхәаԥшуа баргьы иналыҵабырҟәалар, нас бнапала дыбшьыз иаҩызоуп.
– Алакә сақәшәеит уаха, изакәызеи, мшәан, бызҿу? Ибмуӡозар сангьы баргьы сара сҿы ҳәатәы шәымам! Шәгәырӷьала, шәықәгылан шәкәашала, абарҭ реиԥш аҭынхацәа змоу, абри иеиԥш аҷкәын сахьиго! Бысҟәаҵ, сыбмырҳәҳәозар уаха, бысҟәаҵ!
– Сыбҟәаҵуам!!!
– Ииашоуп, баԥхьа сцоит, аха ишԥазури сара сыҽсызражәуам. Исҭахуп аԥсҭазаара, сара сзалхәдаахарызеи! Сара хаҵа сцеит ҳәа шәсылҵуазар, шәагьсылҵ, салаӡап убригь!
Шьасиа уаҳа ҿылҭуамызт. Ааҭынчрахеит. Шьыта ашә нывҵраан дындәылҵит.
Илыхьӡаны дынкылазар, мчыла, мчыла, мчыла… Ани агаӡа макьана лара дзыԥсоу лыздырӡом. Уи илҳәақәо зегьы башоуп, ларгьы агәра ганы акәӡам дшаҿу, аха ус лымургьы ҟамло дҭагылоуп. Илыҵеигалах уара идыр. Дыхнырҳәтәуп, илышьҭалатәуп, аҩныҟа цатәуп!..
Аха убри аамҭазы Шьасиа деилышшаны дгылан, убри аҩыза аԥсыҽра лшьеи-лдеи ирҭалеит, аӡәы инкылара, ихьарҳәра – изакәызаалак аказы дзымқәацо, баҩ-шаҩы ҳәа акы лыламкәа, дыԥсылмыткызшәа дхьышьшьы аҟәардә днықәтәеит.
Убасҟан, аҭынчра зынӡа иныбжьарӡны, аҭӡывара кыдырӡыӡаауа ллымҳа инҭаҩит аԥша ӷәӷәа ашьҭыбжь.
Аџыр икабинет ашә рхаркны, иԥацәа ахҩыкгьы иаргьы астол ду иакәшаны итәан.
Адәныҟа аԥша аҽарӷәӷәахьан. Ааҵра иҵагылаз Аца-ҵла иахьаласуаз, ахәхәаҳәа уи абӷьыжә ахыб иахьықәҳауаз еилургартә иааҩуан.
Леуа уажәы-уажәы аԥша икыднарӡыӡаауаз аԥенџьыр ахь дыԥшуан. Нас акы иламӡаӡо иқьышә дацҳауа дтәан, аԥша ԥыҭк иааихсыӷьаанӡа.
Аԥша анааиқәтәалак, акы иҳәарц иҭахызшәа иашьцәеи иаби днарҿаԥшы-аарҿаԥшуан, аха уеизгьы макьана ҿиҭуамызт.
Рушьни ихы иқәыжьны ара итәоу рҿы дыҟаӡамкәа, хәыцрак даман.
Аџыр иакәзар, дныгҿагыла-аагҿагыло, атәараҵәҟьа ҟалаанӡа какал здыркуаз асасцәа инарыдижәыла-аарыдижәыло, акыргьы аҩы илсны дыҟан. Ихы-иҿы агәнаӡара анны, зҿаҳәатәы ҟалаз аӡә иеиԥш дтәан.
Иара иаԥхьа аӡәгьы акгьы анимҳәа, дҩагылан, ҭынч-ҭынч ишьаҿа ӷәӷәақәа еихго аԥенџьыр днадгылт.
Аџыр дахьнеи-ҩеиуаз иханытә ишьапанынӡа лаԥшыла деиԥхьышьшьаауа, ачча дакуа Леуа днаихәаԥшит Заур. Леуа уи имбаӡошәа аныҟаиҵа, Заур ихы нхьеирҳәын, иччаԥшь ацәыҵлашьцара иналагәан иҵәахит.
– Сыца-ҵла рыцҳа, иԥшӡаӡа ишгылаз, рацәа еилнахт Шьашәы иҭарыҽҽыша аԥша, – иҳәеит Аџыр, ус қьафшақә, гәынҷыхьак алаӡамкәа. – Ес-ҭагалан
аԥшӡара убла ҭнахуа ишгылоу, ԥшак аакылҟьоит, ихахаӡа, ицәҳәӡа иҟаҵаны инахысуеит. Иудыруеит уи аԥсыҵәҟьа ахьҭоу аԥша шзымнеиуа, аха ари иахьызгьы угәы иалсуеит.
Заур деиҭаацәыҵаччеит, Леуагьы иқьышә ааԥшӡахеит, аха Рушьни ихы иқәыжьны уи дизыӡырҩуан.
Абра иара дыштәаз уи атәы цәыримгар ҟамлозиз. Акгьы ҟамлаӡацшәоуп дшыҟоу. Ихашҭхьеит.
Ашьапы иҵырҟааны ишьҭазар акәын, аха иабаҟоу…
– Абӷьыжә агарагьы шәгәы ахымшәаӡеи уаҳа! – иҳәеит Рушьни иҽынкылан.
– Абӷьыжә зҿам ҵла ыҟаӡам, аха абри аҩны иазааигәан игыламзар, аԥша абас ҳхы ҭнаҟьозу… – иҳәеит Леуагьы.
– Аҵлақәа ыҟамзар, ҳәарада, аԥша асуамызт, уа иақәуршәеит! – изҽыҵигоз аниоу икьатеиах ԥҵәо аччара дналагеит Заур. – Шәызлацәажәақәозеи?.. Аҵла, абӷьыжә, аԥша… Уаҳа ишәҳәарыз акгьы шәымбеи?
– Ԥхашьараӡами, мшәан, ауаа еизганы адәы иқәыргылан… – иҳәеит Рушьни. – Ма ишәыртәа, ма… Ас уаҩы ибахьоума, аҭаца лаагара шәазыԥшушәа!
– Ҳаи, ҳаи, ҳазыԥшызаргьы ҟалоит, саԥхьа рахә уоуит! – дҿаԥха-ҿаччо арахь иҿааихеит Аџыр.
– Бзиоуп, нас шәамырԥхашьозар, сара сзы зегь дара роуп.
– Избан, ухы залуршәшәозеи? – ацәыҵыччарақәа даарҟәаҵны Рушьни ииҳәаз неиҿаирхьит Заур, – ауаа рыртәара иалагоит уажәшьҭа, рызхара рзымфар ҳәа ушәома, уаха аҵх-ага ду…
– Ус зегьы угәы иаумырслан! – иҳәеит Аџыр, Рушьни иахь.
– Уҷапан хымшәац макьана!
– Умшәхә уқәымҵыц зехьынџьара!
Леуагьы Заургьы иааихырҳәаалан, иааибарччеит.
Рушьни ақәҿымҭкәа ус дтәан.
– Дадраа, сыҷкәынцәа, – иҳәан, ус дналагеит Аџыр, – уажәы абра шәзаасыԥхьаз аҳәатәы анҳәатәу аамҭа соурым ҳәа акәым…
– Иужәыз, угәы аҭәарҭа ихылан иархуа иҟанаҵеит!
– Уҳаранакит, ушьҭнаԥааит!
Еиҭанеихырҳәаалан иааибарччеит Леуеи Заури.
– Есқьынагь хәмарроу џьышәымшьан! – иҳәеит Аџыр даангылан.
– Ҳәарада!
– Ҳәарада!
– Иахьа сахьынаԥшы-ааԥшуаз, – иҳәеит уи игәалаҟара камҳакәа, – сзырҽхәоз, сныҳәаҿа шьҭызхуаз зегьы срышьклаԥшуан. Рлакҭақәа сырҭаԥшуан. Ԥаса зынӡа хәыцырҭас исымамыз акыр сцәа иалашәақәеит. Гәынхәҵысҭала убарҭқәа шыԥха-ԥхоу ишәасҳәарц ауп. – Аџыр илакҭа ҭабаӷьа, инеимда-ааимдо аӡәаӡәала днарыхәаԥшит. – Сара иахьарнахыс аусурахьтә схы сақәиҭуп... Анкьатәи сыхьыӡ ыҟоуп, сҩызцәа ыҟоуп, сара сзы мап кышьа змаӡам... Счеиџьыка, шәара сыҷкәынцәа... Аха, егьаумҳәан, егьаумҳәан... Ԥасатәи аҽакуп, уажәшьҭатәи аҽакуп... Убри аҟнытә, уажәшьҭа еиҳагьы ҳаҽҳарӷәӷәароуп!.. Рушьни ас ҳхы ахьеилаҳкуа дааҳамгац, аха уажәшьҭа уи зегьы идыруазароуп. Уеизгьы-уеизгьы. Сара ашкол арахь сшьапы ахызгозар, уара уахь ихугоит, Рушьни. Ҳара наџьнатә ҳшыҟаз ҳанхароуп – ҳаҩнаҭа, ҳара, ҳахьӡ-ҳаԥша! Ҳара амаҵура ду змоу ҳаиҩызоуп, акыр ҳахәнахьеит. Уажәшьҭа ҵаҟа ҳаԥшыргьы, ҳахлахаҵ гьежьуеит. Аӡ-хьамԥш аагошәа, ҳхьамԥшӡакәа аҩада ҳаԥшлароуп акәымзар, ахлахаҵгьежьра, акаҳара адыруеит. Аха
уантәи акаҳара... Цәгьоуп... Ихьаауп, аха ишԥахьаау! Егьирахь, аҵлагәаҩа шәышҭымҵыз рдыруанаҵы, шәахьыҟазаалакь шәшәарҭам!..
– Саб, уашьа ддыриашеит, уи атәы умҳәаӡои уаха? – иаалырҟьаны дҵааит Рушьни. – Асҟаҩык ауаа еизганы уажәшьҭа иуоуоу иумоуоу анцәа итәуп!
– Аӡәы ар иҳәон, аӡәы – амажәа!.. – Леуа лаӡара имаӡамкәа уи днаихәаԥшит.
Адәныҟа аԥша еиҳа-еиҳа аҽарӷәӷәон, аԥенџьыр кыднарӡыӡаауан, икыднарӡыӡаауан. Аца-ҵла ахәцәа ҵкааны иахьакыз иқьуан.
– Уара, ари дҳарҟәышуеит ҳәа Аҟәанӡа дҳашьҭын, ихы иҭазгьы уа иныжьны иҽырласӡаны даҳзаазаап...– иҳәеит Заургьы.
– Иарбан сара сзышәмырцәажәо, сышәмырцәажәозҭгьы саашәымгандаз!
– Уца, аӡәыр уикума!
– Мап, уажәшьҭа сцар сҭахым...
– Уи, уара узҿу атәгьы зны аамҭа анҳамоу ҳалацәажәап, – иҳәеит Аџыр ацралара иҭахымкәа, – сара излазбо ала, уареи сареи еиҳа ҳаизынхоит ҳәа сыҟоуп... Сара уара уаҵкыс збахьеит, уара уаҵкыс урҭқәа срылаԥшхьеит... МАКЬАНА иҟало уаҩы издырам... Уаамыццакын...
– Ҳаб иашьа иԥа иакәзар, иҵәыуараҵәҟьа ҟаҳамҵеит! – даҟәыҵуамызт Рушьни.
– Џьаракыр ӡәыр иуеиҳәама, уи дышьны дахькажьыз дызбеит ҳәа?
– Ателеграмма?
– Уара уанысабиз џьара акы убан, убри иашоу џьушьоит, упатҟалеиуа, – иҳәеит Леуа, илыжжуа дахьтәаз.
– Еимактәым, еимашәымкын, – иҳәеит Аџыр, – сара ауаҩы дыԥсу дыбзоу сзымдыруа дысҵәыуартә скыдызҟьозеи... Дуҵәыуар – дыԥсит ҳәа угәы урҭынчуеит, сара сгәы сырҭынчыр сҭахым, еснагь иԥсы ҭаны даауашәа сгәы иабалап...
– Уажәы, иаҳҳәап, уаха ҳаикәаӷӷа ачара-ажәра ҳшахатәоу «уа хәлыбзиақәа» ҳәа даакылсыр УИ? – Рушьни инеимда-ааимданы аӡәаӡәала днарҿаԥшит.
Зегьы леихаԥсы ицеит. Зегьы митәык идырбалазшәа, уи ихәаԥшуа иаанхеит.
– Ус акыр уаҳама?
– Џьаракыр?
– Ухы иҭуҳәаау?!
– Уи шәара изышәҭахузеи... Аха дааир иашәҳәозеи?
– Уаҟәыҵи уара, уажәақәа ҭлапҟаӡа! – уи днаиқәыҵәҟьеит Заур, асахҭан ҟаԥшьқәа зҭаршәушәа иҟаз иӡамҩақәа ааиаҵәахан. – Аԥсцәа, абзацәа... Ҳара аус ҳалацәажәоит, иара аҽак иман давоуп.
Рушьнигьы ас иахьеилаӡыӡаз игәы иахәаны аҵәы алаҵан дааччан, имырӷыӷкырц акәхап, инапқәа дырҩахеит «сыҽшәысҭоит» ҳәа аанаго.
Уи еиҳа иааирҭынчит зегьы.
– Уара, ари ихәы игахьеит, ихәы ифахьеит, – иҳәеит Леуа дажәарҟазо, аԥша аҽарҭынчшәа аниба. – Ҳара ҳзоуп изиҳәо акәымзар, иара акгьы иҭахӡам, зегьы имоуп.
– Шәара шәзоуп, шәара шәзоуп, дадраа!
– Сара угәы нсырхарц сҭахымызт, саб... – иҳәеит Рушьни.
– Уажәшьҭа уаргьы уԥшқам, – иҳәахт Леуа, – уҭаацәарахап, ухәыҷы дҟалап, уду – иуҭаххаша рацәахоит...
Заур иакәзар, убригь даарак дманшәаламызт, аха уажәшьҭа ихы далԥшны дыҟоуп... Иаԥхьаҟатәи ипланқәа цәгьам. Сара сызлоугьы удыруеит, иахьеи-уахеи калаҭхыла аҳәынҭқарра рԥара зымпыҵзыжьуа ауаа срылоуп. Уи еиҳа ишәарҭоу абааугои?
– Уи шәарҭамкәа, ишәарҭоуп!..
– Нас уи шшәарҭоу удыруазар, егьи шшәарҭоу удыруазар, узҿу закәызеи, ҳхы неилаҳкып... Зегьы ҳара ҳарҭаху џьушьома, ҳареи ҳареи ҳашьҭибахроуп...
– Зегьы ракәым, ҳазҭахым шырацәоу здыруеит!
– Нас?
– Ишәҳәала, ишәҳәала, сара сӡырҩуеит...
– Уӡырҩла, уӡырҩла...
– Уҟәышхаргьы уздырам!..
Нас Аџыргьы, Леуагьы, Заургьы ҿымҭ иааихәаԥшит.
– Аҳа, сыццакуеит сара, уажәшьҭа ашьаԥахь сырҭаххоит! – иҳәеит Аџыр.
– Сара сусқәа бзиахеит, – иҳәеит Заур дцәыҵыччо, – амала сзыцәшәо акы ыҟоуп, исцәаргамахеит.
– Ишԥа уара?! – иблақәа аацымцымит Аџыр.
– Ианбыкәу уара уаҩҵас акы аныҟоуҵахьаз! – адәныҟала иҿаз аӷәышәқәа агәараҳәа аԥша ианыҩеигәыднаҵа, зегьы низеилалан дҩаҵҟьеит Леуа. – Анцәа иԥижәааите, изакә ԥша мыждоузеи уаха иҵысыз!
– Ишәҭахузеи уара?! – азаара изаазшәа дааҵҟьеит Заур. – Анс шәҳәа, ас шәҳәа сахьышәԥыржәгаша шәашьҭоуп, ара сшәыдхалар ҳәа шәшәоит, хаҵа изымцаз аҭажә леиԥш. Аха усҵәҟьа смариахом, ижәдыруаз!
– Иара итәы далагахт еиҭа! – инапы ааиҟьеит Аџыр. – Уара акгьы узмырҽеиуазар, ҳара иҳараӡа ҳәа уасҳәеит, иуаҳазар! – уи илакҭа баӷьаӡа Заур ианынаиқәшәа, ихәы-ижьы еиҳа иааиқәтәеит.
– Аҳәаха сышәҭоме нас, – иҳәеит Заур.
– Иҳәеи нас, иухьыз...
– Акымзарак смыхьӡеит! – иблақәа аакамкамит Заур. – Лара хьаҳәшьа лымам шьҭа. Лхы еилазгаӡеит, дысҟаҭәеит... Ҳаԥхьаҟа ҳшыҟалаша, иҳанхашьахаша!.. Уик зынӡак лхылԥа аҵыс ҭаԥыруа дҟанаҵеит. Ажәакала, дыхиоуп!..
– Изакәызеи дыззыҟоуҵаз? – Леуа дҩаҵҟьан хыма-ԥсыма днеины аԥенџьыр аартны, аԥша иднажьлоз адәныҟатәи аӷәышәқәа аиркит.
– Уара ҳаҩнаҟәыкуеит абааԥсы, изакәызеи иҟауҵаз? – дааӷьаҵәыӷьаҵәит Рушьни.
– Ашьшьыҳәа убра утәаны уӡырҩлеи, еиҳа иузеиӷьхап! Уаргьы аҟамчы увакымкәа зхала акы иаԥсоу уакәӡам!..
– Лаҳәшьа ҳшеицәажәоз ҳалбеит... Аклуб аҿы... – иҳәеит Заур. – Дҳашьклаԥшуазу!..
– Ус акәзар, исыҵабгеит уҳәар смаҳаи, аҩсҭаа иҭәа рхны амца ацреиҵон ҳәа, аус унапала иҟаҵаны унапала ихурбгазаапе!!!
Рушьни, макьана иҟоу ҳәа цқьа изымдыруа, ихы иқәыжьны дырзыӡырҩуан.
– Мап, уи уажәшьҭа ихыбгом! – иҳәеит Заур.
– Ани Дигәажәгьы иаҳап. Уи ажәа илҭахьеит ҳәа саҳахьан...
– Убригь аҵыхәа ԥҵәоуп!
– Ус акәзар, лара рыцҳа макьана илдыруазеи, дахьурхо дцоит. Иахьа иналҿацәажәаз дитәуп...
– Ма-аап... Гәыбӷан сумҭан!
– Ус ахьы даҩызоуп, дқәыԥшуп, дыԥшӡоуп.
– Сара сыцәгьоума?..
Дигәа ихьӡ анырҳәа нахыс, Рушьни игәы иҵаххны дӡырҩуан, аха цқьа еиликаанӡа ахалагалара иҭахымызт.
– Уи уара уаҵкыс еицәоу дышицымцо удыруазааит, – иҳәеит Леуа.
– Дигәа иҩызцәа?..
– Имоукузеи уара Дигәа уаха?! – изымчҳаит Рушьни.
– Аа, исхашҭыз, уии уареи шәеиҩызцәами, аиеи, аиеи, Аџыни Кәаџыни! – дааччеит Заур.
– Уара хьаас иҟоумҵан... Амала, шәара излашәҳәо ала, уи аԥҳәызба уажәы хԥарарыла дхухит, аха хԥарарыла мацара дузынкылару?
– Уара иудыруама сара сгәы иҭоу, бзиа дызбауоу дсымбауоу? Уара урҭқәа ртәы уздыррым, уԥынҵа шурыцқьо уахнагоит... Саб, абри изыжәуазиз аус ҳахьалацәажәоз, дцааит наҟ!
– Уаб усҟак ҳаҭыр иқәуҵондаз, ԥҳәыс даазгоит, наныкьара ҳәа уидтәалозма!
– Уцәажәашьоузеи, Рушьни, усоума сара шәшысааӡаз?! Анкьа акы ыҟан, аха ҳара уажәы ҳаԥхашьоит ҳәа ҳнеивыс-ааивысуа ҳалагар змаҭәоузеи?! Уаргьы ус угәы акы анҭоукуа раԥхьа сара исоуҳәароуп... Уи, нас, ауаа рахь, зегь иҟарҵо ҟаҳҵароуп, ҳәарада!
– Аҳәашьақәа акуп, иҩбоуп!
– Уаҳҟәаҵи уара уаха, ҳгәы кылуҵәеит! – Рушьни днаиқәцәҟьеит Леуа, нас Заур иахь: – Угәы ишԥаҭоу уара?
– Сгәы иҭац ҭоуп. Уи лаҳәшьа лтәы аахтны иласҳәеит. Ишԥазури?! Ираҳар дахьдырхәырц ишалагоз здыруан, заа аԥҟьаԥца шьҭысхит. Ирҿалкша лымоуп. Убас лгәы иҵаххны иҟоуп урҭқәа, лаҳәшьеи лареи анааидысла, лаҳәшьа абиблиотекаҿы дынхеит.
– Аибашьра дәаҿы!
– Ааи, ааи!
– Иара агәықәха сҳәатәы дахыԥарым, – иҳәеит Аџыр, – иеиҵаҟәаҟәақәа акыр дрылзгақәахьеит. Уаха ара дыҟами, мшәан, иара?
– Дыҟамкәа, ашьапызаҵә!
– Абхәа изы уеиқәшәоуп, – иҳәеит Леуа дааччан.
– Уи ус дубоит, аха «дсаби ԥшӡоуп» дызшаз дисасуп!..
– Ус акәзар – уаха! – иҳәеит Аџыр.
– Уаха ишԥа?! – Заур дахьтәаз дҩаҵыззеит.
– Уаха даагатәуп, иҭыӡшәахаанӡа...
– Ус акәзар, саб, сара усхыҽхәартә сыҟоуп, саргьы убас сыӡбахьан. Ддәылызгахьеит. Абра иагьыхарацәамкәа, лымаҭәақәагьы ларгьы џьара деикәаҳәы-еикәаԥса дтәоуп!..
Леуаҵәҟьагьы иџьашьаны ихы ааирҵысит. Рушьни дҳашҳатәарахазшәа, дцәажәар, ицәеи-ижьи абаҩ алаԥҵәаны иахьыҟоу иалакьакьан ихьуазшәа игәы иабон.
Дигәа иоуп, егьырҭ зегь усым, аха... Уажәшьҭа бласгьы ихәаирԥшрызеи?!
Арҭ иара ианимаҳауа, «Рушьни ҳалахь ада ԥызҵәаз» ҳәа рҳәоит, аха дара роуп иара илахь ада ԥызҵәаҵәҟьаз.
– Ииашоуп, – иҳәеит Леуагьы иҽырҟәышны, – уажәшьҭа ҳабгьы ҳизхәыцроуп, ҳахгьы. Убригьы абас днаҳаҵгәо мацара илшарым, ҳара ҳхьасаҟәаӡа ҳантәа, уажәы ҳазлаҟоу акы ҳалаҟаӡамшәа жәбап. Ауаҩы далаҟаӡамзар еиҳа еиӷьуп, далаҟан ицәцар аҵкыс. Убасҟан ауп лак аҟара пату аниқәымлогьы. Егьырахь – алаҟазаарагь қәԥароуп, шаҟа узықәԥаз ауп...
– Иҭабуп, дадраа, сыҷкәынцәа, унацәақәа иреиӷьу иреицәоу ҳәа иузеилыхраҳа, шәеилыхны шәызбом... Зегьы сара стәқәа шәоуп. Сеилышәкаауеит!..
– Амала, уи аҭаҳмада иҵәа еиԥш ҵәа сымбаҵәҟьац, убра убас ианаалт... – иҳәеит Заур, аҽыҩҳәа Леуагьы днаиалацәҟәыст. – Ҵәам, аха ихьуп!..
– «...Аха идыруеит анцәа, – иҳәеит Аџыр дааҭгылан ажәеинраала даԥхьошәа, ибжьы ҩышьҭыхны, – убри агьама аныжәбо аҽны, ишыхтуа шәара шәыблақәа, шәарҭгьы анцәа шәышиеиԥшхо, ацәгьеи абзиеи аилкаараз...»
Леуеи Заури еихәаԥшны иааччеит.
– Сара ԥыҭрак адинхаҵаратә школ сҭамзи... – иҳәеит Аџыр. – Анцәа сихьчеит акәымзар, спапхаргьы ҟалон.
Уи иԥацәа лаԥшыла иааимидан, иманшәалан лафк иҳәазшәа дааччеит.
– Иҟалап ус еиӷьызҭгьы... Анхацәа аҟәыд шәфала, аҿбаара шәыҵаз ҳәа роуҳәаларын, уара аҩны утәаны акәтыжь уфаларын...
Убри аамҭазы аӡәы ашә дасны, иаавҵраан ихы аакылирҳәҳәеит.
– Аџыр, зегьы тәаны уара иузыԥшуп! – иҳәеит уи, ибжь ду ауада ҩнырцәажәаауа.
– Сара сцеит, сцеит, сцеит... Шәаргьы шәҽыншәмырхакәа уахь шәнеи! – уи днықәгыла-аақәгыло дындәылҵит.
– Ҳаб уҳәеит ҳәа, – диашахәҵәаӡа дҩагылан игәышԥы кьакьаӡа дынцәыҵыччеит Заур, – аиқәа ишьоу ахы аматреиԥш ишыҟоу убоу?! Иацы дыхшәеит, мшәан, иацы!.. Аҩсҭаа итәарҭа ацәҟьа аԥыреиҳап! – днықәгыла-аақәгыло, иаб иныҟәашьа ҟаҵо Леуа днаидгылеит уи. Уара уазхәыц, иуаркалеиуа, акака кьылак-кьылак инаӡо, зқьы-ҩнызықь-ҵәа – анцәа идырааит уи абаҳча ду шаҟа аҿало! Уи ҵәам, аха аҩныҵҟа ахьы агәылоуп... Аԥарагьы арахь иқьаадуп, аха ихараны ахьы иахьыԥшыми, уи афҩы ахыми. Убасҵәҟьоуп арагь. Уи
ҵәам, аха ԥсҭазаароуп, бзиабароуп! Ҵәам уи, аха хьуп!.. Лара лакәзар, уаҳа назҭахым... Иуфаша ажьы лықәуп!
Уи хьым, аха уара узы еихатәхоит! – иҳәеит Рушьни.
– Уи закәыхи?
– Уи аҵәа згарҭам, изыхәҭам инапаҿы ианнеилак еихаӡахоит... Ажьакца иафан иҟоу... Убри азоуп уи аихатә ҵәа ҳәагьы изашьҭоу!
– Уи уара уҩызцәа ианрымԥыхьашәалакоуп ианжьакцахо, сара сеиԥш иҟоу рнапаҿы уи хьхоит!
– Иаабап!
– Ара ҳаҟами… Бзеила, сашьцәа. Идышәныҳәал шәашьа иахьарнахыстәи иԥсҭазаара, ибзиабара ду! – днықәгыла-аақәгыло Аџыр иныҟәашьа ҟаҵо дындәылҵны дцеит Заур.
– Абар, шәара зегьы шәгәы ҿызкааз уи абзиабара закәу... – иҳәеит Рушьни.
Уи бырзен-нцәаԥҳәыс Афродита иблахкыгаз лыԥшӡараз илеиӷьаршьеит аҵәа ҟаԥшь, аҵәа ссир. Афродита – адунеи иқәыршааз аԥшӡара нцәас иамазгьы – илыгымзаап ацәыхцәыфара. Лҵәа цасҳәа идлырбеит егьырҭ анцәа-ҳәсақәа. «Ари збаз ҳара ҳаума, уи ҳара дышԥаҳалыркааи, ҳара ҳзеицәадаз?!» – рҳәан еилаҩынтит рхацәақәа-анцәақәа еиҿарыжьит. Еибашьрахеит. Абас ажәҩан ҳаракгьы иагымзаап адгьыл ҟьыҵәыра иқәу ауаа рыгра бааԥсқәа…
Аԥша еиҭаӷәӷәахан, аца-ҵла ахьеилнахуаз аӷәышәқәагьы абжьы рзынкыломызт. Леуа иқьышә дацҳауа лаӡара имамкәа дтәан.
– Абри Заур дышсашьоугьы, – иҳәеит Рушьни даалҟьан, – сиеигӡомызт, сиеигӡомызт, инеигәыдҵан дысшьуан!
– Ишԥа уара?! – ицқьамкәа дааччеит Леуа.
– Алажә еиԥш... Аԥш ахьафо азы иршьуа алажә еиԥш!
Леуа дҩаҵҟьан, инапы рҟьаҟьан Рушьни апҟаца ааиҿиргеит. Уи инапы ахьақәшәаз, ахәац иадрызшәа иҟаԥшьшьӡа, еилыбзаауа иааҟалеит. Рушьни дымҵысӡеит. Аха убас иԥшышьа ыҟан... Леуагь даанаскьеит.
– Уара дахьуеиҳабу мацарагь азымхои, ишԥоугәаӷьӡеи абри аҩыза изҳәара, уламысдахама зынӡаск?! – аԥҟьаԥца шьҭыхны далагеит Леуа. – Ушлеи-шлеиуа ҳаб иҿынӡагьы унаӡар ҟалап уара избо!
– Зегь шәеиԥшуп, сабгьы шәаргьы, слымҳа саркьада избараҳа анцәа шәсимырбааит! – иҳәеит Рушьни.
– Иара адунеи иқәу зегь реиҳа дҟәышуп, адунеи иқәу зегь реиҳа еилицоит... Ус ргәы иаанагоит аԥынҵамрыцқьацәа зегьы, аха нас акы еиԥшхан, машьынакгьы рыҵҳәан иандәықәлалак, уаҩ дрыхәаӡом!
– Зегь реиҳа адырра акәым аус злоу... Зегь реиҳа здыруа уаҩ дыҟаӡам, аха аламыс ауп иаҭаху... Маҷк иадамзаргьы уи зыԥсоузеи!.. – иҳәеит Рушьни.
– Аламыс, ацқьара! – дыҳәҳәар дзымыҳәҳәо, дыкшар дзымыкшо, игәахы еиҟәыҷҷо иашьа дихәаԥшуан Леуа. – Макьана ран лкыкахш рҿыжжы «аламыс» ҳәа игылоуп икәаӷ-кәаӷӡа. Ижәдыруазеи, ижәбахьоузеи шәара ацәарӡгақәа?! Сара сызҭагылақәоу, исхызгақәаз ус наԥшыхақә иубазшәа уҟандаз... Усҟан иубарын аҷкәын цәаҭачшәа иҟоу!!!
...Иагьиеиҳәеит Каин Авель, иара иашьа: ҳцап адәы ашҟа ҳәа. Адәаҿы ианнеи, дизыҵҟьеит Каин Авель, иара иашьа, дагьишьит уи.
Рушьни уаҳа уи илаҿымҭкәа дҩагылт. Ашә ҟьаҟьаӡа иаартны наҟ еиҭадижьларц иҭахын, аха аԥша инамҭеит. Ачарауаа ршыкьыбжь алыхәхәа ауада иааҩнаҳаит аԥша абжьы. Леуа ахагара изаазшәа дҩаҵҟьан, ашә ааникылан, ишимчыз иҩыдыжьлан иаиркит.
Дааины астол ихы нықәыжьны дахьынатәаз, адәныҟа иаапкны иқәыз аԥша, аҩны аҭӡамцқәа кыдырӡыӡаауа абжьы дагәаӡа илымҳа аҟынӡа иааӡон.
Ачарауаа рыбжьы уаҳа иааҩуамызт.
Еибашьрак аҿы ӷәӷәала ирхәит ҩыџьа аишьцәа, ҩыџьа афырхацәа, ҩыџьа адауаԥшьқәа. Аҽысакаса рзыҟаҵаны, руапақәа ирылаҳәаны, амра аҭашәамҭаз рашҭа иааҭаргалт.
Аамҭа абаҟаз, аҷаԥшьацәа абаҟаз, еибашьран. Аҟазаареи аҟамзаареи ҳәа азҵаара ықәгылан. Аишьцәа еи-хык-еиҵыкны инышьҭаҵан, иаазгаз нархибаҳәа ицеит.
Ран днеины рыгәҭа днатәеит.
– Ҳан, ахымаа!..
Иааӷызит игәаҟуаз лԥацәа.
Ран днеины ахымаа аашьҭылхын, дырҩегьых лҭыԥаҿ днатәеит.
«Ахрашәа!..»
«Ахрашәа!..»
Ахымаа арахәыцқәа иҵәиҵәиуа инархысит уи ашәа. Ан уи иақәылҳәон ахра иагаз иашәа… Ахра ду, ахра цыӷьцыӷь иархынҳәырц қәыԥсычҳарак еиԥшны, иҵаӷаӡа иблаҟьо уа икыдхалаз ашәарыцаҩ иԥсы… Даҳәон, дашьапкуан, ажәҩан иаларсу, аҭыԥҳацқьа леиԥш зыхәда ҵҟәашааӡа игылоу ахра, хаҳә хәыҷык еиԥш дамҵаршәушәа.
Лыҷкәынцәа – ҩыџьа адауаԥшьқәа, ҩыџьа аибашьцәа рыӷӷаны иахьықәыз игәаҟуан, игәаҟуан. Ашәабжь гон. Иҵәиҵәиуан ахымаа арахәыцқәа ақәасаб адақәа рҩаны ирылхыз ахымаа арахәыцқәа. Иҟәаҟәаса иҟаз аишьцәа рдақәа урҭ ирыԥсахырц, еиԥыршьырц рҭахызшәа.
Ус, ахымаа арахәыцқәа ауаҩ иеиԥш иныҩнаҵәаан, адыхҳәа руакы рылаԥҵәазшәа иаангылт, ангьы дааиҵақьын лыбжьы налыхәлашәеит.
– Аа, сан!.. – иҳәеит ларӷьарахь игәаҟуаз лԥа. – Сан, баҟәымҵын, иарҳәала, иарҳәала, иарҳәала…
Аха иабаҟаз – ан лармарахь игәаҟуаз лԥа дыԥсит. Уи деиқәктәын. Лнапала иблақәа хылҩар акәын.
– Аа, сан, сан! – дӷьаҵәыӷьаҵәуан егьи.
Ан дналагеит ахымаа арҳәара. Ахра ду даҳәон, даҳәон. Ақәасаб адақәа ирылхыз рыбжьы арахәыцқәа ауаҩы игәы иҭалан иҭысуан. Ан ашәа лҳәон, даҳәон, даматанеиуан ахра ду. Лылаӷырӡқәа, ахра дуқәа ршьапқәа рҿы еилало арҩашқәа реиԥш, еималан ицон, ицон, ицон…
Иҟьаҟьаӡа ианаашоз, егьыгь иԥсы ихыҵит. Ан лхымаа нықәҵаны дҩагылан, лнапала иблақәа аахылҩан, дааиқәылкит лыҷкәын. Егьи иҿгьы днеины даалырҽеин, еимданы рылахьқәа днарыгәӡит. Ҩыџьа аибашьцәа, ҩыџьа адауаԥшьқәа. Ан лзыҳәа иахьа уажәраанӡа урҭ хәыҷқәан, аха иахьа ирызҳаит, иарԥарцәахеит… Рыԥсадгьыл рыԥсы ақәырҵан, ихәхәа-хәхәаӡа абра еивоуп.
Ашә аалыртын, адәахьы дындәылҵит. Нахьхьи данԥшы, иаха дзыҳәоз ахра аҩызак днаҿаԥшит. Уи ақәцәа иҟәашкакараӡа анаҟәоу ықәжьын. Иаха уи илнамҭаз лыҷкәынцәа рыԥсы уахь иханагалазшәа лгәы илнаҭеит ан, аӡиасқәа рыԥсы ҭазҵо, ԥсра рықәӡамкәа иҟазҵо наҟәоуны. Уи уажәшьҭарнахыс лыԥсы рыҿҳәараз анаҟәоуқәа. Уаанӡа дрызҩагашам иажәыз, агәаҟра збаҩлаша ҭнарҩааз лшьамхқәа, лнапы налзықәшьышам ихьшәашәаӡа уа иқәжьу анаҟәоуқәа ргәы…
Уажәы, лыбла ишабоз амра ҟаԥшьшьӡа иҩагылан, ишны иҟаз алахь урҭ анаҟәоуқәа ирыдкылан иарыхьуан…
Харантәи иааҩуан «Аиааирашәа».
Хәы шԥарымаӡам аиааира ашәақәа…
Аӡәы ихьӡ ҳәаны ҿиҭызшәа дҿыхеит Басиаҭ. Даара дхәарҭамызт.
– Ҳаи, анаџьалбеит…
Ауадаҿ илашьцан, иблақәа хту ихтыму цқьа издырамызт. Ишьапқәа аҵаа еиԥш ихьшәашәан. Нас уантәи уи ахьшәашәара ирҳәарах аҟынӡа иҩаӡошәа ибон. Ирԥҳақәа алуқәа ирыбжьигозшәа акәын иԥсеивгара шицәыхьанҭаз. Иҟәартәрақәа зегьы ихьуан, убри ахьаагьы иӷрахьы иҩаӡаны иҭагьежьуан, нас игәы аҟынӡагьы инеины иҿнакаауан.
– Ҳаи, анаџьалбеит...
Аҵаа иакыз алу еиԥш иҽмырҵысыкәа диан. Быжьрабыжьҵәантә иҵыҵуашәа илымҳа аҟынӡа инаӡон аԥша абжьы.
Иара илымҳақәа ԥыҭк ишрыгхахьазгьы, абжьы ас иааҩуазҭгьы, аԥша ӷәӷәан.
Акраамҭа ус диан. Дагьԥсымкәа, дагьбзамкәа. Игәаҟәышра иагмызт, аха еиҳа-еиҳа ихьанҭахон ирԥҳақәа зыбжьахоз урҭ «алуқәа». Мҳаҵәк азна аҳауа иқьышә инықәшьны инеиқәаҳауан.
– Ҳаи, анаџьалбеит, аҳауа ду икажьугьы...
Лашьцан, лашьцан.
Ахышә аԥша иднажьлазар акәхап.
Ус, аҭӡамцқәа еимнаршәшәап уҳәартә аԥша абжьы иаҳаит. Акрызхыҵуаз, аӷәтәы ҩны аахыџхыџит, «аҟәартәрақәа» аҿҿа аарылгеит.
Аҩны. Уи злыху, анкьа зны зшьапқәа ирықәҟьҟьа иларышьҭыз аџь-шьап дуқәа, ахьақәа, уажәы иҩахьоу, иԥсхьоу... Уаха шаанӡа ахәарш зыӷралан иҭырфаауа... Мышкымзар-мышкы ашылеиԥш ихәашхәаша ицашт. Аха аҩнқәа рҭахара шамаха уаҩы изгәаҭаӡом, мамзаргьы ирласны ирхашҭуеит, иргәалашәаӡом...
Аҽазнык аԥша амч зегьы еизыркәкәаны аҩны ианнадсыла, ахышә аартны аӷьеҩҳәа иныднажьылеит. Басиаҭ дымҵысӡо дахьықәыз аԥша неиҿасит. Илацәақәа аарԥсаҳәеит. Ирԥҳақәа зыбжьахаз «алуқәагьы» еиҳа иааласхеит.
Басиаҭ иԥсеивгара еиҳа-еиҳа имариахон, аха иҟәартәрақәа, ихәарҽхахьаз иҟәартәрақәа еиҳа-еиҳа ихьаауан. Уи ахьаа ҩаскьаны иӷрагьежьуан. Нас, мцабз зхылымҵӡо, ицәоушәа-ицәамшәа ауаџьаҟ иҭоу аԥырӷ-ду еиԥш, изҭаз игәы ҿнакаахуан.
Адгьыл дугьы џьара хьаак амазар акәхап, ала-аҿы ҭакәаҳа, аԥша-даас ахылҟьо изықәу. 500 миллиард шықәса инарықәгәыӷуа изхыҵуа уи «аҟәартәрақәа» егьа рхьаа цәгьоуп. Аха ес-уажәааны акәхап ас ажәҩан аԥшшәы ахаҳан еиқәыхьшәашәа ианахагылоу… Амзақәа, аҩар зҭатәаз аҽышьҭеиԥш, ажәҩан ԥыҭрак инанхалан, нас иныбжьаӡ ианцо, амзаҭахамҭақәа рзы…
Ес-уажәааны адгьыл иқәгылоу ашәаԥыџьаԥ риаҵәара ԥсуеит, ибӷьыжәхоит.
…Аха иаауеит ааԥын, ааԥын аауеит… Ашәаӡыӡареиԥш ахьаа зыӷралаз адгьыл иалнахуеит убри еиԥш ахәшә-бааӡатәқәа, абасҟак зхызгахьоу «аҟәартәрақәа», иара ианылахьоу ахәрақәа зегьы леимашьшьы иарӷьоит. Адгьыл еиҭаҷкәынхоит. Аԥсҭазаара аҩы еиԥш ишуа ацәеижьи иналалоит. Ибзарыбзаруа аҽыхнаҟьоит адгьыл. Иԥшқаӡа, итатаӡа, ииаҵәаӡа иқәиаауеит ашьац, рбыӷьқәа џьаџьа-џьаџьаӡа инарықәҳауеит кәрыжәаа ирықәлоу аџь еихаҩаӡа дуқәагьы…
Адгьыл ду ахьаа ибаҩқәа ирылалазшәа, дхьаа мацараха дышьҭан Басиаҭ.
Аԥша еиҳа-еиҳа аҽарӷәӷәон. Зны-зынла аҩны ахаҩа ахнахӡома угәахәыртә иааҭҟьон, нас, еиҭааиқәтәахуан.
Имзаҭахамҭан.
Басиаҭ дӡырҩуа, дӡырҩуа мацара, аԥша абжьы еиҳа еилыкка иаҳауа далагеит. Раԥхьа еилиргеит иҩнашҭа иҭагылаз аҵлақәа рышьҭыбжь. Басиаҭ идыруеит урҭ аҵлақәа акакала «рцәажәашьа». Урҭ ҟәызгаӡа, ихырсысуа ишгылоу аԥша анааҵыслак, зегьы рыг-рҿаҳәон, мыцхәы ишәаны, ма игәырӷьаны ицәажәаз аҿаҳа иеиԥш.
Абжьы ҭахәаҽ рзаа-рзаа игон агәашә илагылаз аҳа-ҵла ду. Уи қәыԥсҳан. Иҿалоз ашәыр заа иҟаланы ииасуан. Аха абжьааԥынгьы, ҭагалан нықәҵны ицаанӡа, абӷьы иаҵәаӡа ус иақәжьын. Уи егьыҵла дун. Басиаҭ ишиҳәалоз еиԥш, арԥысымҭа, аӷәӷәамҭа иҭагылан. Уеизгьы, амахә рацәеи абӷьы жәпеи аԥша анрылачлак, даара аџьа абон.
Аҳандақь иаваӷӷа, ахәада ҭаԥҵәахьы иҩагаз аҷандар хаҩаӡарақәа аԥша ахьрысуаз, рымахә акалам реиԥш ахьхьаҳәа еидыслон. Ашьжьымҭан урҭ кеикеиуа, бӷьыцк рҿаршәымкәа, рыҽрыцқьан ишгылоу ибалон Басиаҭ.
Абӷьаӡеи аӡахәеи ирыҵақь ашҭа иқәгылаз амжәақәа рыбжьы изеилыргомызт уажәы, аха урҭ аԥша анрыслак, еснагь аҟанҷкәа рзы икарҿалоз аҟата, еилажәжәа ишырхагылоу ибалон.
Абар, иаҳауеит дырҩегьых аҿҿаҳәа акы абжьы. Идырт. Уи аҩны ашьҭахь, ахҵысҭа уахьынхшәо игылоу алакациақәа роуп. Урҭ руакы иҵегь ианҟатаз, ишшәырӡа аҩызцәа ирхыҳәҳәо игылан. Зны, уахеиԥш ԥша ӷәӷәак ааҭҟьан, егьырҭ иахьынархыҳәҳәозҵәҟьа иласын, зынӡа иазхымжәакәа, ихырҟәыҿшәа аԥхьаҵәҟьа игылаз аҩыза аимҿаԥара иҩыбжьанажьт. Иҟатамзи, иахьытҟәацыз хӷьаа-ҿӷьаашәа иҟалан, махә ҟатақәакгьы ҩылнагеит, аха уеизгьы уаҳа аҽазышьҭымхит. Цәарҭала изхызгаз ахәыҷы чмазаҩ иеиԥш, уа иахьыбжьажьыз иазҳауашәа иаҿын.
Абас ԥшак анасуаз, уи зыбжьажьыз аимҿаԥара иҭаргьежьуа иама иаақәлон.
Абар, абжьы ахьго уажәыгь, иқьуа-иӷызуа, аҿҿа ахга, уажә ҿыц ахжәара иаҿушәа. Зны-зынлагьы, ззарзақәа жьакцахьоу ашә анаадыртуеиԥш, ҷыжь-ҷыжьҳәа абжьы еиҵыхәхәа акраамҭа игоит.
Изқәыжьугьы иақәжьугьы аԥша иахьеихьнашьуа, аҩбагьы ҭыфаа-ҭыфаан, рыхәрақәа ҿыцхоит. «Ҿыж-ҿыж», «ҷыжь-ҷыжь» ҳәа аҵх ашьал ҵаӷа ԥыржәоит.
Убри иахьытҟәацызҵәҟьа наҟ иԥҟазар… Рыҩбагь наҟ рыԥсы ргарын…
Ус, дшыӡырҩуаз илымҳаҟынӡа иааӡеит зегь реиҳа бзиа иибоз ашьҭыбжь. Иҵәақәа рышьҭыбжь. Урҭ ахьынӡаҟоу имахәажә-шьахәажәны иҟоуп, аԥша иахьаҭаху иазырхом. «У-у-у-у» ҳәа инеиԥынкылан акы рҳәоит, гәырӷәӷәагас ашәак аацәырыргарашәа.
Урҭ рыбжьы раҳаҭра хәыҷык изаанагеит Басиаҭ. Инапала зыԥсы ҭеиҵаз, ииааӡаз урҭ ақьиақәа, дзыҩнаиоу аҩны иакәшан, ихьаа хыжьжьарц, азы ахәрашәа изырҳәарашәа игәы ҟалеит.
Аԥша аҭҟьамҭаз аказарма иахагылаз аҵәақәа руакы иҿышәшәаны, аӷьеҩ-аӷьеҩҳәа аҟауар иҩықәпыҟҟеит.
Аԥшагьы аламала иазҟәыбомызт, аха анапы рыгхазар акәхап… Уажәшьҭа иҿахаз аҵәа рыцҳауп… Сынтәа иҭаазма урҭ?! Адурақәа-адурақәа роуп…
Аԥша ҿааихак ҟанаҵом. Ицәҩежьӡа аҵлақәа ирықәу амза лашара зны иацҵҟьоит, зны зымҩакы еизнаҳәҳәоит. Аԥша аҽаԥсахцыԥхьаӡа аҵлақәагьы «рцәажәашьҭыбжь» рыԥсахуеит.
Басиаҭ илымҳа иахьынӡалнадоз аԥшеи ашәаԥыџьаԥи «реицәажәабжь» мацара акәӡан игоз. Аԥша асуан, иасуан, иасуан…
Ԥыҭрак ашьҭахь уи еиҳа еихсыӷьт, ашәаԥыџьаԥи иареи реицәажәара дырмаӡеит.
Амзагь ҭахоит уажәшьҭа дук мырҵыкәа. Ианааилахәагьы асы ауеит.
Мҿы-мцаҳәа акы идгалан дыҟаӡам Басиаҭ сынтәак.
Сынтәак зегьы изеилалт… Ачымазарагь ихьӡеит. Ижьқәа рыбжа ус иҿыттеит. Иҵәақәа ракәзар – ус… Ҵыԥх ҵыԥхцәа дышгылаз ииҟәыбоз араҿарақәа духеит, адунеи иазнахан, иахьцара рыздырам. Ҵаҟа зхала иҿшәаз акы аашьҭимхызар, урҭ зынӡа рыԥхь рымбаӡеит.
Арыԥхьҵәҟьа уаҩҵас иҟоу измырхиеит. Жәаха акәара дырны дахьыҩкыдлаз, ҿыбгарак аҿы раса ҟатақәак ибеит, аха изакә рыԥхьқәоузеи ирылоу…
Руакы убасҟак идууп, ҵаҟа ушгылоу мацара ишаанагара иҟоу рак уҟәыбоит. Егьи еиҳа икьаҿуп, аха ара уанықәла, убас иҟоу акьаҿ укымзар, амахәқәа акы ааудырҟаҵом.
Рцәақәа рхырҵәрааны иаарԥшшазар, жәашықәсагь ургоит. Ԥҵәара рықәӡам, избанзар аҩбагьы ҵаҟаҵәҟьа ишьҭиааит. Ус иҟоу арасыкәыгә адац иқәиааӡом, иҿшәаны инкашәаз араса-рыц иахылҵуеит. Иара ахатәы дац-ԥашә ҟанаҵоит.
Адац иқәиаауа, ҳәарада, акаҿарах аҵкыс еиӷьуп, еиҳа итаруеит, акаҿарахеиԥш ихыдды ицаӡом, аха уи ҵаҟаҵәҟьа ишьҭиаауа абжа азычҳауам.
Урҭ арыԥхьқәа уажәыгь уа иаҿагылоуп. Ианибазҵәҟьагьы ҵаҟа днеин днаҵаԥш-ҩаҵаԥшқәеит, аха уахь дышзымыхәноз аниба, игәы хьаблаауа длахынҳәны дцеит.
Басиаҭ ахәыцра данаалшәоз, ихы дахыччон.
Аҩсҭаа дышԥаихыччо, анаџьалбеит…
Аха уи дыҟанаҵ иџьабаа иџьабаан, иџьабааи иԥсҭазаареи еицҭашәар акәын, уаҳа иҟаломызт…
Аҽа ԥыҭрак анҵы, Басиаҭ ихьаақәа еиҳа ихыдахазшәа ибеит. Убасҟан даара иҭаххеит иԥа ипатреҭ днахәаԥшыр, аха иабаҟоу.
Ацуҭа зегьы лашарада инрыжьт. Иахьа иҟаҳҵоит ҳәа ианалагагьы иамуит...
Адәныҟа аԥша ааҟәымҵӡакәа иасуан.
– Ее, анаџьалбеит, изакәытә мчызиз иамаз шәақьк акылхәыхәра инҭҟьаз ахызаҵә...
Ауаҩы дани, аҷкәынра шибаз еиԥш арԥысрагьы ибароуп, ажәрагьы дахьӡароуп, иара ихылҵыз ибазар, уаҳа иамургьы, дара ирхылҵызгьы ма ибароуп... Уи ажәҩан иаԥнаҵеит, аԥсҭазаара иаԥнаҵеит... Изакә гәнаҳаузеи иҟало урҭ анеиларгалак...
Ианакәызаалак иара дахьнанамгац адгьыл хараҿы, иԥа дзыцәнымхарц илҟьаз ахьаацәгьа, дунеик иахысны абраанӡа иааӡеит. Иаб игәаҟынӡа...
– Ишԥашҳамыз уи, анаџьалбеит!
Ес-ҭагалан абаҳча иҿало ашәыр, абӷьыжә икаԥсо иацкаԥсоит, анапы ахьрыгу азы.
Ажәҩан акы анааҿыҵшәа, иԥа изку лаӷырӡушәа, икылнаблаауеит аҩнқәа рхыб...
Иҵегь ишьамхы дақәгәыӷуа даныҟаз дықәлон, иқәиршәқәон, аха уажәшьҭа убригь ахәом. Амш аныбааԥсӡахалак, аҽҳәа анарцәаакуа ыҟоуп...
– Ишԥашҳамыз...
Ишьҭа адунеи ианнахит. Асынтәи игоуп иҭӷәыхаа, усынтәи арахь иаагам.
– Аа, анаџьалбеит, анаџьалбеит...
Уажәшьҭа ихи иԥаҵеи ааилашыҩкуа аҟынӡа дҟалон.
Аха иагьа иундазгьы изхаҵом, жәымҭацәгьа. Убасҟак дыҷкәынан уи арра данцоз...
Ишәарҭан, ицәгьан, аха згәы иаанагодаз ас амҟәыл изыҟалоит ҳәа. Ауаҩы мыжда гәыӷрала деибаркыми...
Иашоуп, ашьҭахьгьы знык дибеит… Дибеит ахьӡуп, аха ихәаԥшыха имаӡаӡеит…
Басиаҭ иԥсы ицәырацәахон. Аԥша еиҳа-еиҳа иӷәӷәахон дырҩегьых. Уажәы еиҳагьы еилыкка уи илымҳа аҟынӡа иааҩуан алакациақәа рқьыбжьы.
– Дад, – иҳәахт Басиаҭ даақьын, – иуҭаху сызу, иуҭаху сызҳәа, уда дызмам уаб хлаҳәацәгьа, убасҟан сумбар еиҳа еиӷьын!..
Еиӷьын, еиӷьын, еиӷьын…
Еиӷьын дмааӡар, иԥси-иԥси еихьымӡо, агәырӷьаҿҳәашеиԥш саарызкылсып ҳәа амӡырха даақәымлар…
– Жәымҭацәгьа сара, уӡбахә шысзымдырӡозгьы, ауха сцәа акы алашәан сыҟан. Акраамҭа сзыцәомызт, сбарџьеиуан.
Уи аухагьы ахышә дахькылԥшуаз ажәҩан агәы зегьы ҭаҳаҳан, амза аҽыкәаҳа ҩежьӡа иакәыршан. Уи ауадыхә ҩежь ду еиднарӷәӷәалазшәа, амза иацәыхарашәа еиҵәақәакгьы кылԥшуан… Урҭгьы ҩежь-ҩежьӡа.
Ала ашҭа агәҭаны итәаны абни амза ахы ақәкны ауура иалагеит. Игәырмаҷгаха игон уи абжьы. Аха агылара дацәԥсуан. Акәаса еиԥш дхьанҭаха ииарҭа дылан.
Иаргьы, игәы бжьысны аҽыкәаҳа иагәыларшәыз амза дшахәаԥшуаз, инеихашәы ихәлаанӡа анышә иахоз ауаҩы ааԥса дыцәеит. Аха аҵх даара инеигәахьаны, уахеиԥш, аӡә ихьӡ ҳәаны ҿиҭызшәа дааԥшын, ашырҳәа дҩықәтәеит.
Хыма-ԥсыма иҽааилаиҳәан дындәылҵит… Ишԥаҭынчраз зылԥха ҳаура, ишԥаҭынчраз! Бӷьыц ҿҩаак, ԥша шәшәык ахьасуаз, ихәархәаруа илымҳа ҵнахуан.
Ашҭа агәҭаны дгылан ИАРА... Иԥазаҵә, ихәшәыц заҵәы, Арушьан! Аибашьра ашымҭаз, амца иаларшәыз, ԥшьымыз раахыс зхабарҳәа акгьы изымдыруаз!
АҼАӠӘГЬЫ дибеит уи… Илабақәа иҽрынҵо агәашә дахьынҭыҵыз даавагьежьын, аҵх ҩежь дналахәаша дцеит.
ИАРАЗНАК ИДЫРТ ИҞАЛАЗ ЗЕГЬЫ!
Аԥсра дақәгәыӷуан акәымзар, иҭаца ус длықәгәыӷуамызт…
Иаразнак ишьапқәа неиҵҟаан, убасҟан игәы ахьынҭаҳаз инхеит.
Уахь иҿынеихеит. Аҽыкәаҳа иагәыларшәыз амза лашара ҩежьӡа дҳашҳатәарахазшәа дахьгылаз Арушьан даақәацеит. Басиаҭ илаӷырӡқәа адунеи зегьы ршәаҳаит, акгьы имбо. Иҽынеигәыдижьлеит.
Рнапқәа ааикәдыршеит. Арушьан инапқәа изнымкылакәа иҵысҵысуан. Иҵегь иҽанигәыдирӷәӷәала ауп иангәеиҭа, уи иоуразоуроу ицәеижь мацара акәым, ҟәартәрас имаз зегьы ҭышәшәарашәа дшықыџьқыџьуаз.
Аԥхӡы фҩы злачны иҟаз иԥа ишьнел ҩаза, ахәыԥшқа-цәа еиԥш акәын иӡамҩа адҵан дышгылаз…
Ишиазҵаатәыҵәҟьаз ихашҭит… Уаашьоузеи егьи ҳәа.
– Сыхәны сышьҭан. Сангыла, мчыбжьык соурышьҭит, сыӷәӷәахаанӡа… – иҳәеит Арушьан.
– Ҳаи, дад, сажәымҭа шԥауршкәакәеи, ҳаи, дад! Уажәшьҭатәи сыԥсра ԥсроума… Сажәымҭа шԥоуршкәакәеи!
– Саб…
– Дад, иубахьоу сакәӡам сара. Уажәы уара уҿы аҽырбара сзалагом. Уахгьы-ҽынгьы сышузхәыцуаз сааԥсеит, сгәашахеит…
– Усҟак ушԥахәыцуеи!.. Хаҵа дызнымио акгьы ыҟаӡам. Ҳалаӡароуп!
– Шаҟа иурмариоузеи, дад, Арушьан… Анцәа имҭоуп, сразҟы зынӡа имцацзаап!..
– Ҳара ҳхала ҳаума, зегьы рҵеицәа убра амца иалагылоуп… Изакәы шьоузеи, изакәы рыцҳароузеи адгьыл иалаӡо! Ауаҩыҵәҟьа илаӡо уҳәар…
– Шьашькәа, Шьашькәа! Бгыл, бгыл, иааз дыббома, иааз!
Уи даадәылҵит агагеиԥш… Амаҵурҭа аҟынтәи. Ашәхымс дахьаахыҵыз дуауаӡа уа даанхеит…
Ауха, иара дшеилаҳәаз ииарҭа дахьнықәтәаз, уаҳа лацәааихьшь ҟаимҵеит. Шаанӡа ҭынчран, ҭынчран, ҭынчран. Ауха шаанӡа ахышә илаԥшуан амза, ажәҩан агәы ҭаҳаҳан аҽыкәаҳа зкәыршаз.
– Анаџьалбеит, анаџьалбеит…
Ашаха амҭакәа данындәылҵ, аҩны истребительныи батальон ҳәа изышьҭаз акәшаны иҟан. Шьоукы наскьа аҵәақәа ирымҵагылан, аҵәа перақәа ҿыхны ицәаҳаҳан ашҭа иқәрыԥсон. Шьоукых ашә уахьаахыҵуа ршәақьқәа цырцыруа игылан.
Арушьангьы ддәылҵын иҿааихеит. Убригь иҽеилимхӡеит ауха. Ибон даара ишигыз, иԥсахаара иқьышә иқәкны дшыҟаз, аха цқьа ихәаԥшыха зауада?!
Узынҟьаз аҵкыс узынԥаз ҳәа!
Урҭ рыбжаҩык Арушьан иидыруаз, дхәыҷны даагылазаргь аус ицызуаз ракәын. Аха уажәы ахаангьы имбаӡацызшәа, изымдырӡошәа акәын дышрыхәаԥшуаз. Иабацеи, иабеицәыӡи итатара! Ахаҳә еиԥш дышәны дгылан.
Иџьыба дынҭалан идокументқәа ааҭыхны инарымҵеикит.
– Агәра жәгама, сара сыбналаны сшымааз?!
– Ус згәы иаанагодаз, аха…
– Иаажәг арахь!
Идокументқәа рымхны иџьыба инҭеиҵан, уаҳа дрыламцәажәаӡакәа даахынҳәит.
Уи ЗЫМШАЛА иҟалаз аҩыџьагьы дырдыруан…
– Еиӷьын, дад, убасҟан зынӡа умааӡар! Еиӷьын, еиӷьын убасҟан уҽаабжьаршәны умаар, иахьагьы уеибга-узҩыда ара усымазаарын… Сара, жәымҭацәгьа, сара!..
Хымш ииулак аҩны иҽникылт уи. Иҩашьомызт уаҳа акгьы имбарц, илацәа хҩаны дықәҵырц шиҭахыз. Аха хымш ичҳаит.
Уаҵәы дцараны иахьеиԥш, Басиаҭ ихы алахигарц абаҳча дахьынҭалаз, Арушьан дааидгылт. Инапы нагӡаны иҟаланы иҿаз ҵәак ааҿихын, еилыԥха-еилыԥхо иахьикыз, ҿыцбарах ибаны ԥыҭрак дахәаԥшуан.
– Уԥшыр, адгьыл иқәыӷӷа аҵлақәа гылоуп. Шьоукы бӷьымзар акгьы рҿалаӡом, уимоу егьышәҭуам. Ари аҭыԥҳацқьа леиԥш иахьгылоу иубоит изакә ссиру иахшо… Уарма иакызар, уарӷьа иауркрым. Изабалак рхаԥыцқәа ҩалыршьшьны иацҳауеит, изабалак…
– Иреиӷьқәоу-реиӷьқәоу ԥыҭк узҿысхит, уанцо иугарц...
Иара аҽны дышҵәыуара дыҟан, иара жәымҭацәгьа.
– Сара сымҩа даара ихароуп... Иҟәаҟәап, ибаап, иназгаанӡа.
– Уи уара уацәымшәан, – иҳәеит Басиаҭ аҵәа ашьапы акы адибалазшәа дааҟәымҵӡакәа дахәаԥшуа, – амахә ырхәан иааҿухызшәа ухьаҭра иааҭугоит. Аламала акы зыхьуа ҵәаӡам ари.
– Ус еибганы исызнагар бзиан... – даахәыц-хәыцит – Аидыслара ашьҭахь инхаз аибашьцәа ахәшәыблы иаганы, рыла ахьҭоу умбо иахьааилатәо, иҟәаз-ҟәазӡа, иԥхеиԥхеиуа ҵәак-ҵәак надуркыр...
– Ее, дад, изакәызеи жәлар ирызкашәаз...
– Убас, уажәы ишуҳәаз еиԥш, кьыс амаӡамкәа инеит ҵыԥх исзынашәҭиқәаз...
– Ҵыԥх шԥа? Ес-мчыбжьа адәықәҵара ҳаҿыне... Ибжьаӡуазар акәхап...
– Қыҭак азы иҟамло ауаа рҳарҭа-сырҭак ыҟаӡамкәа илыбжьахәаша ицоит, аха узныӡбода, изыхҭнуҟьода?
– Ааи шьҭа...
– Усҟан ишаны ианрысҭа, бжаҩык имфаӡакәа акраамҭа иџьашьаны иахәаԥшуан... Ахаан ҵәа рымбацшәа. Сгәы иаанагомызт еимҵәаны ирго абри аҵәа абасҟак иаԥсахап ҳәа...
Ԥшьымшҟа ҵхьан, иаҳкыз аҳабла ныжьны ҳхьамҵыр ԥсыхәа ҟамлеит. Апулемиот ҭырҟьаҩи сареи, ҳҩызцәа аӡы арра раӡарц, аӷацәа наҳкылар акәын. Даргьы аауеит, аха аҽнышьыбжьон адәы ықәырҭәаа.
Ҳара ҳхысуеит, ҳхысуеит... Инхьаҵшәа руеит, нас дырҩегьых аҳәиҵәҳәа рҿаархоит. Ус, сҩыза ахы иқәшәеит. Аӷлам иаҩызаз урыс ҷкәына ссирк иакәын, ибла иаҵәақәа аԥшӡара икны иаго. Иара Ҩадатәын, мшын ҵааршәык аҿықәахь дынхон. Даныхәыҷыз зны иани иаби Аҟәа дааргахьазаарын, ԥхыӡ ссирк еиԥш ҳаатәацыԥхьаӡа убри еиҭаҳәатәыс иман.
«Аԥшаӡлагарагьы еиԥшуп, ишәахәа мацараха иҟоу амрагь еиԥшуп...» – апальмақәа џьеишьалон уи еснагь.
«Аибашьра ишаалгалак, убрахь знык иадамхаргьы сымцар зуам» иҳәалон.
Данкаҳа снеихаххын, ихы скит, игәы скит, аха изхәарҭагәышьаз, деиӷрыблаа дышьҭан.
Данаасырҳәы, исҭаз аҵәа шеибгаз иџьыба иҩыҭшәан, икәымпылуа аҿынанахеит. Иџьасшьеит, аха ашьҭыхха змадаз – адәы ықәырҭәаа, рыԥсақәа еилаарцыруа иаауеит аӷацәа... Иаразнак апулемиот ааныскылт.
Сҩызцәа аӡиас хәыҷ ирны рҽаныԥхьарк, саргьы сҳәазаны сҿынасхеит. Аӡы аҟынӡа саннеи, аҵәа аасгәалашәан санааԥш, ирҽны, ирҟьацны иҟаз ашьац иԥхеиԥхеиуа иларшәын, иҭынчӡа, икәымпылӡа.
Уахь неишьас иҟаз, ахрыԥхра аауан, сыԥсгатәы сыман аӡы саныргьы уахь сыԥшит, аха уаҳа исбарҭамызт...
Иара Басиаҭ уи аҽны дышҵәыуара дыҟан...
– Аказы суҳәоит, саб, – иҳәеит Арушьан, адырҩаҽны дандәықәла.
– Уара узами адәы сзықәу, уаҳа исымоузеи сара ари адунеиаҿ…
– Уара акымзарак УМБАӠЕИТ, уара акгьы УЗДЫРӠОМ… Ушыҟац уҟоуп. Сара саҳаҭыр азы, схәыҷы лаҳаҭыр азы… Саанӡа!..
– Изакәызаазак акы уацәымшәан, изакәызаалак!..
– Баба, баба! – ишьнел ҩаза дагәӡуан Шьасиа.
Арушьан дыхьшәашәаӡа дгылан, иҩныҵҟа акы иӷраԥҽызшәа. Шьашькәагьы улысыр шьакәарак лылымшәо дгылан.
– Шьасиа! – Арушьан даалҟьан иԥҳа лыблақәа днархыԥшылан, еимданы днарыгәӡит. – Бзиа сыббозар, уаҳа шьаҿак ҟабымҵан!
Иара Басиаҭ ԥыҭк дицнаскьеит.
Арушьан ахәы акьышәкьышәраҿ даныҩхала, лбаа Басиаҭ дахьгылаз ахь дааԥшит. Инапы иҟьеит. Нас уа иқәгылаз абаа хыжәжәара дшадибалоз, ишьапы анааихига, наҟ дныхшәеит. Уаҳагь димбаӡеит.
Иҷкәыни иареи убри ахәы иааҩнашан, абахә еимаҳаиԥш иара арахь дааныжьны, егьи наҟ даган, наӡаӡа иааиҟәнагеит.
Иҷкәын дихашҭны мышкгьы мцац, аха шаҟагьы дихашҭызеи? Ипатреҭ данахәаԥшуа, иԥсы анҭаз еиԥшҵәҟьа знымзар-зны ихаҿы изаамгеит.
Ицәырҟьа-цәырасуа игәалашәалоит уи даныччалоз, иқьышә, иблақәа, иӡамҩа аҭашәашәара ԥшӡақәа…
Аха иаразнак еиҭааицәеимпуеит.
– Аа, анаџьалбеит, нцәа дызмам ауаа, алашара ду еимҵыршозгьы, сара сзы ихәшәны ишԥаҟарҵеи!..
Уи иҭахуп иҷкәын ипатреҭ ахькыду дахәаԥшырц. Аҽазны еиԥшымкәа иҭахуп!..
Убри ахәы дыхшәаанӡа дыҷкәынны дигәалашәоит. Убас дшыҟаз ахәы дхыҵит, дшыҟаз наӡаӡаз дынхеит. Дшыҷкәыназ, џьара шлацк иларшәымкәа…
Адәахьы аԥша асуеит ҵыхәаԥҵәара амаӡамкәа. Иаахыжьжьоит, нас аҽарӷәӷәоит, иааскьоит, нас инаскьоит – абри ишаҿу иаҿуп.
Абас аԥша ааскьамҭаз дырҩегьых аӷьеҩҳәа ахышә ныднажьлеит.
– Аа, анаџьалбеит!..
Дырҩегьых ихьанҭахо иалагеит ирԥҳақәа зҵаханы иҟоу «алуқәа». Урҭ хьанҭахоит, ихьанҭахоит, ирԥҳақәа зынӡа ирыбжьадырҟьаҟьарц.
Ауада адамреиԥш илашьцеит. Иҟәкит. «Аҿҿа» аарылгоит иҭҩаахьоу аҩны «аҟәартәрақәа», аԥша авагьежьуеит, аха изыҩналом, ианаркыз аԥенџьырқәа азартуам.
– Ҳаи, анаџьалбеит, сыԥсы шҭоу сажуама…
Басиаҭ дхәаҽуашәа ибоит. Знык-ҩынтә дҩеихоит, аха илымшакәа днықәҳауеит. Дшеихо, дшыбарџьеиуа, аԥша зымҩа ицазшәа абжьы ааиқәтәоит. Зегьынџьара иууаӡа иааҟалоит. Иаргьы ҽырҵыс имам, ицәарҭаӷәы данчаԥалошәа.
…Нас дҩагылеит. Имаҭәақәагь ишәуп.
Аҽеилаҳәара данбагьахьӡеи! Игәалашәом!
Уимоу, Арушьан ԥҳәыс данааигоз аҽны азы ииӡахыз иблуз, ҳәынҵәра еилаҵала ирыԥхны, ихәда ҭаҟаца
ишәуп. Имаха-шьаха дысӡа, инапқәа ааиваҳауа аиха иалхушәа ихьанҭоуп.
Ашьшьыҳәа ашә аартны дындәылҵуеит. Иаакәыршан ҭынчроуп. Ҭынчроуп. Ҭынчроуп. Аҵлақәа асаара ишьҭасуеит. Ибоит, аха ԥшацкгьы иҿасуам, џьаргьы бжьы гом. Иџьеишьоит.
Ԥхыӡума, мшәан?
Ԥхыӡындаз, абар, ишьапқәа еихҳәа дцоите. Ибаҩқәа ирҭагьежьуаз ахьаацәгьа еиқәтәеит, аха ахаҳә иалху абаҟа еиԥш ицәеижь хьанҭоуп.
Усгьы даангылаӡом. Анышә ҭарҽылан дцошәа, ишьҭақәа ашҭа ианхалоит. Агәашәгьы ааиртит, аха убригь ашьҭыбжь гаӡом. Игага цәышӡа, иара иаҵкыс еиҳаны иаԥхьа игылоуп. Уажәшьҭа амзагьы хышәҭхьазар акәхап, аха ихы дҩахан ажәҩан даҵаԥшырц иҭахызаргьы, «ихаҳәхаз» ихәда изырқәацом.
Агәашә данынҭыҵ, дахьцози дызцози игәалашәеит. Даара ицәыхьанҭоуп ацара, аха деихоит, деихоит, деихоит. Егьарааны иҳәахьазаргьы, аҵыхәтәан игәы маҷк ирдароуп.
Иҟәкыроуп. Иԥсыԥ мыжда изеивгом.
Аԥша иасуазгьы абабжьаӡи?!
Аԥша бжьаӡит, аха арҭ аҵлақәа зыргәаҭеиуазеи?
Иҟалап ихлахаҵ гьежьуазар…
Днаӡароуп! Егьа иӡаргьы, иҵыхәтәа ааины идгылоуп, уажәы иҟаимҵаз, нас адамрагьы дҭанаргыларым, анышә дыҵанаргыларым…
Иҷкәын иахьгьы блас ицәыригозеи?!.
Ииашоуп, уи схынҳәаанӡа ԥсы зхоу аӡәы идырыртә иҟоумҵан ҳәа диҳәеит.
Аха дыхнымҳәите…
Шықәсык инеиҳаны иҵхьан иааҩит Арушьан иԥсӡы. Даҽа шықәсык анҵы, анкьатәи иҭаца иҩны лрыцқьеит… Ашьапызаҵә диццеит.
Деиханы дцоит.
Аӡын замана, ахьшәашәара ду иҟазгьы абабжьаӡи!
Убасҟак иҟәкыроуп…
Илбааидоз аҳауа аихарш еиԥш дабылуан, аха дцон.
Дышнеиуаз ахҵысҭа даннадгыла, ԥыҭрак ашыш аанда иҽнадҵан даангылт. Нас ахыҵра далагеит. Изшьапык аакыдыргылан, егьи сҩахоит ҳәа деихон, аха егьа иундазгьы изышьҭыхуамызт. Ишьҭихаанӡа, зынӡа ишьапы амаӡамшәа, иеиқәа ахы ҭыкка, аҵысхә еиԥш иласӡа иҟоушәа ибон. Ишьҭысхуеит ҳәа данналагалак, адгьыл аман идәықәлозшәа ихьанҭахон.
Шаҟантә иақәикхьаз абра агәашә ҿеиҵарц. Аха агәашә ҿаҵаны ироур, шьоукы-шьоукы ауардын рҿыжуа уашҭа иҩҭганы ирыма ицоит.
Ииулак-ииҳәалак ахҵысҭа дхыҵны, ишьапқәа адгьыл иамкәкәаауа иҿынеихеит. Днеиуан уи абиа еиԥш иҩежьӡа иҟаз аҵх далалан, адунеи дықәушәа дықәымшәа. Дымцалар ԥсыхәа имамызт акәымзар, џьара лашара хәыҷык ахьыҟоу иҽааникылар акәын. Алашьцара даламӡырц. Убасҟак дгәаҟ-цәгьан, убасҟак иҭаахьан илашара, «шәу» уҳәар икьаҭартә.
Анаара бааԥсы дахьынаҿысыз, амҩаду дҩангылт. Икәша-мыкәша аҩнқәа рҿы алашара каххаа иаркын.
Дара еиқәылашо, рашҭа агәыр ықәыршәызар иубоит, егьырҭ лашарада инханы иҟоу изрышьҭоузеи!..
Убриаҟара адунеи ҿаҳа-дагәахама, агәаҵәа жәпахама абри азгәамҭо?!
Анаџьалбеит, анаџьалбеит…
Ианакәызаалакгьы, ақыҭа ахи ахәамци ҩаскьаган иҟоуп, уахь инхогьы аҽакала иҟоуп рҳәон. Уажәы уахь
– ҩаскьа дгьыл маншәалам, насгьы аҷкәынцәа иалҵыз аибашьраҿ иҭаха, аҽаџьара иҭаха, имаҷӡахеит…
Уажәы ақыҭа ахы алашьцара иҵакны, ашьҭахь алашара аддырԥхалоит.
Басиаҭ игәы еибакны зных ажьаҳәа аԥсынгьыры ианаахо еиԥш абжьы гоит. Убри «ажьаҳәа аԥсынгьыры» иақәшәацыԥхьаӡа, иарма напы ааимнахӡеит…
Ус, илаша-лашо, афымца лампа дуқәа ықәыҷҷо, гәарак днадшылеит. Еихачаԥа-еиҵачаԥа игылоу аҩны абарҵаҿы шьоукы ибоит.
Макьанагь имышьҭалац. Аха изырццакуазеи?!. Уаҵәы ишар акы разҳәода?!.
Басиаҭ игәы адыжә-дыжәҳәа игәабыцаҟьа иасуеит. Ацәеихақәа уҳәа, аихамаҭәа хьанҭа злеиҵырхуа ажьаҳәеиԥш ихьанҭахоит иҭаҷкәымқәа атса рҭадырҭәазшәа, инапқәа ҿҳәаны алада иахоит.
Шьасиа длыԥхьан арахь дааигап. Иҟоугьы леиҳәап. Абыржәыҵәҟьа иахымгакәа лыҩныҟа дааларц… Аха ИАРА дибароуп, ицамҭаз игәы имырдар ҟалома… Уи азоуп еиҳарак аԥсреи абзареи дрыбжьагылан абраанӡа дзааз…
Убри аамҭазы ишьҭахьҵәҟьа машьынак абжьы гоит. Данаахьаԥш, аҟама аҿеиԥш лашара ӷәӷәак иблақәа инархыслеит. Иаргьы иблақәа хҩаны даанаскьеит.
Амашьына дахьҭатәоу дҭымҵӡакәа дбыбӡа Басиаҭ иахь дыԥшуеит УИ. Амаӷ еиԥш иџьымшь лаҟәқәа ирҭыҳәҳәоз иблақәагьы хыгәыгәӡа иааҟалеит.
– Уҭыҵи, акы уасҳәарц сҭахын! – Басиаҭ уи диқәыҳәҳәарц иҭахуп, аха ибжьы изыҭкаауам. Игәеисыбжь, асаркьал бжьеиԥш илымҳа ҵнахуеит.
Егьыгь иурҟаҵозиз: илабақәа иҽрынҵо, деихеигәо амашьына дааҭыҵт. Аха илабақәагьы изшьапыкгьы дызрықәымгыло дашьын. Аихамаҭәа хьанҭақәа злеиҵырхуа ажьаҳәеиԥш, Басиаҭ инапы ахьҩышьҭихыз инхеит.
– Уԥсы ацәаҳара ҭысхуан, аха уара узыҳәа снапы сзыҟьашьуам, схы исзаҭәашьом!.. Уаҩ инапы уламларц угәымхара ахьчарц ауп амашьына уҽаҵажьны уҽзеиҩуҵәаз.. Уара ишыбзоу иԥсхьоу!..
Уи деицәкьысуа, иҟалаз усыс имаӡамшәа дгылан Басиаҭ дихәаԥшуеит. Басиаҭгьы, изымычҳакәа, ижьцәа еизганы ихыгәыгәӡа иҟалаз уи имаӷ-блақәа днархыжьцәан, агәашә ахь днаскьаны ҿиҭит:
– Шьасиа!!!
Аха аӡәгьы ибжьы имыргеит. Иаразнак зегьы ҽырԥсны ҟарҵазшәа иҭынчрахеит. Иҿаҳахеит аҵх, идагәахеит.
– Шьасиа!!!
Убасҟан далҵшәа дааԥшит уи. Аԥхӡы илыҩр, дахьыбарџьеиуаз ииарҭа жәжәаны дшылажьыз ибеит.
Ишыцәгьараз игәаҟәышра инаҭан, деиханы ииарҭа даннықәтәа, деиҭанхьышьшьит, аха акаруаҭ ажәҩа ааимԥыхьашәан, ииулак иҽникылт. Деихеигәо дҩагылт. Ауадаҿ лашьцан.
Адәныҟа дыздәылҵыр, џьара ԥшак иҿасыр иԥсы ааивигарын...
Ахышә аиртыр... Лашаракгьы аиркыр... Иҷкәын илакҭа дынҭаԥшрын... Ачымазара анизацла, исахьа зынӡа иханаршҭит...
Харԥызаҵәы-нармеиқәазаҵәы, ҿыц аныҟәара зҵо иеиԥш, аҭӡывара куа, ашә аҟынӡа днаӡеит. Ашә данагәа, зныказ аԥша инамҭеит, аха ииулак иҽавҵархо дындәылҵит.
Аԥша анынеиҿас, дырҩегьых иԥсы ааивигазшәа ибеит. Аха ихаҿы ихшыҩ анааи ауп ихьаақәа рҽанцәырырга.
Аҩны ашә ныдижьлан дахьындәылҵыз, хара дзымцакуа амасаргәара иҽнадиҵеит. Ихьанҭаӡа амца иахакнаҳау ақәабышьҭеиԥш ишуа ихагылаз ихы раҳан ажәҩан ахь дыԥшит. Иҳаракӡаны, зыԥсы зхаҳан аԥсҭҳәа еизадақәа ирылыԥшуаз амза, аӡыхәашь еиԥш аҽыкәаҳа акәыршан, ажәҩан абжа зегьы арганы.
Иблақәа ирықәлашьцо ианалага, ажәҩан илаԥш ааҟәиган, ихы неимыҩрит. Илымҳақәа цәажәон, игәы ажәжәаҳәа иҩныҵҟа иҭыхон.
Инапқәагьы ааилышшеит. Нас агәара дахьыҩрны иҿылеихеит. Иҿаҳәаны ихгылоу аԥҳә нымҩа аԥша аннаслак еиԥш, ишьапы дықәгылаӡамшәа ашьшьыҳәа ашҭа днықәҳаит...
Аԥшагьы неиҿаст, иааиҿаст, деиԥхьнашьшьааит, аха ҽырҵысра имамызт... Нас ажәырқьҳәа инеихысын, ашәаԥыџьаԥи иареи напышьашәала иааилалахт.
Урҭгьы, зыхцәы кыдызхуа аҵәуаҩ леиԥш, рбӷьышла кыдыҩрны, Басиаҭ дахьышьҭаз игәы иқәыԥсон.
Аҽыкәаҳа агьежь ду иҭаршәыз амзагьы хышәҭхьан.
Ишхалоз амҩабжара иқәхазшәа, аӡиас зшьапы аӡәӡәо абахә иаҿагылоуп аҵлаҩа.
Иҵҩааз, абааӡатәы злабаз адацқәа макьана ацаҟьа иалаԥсны иркуп. Урҭ адацқәа ашьшьыҳәа ирымпыҵышәшәан илеиуеит еидырӷәӷәала иркыз, Абрыскьыл џырла дышчоз еиԥш, анкьа иара зырчоз ацаҟьа шәыгәрақәа.
Ҵаҟа аӡы инҭаԥсоит. Икеикеиуа ирхыҩаӡәо илеиуа аӡы иалԥшны иаҵаԥшуеит зыԥсы цаз аџь.
Иҭҩаахьоу, иҭыԥсаахьоу уи агәаԥшь аҭыԥан ицәан ҵҩа змам абжьқәа, ашәақәа.
Аԥсҭазаара ианалахәыз иаҳауаз, аҩныҵҟа еизнагоз...
Ажәытә уаџьаҟ еиԥш, уи агәаҩара аԥша анҭаслак, иҿыхоит урҭ ашәақәа:
«Дшьуп, дхәуп, дыцәоу џьишьоит...
Дыцәоу џьишьоит...»
Ахәырбӷьыц еиԥш итатаӡа, ихьшәашәаӡа ахәра ианнадлалак, агәаҟ иԥсы изырго, иԥсыршьагоу «Ахәрашәа...»
«Ахәрашәа» рҳәон ласкьа амшын «иашьуаз» аӡиас ацәқәырԥақәа...
Аӡиас амшын иахьынаԥыло иаҿаҵәоит. Аӡыхь-ԥсыхь аҵаара анабалак, уахь еихоит. Амшынгьы, аҷныш амҵәыжәҩақәа реиԥш, ацәқәырԥақәа ргәаҩан уи иахаԥоит. Абас агәахьы инаскьаган инеигәыдҵо ишрылахәмаруа, аӡиас ацәқәырԥақәа амшын иампыҵаԥсуеит.. Аӡиас хьшәашәа ацәқәырԥақәа хьанҭоуп, ҵаҟа ицоит, ихәаҽуеит...
«Дшьуп, дхәуп, дыцәоу џьишьоит.... Дшьуп, дхәуп, дыцәоу џьишьоит...
Дыцәоу џьишьоит... Џьишьоит, џьишьоит, џьишьоит...»
Аҵла ԥсит, иҩеит, аха игылоуп. Абахә иаҿагылоуп. Абахәқәа ашьшьыҳәа «Ахәрашәа» рҳәоит.
«…Дыцәоу џьишьоит... Џьишьоит, џьишьоит...»
Шьашькәа деиҩырҿахәа, лшьапқәа реиџьны адиван дықәиан. Иҵарҟаца иалыркхьаз ашәқәеи аԥенџьырқәеи ирзынкыломызт адәныҟа иаапкуаз аԥша абжьы. Аха уи зынӡа илаҳаӡомызт лара.
Зегь цеит.
Иахьа ишар хәлаанӡа уи лхи лареи еизныжьны, зегьы налхибаҳәа ицоит. Абжьааԥныҵәҟьа излалхылгоз рацәоуп. Иахьахәлаанӡа аҩны дшыҩнагьежьуаз, рхәы-рыԥхь, рымаҭәа-рҩыҭәа, ауҭра-сыҭра – абарҭ зегьы дшырҿыз ахәыцхагьы лоуамызт.
Ҟаҵатәы змымҵәаӡо, аӡӷабрагь еиҵазкуа, аԥҳәыс дызражәуа атыша ҵа змаӡам еиԥшу аҩны.
Уажәааны, алԥхынрак аԥхӡы зқәырҭәаз зегьы анҭаргалалак, аусурақәа еиԥхьбон ԥыҭраамҭак.
Ауаа рыԥсгьы ргон, аҽакалашәагь иҟалон…
Уи ахыхь, амшгьы анԥсшьарамшха, Шьашькәа лзы иҭацәу мшын. Иахьа зегьы хаҭа-хаҭала ицеит, афатә ззыҟалҵогьы уаҩ дыҟам. Абасқәа раан Шьашькәа лхәыцрақәеи лгәахәарақәеи ааигәон. Хәлаанӡа хҩаха змамкәа аус хьанҭа знапы алаку ауаҩы, уаха ииарҭа даназнеилак, иааԥсара, ибаҩ-ишаҩ иҭалан данамырцәо еиԥш.
Дықәиоуп, дықәиоуп лҽеимаџьгәан, деиҩырҿахәа. Лхәыцрақәа лхы иҭагьежьуеит, еидыскылеит лҳәон еиԥш еиҭалцәеимпуеит.
Ашәқәа, аԥенџьырқәа ыҵарҟаца, кәапеишәа малла иҭәны аҩны еихачаԥа дыҩнаиоуп. Лхаҵа дыҟоуп.
Лыԥҳацәа…
Нас дызмырҭынчуазеи, лгәы иҭыхозеи?!.
Дыҟан – лыԥсы ҭан, дыҟоуп – лыԥсы ҭоуп. Илфо-илжәуа, илшәылҵо дазрыцҳам. Лысас дицәыԥхашьан лылахь аԥхӡы аауам, лҭынхак иакәзаргьы дицәыԥхашьартә дыҟам.
Лара даагылазар илаҳауеит, абас иҟоу насыԥ змоу ҳәа ишрышьҭоу. Ииашоуп, уажәы дызлаҟоугьы аҭахуп анасыԥ, урҭ рыдагь, иуҳәа-иуӡа, уаҩ дхәарҭам…
Нас иарбану илыгу, иарбану? Аҵыс хшу? Уи зегьы ирыгӡами? Изгым ыҟазар? Аҵыс хшы мыжда…
Нас, нас, нас?..
Аҽеимаақәа уман, аҽы ахаҭа умамзар?..
Ииашоуп, уи лыԥсҭазаараҿ даара ахынҭа-ҩынҭара бааԥс дақәшәеит.
Аха уиаахыс абриаҟара аамҭа цеите! Изхымыжьжьази лхьаа, изымнаскьазеи?
Уаҩ иҟаимҵацҵәҟьа ҟалҵама?.. Уи еиԥшума шьоукы-шьоукы ирыӷрагәоу!.. Урҭ убриаҟара ҟарҵахьеит, аха инхоит-инҵуеит.
Аиааира згаз шьоук реиԥш рхы шьҭкәыцәаа иныҟәоит.
Лара илхароу аҟара ҩба ихараӡами лхаҵа? Ҩба акәындаз! Аха усыс изимамзеи? Убрыгь аиааира згаз аӡә иеиԥш, дԥашашо адәы дзықәузеи, изхара ҟамлаӡо?!
Аԥхьатәи лхаҵа? Уи ҳәарада, даиааит! Адунеиаҿ ӡәыр аиааира игахьазар! Иԥсы, шҭамгьы даиааит…
Нас лара аӡә заҵәык лоума иаҵахаз, иаҵаҟьаҟьаз, зыгага мацара адәы иқәхаз?! Лара аӡә заҵәык лоума ахара бааԥс зду, лара аӡә заҵәык?!.
Уи рдыруан, лара дналан, ԥшьҩык ауааԥсыра. Урҭ рахь аӡәы – Арушьан, ԥасатәи лхаҵа, дҭахахьеит. Уи, иҿы аӡәы инаиеирхан, убри аҭыӡшәа иҳәо дыҟам, ианакәызаалакгьы дҟалом уажәшьҭа… Уи иаб, лара анкьатәи лабхәа иакәзар, изшьапык ала адамра дҭагылоуп. Уажәтәи лхаҵа иакәзар, дшәаны иԥсы иахирӡаарц дыҟаӡам.
Ажәакала лыԥсы ҭанаҵы, УИ аӡәы иаҳаны, ҩыџьа ахьеидгыло дзымнеиуа изыҟалом.
Нас?..
Наҟ лхы иҭылцар, лгәы иҭылцар, илҟәылблаар… Аха иауаме, иауаме, иауаме!
«Абзиабароума, агәаҟрома ибзырҟаҵаз, мамзаргьы бшьа биааима? Мамзаргьы бхәыцырҭа маҷхама? Хәыцырҭак ада хәыцырҭа змам ауаҩы аҳәра имфозаргьы, изфо аҵкыс деицәахоит!» – абарҭ ажәақәа ракәын убасҟан Арушьан, имҳәазаргьы, ибла ихыз. Дгачамкны дҳашҳатәараха дахьгылаз. Уи дызшьӡаз – лыгәра ахьигоз, даараӡа лыгәра ахьигоз шакәу лара илдыруеит.
Даауазар акәхарын дыццакы-ццакуа. Цқьа имӷьацыз ихәрақәа ихашҭны, џьара-џьара дыҩуа, иԥсы ааиҭамкӡакәа.
«Исҭахын, амза аҩны иҩнаҷҷо, чарабжара анааиҩышәшо, аӡәгьы сызхәыцха аншәымаӡам, аҷараҳәа ашә аартны сныҩналарц… Аха уаҳа сахьымӡеит, – иҳәашан уи уеизгьы-уеизгьы. – Аԥенџьыр скылԥшны санԥшы, ахыр-сырҳәа шәыцәан. Шьасиагьы баргьы. Рыла ҭаа исывԥшны ишәыхәаԥшуан аеҵәақәа… Шәрыцҳасшьан, шәмырҿыхаӡакәа акраамҭа сшәыхәаԥшуа сгылан…»
Иҟалап аԥенџьыр аҿы днеины дкылԥшызар, аха уа Шьасиа лхала дыцәан… Лара уа димбазаргь, аҩны дшыҟаз идыруан уи. Ус дыҟан иара, ахәыц еиҟәиршәон…
Ауаҩытәыҩса иимычҳауа, иламӡо акгьы ыҟаӡам. Иаргьы иичҳазеи усҟан! Ларгьы! Ааи, ларгьы, ларгьы, ларгьы!..
Амаҵурҭа даныҩналаз лымбаӡеит. Ацәашьы анаиркоуп!.. Рҩыџьагь рыблақәа ҭызза ацәарҭаӷәы иаақәхеит. Лара ашырҳәа днықәтәан, леипка аалырҽеин, лыхцәы ашьыҵәрақәа лнапқәа наларӷәӷәан днатәеит. Аха илыхьыз, дзыниаз ҳәа акы еилганы илдыруа дыҟамызт, аԥхыӡ бааԥс далазшәа.
Егьи иакәзар, ҩынтә-хынтә ибӷа дыхтәаларц деихеит, аха зымч зылӡааз изшьапык акгьы алшомызт. Егьи – ихҵәаз ԥагәаӡа иеиқәа аиҩырҿара иахьылаз иԥаҭԥаҭуан.
Дзымгылаӡошәа аниба, Арушьан днеин, уи ихәдацәа данкны, адулаԥ иҭаркыз ацгәеиԥш, даашьҭихын, асқам днықәкшан днаиртәеит. Уи ици-ишәи еихамгыло деиҵасуан.
Афуҟаражә!
– Уччиара уԥсы иаԥшәмахеит! – иҳәеит Арушьан. – Уеибганы ари ашә ухсыжьуамызт… Аха сара сеибашьҩуп, зых иамыхәо иҿы снапы сзыҟьашьуам, ус иара ихарала дҟалазаргь!
– Бара, – иҳәеит уи лара лахь, – абри иҟынӡа бхы набгартә бзықәшәазеи, бҽыбшьыр еиӷьымзи!.. Иҟалазеи, амшмыхәла бзыҟалама?!
– Сшьы… – дҩагылан шьаҿақәак иара иахь иныҟалҵеит. – Сшьы!!!
– Ԥсажәоуп ибҳәо!
Ибла иабоз хеиҵомызт уи макьана.
Иара ларгьы иахьа уажәраанӡа цқьа илыздырам убри ҟалоу иҟамлоу, лара лакәу лакәму уи еиԥш ахымӡаах зыхьыз.
– Сшьы!!!
– Шьык биеиӷьым, аха аџьма ушьыргьы абла ааԥшуеит!
Убриак лхамышҭӡо, иҵааршәха иҟоу аҟама аҿеиԥш лгәы иалагылоуп иахьауажәраанӡагьы. Анахьгьы ицҳауа, арахьгьы ицҳауа, иалухыр иузалымхуа…
Ԥыҭрак уи дхәынгашьаны длыхәаԥшуан, лара деилажәжәа, лкофҭа еибартны, лхарԥ леиԥка иаҵыҳәҳәо, лыхцәы акәытқәа алаԥхьарылазшәа, ллакыҵа ҵҟаа дахьгылаз…
– Абри џьара иануҿшәа, укнаҳан ушысшьуа удыруаз, – иҳәан егьи днеиҿаԥшит Арушьан. – Адунеи
аҵыхәа сыҟазаргьы сухьӡоит… Нас ухы иаџьшьала! Шьҭа сыҩны рыцқьа… Арахә!!!
– Баргьы… – иҳәахт уи, – акгьы ҟамлаӡазшәа бҽыҟаҵа… Уи былымшои?.. Бара ибылымшо акгьы ыҟаме! Шьасиа џьара акы еилылмкаароуп… Быԥсы ҭанаҵы! Аибашьра еилгаанӡа, схынҳәаанӡа иаасажәраӡа…
Шьашькәа дҩагылт. Лыҩныҵҟа зны илылалахьаз, илылахьшәашәахьаз ахы, еиҭашны илыӷрахазшәа дыҩнагьежьуа аҩны дааҩналт.
Шаҟа илхыччазеи аԥсҭазаара! Шаҟа дланага-ҩанагазеи, шаҟа рыцҳашьарада илызныҟәазеи!..
Зқьиара акы измыхәаз лара.
Абзиабара лгәы ҿнакааны иҟалҵама?
…Мап, мап, мап!
Раԥхьатәи лхаҵа, раԥхьа лҽызмалдаз, џьара инҭыҵыр, даандаз, даандаз, даандаз ҳәа дзыхгәаҟуаз…
Дылцәымӷызма уи?
Мап, мап, мап!
Шеи-шықәсеи дзизымԥшызеи уи?!. УБЫСҞАН лхы аалгәалаиршәар, лара лзыҳәа иӡыз лынцәахәы…
Аха уаҳа…
Дарбанзаалак абри заҳалак, лара илхаразымтәша уаҩԥсы дҟалом.
Аха илхароума лара?
Илхароума?!.
Илхароума?!.
Бзиа дылбоне илԥсахыз лхаҵа! Мышкы шьыбжьаанӡагьы лгәыҵәҟьа уи ида уаҩ изымцацызт.
Ааи, ааи, лгәы!
Уи зны-зынла ҩбаны деихарԥазшәа лбон. Лыҩныҵҟа дыҟан аҽаӡәы, згәы ԥшқаз, бзиабарала мацара зыԥсы ҭаз, аԥсахра зықәӡамыз. Адәахьы ауаа ирбоз зынӡа аҽаԥҳәысын. Хыхь илхарԥаз «лцәа» еиҳа имҽыӷын, еиҳа иӷәӷәан мчла, еиҳагьы аҽеиҭанакуан. Џьарацага аҵкы ԥшӡа ҵаҟа изышәҵаны, хыхь акыр злаӡо, ашуқьаҭ иалху аҽа ҵкык зшәызҵаз леиԥш.
Уи бзиа дылбон убри лыҩныҵҟа иҟаз, лхы-лҿы иалыԥхо дзырԥшӡоз, дзырԥшқоз. Аха зны-зынла уи лцәыргаха анылмоуаз ыҟан, ианылхашҭуазгьы рацәан.
Хыхь илшәыз «аҵкы» зегьы алаӡон, алымт рацәак ианыԥшуамызт, иачҳауан, иара иаԥшшәылан…
Иҟан аамҭақәак уи џьарацага «лыҵкы» ԥшӡы ҵаҟа ишылшәызгьы, арахь ианагәылҷҷоз, ианылныԥшуаз, лшуқьаҭ «ҵкы» анаҵанарӡуаз.
«Быблақәа иахьа зынӡа акалашәа избоит, шәахәала иҭәуп!..» – изхара дызлыхәаԥшломызт Арушьан усҟан.
Аха иҟан уи ашуқьаҭ данаҵәахӡоз… Усҟан уи лажәа хьанҭан, ишьа лыдхалазшәа дихәаԥшуан џьара иаалԥықәслаз, ма ҿымҭ лгәы нзырхаз. Лацәажәа лымамкәа дҟалон.
Зегьы абас иҟоу, лара лымала лакәу?
Абас еиԥш уаҩ дхәыцуоушь, абри лара леиԥш?
Издыруада ауаа шыҟам дҟалазар, иара убри аҩыза ахымӡаах анылгәыӷь аҽынгьы убас дҟалахьазҭгьы?
Ишԥалҭахыз абарҭ зегьы рҵыхәала аӡәы диазҵаар.
Аха дабаҟоу уи иеиԥш ауаҩы, ари амаӡа ҭаҵәах, амаӡа бааԥс ззаауртыша?
Дыҟам…
Шьашькәа абас акраамҭа аҩны дыҩнагьежьуа дыҩнан. Нас, акы аалгәалашәан, даахәыц-хәыцт. Дааҭгылт. Иууаӡа, зышәқәа ыҵарҟаца иарку аҩны лхала дахьыҩнагылоу ааџьалшьеит, уажәада илмыхьӡацшәа. Еиларҟәыҷы адиван иқәыршәыз лкасы аақәылԥаан, ашәахь лҿыналхеит.
Индәылҵыз зегьы цаԥхак-цаԥхак рган, аԥхьатәи ашә амыркӡакәа, ус иныдырӷәӷәалан ддәылҵыр акәхеит.
Дахьындәылҵызҵәҟьа, аԥша атазҳәа иҩалысын, даарбырит.
Абарҵаҿ иқәжьыз абӷьыжә днылагылт. Амшын аныцәгьоу еиԥш, аԥша раԥхьа агәгәаҳәа абжьы гон џьара наскьа, ус «ацәқәырԥақәа» ааины аҵлақәа инархаҳауан. Асаара ишьҭасуан урҭ хыхәан. Нас урҭ инархыҩрны, агәгәаҳәа инаскьахуан, абжьы картто, ирӡуа.
Шьашькәа дакәшан аҩны ашәқәа алыркит.
Убри «аӡәы» дныҩналан акры изгозар, иагьигааит…
Аԥша илнаҭо-илнамҭо, агәашә днахан иаартны дынҭыҵын, алаӷьара дынҭалт уи. Лаԥхьаҟала аԥша анлысуаз, уаҩ ибарҭамыз «лымҵәыжәҩақәа» деиҭашьҭырхызшәа, дласӡа дааҟалон. Лышьҭахь ала ианлыдсылалак, аӡәы иҭаҷкәым лызқәа икыдыргылан длыгәҭасызшәа дбыруан. Усҟан наҟ иналываҳауан, зхәы кыдӷәыхаа аамҭа иагахьаз, имчыдахахьаз «лымҵәыжәҩақәа». Ишьны икаршәу ардәына, аԥша аҵасны иркәымпылны ианаго еиԥш акәын Шьашькәагьы уажәы аԥша дшагоз.
Алаӷьара ҵыхәаԥҵәара ақәӡамкәа акәын ишылбоз.
Арахь аԥша ашаца-шацаҳәа дашьҭуамызт.
Дабацо, дзышьҭоузеи, илусхәузеи?
Аха усгьы акы лыхан УАХЬ дагон.
Ларгьы дцон, амшын еиԥш аԥша далалан.
– Медеиа, Медеиа! Амра анцәа ду Аиет иԥҳа. Ибыхьзеи, ибыҵалазеи, дад, абри аҩыза ахымӡаах изақәбыршәазеи аҭыԥҳацқьа илеиԥшыз бтәыла? Дунеик зегьы зырлашоз аԥсҭазаара-шаҩы баб ашәшьы дзабыргазеи?! Дзыбымшаҭазеи башьазаҵә Аԥсырҭ? Убасҟак иԥшӡазма уи аԥрашла «Арго» бара бтәыла бхаршҭны, бхы бхаршҭны, еиӷьу ссирк аҽаџьара иҟазаап ҳәа бгәы иҭашәартә еиԥш? Убасҟак иҭбаазма, убасҟак иҵаулазма уи Иазон иблақәа, бара быдгьыл иқәгылаз ахьырԥар ҵааҟәрылартә убра? Урҭ рыблақәа иреиӷьыз бла ӡәыр ихазма?! Изакәтәы ӡара-еинаалақәаз ирымаз, изакәтәы гәы-шьамхызыз урҭ ирыҵаз! Ишԥарқьақьаз ма рыхҭырԥақәа, закәтәы ххьазиз урҭ ахҭырԥақәа злархиаз! Урҭ зыԥшӡареи, зхаҵареи, зуаҩреи адунеи иадыруаз аԥсуаа-колхаа? Ахьтәы уасцәа… Уи иаарымхәоз, ирымҭиуаз, рыламыс еиԥш иртәыз, рыламыс еиԥш рыԥсҭазаара аҵакы азҭоз… Уи шԥабгәаӷьи?! Ишԥабгәаӷьи бхы? Ишԥабгәаӷьи бзықәгылаз адгьыл иакәыхшоз буаажәлар?!
– Исыздырам, исыздырам… Уи уаҩгьы издырам… Иагьизеилкаауам!..
– Зхатәы зҭиз, зхы зҭиз, дахьнеиуагь ҳаҭыр иқәым лак аҟара! Ибдыруама абырзенцәа рҭоурых бшанхалаз? Аџьныш, арупап ҳәа!
– Исыздырам, исыздырам, исыздырам!!! Схәыҷқәа сгәы иҵалан, зегьы сханаршҭит. Акры нхама адунеиаҿ ахьаа анаҩс?!
– Бзыниазеи бысабицәа бнапала ибшьыртә?!
– Исыздырам, исыздырам… Схәыҷқәа, сысабицәа ргәырҩа сагеит… Сысабицәа рыцҳақәа ргәырҩа!..
– Медеиа, базхәыц, Медеиа! Шаҟа шәышықәса цахьоузеи уи аилкаара ҳашьҭоуижьҭеи, шаҟа!
Иаҳзаарт уи амаӡа!
– Исыздырам, исыздырам, исыздырам!!! Иаашар, схәыҷқәа ргәырҩа, сара сыбналан сызлацоз амшын бааԥс еиԥш инасықәыҽҽоит. Иаахәлар, абасҟатәи шәышықәса ирызнымкылакәа, исыхьыз зегьы, иацы акәушәа ианыҟалаз, ԥхыӡ избоит… Рыблақәа ҭыԥхаауа исхыччоит урҭ аҩыџьагь… Схәыҷқәа. Урҭ шысабицәаз инхазаап. Урҭ зыбзиабара, зыҷкәынра, зарԥысра – зегьы снапала исшьыз. Шаҟа ҵуазеи, шаҟа, аха урҭ ирыхьшу ашьа ҿыцҳҳараӡа ишыԥхоу иҟоуп… Шаҟа ҵуазеи, шаҟа, урҭ рыхәра ашьа цоижьҭеи?!
– Медеиа, аԥшӡара иацума аҿаасҭара, анцәахшагьы иаабац аӡәы диеиԥшума?!
– Исыздырам!..
– Ҳзызҵаарыда, ҳхы ззаҳкрыда?
– Сара саҳәшьцәа… Шәышықәсала исеиҵбацәоу… Саҳәшьцәа, зыԥшӡара убла ҭнахуаз. Амрагылараа руадалықьқәа ирыҩнаԥсуаз, ирыҩнаканӡоз. Урҭ шаҟаҩ ыҟада! Ҵҩа рымаӡам.
– Уи мчыла усын, урҭ бзиа избоз зегьы ирымкәкәаан ирҭиуан, Медеиа!
– Уеизгьы убарҭ шәразҵаа…
– Рыгәаӷьра дун урҭ аԥсуа ҳәсахәыҷқәа, зрыцҳара ауадалықь иҩнанаршәуаз. Урҭ акырынтә ршьа рнапала ирухьан: идырхәон, ашҳам ддыржәуан аԥашьақәеи аҭуџьарцәеи. Рхаҭақәагьы амшын рҽарҭон…
– Изҭиуадаз урҭ, изҭиуада иреиӷь-реиӷьқәаз алаԥшаан, зегь реиҳа иԥшӡаз, зегь реиҳа иҟәышыз, зегь реиҳа иқьиаз?.. Уаҳа ишәымбаӡои алаӷырӡ зху урҭ рыбла ссирқәа?!.
Урҭ еихоит, еихоит, рыԥсадгьыл ахь, аха амшын рыбжьажьуп иареи дареи. Аԥсцәаҳа иеиԥш ахаԥыц ҟәашқәа хырџьаџьо ирыхәлаччоит уи.
«Иреиӷьашәшьо шәнапала ишәҭиуа, еиҳа шәыԥсы ахьҭоу еснагь ҵәахышьа амамзааит» ҳәа ишәихьадаз?!
Дызусҭада нас еиҳа жәлар рыԥсы ахьҭаз, алаԥш цәгьақәа зегьы рзы ихтны инзыжьыз? Сара сыџьнышуп ҳәа сзырҳәахьеит, аха зегь реиҳа ашәиԥхьыӡ сацәшәон, ашәиԥхьыӡ амч бааԥсы!
– Уи зегьы еилкааны издыруада?.. Арыцҳара аиҭарыцҳара…
– Шәразҵаа амазонкацәа, шәразҵаа урҭ, ԥхыӡ дибар, ахәыҷы дыҳәҳәаны дзырҿыхоз ахыԥҽы рыцҳақәа!
– Урҭ акгьы рыздыруам. Акгьы бзиа изымбоз, аӡәгьы бзиа дзымбоз, гәаӷымзар згәы акгьы ҭамыз… Иабардыруеи?!
– Урҭ инагӡаны абзиабара рҭахын, инагӡаны аиаша рҭахын…
Инагӡаны!
– Зегь нагӡаны иахьырҭахыз аҟынтә…
Ижәбахьоу шәара адунеиаҿ инаӡоу акы?.. Уи анеилыркаа, зегь мап рцәыркит урҭ…
– Уаҳа ҳзызҵаарыда, имаҷуп еилаҳкаахьоу?..
– Аԥсны аӷацәа амацәазеиԥш ианакәшоз, ахацәа ирыдгылан еибашьуаз, асаара зхы иқәыргылан аибашьцәа рхәы иаҵаз, ирзышьҭымхуа, иаҵақь, ԥҳалла аҩы ҟасҟасо уахь иназгоз… Аҳәсақәеи аҭыԥҳацәеи…
– Урҭ рзы ҵаара аҭахӡам. Урҭ еилкаауп!
– Шәлазҵаа уи аԥҳәызба, Византиатәи аибашьцәа раԥхьагыла бзиа дызбаз.
Трахеи абаа ду иҭагылан ианеибашьуаз уи, аԥсаҳәыс еиԥш дынхытыр-аахытыруа абаа дҭан… Аибашьцәа ӡык нарҿалкуан, ихәыз ихәра ҿалҳәон, иԥсыз деиқәылкуан. Зны-зынла, икараха иҟаз аибашьцәа руаӡәы, ма ишьны ишьҭаз ихыци ихҿеи ааихыхны дхысуан…
Уажәы-уажәы ижәылоз алегионцәа раԥхьа дгылан нцәахшак. Ари знык дылбеит, ари ҩынтә дылбеит. Дылгәаԥхеит уи. Лхы ахьылгара лзымдыруа дҟалеит. Ауха, ахагара ззааз аӡә леиԥш, абаа дҭыҵны дцеит уи
иахь. Алегеонаа деимырхха днаргеит иара иҿы. Уи ихәда лҽынахылшьит, зышьхақәа реиԥш иԥагьаз, ишакәым уаҩ илаԥш зхьызмырԥшуаз аԥҳәызба.
Деидырӷәӷәала дызкыз, лԥагьара ԥагьазтәуаз лтәыла аламыс, азакәанқәа, ақьабзқәа аалхышәшәеит, амра ицәдыршәлаз ауалыр ауадыхәқәа анахышәшәо еиԥш.
Ишықәԥоз иҭахеит Трахеи ахьчацәа, рыԥсы ақәырҵеит рыԥсадгьыл… Иблит, ихәаш-хәаша ицеит абаа ду.
Лара акгьы лнарбомызт аҩыз еиԥш луаажәлар ршьа иаҵашьшьы изжәуаз анцәахша ииарҭа тата…
– Уаҳа ҳәара аҭахым уи, иаҭахым, иаҭахым!..
– Иаасашәраӡа… Иара Византиаа рынцәахшагьы Абазгаа роуԥшәыл акраамҭа игәы хылхӡаны дыҟан… Аха уи агыгшәыг ԥшӡа зегьы игәы рықәҿыӷьуан ирласны. Игәы зқәымҿыӷьуаз ауаа рнырҵәара заҵәык акәын.
Зны, ахәхәаҳәа дҿарҳасуа дҩагылан, «шәысҭ» иҳәан, уи ауԥшәыл длыгәҭасны иҩызцәа днарылаижьит. Ларгьы иаразнак илхыԥсааит абриаҟараамҭа илылсны иҟаз «аҩы» бааԥсы, иагьеилылкааит иҟалҵаз закәу!
Ашырҳәа иналымҵасыз руаӡәы иҟама хьанҭа ду ааҭылԥааит. Уаҳагь уаҩы дылзыбзиамхаӡакәа, Византиаа рынцәахша иԥсырҭа иарбаны зҿыналырхаз дааихнахит.
Нас лара лыӷра иааҭалыргьежьын, уахьынтәи дааҭылгеит ахәыҷы илыӷраз. Дыршәны, иаб деихыхны дахьышьҭаз днаиқәыршәны, лымгәацәа ахьлырҟьаз лнапала инеидкылан лҿыналхеит… Лышьҭақәа шьаарҵәыраха ашьац ианхало.
Игачамкны илыхәаԥшуаз лтәыла аӷацәа дахьынарылҵыз, ҿыцха дынкаҳан дыԥсит…
Уаҳа шәысзымҵаан, уаҳа, уаҳа, уаҳа!..
Шәразҵаа амҳаџьырцәа… Урҭ ишԥарыхьи? Урҭ инырмыжьӡеи зегьы иреиӷьаршьоз?
О, схәыҷқәа, сысабицәа ргәырҩа, шәышықәсала имӷьаӡо уи аҳәызбаҭыԥ… Ҵа змаӡам ахәра…
Шьашькәа анаара дылбааны, аккара дыҵалан акраамҭа дцон. Аԥшаҵәҟьа амч ахьазымшәоз аккара еилачы аҟны, лашьцан. Амза алашара ҩежьгьы ахьацақәа ирылаӡуан џьара. Нас акәара хьӡыда акраамҭа дзыруамызт. Ахаҳәқәа лшьапы зықәлыргылаша аҵх илзалкаауамызт. Акәара аӡмах фҩы ахышәшәон… Еергьҳәа џьара аԥсахәага ҭан, аԥша анааихсыӷьлак абжьы гон ихәыҭхәыҭуа.
Усгьы лшьаҵа аӡы ҭамлакәа дызмырт. Даныр, леимаақәа аалышьхны аӡы ҭлыркәкәашәа луит, аха ианлышьалҵа, лшьапы ҭаҵәиуа, дамырныҟәо лгәы армаҷуан.
Басиаҭ дахьынхоз даназааигәаха нахыс, Шьашькәа лгәы аҭыԥ иҭамгыло иалагеит. Лхы шхаз агәашә днадгылт. Акраамҭа игәгәа-гәгәаӡа аҽыкәаҳа иаҵагылаз аҩнқәа дырзыԥшын.
Аха, ашҭа аҭалара лзымгәаӷьыкәа, аанда давалан, еималан иҟаз ажыц нҵәаанӡа ус дцон. Абжьаҿараҿ даннеи, уаҩышәара иҟаз аанда деихеигәо дыҩхыҵын, аҵәаҭра дыҩҭагылт.
Аԥша аахыжьжьашәа иҟан. Аха абаҳча зегьы «шьшьшьы» ҳәа Шьашькәа лгәылҽаннаҵар аҭахызшәа, абжьы кашьшьы игон. Аҽыҩ бзиеиԥш зԥынҵа агәаҩарақәа ҭбаа-ҭбааӡа иҟаз аԥҳәыс, аҵәа ҟала афҩы аӡыжь еиԥш дналагылт. Лгәы акы ныҵалан, ихианы иҟазшәа иаразнак лылаӷырӡ аҿыланахеит.
Дқәыԥшӡан, 18 шықәса лхыҵуан абра данаанагаз. «Дзыргәаҟзеи ӡӷаб ҟадыџь, дабаццакуаз» – рҳәон изаҳаз. Аха лара насыԥ лыман…
Уажәы дахьгылоу лцәеи-лжьи зегьы агәыр-сса аларҵозшәа илыхӡыӡон, аԥхӡы хьшәашәа лықәнаҭәон. Еицрашәаны иҟаз лӡамҩақәа ирықәышьшь амалама еиԥш лыхәрақәа ирықәҭәоушәа, лылаӷырӡқәа лгәы дырԥсаҳәон.
Ацәақәа днарымҵыс-аарымҵысуа дышнеиуаз, УИ днадгылт – АМҲАРА! Лнапы нагӡаны ашьшьыҳәа ахьатә ӷәеихаса инахьылшьит. Аӷәы џьаџьан, аха ихьшәашәаӡа иҟамызт. Ашә даннаха, иаатит. Дныҩналт. Аҩныҵҟа ҟәандаран. Џьара қәацак ақәымҭәацкәа, асҟаамҭа амра зқәыԥхоз ахьатә ӷәы бахҵәаӡа иҟан.
Шьашькәа даанапыршьшьын ацәарҭаӷәы лыԥшааит. Ашьшьыҳәа днеин, лҽеиҵыхны днықәиеит. Лылаӷырӡқәа ааҟәымҵӡакәа алеира иаҿын, лхы-лҿы иахьыкәкәаны лыхәдахь иҭалон.
Уажәыгь уаҩ даламкьысӡац уи амҳара… Ҩбаҟа уардын амҿы маҭәахә згаз, еихаки ҵәымҟаки рыла еилышьны иааибырҭаз… Уи еибгаӡа игылоуп иахьагьы.
Убри амҳара лымбакәа, уажәраанӡагьы абас иҟоуп ҳәа лоуҳәар илызхаҵомызт Шьашькәа.
Акраамҭа лыжәҩа ҭҟьаны, абра ааира лҭахны дшавнагоз, уажәы машәыршәа дақәшәазшәа…
Уажәы еиқәхаԥса иахьгылоу дыҩнаиоуп.
Лара абра ҿыц данаанагаз ауп. Абар, амҳара ҿыцҳҳараӡа уажәоуп ианыҟарҵа. Ацәыцә фҩы ҩнымҵыц макьана. Шьашькәа дызлаиоу аиарҭа акәзар, амра афҩы алач, унылашәа уцоит.
Абри аҩыза аиарҭа знапы иазыркыда, абасҟаамҭа ԥҳәыс дзыҩнагыламыз аҩнаҭаҿы?!
Нас ахыб ахь дыԥшуеит. Дыԥшаауеит, дыԥшаауеит, аха џьара кылҳаракгьы лбом, аӡы кылымшәо ихыбуп.
Ҽыҭк ажәҩан уаҩы ибарҭазҭгьы! Аеҵәақәа ӷәӷәаӡа дрылаԥшуа. Иаҳҳәап, ажәытә ҩнқәа рҿы алҩа царҭа шамаз еиԥш. Усҟан алҩа царҭақәа рҟынтә аеҵәа убомызт, алҩа иаҵәахуан.
Алҩа, ауаҩ имцахаара абираҟ, аԥсыԥ лагаҩагара, аеҵә хнаҩон. Аха уажәы алҩа аҽаџьара ацарҭа анеиҭа, аеҵәақәа рбарҭагьы ихамышҭыр акәын ауаҩы.
Ахәыцрақәа дрылаччо диоуп Шьашькәа. Дкарахагьы дыҟоуп. Абар, уахыки-ҽнаки зшьапы иқәгылан ҭацара зуаз!
Ачара. Уи шаҟагьы икьаҿузеи, шаҟагьы еиҵыхузеи… Ани аҵыхәтәан иааиз ауаҩаԥшь иажәа шԥанымҵәаӡоз! Бзеирак ианиаша!
Уи ҽыкәашак лхаиршәит… Уаанӡагьы шаҟа рахәҭиаа рыӡбахә рҳәазеи, ацәаӷәацәқәа рзааргӡа. Ус аԥсышәан… Аха уи еиҳагьы еиӷьуп. Зыбзиабара атәы ззымҳәаз аҷкәынцәа рхәыцрақәа реиԥш, уахь адәы иқәлан иҳәлап урҭ «илхадыршәыз» аҽыкәашақәа, ажәхьақәа, ацәаӷәацәқәа.
Зегь ссируп адунеиаҿ! Дахьааԥсоугьы ссируп!
Уии лареи аԥсаҭеи аџьыкаци реиԥш еизшаны адунеи иқәиҵеит, зегь здыруа, зегьы зымчу анцәа ду.
Шьашькәа лаб лыда димаӡамызт. Иара зыԥсы злаз, ақыҭаҿ унеишь-уааишь ҳәа зарҳәоз аӡә иакәын. Амчра ҿыц анааи, уи зныказ рацәак ибжьы ақәимыргеит. Амала, иазеицәоугьы акгьы иҳәомызт, заҵа иҟаимҵара. Ҽырдагәа ҟаиҵеит рҳәан, ибжьы имырхырц иалагеит, аха усҵәҟьагьы игәҭасра цәгьан, егьалымҵит.
Шьашькәа лаб бзиа дибон, зда димамыз иԥҳа. Џьара днеиԥыршәан ҟаломызт. Аиашаз, лара уаҩы иблаҿ дааиртә дыҟан…
Урҭ ргәылара Арушьан «аликбезаа» аирԥхьон. Зны Шьашькәа уа днеит лыҽӡаны. Мчыбжьык маӡала дныҟәон уи. Мчыбжьык ала аҿҿаҳәа аҩреи аԥхьареи лҵеит.
Ус, лаб ианеиликаа, ҳаӷеимшхара, аҩны дыҩнеикит. Ас шлыхьуаз лдыруан Шьашькәа, аха уажәы аҽакгьы лыхьит – бзиа дылбеит Арушьан. Уи ибжьы гәхьаалгон. Ауаҩы аҟыбаҩ бзиа иман дироуп, убри аҩыза абжьы ихазарц.
Ус, ҩымш аанҵәоны Арушьан ибжьы лыҩныҵәҟьа илаҳаит.
Лаб азныказ ибжьы ирцәгьеит, аха нас акраамҭа ҭынчрахеит. Адырҩаҽны «аликбез» ахь ацара азин лоуит Шьашькәа. Аҽа шықәсык ала Арушьани лареи рчара аҿҳәара ԥырҵәеит.
– Абар, саргьы!..
Шьашькәа лгәы нҭыԥсаа ицеит, аха иара данынеиҿаԥш, дааҭынчхеит. Уи икын ҵәа ҟаԥшь дук, уаҳа аҭахымкәа иҟаланы.
Днеины лаԥхьа днықәтәеит. Лара уи аҵәа илиҭаз нарҳәы-аарҳәуа ԥыҭрак дахәаԥшуан. Ахаан ҵәа лымбацызшәа акәын дшыҟаз. Аҵәа уажәы илбазма, аха ас иааигәаны, изеиԥшроу гәасҭапҳәаҵәҟьа дахәамԥшыцызт. Уи азыбжак уаркалеиуа иҟаԥшьын, нас гьежьырак ҩежьын. Иахьынӡаҩежьызгьы, иԥшқаӡаны ашьеиԥш аҩныҵҟантә аҟаԥшьра аахыҩлон. Уи нахыс ацхацәа шкәакәа еиԥш иҟан.
Шьашькәа лԥынҵа инадкылан даафҩын, иаха ҭацара злалуаз акасы шкәакәа ахьықәыз инақәылҵеит. Абас лханы дықәтәан изхара дизымбо дышлыхәаԥшуаз
мацара, ашарахь инеигәеит. Убасҟан амҳараҿы иакыз ацәашьы ыцәеит. Арушьан иҽеилыхны днышьҭалеит…
…Сааҭбжак аҟара ҵхьаны, Шьашькәа дыҭрысны дҩықәтәеит. Амҳара злахыбыз аҟауар ҿыц, акы «аӷьеҩ» аақәнаргеит, шәақьхысрак аҟара абжьы ҿацаны.
– Ҵәак алшәан ахыбра иқәшәеит, – иҳәеит Арушьан дыччо, – ашарԥаз аҵәақәа нҿышәшәа-ааҿышәшәоит…
Уеизгьы ишԥабзиаз ахыб укылԥшны џьара аеҵәақәа убарҭазҭгьы…
Ашьжьымҭан Арушьан иҽеилаҳәан дындәылҵит. Ԥыҭрак ашьҭахь иаха икаԥсаз аҵәақәа аӡаӡа рыхьшы, иҟәаҟәа-чаҟәан, инапқәа рызна иман дааҩналт. Инаганы ахышә аҵыршьы инықәиҵеит.
Шьашькәа иаха илиҭаз аҵәа еибгеи, уажәы иааигази неимда-ааимдан днарыхәаԥшит. Аҵәа еибга афҩы-хаа амҳара хәыҷы азеимдомызт, егьырҭ иҟәаҟәан иҟаз аҵәақәа рыфҩы зегьы аарыҵадырӡит.
Зылԥха ҳаура… Лхәыцра шанахама, мшәан!
Шьашькәа дыҭрысны дҩагылт. Акы «аӷьеҩ» аақәнаргеит амҳара ахыбра. Нас дырҩегь…
Иҟалаз анеилылкаа, деиҭанықәиеит. Аԥша аҽарӷәӷәон. Иҿахаз аҵәақәа аҟәыбон.
Лылаӷырӡқәа бахьан.
Дырҩегьых аддыҳәа ахыбра нықәдырцәажәааит аҵәақәа. Аԥшагьы, амҳара шьҭыхӡан иагарашәа, иаарҵысҵысит. Амҳара аӷәтәы-ҭӡамц ааигәақәа абжьы
ҳәа акгьы рзынкыломызт, адәы дықәушәа акәын Шьашькәа зегьы шлаҳауаз.
Агылара лҭахымызт, лааԥсарагьы, лажәрагьы лыхьӡаны дықәиан.
– Ахара зду иқәнаго дақәдыршәоит, сзумшьызеи, мшәан, усҟан! Дныҩныҵәааит Шьашькәа иаалырҟьан. – Уара узашьҭоузеи, уара уҳаракуп… Сара соуп ашәиҳәаҩ ишиҳәара адәы иқәхаз, сара икаҳаз… Исхароуп! Аха сара схала соума зегь зхароу?! Убысҟак схы сзоуужьзеи уҩны сшьапы аныныҩнасыргыла аҽны инаркны?.. Бахҭала иааӡоу илеиԥшыз аԥҳәызба… Сҳәатәы ианакәызаалак зны узахымсзеи?! Убзиабара мацара сшазнымкылоз шԥоузымдыри, зыбзада зыхәламыз, аӡәы иҳәатәы ахаҵарада акгьы ззымдыруаз аԥҳәыс мӡысхьа!
Уи сҳәеит ҳәа, исыздырам…
Иҟалап, ус анасыԥдара сшьа иалан сизар. Анасыԥда уанлыднагала, уаргьы унасыԥдахеит. Уҩны-угәара қьаԥҭажәутәуеит. Иқьаԥҭажәхеит сара сыгәгьы… Абза игәырҩоуп ауаҩы адунеи дықәызмыргыло. Еиҳарак иара ихы игәырҩатәызар. Аԥсы игәырҩа закәызеи!..
Анышә анрыбжьала нахыс, адгьыл ишықәгылоу инхази, ҵаҟа иҵарҵази ртәы аҽакхоит…
Лыбжьы аԥша иаланаӡҩан, иууа иаман абаҳча иҵан. «Уу-уу-уу» – рхылгон аҵәақәа, хьаа бааԥсык ршьа-рда иҭалан иҭнарҩаауашәа.
Шьашькәа, азаара ззааз леиԥш, зны ацәарҭаӷәы лыҽнықәлыжьхит, нас уантәи аӷәрахьы лҽаллырҩрит. Лыбжьы неиҵыхны, дагьацәымшәакәа, дқьызқьызуа, лгәы ԥыжәжәо аԥша далаҵәуон.
Акраамҭа дҵәуон.
Лҽанааиқәылк, дырҩегьых уи лаԥхьа дгылоушәа лбоит. Уи шлаԥшҵашәароу лдыруеит, аха лабҿабагьы еиԥшуп, дзацәцом.
Ихахәы ҟәашӡа ишлоуп, ихоуп ипилотка иахьынӡаҵыԥшуа. Лара дызлыхәаԥшуам, хара џьара дыԥшуеит. Аха уи игәаӷқәа зегьы ихыԥсаахьоушәа, ибжьы татаӡа иҟоуп. Ибжьгьы лаҳауеит. Лоуразоуроу лцәа дҭаӡыӡоит аӷәра дахьықәжьу.
Узыршлазеи асҟак?
Аибашьра…
Аибашьра уара удагь ауаа ыҟан, аха?..
Аибашьра, аибашьра…
Ииашоуп, урҭ рыԥсы ҭаны ихынҳәит.
Ауаҩы данбзоу ауп зегь анихьуа, данԥслак – акымзарак...
Аибашьра, ҳрыцҳара ззымгаша!..
Бара ибцәалаӡыда… Усҟак бгәы иҭнымҵәо?
Уара… уами, уара иуеиӷьу исымадаз, мшәан?
Сароу?
Саргьы… Сара схаҭагьы сҭахеит хьыӡда-цәада!
Бароу?
Дааԥышәырччеит уи. Дырҩегьых зымҩа дыԥшуа далагоит, лара димбаӡошәа. Ларгьы уи лаԥхьа дгылоушәа дылбоит, аха дылцәыхароуп, дылцәыхараӡоуп. Насгьы илбац иакәӡам. Уи зынӡа аҽа уаҩуп. Уи лара лҩызцәа ауаа сса-мыссақәа иреиҳәогьы имам, рахагьы
имам. Уи дахьынаԥшлак, лара лаҵкыс ибоит. Лара илҳәо зегьы ԥсажәоуп, акгьы лбаӡом, длашәуп.
Агәы ауп акры збо акәымзар, абла акры абома!
Аџьма ахәда ԥуҟаргьы, аблақәа ааԥшуеит…
Сыбла ахьааԥшуа сыԥсы ҭоу џьушьоума, сзумшьызеи, сгәаҟуа адунеи сзықәурхазеи? Уара аӡә заҵәык уакәын адунеиаҿ уи азин змаз…
Бароу? Ибымаскузеи бара рыцҳа, быԥсы бзаԥсырхозеи! Быԥсы ахьҭоу бахыччалап… Аӡәы ишьра азин аӡәгьы имаӡам!
Сара анкьатәи уԥҳәыс сами…
Бароу? Мап! Уи аҽаӡәын, уи аҽаӡәын! Уи дыԥсит. Ауаҩы иԥсы анихыҵуа еиԥш, днабылԥраан дцеит. Уажәы убри лыԥсы анкьа изхаз ажьымаҟа мацароуп избо! Уи бара дбызгәамҭаӡацызт, сара сакәын ибзиан дыздыруаз. Уи дссирын, аха дыԥшқацәан. Аибашьреиԥш иҟаз ахымӡаах лызхымгеит… Хаҭала уи лышьра иалахәқәазгьы ԥыҭҩык бдыруеит…
Дыздыруеит… Сыгәнаҳа зықәшәаша, дзыздыруазеи? Дзумшьызеи усҟан, адунеи цқьамхозиз!..
Уи ихала иакәӡам… Баргьы… Еиҳарак бара… Дбыҵаԥсит сара бзиа избоз, зысаби дызҵаԥсыз аԥҳәыс леиԥш.
Издыруеит…
Уажәы еилыбымкаазар…
Уажәраанӡагь, аха уажәы саазқәылаз – еиҳагьы…
Сыԥҳа илырдыр ибулак, убри еилыбкааз, бацәымҩашьо еилыбкааҵәҟьазар…
Сара сакәызма убри зықәнагоз, уара уакәымзи, сара азин сымоума зынӡаскгьы, уи аӡыхь снацәа аӡаакылара?! Шаҟа иҳаракузеи убла ихызбало аҟәышра! Иабоудыруеи абасҟак, абри адунеи ду абасҟак иҭшәахазшәа узқәыԥшуа?!
Аибашьра, аибашьра… Аԥси абзеи, ацәгьеи абзиеи. Уи збаҵәҟьаз, еилызкааз адунеиаҿ изымдыруа инхазеи? Амала, ибдыруаз, ацқьареи аиашареи ирызԥымҟо акгьы адунеиаҿ иҟаӡам – хшыҩ дугьы, мазарагьы…
Абыржәы уԥсы ҭаны уҟазар, уԥсҭазаара урҿыцуазар акәхарын!..
Ҳәарада! Аха исцәуадаҩхашан… Иҟаларын иамуӡаргьы… Аха иасыруан! Ма схы еиҭақәысҵон…
Убри аамҭазы, дырҩегьых амҳара ахыб аддыҳәа аҵәақәа анаақәԥыҟҟа, иаразнак даалҵит Шьашькәа. Хыма-ԥсыма дҩагылан амҳара дыҩдәылҟьеит.
Аԥша ӷәӷәаны иасуан. Ахьаа рымоушәа «уу-уу-уу» зымшыз аҵәақәа, лара илықәмақаруазшәа лаҳауан. Иаалырҟьан ашәаӡыӡара лзааит. Дыццакны лхы ахьынахаз лҿыналхеит.
Уажәы-уажәы, ҵаҟа иамҵаԥсаз аҵәақәа лшьапы иаҵаҵәиуан, ма абаҳчара иҵҟьан иааиуаз аԥша аӷьыра данамԥыхьашәалак, дырблаҟьан аҵәа ашьапқәа днаргәыднажьлон.
Ус, дышцоз мацара, абаҳча ааимшәан, аанда днадгылт. Амза хызҩаз аҵла рхыцәқәа аԥша ианааԥхьанаҳәа, алашара ҩежь дналылбааит агәара анхыҵ, амӡырхаҿ ишьҭаз ауаҩы…
Шьашькәа лыԥсы налхаҳан, лышьҭахьҟа дыҩит.
Лаԥшҵашәаразар акәхап, аха зынӡа алабҿаба ишԥеиԥшхо уи зны-зынла.
Аххы дцәыҵасуа, дкаҳарц данбырлак, аҵәашьапқәа лнапқәа аарыкәыршо деиханы дцон, дцон, аха абаҳча нҵәомызт.
«Уу-уу-уу» ҳәа аԥшеи дареи напышьашәала иахьеибаку, лара илықәмақаруашәа лбоит.
«Уажәы ҳнапқәа ҭацәым акәымзар, ибҳарбарын, аҵәа баҳаргарын!»
Шьашькәа лгәы ҭыԥсааны ицоит, деихоит, деихоит, аха џьара ҭыҵырҭак лзыԥшаауам. Дышнеиуаз, аԥша иҿнаршәаз аҵәақәа руакы лхагәҭаҵәҟьа иақәшәеит.
Иҟалаз лзымдырӡакәа дныҩныҵәаашан, ганха дыԥеит. Ашьҭахь аҽакы лҟәаҟәа ахыҵәҟьа иақәшәан, ахьаа лхыԥсаанӡа аҵәа ашьапы кны ус дгылан.
Ухҩаауа, ҽааны умиуа!..
«Уу-уу-уу» – имақаруеит аҵәақәа.
Зныкыршәа аҳандақь дазнеиит, уаҳагьы иахьеиӷьу ҳәа дашьҭамлеит. Ажыц лшьапқәа цәнаԥит, шә-наԥхыц хԥарак реиԥшҵәҟьа. Илшәыз кәыкәны, лшьапқәа цәыжәжәа, цәгьаԥсышьала дыҩхыҵын, наҟ адәы днықәлеит. Убри аҳандақь даавымшәаӡакәа мацара, амҩаду ахь дкылсит.
Лхьаақәа, уажәтәи лшәарақәагь анааидылхәыцла, Шьашькәа илзымычҳакәа дырҩегьых инеималҭәеит.
Акыр иласкьахьаз амза иакәыршаз аҽыкәаҳа, ажәҩан абжа амҽхакны иахьыҟаз аҟынтә, ажәҩан зегьы хышәҭызшәа унарбон уахьҩаҵаԥшуаз. Аҽыкәаҳа аԥшшәгьы еиҳа илҵны, еиҳагьы ихәашьны ажәҩан ианыԥшуан.
Аԥша шасыц иасуан.
Аҵыхәтәан иааргеит инӷыҵысыр ицәаӷәашаз цә-ҟатак. Уи ашаха икын жәаҩаҟа-жәахаҟа шықәса зхыҵуаз ҷкәына хбыџк. Ацә-ҟата зкыз аҷкәын игәра агон, ахы наидшьыло игылан. Егьырҭ заҳәызба цырцыруа, змахәарқәа еилыхны инеиз усыс иакӡамызт. Аԥхӡы зқәыҳәҳәы иҟаз ақьышә хышра алашара нықәырԥхо, аҵла амахә ихшьыз афымца лампа арахь даахеит аӡәы.
– Уара унаскьа, баба, – иҳәан излан иҟаз арԥыск, инапы ӷәӷәақәа рыла ацә-ҟата атәыҩақәа нҭарсны иааникылт. Ицхыраахагьы уаҩы даламгаӡакәа, ахәда ааирҵәин ианымҩаниҵа, адыжәҳәа зқәала анышә инықәҳаит.
Ацә зкыз аҷкәын наҟ днаскьан, изқәа арахь ирханы дҩагылт.
Икаҳаз ацә-ҟата даҽа ԥыҭҩык назыҩит.
Ацә анкаҳа, ҳәызба змаз зегьы азыҩуан…
Урҭ аԥшьшьапык ааилышьны иааныркылт. Ацә ныҩныхәааит.
– Анцәа уисасуп! – иҳәеит ацә иахагылақәаз руаӡәы дааччан.
Аҷкәын хәыҷы дахьгылаз инацәкьысқәа илымҳа инҭарӷәӷәа иџьгәеит.
Иҽааиреиџьит изқәа аӡәы дықәсызшәа. Ԥыҭрак ашьҭахь, илымҳақәа шьҭны данаахьаҳә иалыҩрны ашьа еиқәаҵәҳаҳараӡа ицәҳәхьаз анышә иқәтәон.
Ҷкәынцәақәак кәызҭхак аарган, ахәда ахьԥжәаз инаҿыршь-ааҿыршьит.
Аҵла амахә иахшьыз афымца лампа гьалгьало, ицә ақьышә хышреи, изхҵаалазшәа инхаз аблақәеи инархыс-аархысуа ишарлашоз дахәаԥшуан аҷкәын дахьгылаз.
Ацә зшьыз аҷкәын ҟата, ихы-иҿы ԥшьырқцаӡа, кьаҿк, имахәарқәа ахьынӡеилыхыз ахәы рықәыссы, ишәпа-шәпаӡа, иаҳәызба ду ашьа аҿашәы иара дахагылан. Нас иҽылаирҟәын, инапы ӷәӷәала агәышԥы дҩыҵалан, ахәламшәы аҟынӡа ацәа ирҟьеит ҳәызбала. Даҽа ҷкәынакгьы ичақ ду аҿы ааиртын, имаҟа азхык ааиҵыхны, инахьшьы-ҩахьшьны, маҷк иааирбызтәын, иҽырхәашәа азганк ацәа ахыхра далагеит.
Ашьтәақәа знапы рылакыз ирцәыхарамкәа ақәаб дуқәа ҩба рызна акәац жәуан. Ҷкәынцәақәак аҵагьежьны амца аҵарҵон, аха аԥша иаҵхны иагон. Даргьы гәамҵуан.
Ашьаԥа уахьыныҩналозҵәҟьа, аҩынаҳацәа зыԥсахырц иҟаз хыма-ԥсыма акрыфара иаҿын, хыма-ԥсыма аҩы еимаркуан.
Аҷкәын хәыҷы аҵла ашьапы иҽадҵан, ацә иахеибагәа ажәжәаҳәа ацәа ахызхуаз дрыхәаԥшуан.
– Ари зиҭизеи уаб, шәашҭа иазымки уара? – дҵааит, иара аҷкәын хәыҷы иеиԥш, аус зуаз ирыхәаԥшуа игылақәаз руаӡәы.
– Сыздырам… Уи еснагь ауалҳәацәа ишьҭоуп.
Ари заҳаз ааибарччеит. Ацә зшьыз аҷкәын ихы дҩахан, ҿымҭ уи днаихәаԥшын дааԥышәырччеит.
– Ауала атәы цәгьами, дадхеит… – иҳәеит аӡәы.
– Изакә рахәызиз, анаџьалбеит!
– Ацыцаша, чара-хбыџк ахала еилнаргоит.
– Ари еиԥш акәац ҟалом, аԥшқажьы еиԥшуп.
– Аԥшқажьы изфо рзы ибзиоуп, аха аԥшәма изы? Уажәы абри назымҵоуҵаз, акы нмыжькәа ифоит, аишәа иаақәхауа ҳәа акы нхом…
– Ифарц ами нас… Ауаҩы данаауԥхьа, ахәыцха иҿоуҵоума!..
– Мап, мап! Уи азы акәым изысҳәа…
Ас егьырҭ еицәажәонаҵ, урҭ аҩыџьагь ацә ацәа ахыркәыцәааит. Нас ахы аахыхны уа ирыдгылаз амжәа аимҿаԥара иҩыбжьарҵеит.
Акәац аиҿыхра иалагеит.
Ацә зшьыз аҷкәын иаҳәызба наиркаанӡа иагон. Раԥхьа амгәацәа ирҟьан, алҩаҵә ахызза амгәа ааҭирбгеит, иԥакьал мацараха.
Егьи аҷкәын аԥакьал ахыхра дналагеит.
– Акьатеи иуцәакьымсааит, ауаҳәа амгәа аҟьашьып, – иҳәеит ус иԥшуаз рахь аӡәы.
Аҷкәын, ҿымҭ, инап ҟазақәа рыла, аҳәызба ахьнымҩаниҵалак иахьаҭахызҵәҟьа иақәшәон.
Аԥакьал анхих, амгәа ҩышьҭыхны акалаҭ иҩҭарыжьит. Нас, ахәламшәы аарсалан, ихнацәак ҭаршәны данҩаха, арҳәарах – агәы, агәаҵәа, арԥҳақәа – зегьы шеимаз иааҭиҳәеит. Иаҳәызба хьанҭа ду ала махәык нҿиҟьан, инкнеиҳаит.
Абас хәыҷы-хәыҷла ацә, жьыхәҭа-жьыхәҭала иааиҿырхын, қәаб дук иҩҭажьны ахшьапы инықәдыргылеит. Ацәа ҟьанташӡа ашьа ақәыжжы ҵаҟа иаашьҭахеит.
Ацә зшьыз, еиҿызхыз аҷкәын аӡы изаарган, инапқәагьы иаҳәызба ццышәгьы инархьиршеит. Иаҳәызба рбаны, деиҷаҳауа аҭра ианҭеиҵа, дцан мшьамбак ааигеит.
– Абри амца ахьчартә ианаҳзыҟамҵа, – иҳәеит уи, – кәацкгьы ҳзымжәит, ҳмаҵурагьы ҳамырхуеит…
Уара уалагеишь, даба, нас ҳара иҟаҳҵалак убап, – иааибарччеит ақәаб иакәшаны итәаз, ԥасагьы ишишьуа агәаҭараз иаазшәа иахәаԥшуа игылақәаз.
– Шәабеизыргеи уаха абысҟатәи аашьацәа, ауаҩы иҽазҵәылхны дашьҭазар изымԥшааша ауаа! – дааччеит.
– Дырҩегьых уареи сареи акы ҟаҳамҵозар, арҭ рзыҳәа иахьа акәым, уаҵәгьы иҟалом, – дҩагылт ацәа ицахызхыз.
Аҷкәын хәыҷгьы урҭ днарыдгылт.
– Умбои ибаҩ шеиламгыло, мышрак ианиаша уара узыхшаз аԥҳәыс!
Уи ҿымҭ дааччеит.
– Ани аҷкәынгьы ицә ажьы рзымжәыр ҳәа дшәоит, умбои, дҳаҵҳаҵо дшыҟоу.
Амшьамба зланыркылашаз алабақәа анадырс, егьырҭгьы ҩеибаргылан, урҭ инархадырԥеит. Амца ахы ианақәиҭха, ақәабқәа иҩарыҵачын, «анапқәа иаарықәнаргылт».
Амца иаакәшаны иаатәеит зегьы. Аҷкәын хәыҷгьы дымцакәа, дара рхахьшәа днатәеит.
– Уара узмырцәозеи, баба, уаха?
– Исҭахым…
– Ма арахь амцахь уааскьа!
– Исҭахым…
– Дганы џьара акриҿаҵазар акәын. Ахәыҷы игәы ҵшьаауа дрыцҳауп.
– Исҭахым…
Зегьы ааибарччеит.
– Ицә игәы иалагәышьазаап…
– Ахы еибгоуп макьана, ахәамц ауп акәымзар!..
– Умшәан шәыжә-ӷра еибгазар, уи еиԥш егьа цәы узарип…
– Ҳажә ӷраӡам ҳара!
Зегьы ааибарччеит.
– Нас?
– Еиқәаҵәоума?
– Мап!
– Иаԥшьуп!
– Мап!
– Иҩежьума?
– Абыржәы иаԥшшәу аԥшшәуп!
– Ишьаанӡатәиу?..
– Мап, уажәы?..
– Уажәы? – инеихәаԥшы-ааихәаԥшит.
– Ишьаанӡа иӷран…
– Уи – иршьаанӡа!
– Уажәыгь иӷроуп!
– Мап, ауаа роуп ҩныҵҟала иӷроу, арахә – адәахьала мацароуп…
Зегьы ааибарччеит. Ацә зшьыз уи аҷкәын ихәда инапы ҩакәыршан, иара иахь дааихеит.
– Уара, ииашан, уҷкәына шьахәзаап…
Амца агәгәаҳәа ақәабқәа ирыҵагьежьуан. Аԥша ахәы ихҟьаны арахь иҭаҳауан, аха ари агәаҩараҿ рацәак аҽазышәомызт. Уеизгьы, абӷьыжә амч ақәхартә иааӡон.
– Уажәшьҭа иаап ҳәа сыҟоуп аӡын…
– Сык ҳзаундаз, иаҳауеи…
Аҷкәын хәыҷы ашьшьыҳәа амца дахәаԥшуа дахьтәаз иаҳахьаз алакә игәалашәон.
Дыҟан шәарыцаҩык. Уи зны дханагалт ашьхақәа рықәцәан. Ажәеиԥшьаа итәарҭаҿ. Арахә реиԥш еилаарцыруа ашәарах ҳәуа адәы иқәжьын. Ашәарах ԥшӡақәа, абнакәты ӷрақәа еилыбзаауа инеилыс-ааилысуан. Ишәаӡомызт.
Ашәарыцаҩ дангәарҭа, дрыма Ажәеиԥшьаа дахьтәаз днарган дидырбеит. Иреиӷьыз қәасабк изыршьын, ажәҩашәаҟьа наимҵарҵеит. Иаҳәызба акәац шалаԥиҟоз, ажәҩашәаҟьа иахьналаиҵаз ихашҭит.
Уантәи дшаауаз қәасабк ибан, инагәыдҵан ишьны аҭыԥ аҿы дааит. Акәац ржәын, имҵарҵаз ажәҩшәаҟьа алаԥиҟарц иаҳәызба данашьҭала, аҭра ҭацәын. Аҽа ҳәызбак ирҭан, акәац ыфо дышнеиуаз, иӡыз иаҳәызба ажәҩашәаҟьа иаалихит.
Ажәеиԥшьаа иара ишьны иифо акәзаап, ауаа ҿаҵахәыс ирзыԥҟоу…
Акәац агәараҳәа ажәра иалагеит. Аԥша аапкӡаны ара аҭаҳараҿгьы аҵла рхыцәқәақәа кыдӷәыхаа иагон.
Ашьаԥа аҟынтә иаауаз ашыкьбжьы акыр иӷәӷәахахьан.
Уажәшьҭа иаамҭоуп ҳәа анигәахәуаз, Рушьни ашьаԥахь днеит. Уахьҵәҟьа дыҩнамлакәа, амаҵуцәа дахьырԥырхагамыз џьара даавҵагылт.
Уи иҭахын иахьыкәашо дрыхәаԥшырц.
Аха уажәакәын аҩы анрыларгалоз. Аџыр, дҿаԥха-ҿаччо, аҩы ихы-иҿы иқәлан дахьтәаз, икәша-мыкәша уаҩ дыҟаӡамшәа, џьарак мацара дыԥшуан. Иармарахь Лаз дтәан. Уи ԥыҭк анижә, иблақәа зынӡа ихәыҷхан, ақәыцқәа реиԥш илакыҵа иҭыҳәҳәон. Иарӷьарахь дидтәалан Ездора. Уи зегьы уаҩы дрылибаауан. Ашлара иалагахьаз ихахәыжәпа, ахылԥарч еиԥш ихаргылан, ихы-иҿы ҟьаҟьа ду шкәакәаӡа ашьшьыҳәа дтәан.
Аҩы «ҽааныбзеила» ҳәа ианеимырдақәа, Аџыр аҵәца шьҭымхӡакәа дҩагылан, ашьаԥа ыҵырҭәаа итәаз днарылаԥшит. Аууҳәа еилаз ашьаԥа, хәыҷы-хәыҷла иҭынчхо, еиқәышьшьы иааҟалеит.
Аџыр аҵәца аашьҭихит.
– Шәыххь згеит, сықәлацәа, суацәа, сҭынхацәа, сгәылацәа! Џьара ҷышәк зсырҵахьаз, сџьабаа хәыҷы ҳаҭыр ақәызҵаз, иахьа абра шәеизеит… Шәхы аџьабаа ашәырбеит. Иҭабуп, дадраа, сыҟанаҵ шәара шәзы сыҟоуп!
– Абзеира узыҟалааит, дад!
– Уажәымҭа шкәакәахааит…
– Анцәа уиныҳәааит.
Инеиларыԥсеит. Ԥыҭрак ашьҭахь еиҭааиқәтәеит.
– Абра иахьа ачеиџьыка хәыҷы шәызхатәоу зырԥшӡаша, аҩгьы зжәыша, ишәзыржәыша, ашәаҳәарагь, акәашарагь шәгәазырԥхаша аӡә ихьӡ сҳәоит… Сгәы иаанагоит шәсықәшаҳаҭхап ҳәа!
– Уныҳәазааит!.. – Ездора деиқәхаԥса дахьтәаз ихы неиқәикит Аџыр.
Изуҭац иҭала…
Рушьни, уахь аӡырҩра даҟәыҵын, уажәы ашьаԥа рҭәны итәаз ачара уаа дрыхәаԥшуа далагеит.
Атолбашь аԥхьатәи аныҳәаҿақәа икит. Ездора деиҩаҳаҳа ашьаԥа аханы дгылан. Ихы дҩахан, иаҵәца астол иааҟәыхуа маҷк иҩышьҭыхны, зныҳәаҿа икуаз дрыхәамԥшӡакәа дцәажәон уи.
Рушьни дырҩегьых уахь днаԥшит.
Харантәи дгылан ихы дахәаԥшуашәа, ажәацыԥхьаӡа иааиҳәоз зегьы, даҽаџьарантә дгылан дазыӡырҩуашәа, дааҭгыла-ааҭгыло, дацклаԥшны дцәажәон.
Аҵәцақәа дрыхныҳәан, акакала ишьҭыхны иҭарцәуа, инапы шкәакәа дуқәа рыла, ирссаны ахаҵгылацәа иаԥхьа иқәырҵаз акәац, асыӡбал инахьшьы-ҩахьшьны иҿы иҭеиҵон. Уаҳа иҽалажьны акгьы ифомызт.
Аҵәцақәа анижә, лахьы даԥшны ҳәа акәымкәа, заа иалихыз ицхыраацәа ириҭеит. Дара жәҩахыр-хыла идәықәырҵарц.
Уинахыс икәша-мыкәша иҟарҵоз иара зынӡа иус алаӡамызшәа дтәан. Ачара иара атәы ҟанаҵон.
Ачара даара иааилашыҩкхьан. Раԥхьаҵәҟьа ачара иахатәоу зегьы акрыфара иахашәалом. Зны ахыхь-мыхь напы адыркуеит, акәтыжь, амгәа-чаԥа, зеиуа уҭаху аҵәыҵәырақәа, зеиуауҭаху ачашәқәа.
Иҟоуп асасцәа рзыҳәан ирӡыз, ишәы мацараха, итатаӡа. Егьырҭ ачашәқәа мышкы рхыҵыр икәамԥахоит. Ахы рылымҟьо. Урҭ рахьтә иҟоуп агәыла ҳәсақәа уалбагас иааргақәаз. Хыхь-хыхь ашә нақәыршәшәан, асахьа шьахәқәа анҵаны, алаԥш-ҿаԥшы аҟны иааиратә иҟаҵоуп. Аха иааԥуҽыр, аҩныҵҟа мажәа мацароуп. Иаазгаз руа дарбану уара идыр…
Ҳәарада, иҟоуп аҳәсақәа, аӡәы изгьы зхазы аҵкыс иацклаԥшны иҟазҵақәо, иашьцылахьоу.
Ахыхь-мыхь ахацәа рацәак рҽадырцалом. Аҳәса роуп уи зчысхәроу. Урҭ ачашә анаарымҵарҵа, иԥҽны иахәамԥшыкәа иацҳаӡом. Уалбагас иааргаз акы рықәшәар, ирыватәақәоу инарымҵакны иддырбоит: «Еиӷьу ҿаҵахә бмоуааит уи зӡымҭоу!» «Шьоукы иҟарымҵо, рхы иаҭәарымшьо ҳәа акгьы ыҟам…» – рҳәоит егьырҭгьы.
Ҿызымҭӡогьы ыҟоуп.
Ахыхь-мыхь ашьҭахь абысҭа рыларгалоит. Ҩыџьа-хҩык аҷкәынцәа ркалҭқәа рымӷыҵарҵан, абысҭа
харапан изҭоу ачуан ду аакылыргоит. Аҽа ҩыџьа-хҩык арԥарцәа, рмахәарқәа еилҳәа, рымҳабысҭа ҟьаҟьақәа ирзыҭго, ма ишиашоу аишәақәа ирыхҟьаз агазеҭ иқәырҵон, ма асасцәаҵәҟьа ахьтәаз ачанахқәа ирнырҵон.
Абысҭа анызҵоз ирышьҭалан рҿынархон акәацшацәа, саара дук, ма калаҭк азна акәац рыма…
Акәацшаҩ иус зегь реиҳа ихьанҭан, ЛАХЬЫ даԥшны ишароуп. Акәац еиҿызхуазгьы идыруеит уи. Заа жьыхәҭа-жьыхәҭала иԥиҟоит. Нас ашаҩы изымҵаиҵо шаҟа дсасу, дсасымзаргьы, дзеиԥшроу ала ишо иҿынеихоит.
Убри аҟынтә, акәац анимҵарҵо, дарбанзаалак, иҭахы иҭахым, ихәахьы дымԥшыр ҟалаӡом… Амла деиқәынҵәо, иԥсы цәгьаны акәым, еиҳараӡак илахь ишаԥшыз, дшырԥхьаӡаз гәеиҭарц…
Уажәы, акәацшацәа асасцәа ахьтәаз аҟынӡа ианнеи, ажьыхәҭа бзиақәа рыԥшаауа, еиҳа иннакыло иалагеит. Ездора ианынаидгыла, ирхианы ирымазар акәхарын, аԥылгыды наимҵарҵеит.
Иаргьы иахьа абра дахьтәоу ачара дахганы, ихәыцрақәа хара днаскьаргахьазаргьы, икәац-хәы илаԥш нақәимкыр амуит. Агәра ганы дыҟан аԥылгыды, ма аԥымаҵә шиаҩрымгоз. Ҿаҵахәыс иара аԥымаҵә еиӷьишьон аха уеизгьы аԥылгыды еиҳа ахьӡ аман. Убригь игәы ааҟанаҵеит.
Ҿаҵахәыс зынӡа иҭахымзаргьы, ҿаҵак налимфааӡаргьы, иахьжьыхәҭабзиоу аҟынтә, изаҭәаршьаз игәы ианахәогьы ҟалалоит.
Ездора Аџыр иахь днаԥшит. Уи дҿаԥха-ҿаччо дтәан, аха иара иеиԥш убригь аҽаџьара дыҟан, деиԥхьхәыцаауан.
– Абри сара сакәмызт изыхәҭаз, – имҵарҵаз аԥылгыды, акы ицәамшәар ҳәа дшәоушәа, иҩнапык рыла иаашьҭихын, Аџыр иаԥхьа инықәиҵеит.
– Уара умсит!
– Уара умсит!
– Уаҳа, уара умсит! – Ездора инапы ӷәӷәақәа рыла Аџыр инапқәа ааидкылан днарнахан, асаби иҷапан анхырҵәо еиԥш, уа иааҿахиҵәеит реимак.
Аџыр даалак-ҩакшәа иун, иара имҵаз авара-ахышра наган Ездора инаимҵеиҵеит.
– Ус ҟоумҵандаз, ухәы суҭарц азы акәызма… – иҳәеит Ездора ажәаны, иҽмырҵысӡакәа.
– Акәац мачхәума, – иҳәеит. Аџыргьы, «уи азы иҟоуҵозар, амҟәындыр мҵаа уҿашәааит» иҳәарц иҭахызшәа, – кәацымзар иҳамоузеи…
Ездора, уаҳа ацҳәа мҳәакәа, иаԥхьа иааган иқәырҵаз ҳәызбала ирыссо, акрыфара дналагеит.
Егьырҭ еиҳа уаҩ ибарҭамыз ачарауаа, чарабжара ааиҩыршахьан. Адәахьынтәи аԥша абжьы ӷәӷәаны иааҩуан, аха ашьаԥа рацәак иаԥырхагамызт иаабжьырҟьашәа, аҽныҵган арыжәтә зыжәхьаз ауаа инарҿасуан, рыԥсы дырго.
Аҵәцақәа раԥхьатәи анапы неины иахьыҟаз аууҳәа еилан. Изыкқәаз ҩагылан аныҳәаҿақәа анырҳәоз иаазыӡырҩуан, нас ма гәыԥ-гәыԥла акы иалацәажәон, ма аӡәаӡәала рхәыцрақәа рҽырзыркуан.
Асасцәеи аԥшәмацәеи рыгәҭаншәа, ана-ара итәоуп абыргцәа. Урҭ ԥыҭ-чыҭқәак рфон, иржәуан. Нас, рԥаҵа-шлақәа рнапқәа нарыхьшьны, ирывагылаз рлабашьақәа аашьҭыхны, аӡәы – уи акәымпылра ицламҳәа иаҵаргыла, аҽаӡәы – ижәҩа инаҵарсшәа, аҽаӡәы – иара ус икны, аԥсеиԥш иахарсу аџыр анышә иҵакшо днатәоит. Зны-зынла ажәақәа еимырдоит, аха ацәажәара рҽаламҵацәакәа.
Иудыруазеи урҭ зызхәыцуа. Ирхырымгац иҟоузеи! Егьа гәыӷра, бзиабара ргәы аҵаа еиԥш иҭахьшәашәан инхахьеит! Егьа гәаӷи, рыцҳареи, лаӷырӡи лбаардахьеит. Уажәшьҭа мычхара дук злам рцәеи-ржьи егьа шәахсҭа рнуп. Икәадахеит геи-шьхеи еимзырҟьоз ршьамхы ҵарқәа. Ркәымжәқәа, иркыду аҳазырҭрақәа, асахьаз ирҭоу аҳазырқәа хәшәы рҭам… Рыраӡныцқьа ҟамақәа, рымсаҟеи ҟамақәа, абаҩыш-хәы змоу рҟамақәа ҭынчӡа рыҭрақәа ирҭоуп…
Зыԥсы ҭоу амузеи еиԥш икаххаа унарылаԥшуеит уахьнеилак… Кәрыжәаа ирықәлоу аҵла дуқәа изқәиааз адгьыл шырдыруеиԥш, ирдыруеит урҭ аԥсҭазаара. Ахыҭҟьареиԥш амҩа рацәа ианысыз рыҷкәынра, уажәы ихьаҳәны иҭырҷҷаауа еиҭархәыцуеит, еиҭеигәырӷьоит, еиҭарџьабоит, иршәоит, ирзоит…
Ауаҩы ибырграан, иԥсҭазаара дазхәыцыртә аамҭа изахашәалоит. Даара ирацәаҩуп, зыԥсҭазаара мҩа анҵәамҭазы, «адунеи сзықәызиз, сыԥсы зҭазиз» ҳәа иазхәыцхьоу. «Акрыфараз мацараз?..» Ауаҩы, егьа дбааԥсызаргьы, акрыфара мацараз адунеи дықәым! Иҭахы-иҭахым, џьара изакәызаалак акы зыҭнымхо уаҩытәыҩса дыҟаӡам.
Аха дышԥаҟаларишь ауаҩы, дызхысыз иԥсҭазаара абжеиҳарак ҭыкка, аҵла гәаҩеиԥш ишынхаз еиликаар?!
…Ауаҩы џьара машәыршақәгьы абзиабара днахьымԥшызар, ма аԥсҭазаара аҽинардырратә иԥшқаӡа аҽихьнамшьзар?.. Иара агәаҟрагьы ахы инамырдырзар?..
Итәоуп аҭаҳмадцәа хи-хәшәи зҭам рҳазырқәа, рҳазырҭрақәа ирҭаӷӷа, иҭынчӡа зыҭра иҭоу рҟама хьанҭақәа, рмаҟақәа иларыхо… Иаангылаз аамҭеиԥш. Аӡы зымҵәаз алу еиԥш, иҟәызга-ҟәызгаӡа рыбла ихгылоуп иаангылаз, итәаз рыԥсҭазаара, ираҩсыз амҩақәа, ашықәсқәа, амзақәа, амшқәа… Дара заԥхьаҟа акгьы ззыԥшым абыргцәагьы, урҭ еиԥхьышьшьаауа, иртытуа ирылоуп.
Ана-ара иаалырхлоит, ахымҩас еиԥш рцәа-ржьы иалахан, иалаԥсаны иҟақәаз агәырҩақәа, инамӡаз агәыӷрақәа… Аха урҭ уажәшьҭа иџьхьеит, ибылхьеит, мычгьы рымам.
Ана-ара ирԥшаауеит, иԥсхьоу, иканӡахьоу рыбзиабара «ашәҭқәа»… Мшаҽны ирхыз афҩы рхыркаарашәа, урҭ «инарыфҩы-аарыфҩуеит».
Итәоуп аҭаҳмадцәа…
Урҭ ирышьҭанеиуа, макьана ажәрахьҵәҟьа иузымԥхьаӡо, шьҭа зарԥысрагьы иахыԥахьоу шьоукы, зегьы реиҳа акрыфара-акрыжәра хҭакны ирымоуп.
Урҭ унацәа узрыламҵо, рыҿқәа еизырханы еилаҵәаҵәа итәоуп. Аӡәы аҵәцақәа икуп, аҩы лашьцаӡа аҵәца иҭоуп, аха уи дахәаԥшӡом (аҩы ахьугалакгьы ҩуп, ижәыр ибап).
Ауаҩы ажәрахь ихы анкыдиҵалак, ихаҵара анҿаҟәахалак, аӡымлага еиԥшу имч ахашәало иалагоит. Убри имчхашәала, уажәшьҭа аҽаџьара изнымхуа, афара-ажәрала еиқәигәоит.
Аҿар ахьтәаз уажәшьҭа рымч еиҳа-еиҳа ирыҵасуан. Аҩыжәхагьы рнаҭомызт, акрыфахагь.
Аҳәатәы рацәа шрымазгьы, аҳәаха рымамызт.
Амаҵ зуаз аҭыԥҳацәа ракәзар, ршьапы иахьықәгылазгьы, уажәы-уажәы рылаԥшқәа арԥарцәа рахь идыршәуан. Аха уахьынтәи, аҟамаҿ еиԥш иццышәха зҿаазхоз, аҩы иаршхьаз алаԥшқәа рзымычҳакәа ихьаԥшуан.
Ус, «Ачарашәа» ааҭдырҟьеит.
Рушьни дшьахны дахьгылаз, ишьапқәа ааԥсахшәа, иԥсы ааивигеит.
Ҷкәына ҵәрышкәак, иԥынҵагә ырхәан, ихәда ҭҳәа, џьабаа мыцхә мбаӡакәа иркьыкьуан. Ашьаԥаҿы зегьы инарылсны, иаахьанарԥшын, нас индәылҟьеит уи ибжьы. Иаԥыҩлоз аԥшагьы, акраамҭа амч ақәымхакәа хара инаскьон.
Нас иҭҟьеит анапеинҟьара.
Иара убри ахапа зҳәоз акиҳәа ибжьы ирган, дакӡамшәа аишәа дахууааны, ашьаԥа агәҭа аҽыҩҳәа шьамхыла днықәсит. Аӷырӷынеиԥш ави-ви дгьежьуа, ашьаԥа абжарак нарганы даақәлеит.
Ачарауаа иаразнак рҽырыԥсахт, зегьы агәырқьҳәа иҩагылан акәашара иалагарашәа. Зҽеиҵыжьшәа итәақәаз, рӡарақәа иашаӡа, иҟацаӡа иаразнак рҽааиҵырхит. Зыбӷа хәаз иаԥхьаҟа днеихеит, аишәа днадсылартә. Уи иҽеиҵихыз аҟара ицхрааит. Игылаз, амаҵ зуаз, иаԥхьатәиқәа дырхыԥшны акгьы анимба, ишьапԥынҵа дықәгылт.
Ашьаԥа иахатәаз асаркьеиԥш иныԥшылартә рбазшәа, иара иахь ихьеирԥшит уи. Акәашаҩ!
Рушьни дахьгылаз иааԥсара ааихашҭын, ихьуаз ишьапгьы ласхазшәа, иԥсы ҭалазшәа дааҟалеит.
Акәашаҩ шьамхыла мацара идәықәигалаз аҭаргьагьа данакәша, дышгылаз, дангылаз ҳәа уаҩы изгәамҭаӡакәа, ишьап ԥынҵақәа дрықәгылт. Аҟама имӷазар, ахи аҵыхәеи ахьыҟалашаз инапқәа надкылан, шьап-ԥынҵала мацара агьежь иҟаиҵаз аџьарсахьа алидеит. Нас агәҭаҵәҟьа иахьеизеиҟараз дҭагьежьит, дҭагьежьит, ишьапԥынҵа дшықәгылаз.
Зныкыршәа, акиҳәа ибжьы еиҭаиргахын, дахьынаҳәы-ааҳәуа умбаӡо, ишьапқәа улаԥш рхьымӡо, ихәаԥшуаз дырҿаԥшуа, дрыхәаччо, дԥырӡеит.
– Ԥҳәызбак!
– Ԥҳәызбак!
– Марушьа!
– Мактина!
– Марушьа, Марушьа!!!
Игылаз рахьтә ашырҳәа даарылҵәрааит аӡәы. Уи ԥҳәызба-хыԥахьоуп ҳәа лзуҳәаратәгьы дыҟамызт. Дԥышәырччоит, дааԥхашьашәа лыблақәа лҵәахуеит. Азныказ шьаҿа ссала, уаҩ иимбо напы ӷәӷәақәак дышьҭыхны дыркушәа, дыӡса-ӡсо дықәланы арԥыс дааикәҵәиашеит.
Арԥыс даапкӡаны, ишьаҵәкьарақәа дрықәгылаӡан, уажәы-уажәы аҽыҩҳәа лымҩа ԥиҵәоит, днаскьоит, лымҩа ԥиҵәахуеит, еинҟьап уҳәартә иааигәаӡаны ианынеидыххылалак, иаразнак лара дивижьуеит.
Ашәаҳәацәа еиҳа-еиҳа амца ацрарҵоит. Ахапа зҳәоз кәашара даналҵ, ӡӷаб қәыԥшӡак имылдеит. Уаанӡа
иԥхашьа-ԥхаҵо амаҵуцәа ирылаз. Уи дшыԥхашьоз атәы лхашҭит, лыбжьы ҵарыхәҵәаӡа иахьлыркьыкьуа, илыцзырӷызуа аҷкәынцәагьы дрыхәаччоит.
Акәашацәа ракәзар, уажәоуп рысакьаҳәымҭа уҳәап.
Ачарауаа зегь уахь иԥшуп. Аҭаҳмадцәа ԥышәырччоит, рҟама хьшәашәа дуқәа ршьамхқәа иахьрықәу, рнап џьаџьақәа рыла иааршьышьуеит.
– Аԥсынҵры зауша! – инеибырҳәа-ааибырҳәоит уарла-шәарла.
Егьырҭ, урҭ раасҭа еиҳа иҷкәынцәоу, аха уеизгьы ажәра аҟырҟы икылахан иҟоу рылахь еиқәуп. Урҭ рахьтә шьоукых, зны-зынла кәац ҿаҵақәак аамхны ишырфо рӡарц рҭахушәа, иаанаԥшы-ааԥшны, рҿы инҭарҵоит, бысҭа ҿаҵақәакгьы нашьҭарҵоит. Иҟәиҭӡа иԥшуп, иԥшуп.
Аҷкәынцәа ракәзар, еиҳа-еиҳа рыбжьқәа ирызхәыцны, раԥхьаӡа ираапкӡаны ашәа ахы шыркыз акәымкәа, акәашарагь иахәаратәы, анархагьы аиуртә ирҳәоит.
Нахьхьи аҳәсақәа ахьтәазгьы еиқәышьшьы иҟан. Шьоукгьы рыхцәышлақәа реиԥш ираӡынха, рыблақәа алаӷырӡқәа рыхгылан.
– Ҳаргьы ҳрыҵамхароуп… Ахацәа. Ашәаҳәара здыруа шәыҽшәырхиала! – лҳәеит ԥҳәызба патазк, лыбжьы ҭагәаҩаӡа.
Аӡәгьы лылаҿимҭит. Ирмаҳаӡошәа, ааԥсара зықәӡамкәа икәашоз аҩыџьа ирыхәаԥшуан.
Амала кәакь-цыԥхьаӡа хҩык-ԥшьҩык, арахь иҟоу ҳәа акгьы рымбаӡо аҩы еимаркуан. Сусликгьы аколнхара ахантәаҩы дахьидтәалаз, дааҟәымҵӡакәа дицрыхо акы иаҳәара даҿын. Аҩы иижәыз иҿы ашьҭзар акәхап.
Зны-зынлагьы, акыр ишьақәицалахьаз ибысҭа-ҿахра иаваз иблокнот аавхны, акык-ҩбак наниҵалон.
Аха аколнхара ахантәаҩы, уи изыӡырҩра данаҟәыҵ, иаргьы ҿыцбарах ибазшәа икәашоз днарыхәаԥшит. Уахь дшыԥшуаз даанапыршьшьын, чашәк-сак аашьҭихын, апырҿҳәа дацҳауа афара дналагеит.
Атолбашь: Уи аҽны акы аасыгымхеит… Сусқәа зегьы бжьысхьан. Зегьы ааҳәны уи иҿагылоушәа збеит, џьара хгарҭак имаӡамшәа… Сгәы иаанагеит, аԥҟьаԥца шьҭыхтәуп ҳәа. Гха змам уаҩ дыҟаӡам… Ахи аҵыхәеи, ианаамҭоу аԥҟьаԥца ашьҭыхроуп… Уи хҿыхгахәшәы бзиоуп.
…Илзыршозеи уҳәарауазеи, абри икәашо… Аусураҿ усҟак дыԥхьырцәындаз. Уа ибӷа-ашшара аҿаҩҳәа иԥҵәозар акәхап.
Амала дшыкәашо ауп ассир… Иара ани аԥҳәызбагь хар лымаӡам…
Аха сыбла дыхгылацәоуп… Ныҳәаҿа ҿыцқәак аԥысҵар? Дааҟәысхыр? Аха дкәашалааит уахь… Макьана. Инаԥшуагьы, «ачара зегь рыла ихааны имҩаԥигеит» рҳәап.
Уеизгьы сыбла дыхгылацәоит. Аха дкәашалааит. Макьана. Укәашала, дад, укәашала…
Аџыр: Абри зегьы ахала иҟалаз џьыршьозаргь ҟалап сԥацәа. Леуа заҵәык иоуп еиҳа иаасыҵгәо, аха убригь иара иахьынӡаизеиӷьу ауп… Заур изы зегьы дара роуп. Шаҟа иҭаху иҭала, иахьынтәаауго усыс имаӡам. Аџьабаа адубалоу, уԥсы уҿанаҵоу, убжара убри иуцәагоу – зегь дара роуп иара изы. Уеизгьы бзиа дызбоит уи алахша!.. Уажәшьҭа акы деиԥшхап ҳәа сыҟоуп.
Егьи иоуп… Рушьни… Цәгьала иҳалиааз… Зыхшара дызҭахым дзеиԥшроузеи, аха дабаҳалиаауаз!..
…Акәашара анырҳәа, иҽишьуама ари ашәи! Аха дкәашалааит, из гылаанӡагьы… Ачара шгьамаз рҳәап. Ауаа рыбз акала ирымбӷыр ауам уеизгьы.
…Абыз-мыждақәа… Уи атәгьы рымҳәакәа инхашам, аха ус сҿарбаӷьаҵәҟьаны сызкыша акгьы сымам. Снапы џьаргьы иаҵасымҩит. «Зеиԥш ҟамло егьыҟам» сымҳәеи… Уи сыхәеит. Еснагь агәаҽанызаара бзиоуп… Зеиԥш ҟамло егьыҟам!..
Ари уахатәи столбашьгьы уаҳа сымԥан дықәларцгьы дыҟаӡам… Иара саргьы уажәшьҭа дабасҭаху… Иҽырԥагьан уа дтәазааит, акыр ихәарҭазар…
Уахатәи сус азы, ани ашьапызаҵә иҿы шәаҳауп… Ԥаса еиԥш изгәаӷьит, аха ус еиҳа еиӷьуп… Сымчра шымцац агәра алаигап.
Иара аҩы иҽеиҭаӡан, аашьышь асахьақәа роуп имоу. Уи аҭыҩра иҭатәаны ианааԥшуа еиԥш ауп иблақәа шкылыҳәҳәо. (Изымычҳакәа аччара далагоит, нас акәашаҩ игәы шьҭихуашәа дгылан инапы еиниҟьоит. Укәашала! Укәашала! Ҳаит, аферым!).
Леуа: Изакә ԥшоузеи, иаахнамгаӡо иԥжәаша! Иабаҭахыз абысҟатәи уаа еилажьны… Аӡахәа зхарҵаша. Аха, ҩ-ускгьы еидаабалеит. Иҭыӡшәахаанӡа, наҟ ихәжәаны ҳалгап. Наҟ акала дҳазҳаҟәкындаз… Заур амӡышәагьы.
Иара ихы ианҭашәа, ианиҭахха, утәы-стәы ҳәа еилых имаӡам. Иџьоушьап уи аӡәы итәы ҳаҭыр шақәимҵо… Ауаа рҟынтәгьы мап узицәкуам… Жәаха ҽнак смашьына иган, аларҭа ҭарҷаҷан иааигеит.
Зегьы сырԥыргангьы сыҟандаз, аха саб инапы ахьынамӡо, сыздыруа, исҵахьоу ауаа срылҵыр, сара акгьы сзырҽеиуам… Слышьҭагәа сыркуеит.
Зегьы сырҟәаҵыр?! Уи башоуп. Уи ҟазҵо дызбар сымдыруеи…
Изакә ԥшоузеи уаха иасуа, мшәан, цас иауашәа…
Еилагама, мшәан, чароуп ҳәа зегьы еилагеит!.. Дкәашозаап аилаҩа. Акы злам аҽакы илоуп ҳәа, уԥшишь иҟаиҵақәо.
Изакә ԥша мыждоузеи… Арахь ани акәашаҩ мыжда дышԥагьежьуеи?!. Зынӡа схы ҭырҟьеит. (Уи иаԥхьа игылаз аҩынаҳа ажәырқьҳәа дааихан, иеирыӡ ааимхны, аҩы нҭеиҭәо мацара, ԥшьбаҟа ҵәыца неишьҭаҵаны ижәын, иблақәа хыхәхәала даатәеит).
Рушьни: Ауаҩ иахьеи-уахеи аус аниуа имч ишәоит, дааԥсоит, аха даҽа мчыкгьы уи иааԥсара иацгылан, ицәеи-ижьи иалалан, уахи-ҽни еизҳауеит. Иҭадырчуа аӡеиԥш. Нас иусқәа аншьақәицалалак, уи аҩбатәи амч, абаҩ-ҷыда, ачарақәа рҿы кәашараны ишьапы иҵигоит, шәаҳәараны ихигоит, лафны иҳәоит, қьиаран, гәыбылраны ишоит, бзиабаран иҽаирбылуеит…
Иахьа уажәраанӡагь иџаџаӡа ашҭа иқәгылоуп убри аца-ҵла ихҩааша… Ихырԥаны иказыжьшагь ҭынха дамоуит!
Аҳәсахәыҷқәа ачаи хыхуа арад ихылан ианцо… Амра рықәшуеит, аԥша иарԥсаҳәоит ишу рӡамҩақәа. Амрагь аҿыхтыԥса ашәоушәа, урҭ рхы-рҿы зҵәахуа ркасы ҵаӷақәа ашәахәа рылырҟьан иашәуеит, иашәуеит. Ишнеи-шнеиуа рхы-рҿы шкәакәақәа абҩа иалхушәа иҟалоит. Иааԥсоит рмахәарқәа, икарахоит. Аха
ршьапы-шҵақәа ирыҵалоит, иарчыхәчыхәуеит, ршьа-рда иҭалан илеиҩеиуеит уи амч ҷыда.
Ихҩааша, ихыԥсааша уи аца-ҵла!
Амилаҭ қьабзқәеи, аҵасқәеи, наџьнатә аахыс урҭ аҭыԥҳацәа шьҭрала акорсет еиԥш иӡахны иршәу, зны-зынла ԥсцарҭа рымҭо еидырххалаӡан иакуеит. Африкатәи аҽырбацәа, ианхәыҷу иршан рмахәарқәа ирхаԥсоу анапхаҵақәа, ианрызҳалак, ианҭыԥҳахалак ржьы иалапан ишынхауеиԥш.
Урҭ «акорсетқәа» аныршәырҵаҵәҟьа, рӡарақәеи рыԥҳәызбареи дырԥшӡазаргьы, знымзар-зны ирзымычҳауа иалагоит. Иазхәыцуеит уи рхы ианақәиҭнатәӡалак, аҵла ацәа ианҭыҵуеиԥш, ргәы шҿыцхара, ишыссирхара…
Ауаҩ изинқәа зыркьаҿуа, ишьклаҳәуа, хара дызмышьҭуа – зегьы ҵнашәарц, уи иаршәыз ашьа леиҩеирц, еилашуа иҟаларц, инеины ада иҭалоит, ашьа иалагылоит уи амч ҷыда…
…Еиха цагәыла иԥҟазар ауп уи аца-ҵла, иҵҩааша.
Арԥыси аԥҳәызбеи кәашоит, иаҟәымҵӡарц иалагазшәа. Урҭ убас икәашоит, аӡәы иԥсахыргьы рҭахым.
Рушьни зегьы ихашҭны урҭ дрыхәаԥшуеит. Рыкәашара датәнатәӡеит.
Аԥҳәызба лакәзар, далашыҩкны, амацәыс еимҟьара иаҩызоу арԥыс иҭрысшьа дахьӡоит, дацлабуеит.
Абар, ачаи хыхра еиҩыжәжәа иагахьоу лнацәкьарақәа, лнапсыргәыҵа аџьаџьара лызгәаҭаӡом. Урҭ ласхеит, амҵәыжәҩақәа реиԥш аҳауа ишьҭнахуеит. Иџыхӡа иҟоу лшьапгәацә ӷәӷәақәа, абжьааԥны данныҟәо, аус анылуа, иааԥсаны, ихьанҭаӡа ишьҭылхуа, уажәы ишшәыр-шшәырӡа иахьлыргыло лызгәаҭаӡом.
Лцәеи-лжьи зегьы аҽеиҵнахит, аԥсашьеит. Илныруеит, лгәыԥҳәқәа унацәа узрыламыркьакьо, иҟаца-ҟацаӡа ишыҟалаз, лкыкахқәа, игәыдрымкылац аԥҳәызба қәыԥш лқьышәқәа реиԥш ишыԥшқахо…
Лхы-лҿы акәзар, уаҩ илаԥш лхьымӡо дахьыгьежьуа, уажәы-уажәы аҽаԥсахуеит. Еиҳа-еиҳа иссирха иаатуеит, нҵәара зқәым ашәҟәы абӷьыцқәа реиԥш.
Абар, уи дзеиԥхыӡуаз дзеилаҳауаз, аԥшӡара, ассирра… Абар, дшынцәахшаз…
Ишԥабзиаз, ишԥабзиаз убра лҽылзышьақәкыр, ахьыԥшымра, аԥагьара зцу, ҽԥныҳәа знымаалаӡо аԥшӡараҿ…
Рушьни иблақәа рхьигӡон акәашацәа ахьаақәацоз. Акгьы иаҩиршәомызт.
Дзакә ԥҳәызба гәыкузеи, лцәеи-лжьи цәажәоит ишеибакәу.
(«Ашәҭыц, уаҩытәыҩса дахьзымнеиуа ахра иаҿиааз, ибылбылуа ахрақәа ирныԥшыло ԥсра зқәым анаҟәоу цырцырқәеи, арҩаш шкәакәақәеи рсахьа ианыԥшыло… Шәарахкгьы ақьышә ахьышьҭнамшьыц ииз… Иззуҭахыда уԥшӡара, уаҩ ибла иамбац аԥшӡарақәа рыԥшӡара?..»
«Сыхрақәа рзы, хыхьынтә исыхәаԥшуа ажәҩан иаҵәараз!..»)
Арԥыс иакәзар дԥыруеит, дԥыруеит. Дызвазыжьхьоу, иқәыӷәӷәо, длазырҟәуа – зегьы дрылууаан, дыриааины дрыцәцазшәа.
(Убри аӡы хыҽҽа ду ачыхә-ҭакнаҳақәа урхьынҳалан узылбаар… Иԥыҵәҵәа-ԥыҵәҵәа еилоу уи аӡы цәыкәбарқәа унапы нарыхьшьны еиԥшьуа… Уа ҵаҟа аӡы зжәуа аԥслаҳәқәа, имцакәа, рыхқәа ирҩахан
инаумҵагылар… Ублала иубарц, урҭ аҩны џьмақәа ԥшралагьы иреиԥшызымтәуа, аԥсабара ирнаҭаз рыртәашьа ссир, ирылнагаз ацәаҳәақәа, архәақәа…
«Уи напыла изкхьада уара агаӡа! Уныҵ, ахысырҭа ҳаҭ! Атәыҩа раӡнышқәагьы унапы нархьушьып, иуҭахызаргьы иуаҳҭап ҳәызба хәыс… Шәарах жьыкгьы уҿаҳҵап! Ааԥын ақәҵымҭаз ауп ашьха аҳаскьын аншәуа, ианыџьбароу. Уи злысыз ашәарах ажьы ҿааӡагоуп, иагьыхәшәуп, ауаҩы анҵыра инаҭоит…
Уныҵ, иҳаҭ ахысырҭа!»
«Уа, мап, мап!!! Иушьыр, аԥшӡарагьы ушьит! Аԥсабара ҷыдала ианаҭаз артәашьагь ацәыӡуеит… Наӡаӡа. Аԥсреи аԥшӡареи еимаҭәам!
Шәныҵ наҟ, шәырнах шәшәақьқәа, шәныҵ, шәныҵ!..
Ааигәара сзымнеиргьы, машәыршәа алаԥшҵашәареиԥш аблақәа снархьыԥшлап… Убригь сызсырхоит сара!»
«Уныҵ! Уара иуздыруам уи ажьы закәу!»
«Шәныҵ! Шәысԥырхагамхан! Абар, сазааигәахоит… Уаҳа ишәымбаӡои шаҟа иссиру?! Шәнапы злашьҭышәхуазеи, ашәақь аԥынҵа изладыжәбалаӡозеи, изладышәкылаӡозеи?!»
«Знык ажьы уфар, нас даҽакала уцәажәоит!»
«Мап, мап, мап! Шәныҵ наҟ, шәныҵ!!!»)
Ашәа ахкы зҳәоз рҽырыԥсахуан. Акәашацәагьы рҽырыԥсахуан. Ачарауаа зегь урҭ ракәын уажәы изхәаԥшуаз, уаҳа аӡәы дыргәалашәо, акы ргәалашәо иҟамызт. Уимоу ихеибагалан аҩы ахьыржәуаз акәакьқәагь ааиқәтәеит.
Суслик ачашә афара даҟәыҵын, днаԥшы-ааԥшуа дтәан.
Атолбашь: Ари аҩыза убахьоума, акәашарагь хык амоуп. «Ачара мҩаԥызгаша» иҳәахт, еизигаз ауаа зеиԥшроу ибаӡом, дрыцәнымхошәа. Даагылазар иааҟаиҵо зегьы ихазы ауп изыҟаиҵо, аха адәахьы ахьӡ ауртә, ауаа дрыцәнымхошәа…
Ачара чараҵас ицароуп. Аха арҭ ауаа рыԥшышьала ирҭахугьы убри ауп.
Аҵәуашьа ззымдыруаз ихы ԥиҽит ҳәа, аҟәыҵшьагь рыздырам. Акы злам акы илоуп ҳәа, ишыкәашогьы убарауазеи…
Убасҟан Ездора ихшыҩ аҟынӡа инаӡеит уажәраанӡа дзықәгәыӷуаз имчра, атолбашьра, астол ахадара, акы ихәарҭамкәа ишимпыҵышшаз, уанӡа инапы намӡо дшыҟалаз…
– Акәашара, – иҳәеит уи Аџыр ихы наидкылан, – ус бзиоуп… Ибзианы икәашоит, аиаша уасҳәап…
– Аиеи, абни аҷкәын шьҭрала даауеит. Иаб ԥсаҭа бзиагьы, ууалаҳҳәа, хыхь – ажәҩан, ҵаҟа – адгьыл, иҩны акы ҩнаршәымызт. Иашҭа рахәы шьҭа анымызт. Хкаарак еиԥшын, аҭәа дырхыртә иҟалон. Аха егьарааны умҩасыргьы, ишынҭаацәоу еизаны «акәылкәыҷы» ҳәа ашәа рҳәон… Еиҳа аԥсеилахара аныҟазгьы, ихәыҷқәа ашәшьыраҿ иааизганы ашәа ҳәаны, еинҟьаны икәашон… Ауаҩ игәаҟра акала ихигар ами! – Аџыр дааччеит. – Аха, аиашаз, уахатәи счара дырԥшӡеит… Даара среигәырӷьан срыхәаԥшуеит…
Ездора уи иқәҿимҭит, аха ибон Аџыргьы урҭ игәы иқәгылан икәашошәа ибо дшалагахьаз.
Уи ианакәызаалакгьы, иахырҟьан акәым, иара усгьы арҭқәа драӷан… Ашкол аҿгьы.
Аџыр: Сара иасымҳәакәа уаҳа акгьы изымхәыцӡо, мшәан. Ныҳәаҿақәак наԥҵаны, аҵәцақәа уи иахь аҿынаирхар… Уа дааилгон.
Мшәан, уаха ачара змоу урҭ роуп, ҳара зегьы атара ҳагеит… Иҳазхьаԥшуада?
Иара игхаз сара исырԥшӡар, ма иҵасҳәар иҭахызар ҟалап, уи инадкылан сгәы иаанагогьы еиликаарц. Ахаангьы ус дыҟан, уҿаҵа анамухуагьы угәы иҭоу еиликаар иҭахын… Аха мап, дадгьа, сара ас зегьы схы рыласыжьуазҭгьы, уажәшьҭа егьаџьара сыҟазаарын…
Леуа: Иԥжәаша мшы, изакә ԥшоузеи иасуа! Дабацеи Заур амшьҭак? Наҟ ҳзеилгандаз. Изжәызгьы акы иааснымԥшите… Сашьыр, ма абарҭ икәашоуи аԥшеи рыбжьы саҳаларымызт…
Аџыр: Урҭ икәашо сара срылам шьҭа. Ачара амҩаԥгара иара идсымҵеи, ииҭаху ҟаиҵааит. Егьырҭ роуп сара иџьасшьо. Изыдхалазеи? Заур мыжда џьара акы аҵеигалоу? Ус иакәым акы ҟаимҵар дшыԥсра идыруандаз! Уажәы ихааӡа сышиацәажәо, убас сизцәырҟьап, арахь хьаԥшшьа имамкәа. Аха ихаҳәатәала мацара уи дахьныҟәо аҽаџьароуп… Ари еиԥш аусаҿ, Заур сара сгәадура анимам аҽны, акы изырҽеиуам. Сымч сыланаҵ акы деиԥшыстәроуп…
Агәырӷьаҿҳәаша рзаазгап уаха ара… иара ашьапызаҵәгьы… Илшақәом акәымзар, уажәшьҭа абниҵәҟьагьы дсывалар цәгьа ибаӡом…
Убри ицәа иалашәазшәа, Лазгьы дхьаԥшны Аџыр днаиҿаԥшит. Рылаԥш ааиқәшәеит. Иара ихаҭа Аџыр ара диватәан, аха уи иблақәа хәашьӡа хараӡа ҳаԥык
аҟынтәи ихәаԥшуашәа акәын ишибоз. Иааихәаччашәа руит. Лаз ихаԥыц ҟьаҟьа дуқәа еиқәхаԥса иаахтит. Аџыр ицәа дааҭаӡыӡеит. Уи илаԥш хьшәашәаӡа инаилҟьеит. Убри «аҳаԥы» хара аҟынтәи хшыҩ аҵаӡамкәа, еидызкылоз формак амаӡамкәа лаԥшы бааԥсык ааӡон аранӡа.
Иаразнак даахьаҳәит Аџыр.
Аџыр: Ааит, Шьашәы уҭарблааит, изакә лакҭоузеи иаацәыругаз!.. Ҩ-ԥыҭк анахеиҭәа, игәалашәахыз сеидроу, иҳәыцы-мыцуа иалагеит ауара иҭоушәа, иҩныҵҟа абжьааԥны ицәоу уи «агыгшәыг»…
Аха уаха еиҭаусырбап, сара сҿы уара иҿаҳәоу аӡәы ушиҩызоу… Уи аҵкыс наҟ «уҳаԥы» уеиҭаҭал..
Ездора: (Акәашацәа рзы игәахы ԥыжәжәо) УИ аҩы даршьтәуп… Аҽа напык аҵәцақәа нрылаҵан, наҟ сырԥырҵуеит, ирҭаху ҟарҵааит!..
Аха сыҟанаҵ сара стәы иагар акәын. Арҭ акәашацәа цас иҟарҵоит, аха изызцасуа аԥшәма иакәу, сара сакәу уара идыр.
Сҩагылан аҽа ныҳәаҿақәак скып ҳәа Ездора даныҩеихоз, аҽыҩҳәа аишәа дахыԥеит аҽа ҷкәына ҵәрышкәак, икәашоз иԥсахырц. Уи инаишьҭарххны аҽа ԥҳәызбакгьы даацәырҟьеит.
Иқәҵызгьы еикәаԥхо, ичча-ччо рнапқәа ааимырхын ицеит.
Абри инадыркын, раԥхьатәиқәа рыҿкы рыхьны итәазшәа, иқәлаз рацәак инмырхакәа ирыԥсахуа рҿаархеит. Ана иахыԥон аишәа, ара иахыԥон…
Рызхара изыкәашомызт, иццакы-ццакуан.
«Иҳашәраӡа, иҳашәраӡа, иҳашәраӡа, абааԥсқәа! Ҳшьапқәа неиҵаҳхып… Иҳашәҭ акәашаха!»
Иқәлон, иқәҵуан, аҽа шьоукы ықәлон. Акәашарҭа рибаҭомызт. Ус, зуаҩрахь инеихьаз дықәлеит… Нас… Абыргцәа рахьтәгьы ԥыҭҩык.
Кәашароуп, кәашароуп!
Икәашоит зегьы ирзеиԥшу ажәҩан аҵаҟа… Икәашоит амӡырхаҿы, аҩны аҩныҵҟа, ашьаԥаҿы ҳәа акәымкәа, адгьыл кәымпыл иқәгылан…
Икәашоит… Аԥсҭазаараҿ гәнаҳарас иҟоу зегьы уи ала ирхадыршҭырц, ршьапы зкьысуа адгьыл аҿы гәырӷьарас иҟоу зегьы рыԥсы ҭарҵарц рҭахушәа…
ъ
Ездора дыԥшуа, дыԥшуа мацара, иаразнак иааицәымыӷхеит. Уажәы аҵәца кны даныҩагылалакгьы, дрымбаӡозшәа изҿу иаҟәымҵыр?.. Дрымбаӡошәа ҟарҵар?.. Усҵәҟьа ишыҟамлоз аҟара идыруан, аха усгьы убри ихшыҩ аҿы уаха зныкымкәа иахьааихьоу аҟынтә дацәшәон…
Ашырҳәа дҩагылт.
– Иҟалозар, уажәшьҭа шәаасзыӡырҩы!
Аха зныказ аӡәгьы имаҳаит, ашьаԥа рымҽхакны икәашоит. Аџыр днаихәаԥшит. Аха уи дҭынчӡазшәа дтәан.
– Уажәшьҭа шәааӡырҩы!
Ираҳауам, ма ирмаҳаӡошәа ҟарҵоит!
– Шәааӡырҩы иҟалозар!
Иҟалом… Иӡырҩуам… Иара иватәоугьы шақәҿырымҭуа! Аԥшәмагьы!.. Мшәан, ашьаԥа зегь кәашоит… Еилагеит, ма цас ируеит…
Мшәан, уиаҟара хьаас изышьҭихзеи… Иватәақәоу руаӡәы атолбашьра наиҭан дындәылҵны дцар… Икәашалааит иахьынӡарҭаху. Иааԥсар иаҟәыҵып… Ицәалаӡуазеи? Дындәылҵны дцап.
Дтәарцгьы игәы инҭеикит. Аха иаразнак иҽааникылт.
Уи жәаха араиком аҿы абиуро анцоз, дыштәаз, иаалырҟьан иара изы зегьы дара ракәны дҟалеит. Аҵыхәтәаншәа, аус ахы ахьцаҵәҟьоз анеиликаа, ихы инапаҟны иааигеит акәымзар, иҟалон аҽны азҵаарақәа ирыӡбоз зегьы, иара дызҭахқәамыз ишырҭаху знык ирыздәықәгалар, хьарҳәшьа амоуӡаргьы! Уажәы аамҭа убас иҟоуп… Ихьхьоу измырхакәа, убра даалдыргаӡар ҟалон…
Иахьа, ара рацәак ахьаҵанамкуа ачараҿ ус ҟаиҵар, уаҵәы – иара изы зда ԥсыхәа ыҟам аус аҿгьы убас иамхаҟаҵар алшоит… Уи аҩсҭаа дууршьцылар, нас еиҳа уаныԥсыҽхо улышьҭагәа уикуеит…
Иҽыриашан, ихы ҩышьҭихын, еиҭанеиҭасуа икәашоз ачарауаа днарыхәаԥшит.
– Шәӡырҩы!!! – аӷьеҩ аарылиргеит уи. Аӡә ихәламшәа шикыз иҽааимпыҵкәкәаан дыҳәҳәазшәа, инарылаҩит уи ибжьы. Иаразнак зегьы ҩагылт. Зегьы уахь инаԥшит. Нас инеилаҩҩын, игылаз, икәашоз – зегьы рҭыԥқәа рахь рҿынархеит.
Аха аууҳәа ԥыҭрак изеиқәтәомызт.
– Шәӡырҩы, шәӡырҩы рҳәеит, ишәмаҳауеи!
– Шәӡырҩы!!!
Акәакьқәа рахь итәаны аҩы еимазкуаз неиԥхыҳәҳәеит. Зегьы ааиқәтәеит. Ҭынчрахеит.
– Ашәа ҳҳәеит, ҳкәашеит – уи шьахәуп, ибзиоуп… – иҳәеит Ездора зҭыԥ иқәлан, изхымхәыцыр ада ԥсыхәа ыҟам аӡәы дшубац, – аха макьана иҵегь аусқәа ҳамоуп! – аҵәца аашьҭихт.
Аҵх неигәаӡеит. Ачарауаа даара аҩы рылсхьан. Иара Ездорагьы иԥсы ицәырацәаны, иԥынҵа агәаҩара дуқәа ҭырчаауа, дԥашашо дтәан.
Аџыр иаҳагьы аҩы ихыԥсаазшәа дыҟан. Уи акы даргәамҵуан. Уажәы-уажәы адәахьынтә аԥша иалҩны акы иаҳазшәа, дцәаӡырҩуа даатәалон, уажәы-уажәы дхьаԥшны ашьаԥа аҩналарҭахь дыԥшуан… Аамҭа асҟак ианца, илахь ааиқәиҵан, деиқәпата дааҟалеит.
Лаз иакәзар, аҵыхәтәантәи анапы дааҩнахӡан, дзазо дтәан. Убас дтәоушәа-дтәамшәа дшыҟазгьы, уи игәеиҭеит Аџыр акы дшамырҭынчуаз. Убри иара иҩныҵҟа ауара иҭыҵуаз «агыгшәыг» еиҳа-еиҳа аҽарххон. Иблақәа хыхь-хыхь ашәаӡыӡара рхын, убри «агыгшәыг» иҩныҵҟа изнымкылакәа ицәырҵыр ҳәа дшәозар акәхарын.
Дук мырҵыкәа, ашырҳәа ашьаԥа аӡәы дааҩналан, Аџыр илымҳа ихы надикылан акы иҳәеит. Дшааиз еиԥш дагьцеит. Аџыр ихы-иҿы аалашеит. Иҽхырны Лаз илахь аҵәах аахиргеит. Уи ихьыз изымдыруа Аџыр днаихәаԥшшәа иуит. Адыжә аахнаргеит игәабыцаҟьа, иҩныҵҟа иӷраз «агыгшәыг» – «даҳфап, ҳилгап!»
«Мап, уи ҳара даҳтәуп…»
«Ҳара даҳтәуп захьӡузеи, ифатәу дыҟазар дыфатәуп!..»
«Уи ижьы ҳара ҳхаԥыц алалом…»
«Агыгшәыг» неиқәаҳаит, ахаҳә еиԥш ихьанҭаӡа имгәаҿ акы аҽааизнакит. Лазгьы, инханы иҟаз игәаҟәышра ахы ианақәиҭха, Аџыр иахь днаԥшын, дыччашәа иуит. Аха уи аччара еиԥшмызт, избанзар, иблақәа рыҵантә Аџыр ихәаԥшуан, уи иҩныҵҟа еиқәгәашәа иҭаз «агыгшәыг».
Аџыр уаҳагьы уи диламцәажәакәа, ҷкәынаҵас диашаӡа дҩагылан, ишихәаԥшуа дырны, дмыццакӡакәа, иныҟәашәа даҵаҽырбо дындәылҵит.
Дындәылымҵыц рҳәоны, арахь дааҩналахит. Иара абыржәыҵәҟьа Америка аартны дааӡхыҵызшәа.
– Шәыххь сара изгааит! – иҳәеит уи даԥсышәаха. – Уаха исыӡбеит сгәырӷьарақәа зегьы шәрыласырхәырц! Усҟак ажәа шәзасыршьуазеи, сыҷкәын – агәыбжьанытә ихыҩит… Сиргәырӷьеит. Уаха иалагӡаны…
Ааҭынчрахеит.
– Иахьатәи ҳҿар, ҳәарада, ԥҳәыс данааргалак ԥасеиԥш афасара иасуам, аха сыҷкәын сара сҿы мыцхәы дыԥхашьаҩуп, убри аҟнытә ауаҩы дысниҵеит уаха абрахь, шәа шәахь даазымгарц… Аха сара даазгар сҭаххеит…
– Иаагатәуп! – рҳәеит ԥыҭҩык.
Ԥыҭҩык макьана ихарҵомызт, дыхәмарны иҳәоз џьыршьон.
Абригь рҳәеит, ашьаԥа иааҩналт УРҬ. Иааиуа-иааиуа, ауаа наскьа-ааскьо мацара, зегьы иахьырбарҭаз иаагылт. Заур икьаҿ аԥхьа аартны, иблуз ҟаԥшь аҵырҳәҳәан, диашаӡа, иблақәа камкамуа, дцәыҵаччо дгылан.
Урҭ ирыцыҩналаз Саса, дҩызӡа аҭаца дналыдгылан, лкасы дҩахан лҿы аахитит.
– Шьыта! – иџьашьаны ашьаԥаҿ уи лыхьӡ ааимдырҟьеит.
Лаз деицәкьысуа, дзазо, иҩныҵҟа иҿаҳәатәханы иҭажьыз «агыгшәыги» иареи еиқәԥо дахьтәаз уи даныналыхәаԥш, зныказ иҿы акӡеит. Акы иҳәарц иҿы ааихихын, аха изышьҭымхуа иҿы иҭаз ибз ажәакгьы азеиқәмыршәацкәа, иҩныҵҟа уи «агыгшәыг» ҩыҵыҩрын, ажәа ацынхәрас ахәаабжь нҭыҩит ихәламшәы. Иҩшьапыкгьы имазшәа игәы иабазар акәхап, даныҩыҭрыс дыхбыкьны ишьҭахьҟа дындәықәлан, ишьап еибга, абзарбзан агәыцә еиԥш ашьаԥа злаҟаҵаз амшьамба иҩаҵасит, нас дшеибгаз аишәа дҩахыҩрын, аҩаршьҭра дыҩҭаҳаит. Иааигәа-сигәа итәаз аӡәгьы иҽимирҵысит. Ездора зынӡа имбазшәа ҟаиҵеит.
Аџыр дхьаԥшын, аҭацаагацәа ирылагылаз Саса иблақәа наиирбеит. Уи ҷкәынцәақәаки иареи, Лаз ҵыԥх дыԥсызшәа дахьышьҭаз амшьамба иаахан, дныҵган дыргеит.
Ашьаԥаҿы ҭынчран. Аҳәсақәаҵәҟьа аиҿахәыҭхәыҭра иаҟәыҵт.
– Абар, шәхаҵкы, схәыҷқәагьы! – иҳәеит Аџыр зегьы амаириашарц, шаҟа илшоз ала ирхаан.
– Рынасыԥ уалагәырӷьааит, дад!
– Дымшхааит!..
– Анцәа иныҳәааит!..
Ашьаԥаҿ аууҳәа иааилалт. Рыхқәа неидыркыла-ааидыркылеит. Аџыргьы иԥсы ааилалеит.
Ицәгьоуп асҟатәи уаа анҿырымҭуа…
Саса данааҩнала, Аџыр деиҭааиԥхьан акы еиҳәеит. Уи али-аԥси рыбжьара аԥаҭхь иман дааит. Литраки бжаки раҟара акыртә раӡныла ичаԥаны иҟаз.
– Абри аԥаҭхь ныҟәызгоижьҭеи акрааҵуеит, – иҳәеит имааԥсаӡоз Аџыр, – агәырӷьара ансымоу, сызҭаху сгәырӷьара аларныҳәоит.
Инаган Ездора инеииркит. Уи ҿыц еиднагалаз рныҳәаҿа иҳәан, аҵа ибарц иҭахызшәа ҩыла иҭәыз аԥаҭхь дынҭаԥшын, дҩахан иҩеиҿеикит.
– Ҳаураа! – дныҩныҳәҳәеит Саса, дықәгьежьаауа дахьгылаз. – Ҳаураа!
Ԥыҭҩык иааицдырӷызит.
– Ҳаураа, ҳаураа! – даҟәыҵуамызт уи дықәгьежьаауа.
Леуа аҩы ижәуан, дышьҭнахуамызт. Аԥша абжьы, акәашарақәа, ашәаҳәарақәа ихы рганы дыштәаз, хәыҷык ианааиқәтәақәа иԥсы ааишьеит. Аха ари Саса ибжьык акы изеиԥшымхеит… Уи дыҳәҳәон, аха аеҵәа кыдихуан.
Ҳааит, деихаркааит ирҿиашазеи? Зыбжьада акы зыхәлам амӡанражә!
– Ҳаураа, ҳаураа, ҳаураа!
Иара Ездорагьы ихы қьан ақәҵара дзалымгаӡеите. Иара иаҵкыс маҵурала еиҳабу аӡәы иныҳәаҿандаз, уажәшьҭа анаԥшыхагь умҭакәа ижәхьазаарын.
– Ҳаураа, ҳаураа!
Иеихаркша, иеихаркша, иеихаркша!..
Леуа данхәыҷыз аахыс иахьеи-уахеи рыҩны игылан иибоз, ихәда дықәыжьны мацара бжааӡара дзааӡахьаз, ишынҭаацәоу рхаҵкы камыршәуа ихәыԥҳацәак
реиԥш рымаҵ зухьоу ауаҩы, бааԥсыла дшицәымӷыз абыржәы еиликааит.
– Саса! – изҿиҭит уи.
Саса дааӡырҩит.
– Уааишь аранӡа!
Саса ауаа еимгәҳәо иҿааихеит. Леуа инапы наигӡан аҩынаҳа иеирыӡ ааимихит.
– Аҩы ҭаӡам! – иҳәеит иааԥсаха, зқьышә хԥшша уахантәарак зшьамхы ихгылоу аҷкәын хәыҷы.
– Уцаны аԥаҭхь сзааг, аҩы са избап!
Аҷкәын дцан аԥаҭхь ааигеит.
– Саса, минуҭк…
Леуа аирыӡ ахы ларханы акраамҭа аԥаҭхь иҭакны икын. Аирыӡ аҩы шҭамыз здыруаз аҩынаҳа иҿы ааихихуан еиԥш, аԥаҭхь наган Саса инаииркит Леуа.
– Абри аԥаҭхь Саса иникылар сҭахын! – дҩаҵыззан ибжьы наиргеит Леуа. – Иџьабаақәа рацәоуп… Насгьы…
– Ииашоуп, ииашоуп! – рыбжьқәа нақәдыргеит ԥыҭҩыкгьы.
– Аферым, Леуа, – иҳәеит Аџыр, – шәымбои сԥа уажәшьҭа сара исызгәамҭогьы иаразнак исыҵеиҳәартә дҟалеит… Абарҭ зегьы шәымчала!
– Ҟаҳ, – иҳәеит Саса ихы изнымкыло, деихаччо ашьаԥа зегьы лаԥшыла иааимидан. – Ишыласу убауоу, ԥҳалк аҩы шакуагьы, изакә маҭәахәузеи, анаџьалбеит, иуҭахӡамзаргьы уеилаҳаны иалоужәып!
Аҩынаҳа ҷкәын хәыҷы изымычҳакәа дынцәыҵаччеит, аха ҿимҭит. Леуагьы иԥаҵа хырҟәдаақәа дрылаччо дтәаны уи дихәаԥшуан.
Саса акраамҭа аныҳәара даҿын, игәарԥхаӡаны, ибжьы ихарззала. Ахәы дықәгыланы ҿиҭуазшәа. «Хәмарра-ччара шәыманы, хәмарра-ччара шәыгымкәа» ҳәа иҳәо еиҭаҳәо.
Аныҳәара даналга, аԥаҭхь ҩеиҿеикын, ашьшьыҳәа дҩахон, дҩахон. Иблақәа руакы аԥаҭхь иавԥшны игачамкны арахь иԥшуан… Изҵаара мацараха. Убыс дышҩахоз мацара иаахиршәҭӡеит… Зныкыршәа ианааиҿих, ԥыҭрак ус дбыбӡа дгылан.
Леуа иблақәа цымцымуа, ихы-иҿы аҩы иҭыршьызшәа, ашьа арахь иалжжрыма уҳәартә, ампыл еиԥш ичны иҟан. Уи дыԥжәаны ҩныҵҟала аччара даҿын.
Аҩынаҳа изхара дыччарц, дцаны џьара иҽиҵәахит.
– Уара ари иҿеикаанӡа ижәит!
– Саса уҳәеит ҳәа, аӷлам!
– Аферым, Саса, аферым!
– Ҳаураа! – анырҳәа, абжьқәа зегьы аҵарӡны ашьаԥа ааҩннарцәажәааит. Нас иаразнак даархашҭит Саса.
Иара иԥаҭхь анимырхгьы, ицоз иаауаз неиӡывасуа дқәацәӡа дгылан. Дгылан, иҩныҵҟа иӷәӷәаҟацаӡа иӷрагылаз, иоуразоуроу дышьҭкәыцәаа дызкыз ачарч агәҭаҵәҟьа аӷьеҩҳәа иԥҵәаны, аԥсы иеиԥш дхьанҭаханы иҽизышьҭымхуашәа.
Дгыла, дгыла, аӡәгьы дгәеимҭошәа аниба, ауаа днархыкәшо мацара, дхьамԥшӡакәа ашьаԥа дындәылҵын, аԥша иҽналаижьит.
Рныҳәаҿа шаны инарылаҵан, аҭацеи амаҳәи дәылыргеит.
Уи аԥаҭхь, абара-барақәа ҳәа изышьҭаз анахцәажәа, ианыржә, Ездора даҳәан еиҭаизнаргеит.
Уи ҩыла ирҭәны дҩагылан, ԥаса иажәа дазхәыцны дышцәажәоз акәымкәа, аҩы шилсхьаз мҩашьо, иааирак зганы игәырӷьо аӡә иеиԥш ибжьы ҩҭигеит.
– Абри удкыл иҟалозар, хыла уара иусҭеит! – иҳәан, акәашаҩ ихы наиқәикит уи. – Раԥхьа ианызжә иусҭар акәын, аха еилазгазаргь аминауаҭра сымаз… Уажәшьҭа, егьаумҳәан, сахнаԥаахьеит. Аҩы иара атәы ҟанаҵоит…
– Уаӷа думинауаҭуп! – акәашаҩ дҩагылан уи днаиеихырхәеит. Аԥаҭхь идкылан днахныҳәан, дҩахан ижәит.
– Уажәшьҭа ашәа шәҳәа, шәкәаша, шәгәырӷьа! – ибжьы нарылаиргеит Ездора.
Аҳәаха имҭакәа аӡәы «Аркәашага» ааҭирҟьеит, ԥаса аасҭа иҳаракны, даҵаҳәҳәан.
Аџыр аишәа дҩахыԥан, даҵаҽырбо дмыццакӡакәа, сса-сса дкәашо даақәлеит.
– Мараса, Мараса даажәг!
Мчыла, раԥхьаӡа идыркәашо аԥҳәызба қәыԥшӡа леиԥш, лцәа дҭаҵәиуа даарган днықәырҵеит уи… Иара ашьшьыҳәа дахьцоз, лара дласцәошәа убон, дыццакы-ццакуа лшьапқәа ахьеихылгоз, лжьымаҟа илықәыз лыхԥаны ицон.
Иаалеи-ҩеиқәан иқәҵит. Ирыхәаԥшуазгьы «ҟьаԥ-чаԥ» ҳәа рнапқәа ааинырҟьеит.
Ашәа иаҟәыҵуамызт, аха ахкы зҳәоз иҳаракцәаны ишьҭихын, ибжьы изҭымкаауа, ихәда адақәа арахь илҵрашәа дҟалахьан.
Раԥхьаӡа икәашаз аҷкәынгьы, еиҭах аишәа даахыԥан, шьамхыла днышьҭасит, аха дзымгьежьуашәа аниба, дҩагылан, ҩынтә раҟара хар имамкәа даакәшеит… Дҵәиит, дхынҳәит, аха иауамызт. Нас дышнеиуаз, аритм ицәыӡын, дбалыбаҭо даақәхеит…
Ездора дахьтәаз дҩарҩаруа инапеинҟьара дналагеит. Иаргьы аҵкыс деицәан, аха АБРИ иҟаиҵо дазыԥшыр иҭахын.
Уи аԥаҭхь дагеит. Иааиҵнахӡеит…
Ездора дыччон.
Егьи иԥшӡашәа дықәҵыр иҭахын, аха иалҵуамызт.
«Аҵыс акаҭ ҩахаԥан, иԥаҟьԥаҟьуа иааҭахеит, аҳәыҳә ԥшқа наскьа наҟ, ишахыччоз иааԥсаӡеит…»
Акәашаҩ, акгьы шалымҵуаҵәҟьаз аниба, даақәҵын, ишьапы еилаго ашьаԥа дныҵыҵит. Ашәаҳәарагь уа аҵыхәа ааԥҵәеит.
Ездора игәы дҭаччон… Аха уажәшьҭа иаргьы дынхацәазшәа ибон.
«Уԥхамшьаӡои уара абра, уахьзацәымцо ацәҟьа наҟ?!..»
Ус, инханы иҟаз аҳәсақәагьы, ашьҭахьала еишьҭагыла индәылҵит, еицрашәаны иҟаз рӡамҩақәа уажәы-уажәы ахацәа ахьтәаз ахь ирхо.
Нас, хәыцраха изысны итәақәаз абыргцәагьы нагыла-аагылақәан, рлабашьақәа нарыҵарсуа џьара акы рҿамкәаӡацшәа, ршьапқәа ӷәӷәа-ӷәӷәа иргыло, имццакыкәа рхы ҳаҭыр ақәҵаны, ашьаԥа иныҵыҵит. Урҭ рыдагьы инеилыҵ-ааилыҵқәеит. Ибжьаҿа-бжьаҿаӡа инхеит еилаҵәаҵәа иҟаз арадқәа. Иаанхаз, аҩы иханагалаӡаны, макьана зегьы ирылымсыцыз аԥаҭхь еимдырҟьон, гәыԥ-гәыԥла рҽеидкыло ашьаԥа рхагалан итәан. Изымжәуаз ирыдырцалон. Еиҿашуан, рыбжьқәа духон. Нас иржәуан.
Ацара зҭахны агәҭахь итәазгьы, ирыкәшан ирышьҭуамызт. Иахәҭоу ржәаанӡа. Аҩеимакцәа рзы аҩыжәра ашыкьымҭа акәын.
Ездора дҩагылт.
Уажәшьҭа дареи-дареи еизибархеит. Инӡааԥсылаанӡа урыҳәаргьы игылаӡом.
Дцар еиӷьуп… «Изааргаанӡа арасамахә ӡыга ҵәыс!..» Инаҩсшәа, иаҳа излымсыцкәа итәаз аӡә «имаҵура» наииҭан, аишәа даахыҵит.
Уи ииарҭа шдырхиаз аҟара идыруан. Снышьҭаландаз ҳәа ишьапы ԥшӡахо иҿынеихеит.
Рушьни иаразнак иҟаиҵаша-ииуша зегьы идыруа дааихыккеит. Заури Шьытеи анааҩнаргала нахыс, изымычҳакәа ашьаԥа днадҵит. Ишьапы еиҳа ихьанҭахазшәа ицрыҩруа, аца-ҵла абӷьы цҟьаны изқәыжьыз амӡырха днықәс-аақәсит. Амӡырха иакәыршаз амасарқәа куа мацара, агәара даваныҟәан аҽазнык дакәшеит. Адунеи аҿы зегь реиҳа изгәакьоу абри адгьыл ҽыҭ уажәы инижьроуп. Уаҳагь хәшәы ыҟам, уаҳагь ԥсыхәажәла ыҟаӡам!..
Дхьанҭаӡа, ишша иӷраԥҽызшәа акәын дшыҟаз. Ихы ижьозаргьы, иахьа уажәраанӡа хәыҷык иеиԥш ихы мҩаԥигон. Уаха иаалырҟьан хынҳәышьа ақәымкәа ддухеит, игәы ахәажәцәа аҟәнылеит. Уи ганкахьы еиӷьын, ихы даԥшәман дҟанаҵон. Аха, ишьапы ахьааихигалак, ахаҳә еиԥш акы инервқәа ирықәыӷәӷәошәа, уи хьухьууа аҽинардыруан. Егьа гәырҩа имазаргьы, егьа хәыцра дҭанаршәыргьы, абни ихәыҷра аиуа изынханы иҟанаҵ, аҽакала ихы ибон, игәы иханаршҭуан.
Аха уаха далҵит уажәраанӡа зыԥсахәага ҭаз ихәыҷра…
Амӡырха ааимданы аҩнду дыҩхалт. Ашәқәа еимырҟьҟьо иҿынеихеит, аха раԥхьатәи ауадақәа рҿы уаҩ димбеит. Зегьы аҭаца дахьааргоз ахь ицазар акәхап.
Уантәи аҿаԥарахь даныныҩнала, аҳәсақәа еиҭа-неиҭасуа ачыс ргон, иргон, иргон. Убри иаҿӡан. Аҿаԥараҿ еиԥшьы идыргылаз астолқәа ирзымкуа ачыс рықәжьын. Иԥҟамыз ачашәқәа алуқәа реиԥш ана-ара еиқәын.
Нас, дырҩегьых ауадақәа дрыҩнаԥшуа иҿынеихеит. Дышнеиуаз, аҿаԥарахь ихаз ауада хәыҷы ашә анааирт, зныказ дшанханы даашьақәхеит. Нас, иаразнак арахь ашә даавагылт. Мараса аҿаԥарахь ихаз ашә аивҵыккара дывҵыԥшны, ачыс иахылаԥшқәоз дрызкылԥшуан. Иан дышӷьычуаз дақәикызшәа дҟалеит Рушьни. Игәы аҵәымӷ еиԥш иналаҟацеит иибаз.
Ма аҽаӡәы димбандаз… Ма ирласны наҟ ашә дадҵындаз!..
Аха Мараса лшьапԥынҵа дықәгылан, дааҟәымӡҵакәа уахь аԥшра даҿын.
Рушьни ашыҩҳәа ашә ааиртын, уи дналыдгылеит.
– Ҟоҳ, сышԥоуршәеи! Рушьни уоума?
– Изакәызеи, сан, бызҿу?!
– Џьара акы ҟаҳҵацыԥхьаӡа, ачыс абжа еимҵәаны иргоит! – лҳәеит уи зынӡа иаахтны, аҵәахра ҳәа лгәы иҭаӡамкәа. – Урҭ сзыцәшәақәоз зегьы сырҟәаҵны уаха аҿыцқәа алсхит. Аха, егьоумҳәан, урҭгьы рыгәрагара цәгьоуп… Ара уажәы ирацәаҩхеит, еицәыԥхашьоит акәымзар, аӡәы лхала дынхар илзычҳаӡом. Убри аҩыза чысуп. Унацәахы адуфалап.
– Иҟаларызеи нас, уахатәи ашара зшьапы иқәгылаӡоу ауаа чыск рҿы инҭарҟаҟар?! Уи быхнарҵәома бара?!.
– Унан! – лҳәеит уи каамеҭ лаҳазшәа. – Ҟалашьас иамоузеи! Ҳахнарҵәоит ҳәа акәым, знапхы иақәиҭым аԥҳәыс ачыс дахагылар ҟалома?
– Сан, сбыҳәоит баҟәыҵ, зегьы бреиԥшымхан!
– Ишԥоуҳәо… Быхнарҵәом уҳәеит, аха арҭ аҳәсаӡа заманақәа сааҭк ала ҩба-хԥа чашә зымфо уаҩ дрылаӡам, лыблақәа камкамуа даацәыҵаччеит уи.
– Иазхоуп, сан, аԥхашьара ҳәагьы акы ыҟоуп!
– Ԥхашьарамкәан… Узцәыԥхашьашагьы шьоукы уԥшааит!
– Сан, акы басҳәарц сҭахын… Минуҭк арахь быҩналондаз.
– Изакәызеи?
Уи дзывҵагылаз ашә аиркын, иан арахь даалыхеит.
– Бтәа! – лаԥхьа игылаз аҟәардә налирбеит. Ари ауадаҿ еизганы иҩнан, ԥаса, аҿыц аархәаанӡа рыҩны иҩнагылаз аҩнымаҭәа: аҟәардә цыркьқәа, астол хьанҭа, ашьап кьаҿқәа иаауцәымыӷхартә ишәпаны, ашыла злыҩҩы иҟаз амҿтәы каруаҭыжәқәа.
– Рушьни, сара сыццакуеит, нан… Шәкы сыркуп… Стәо сыҟоума?
– Уажәраанӡа ана бангылаз быццакӡомызте? – дааччашәа иуит Рушьни, аха иалымҵит.
– Уалга, уалга!
– Изакәызеи, мшәан, сзылго?
– Акы басҳәоит ҳәа ами арахь сзааугаз?
– Убригь иашоуп, – салгаҵәҟьап! Сан, сара абыржәы аҩны сындәылҵны сцоит…
– Иабыкәу уара уахьцо? Уҿы иҭарӡаны уаҩы иоумҳәан!
Абри дазыԥшызшәа, гәырҩас илымазшәа иаразнак еилылкааит ииҳәаз ҵакыс иамаз…
– Бара быдагь уаҩ иасҳәом ари аҩнаҭаҿы, уаҳагьы изасҳәо ҳәа уаҩ дсымам… Аха сцоит…
– Рушьни, сыццакуеит. Уара ахәмарха умоуп, аха сара исымам…
– Сыхәмарӡом!
Лара бзиашәа еилылкааит «сцоит» иаанагоз, аха иажәа ахы ахьцоз лзымдыруазшәа, ҽымдыр ҟаҵаны диԥырҵыр лҭахын. Уи, иԥҽуа акы лдыркны, иара имҵажьны лхы аԥырылгарц лҭахушәа ауп дшыҟоу.
– Сцоит, уаҳагьы ихынҳәуа сакәӡам, ибдыруазааит. Амала, бараҵәҟьа ибамҳәакәа, снабыхәамԥшыкәа сзымцеит, сан… Зегьы срылаӡаргьы, бара…
– Унн-ан, исаҳауазеи?! Уцоит, аха измааноузеи, ухы зыхурҟьозеи?..
Изакәызаалак иҽԥнылкыло ҳәа акы лзымԥшааит.
– Уи шԥабасҳәари?!. Гәҩарасгьы ибымамкәа бҟаларым!..
– Изакәызеи гәҩарас исымоу, уара хса, иакәым џьара иумпыҵымҟьазааит! Ҳумшьызааит!
Иабаҭахгәышьоу уи уажәы, ҽымдыр ҟаҵара!
– Уеизгьы гәҩарас ибымоуп уи… Аха агәҩара мацара акгьы иахәарҭам, ахәыҷы дзыӷраԥсыз аԥҳәыс леиԥш, хьаан ихьанҭаӡа уҩныҵҟа иҭазароуп ианудырҵәҟьо… Адырра мацарагь акгьы иахәаӡом, уи ушеибакәу мцаны иуцралароуп, уаҳа еиҭаҳәашьеи еиҭагашьеи амаӡам.
– Изакәызеи уи?!
– Утәымны аҭаацәа урылиаар… Иаҳҳәап, дара аџыр иалхуп, уара алҿыс еиԥш уцәеи-ужьи еикәыршоуп. Ус иахьынаудсылоугьы уцәа ухырҵәрааны, ужьы ҟаԥшьшьӡа иаарԥшны инаувсуеит…
Мараса иаразнак дыцәҩабжьаӡа дааҟалан, лыбла ааԥсақәа рыла ԥыҭрак ҿымҭ лыҷкәын дихәаԥшуан.
Дыԥшқоума уажәшьҭа… Абар, абжьааԥны усҟак иузгәамҭо лкыҷырақәа зегьы лхы-лҿы рыӷӷаны ишахысхьоу. Абри лара илтәымкәа илкыз ажьы-маҟа лцәыхьанҭоуп, еидара бааԥсык еиԥш даҵоуп, илзышьҭымхуа.
– Сара соуп уаҩ игәаламшәаӡо… – лҳәеит уи аҵыхәтәан.
– Сара сахьыҟазаалак бара бысхасыршҭуам, бынсыжьуам… Сара сганахь ала бара зегьы банасыжьуеит. Аха егьырҭ, дызусҭазаалак, изакәызаалак акы ранасыжьуам, ианакәызаалак!
– Урмеисан, нан… Уршаҭо џьумшьан, урмеисан!..
– Сагьреисоит, сагьрыцәшәом! Ицеит… Зынӡа имцацзаргьы, ицаӡароуп урҭ реиԥш раамҭа!
Мараса дааччашәа лун, лхы аалырҵысит.
– Ус уара уда уаҩы имҳәац џьушьома?!
– Издыруеит. Урҭ ыҟамзар, саргьы уажәы ас сызҳәомызт. Сара сышьҭахь иааиуа иҵегь ҿыӷәӷәала иҳәароуп. Илшароуп!
– Ҭшәарас иҟоу зегьы куп, нан, Рушьни… Уабацои?
Амшә иакыз «дад» иҳәароуп нас. Уи имариоу хҿыхгоуп.
– Бзиоуп, сан… Ажәа еимаҳкрым… – иан лахь даанаскьан лнапы ааникылт. Иџьаџьаӡа, иԥхаӡа иҟан уи. Игәы ааԥшқахеит, данхәыҷыз аахыс дзышьцылаз иан лыфҩы-хаа, лыԥхарра аниныр. Илаӷырӡқәагьы арыжәтә џьбареиԥш игәы цәыҳәҳәаны, иблақәа ҭыблаауа иаарыхшылт.
Убри аамҭазы аҩны аԥхьаҟа ауаа рацәа рыбжьы геит. Аҭаца ҟадыџь ашьаԥа аҟынтәи арахь дааргозар акәхарын. Мараса лыџьымшьқәа ҩхаԥалан, иаразнак деилаҟаца, дықәсны дыԥарц лыҽлырхиазшәа дааҟалеит.
– Сара сцеит, нан, Рушьни!..
– Бца… Сара хьаас сҟабымҵан…
– Рушьни уан уара дукәыхшааит, уахь улбаа… Ма ашьаԥахь унеи… Иахьыкәашо, ашәа ахьырҳәо унарыхәаԥшып, угәы аадырҿыхап… Угәы аӡәы инирхазар, иухашҭып, иухыԥсаап… Ус ами, нан? Убас, ушеибгоу уан… Уара уеилкаара аҽакала ишыҟоу сара издыруан… Аӡәы усыс дҟоумҵан… Сара ана сымнеир хәшәы сымам… Унеи, уан уара дукәыхшааит…
Уажәы уи лааԥсара зегьы аалхыԥсаан, абысҟатәи жьы-маҟа илықәыз аҭаҷкәым еиԥш «ираҵәан» дгылан. Дыццакы-ццакуа лҿыналхан, ауадақәа дрыҩнысуа дахьцоз аӷәра қыџқыџуан…
Рушьни дааиҭаҟьан, ичамадан ахьыҟаз ауада дныҩнаххит, аха уа акгьы имбеит. Игәы наимҟьеит. Абасҵәҟьа ацара ианақәик, акы дааннакылар ҳәа дшәон.
Иан илҵәахызаргь ҟалоит, аха уи дагьанбахьӡарыз…
Дырҩегьых ауада лаԥшыла еимидеит, аха акгьы имбеит.
Ауаа ршыкьыбжь еиҳа-еиҳа иааигәахон.
Аҵыхәтәан аҳаҷаҳәа иааигәалашәан, ашифонер ашә данааха иаатит. Ичамадангьы ҵаҟа иҭагылан.
Ашә цаԥхала иахьадмыркыз ауп иџьоушьаша. Насыԥны ирхашҭит уи.
Иплашь ахьҭакнаҳаз иаакныхны, инапы инахшьны ичамадан аашьҭиԥааит. Аԥхьала акәзар, ауаа ыҵеибагәа абарҵа иҵалахьан.
– Ашәа шәҳәа, ашәа! Акәымзар зынӡагьы уахь дшәаҳҭаӡом! – игон абжьқәа.
Ачыс зыҩноу аҿаԥарала уаҩ дызцом. Ачамадан икны рбар, ачыс игеит ҳәа ргәы иаанагауоу! Уччар уабаччари акәымзар, уччартә иҟан… Аха уажәшьҭа зыԥшра аҭахым. Иара дахьыҟоунӡагьы иааиуеит…
Рушьни ииулак Аџыр икабинет аҟынӡа днаӡеит усынтәи. Нас ашьҭахь ихаз аԥенџьыр ааиртын, ичамадан шикыз ииулак дналбааит. Ишьапы нылашәо Аца-ҵла иамҵаҳаз абӷьыжә днылагылт. Акыр еихсыӷьхьаз аԥша, иккаӡа иарыцқьаз амахәқәа ааинҟьо, уи аҵла ахыцәқәахь абжьы гон.
Уаҳагьы ихы дҩахан днаҵамԥшӡакәа, ичамадан иман ишьапы еибгала, ишимчыз уи абӷьыжә дҩасны еимгәыцҟьаа иҿынеихеит.
Аҩны аԥхьа еиҿыхо игылаз, аҵыхәтәан «Уаридада» аацәырыргеит. Зныказ еиқәшәомызт, аха нас рыбжьқәа аадырҽеин, ишьҭымхцәакәа ихааӡа иналагеит. Рушьни дааҭгылан дазыӡырҩит.
Изҳәоз ус ирҳәозу издырамызт Рушьни, аха даара лахьеиқәҵарак иахҳәааушәа акәын ишгоз.
Иара ашәа ахаҭа ахаангьы ус иҟазар акәхарын. «Гәырӷьароуп» ҳәа ахьӡҵан, агәаҟашәа рзуҳәаргьы иацкәашо ыҟоуп…
Ус, ашәа знык иҳәаны ианаалга, аҩы иашьны иҟаз аӡәы бжьы бааԥсык ааҭирҟьеит:
Дырҳәеит, дыргеит…
Дырчаԥеит…
Аӡәгьы ицимҳәеит. Иара ԥыҭрак даҟәыҵуамызт. Рушьни ашҭа дҭыҵны агәарабжьарахь днаскьаанӡагьы, ҩынтә-хынтә деиҭалагеит уи:
Дырҳәеит, дыргеит…
Дырчаԥеит…
Саса изакәызаалак акы изхәыцуамызт, акы ихаҿы изаа-гомызт. Ихы инаркны ишьапаҟынӡа аҵла гәаҩеиԥш дҭыкка дыҟан, иара иакәымкәа игага акәызшәа уажәы ас ицоз.
Ма уаҳа акы имаҳаӡацкәа дыҟазма! Ауаа ианаамҭоу усура ианҭымҵуа, иаргьы ҭаха анримҭаӡалак мацара шаҟантә еилалан еисхьаз, шаҟантә рҿы аӡы ҭыршаны иацәҳахьаз. Аха мышкы хәлаанӡагьы акы гәнимгацызт. Илаӡоне... Уажәы абысҟак деиҵазҟьаз, иԥсырҭаҵәҟьа зыԥшааз иарбан хыз иаргьы дзазхәыцуамызт.
Дцон амарда дкыдлан, иԥсы кыдхало. Дышиашоу, уаҳа днахыкәша-аахыкәшан акәымкәа. Дышиашоу, ҵәҩанҵәыҟа ажәҩан дызлақәлаша акьыба кыдгылоушәа.
Ҵаҟа аҭаҳараҿ зынӡа зымч маҷхахьаз аԥша, ара макьана амч ӷәӷәан. Заҵа дҩаскьацыԥхьаӡа, аԥша дашьҭуамызт. Аҿывҳәа ианислак, рмахәар ихшьны инарго акәымжә еиԥш дааиҩнарҿон. Нас дарбыруан. Зных – ҵаҟантәи иҵасны аҩада даҿанацалон.
Ус, ииулак, хыхь ахәы аҭаҩаҿараҿ, есышьыжь нырцә игылоу абахәқәа гәаан ибжьы «ыршәны» арахь «иахьиҿарыжьуаз» дыҩхалеит. Аха убрагь иԥсы ааиҭамккәа, иҵегь аҩада иҿынеихеит. Аԥшагьы дықәнаргьежьаауан, иӷралан иӷрысуан, аха аԥхӡы илырҩ ицон, ихарԥ иаҵалан дарчыхәчыхәуан.
Ахәы ақәцәан иҟаз аџьынҵқәа днарыҵалт.
Урҭ аԥша ирххо иаман иқәын. Даргьы ахьықәԥоз рбӷьқәа кыдӷәыхаа ианца, рыбжьгьы цеит, иқьыԥахеит.
Аџьынҵқәа рымҵа лашьцан. Саса ачықьқәа ахьихьҳәазоз дцәырԥуан. Аха ихы шхаз дцон.
Аҵлақәа дрымҵасны ахаҳәырдыдыра дахьнылагылаз, дҩықәыҩрын, зқәала дкаҳаит. Ахаҳә ҵарқәа иҟәаҟәахь шыҟоу дахьраахаз убас ихьт, убасҟак игәы
ҿнакааит, ибжьы аргараҵәҟьа илымшеит. Иҿы ахьааихихыз, ус акраамҭа ажәҩан даҵаԥшуа дышьҭан. Ихьаа хыжьжьаанӡа.
Аҵлақәа рыбжьы цаны, зны арахь еицхыхәон, зны – наҟ, иқьыԥахан уаҳа рыламызт.
Илбааӡахьаз амза иакәыршаз аҽыкәаҳа, ашьеиԥш аҟаԥшь аахыҩло, аҵлашьапқәа ирыбжьыԥшуан.
Саса игәы нҭыԥсааит, игәы ныҭӡыӡааит.
Хыхь – ажәҩан, ҵаҟа – адгьыл. Ажәҩан икыдыҩрны амшын иӡаалоит агәыргәыл ду еиԥш ашьа злажжы аҽыкәаҳа зкәыршоу амза... Ҵаҟа – адгьыл анаӡараҿ, еилабгахьоу ажәытә хаҳәгәара зкәыршоу аныхаҭыԥ, дықәыршәуп иара...
Дызусҭада, мшәан, иара? Шышкымсык иаҟараны абра ахаҳәқәа ирыбжьаршәу?.. Абри иара ҭәицк иаҟарам, дыззықәзиз абриаҟара идуу адунеи, иациҵазеи, иагирхазеи?..
Хыма-ԥсыма дҩагылт. Аиашаз, ҭәыцк даҟарамшәа, зынӡа ихьамҭара изгәамҭаӡо дааҟалеит. Аԥша даԥыхьашәар, даашьҭԥааны џьара еиҩышьшьарак дныбжьаршәны дҭанаџьгәарашәа.
Дышиашаз изыхныҳәоз аҳаԥшьа ахьжыз днеин, дшьамхнышгылан инапала хыхь иқәҳаз абӷьыжә аахиҳәҳәеит. Нас иақәыз ахаҳәқәа ақәхны, ахлымв аахихит. Аҩы афҩы лаҳа-лаҳауа иԥынҵа иҩҭасит.
Ихаҵәыҵәны ихаз, алымҳацәқәа змаз ихылԥа ихыхны инкаижьын, аҳаԥшьа иқьышә ҩӡааикылан дҩахеит. Иҟәата-ԥсато иҟырҟы иҭысны аҿынанахеит аҩы.
Иқьышә лаӡонаҵы ус ихы ахакны ижәуан. Аҩы аныласкьа, аԥхӡы зыхьшы иҟаз инапқәа ивара инахьишьын, иуаҩа ала иҭганы ажәра далагеит.
Ижәуа, ижәуа, иԥсы мшьаӡакәа ижәуа мацара, даара акры ижәит. Иахьа шьыжьы аахыс уаҩҵас инатәаны акрызымфацыз, иблаҟы-блаҵәо иҟаз ауаҩы иаразнак илсит, аҩы дышьҭнахит. Итәахьазшәа изгәамҭаӡоз ишьа, уажәы идақәа ирзымкуа еисуан. Ааигәа џьара игылаз ашьхыҵә рыбжьы иаҳауазшәа, илымҳақәа «ау-уу» рыҭгон. Ихы ҳаԥшьак иаҟараны ичны ихагылоушәа ибо далагеит. Ишибоз ишьапқәа иҵнахуан.
Убасҟан иааизцәырҵит уи игәынхара. Уажәы ибозшәа ибла ихгылан, Леуа ихаԥыц аҿҿа арго, дцәыҵаԥжәо дшизыԥшуаз.
Ааи, ааи, ихаԥыцгьы аҿҿа аргон, дагьцәыҵаччон...
Изиухьази абри ауаҩ цәгьарас... Иацы ихшәаз аҷкәынцәа реиԥш аказы еиҵамхандаз, џьара аказы еиламхандаз, аӡәы игәы имыхьындаз ҳәа иахьа аашазар, ифа ыҟамкәа ижә ыҟамкәа, дшыҩуа дыҩуазар?.. Иахьа мацара аума?..
Леуа иара игәаӷ дыкны дагаӡозаарын. Уи дтәаны дихыччон. Иара ҩы-кәармак џьара ишԥаҭамхари ҳәа аԥаҭхь дҩахон. Иахьҩу азы акәым, аӡба дакыҵәҟьон, дҿажәкны дыҟан...
Ианбатәиу уи? Дҟатаӡа раԥхьаӡа бригадирс аколнхараҿы ихьӡ анырҳәа инаркны, абарҭ ауаа – Аџыр хадара ззиуа ддырдысын иахьа уажәраанӡа ддысны дыҟан... Уаха иаалырҟьаны ицәа ҵаӷахеит, аҳауаҵәҟьа ахьидкьысло изымычҳауа аҟынӡа.
...Иааизааргазеи урҭ ихы зиҭаз ауаа...
Дыржьеит, дырҟаҭәеит... Ишидыруазгьы ирҭахыз иларыгӡон, иахьырҭаху ддырҩуан, рхы дадырхәон. Зны-зынла аиаша иаԥхьаҵәҟьа ибла ҭызза дахәаԥшуан, аха снапы назсырххап ҳәа игәы иааҭеикыр, иахьцаз-иахьааз имбо иныҵабон...
Аџыри, абни ашьапызаҵә – абухгалтери, нас уажәы ақалақьқәа рахь еимпыз шьоуки... Урҭ ршьапы еиқәыргылан, иахьа уажәраанӡа бригадирс дынкылан дрымоуп, аҳаблаҿ зегьы ргәы ихыршәаны.
– Уара, ауаа рус зхы ақәызҵахьоу уаҩуп! – рҳәон урҭ.
– Уара, уи азы ушоуп... – рҳәон урҭ.
Иаргьы ус акәыз џьишьон...
Иахьа шар хәлаанӡа хәыцыԥхьаӡа ҿыҭуа дзышьҭаз ауааи иареи заҵааира еицәыхарахон.
– Ианакәызаалакгьы ус акәын... – рҳәон урҭ.
– Ауаа рзы бзиа ҟазҵоз, дара ауаа деилыркаауа ианбаҟалахьаз! – рҳәон урҭ.
– Абасеиԥш аан, уара уеиԥш иҟоу ахацәа, дара ирзымхәыцкәа ауаа рыԥсы ҿырхуан. Ҿаҭахьас рҽыҟаҵан, ауаа рыԥсы рҽарҭон!.. – рҳәон урҭ.
– Аха ус егьа иҟазаргьы абзиара аҵыхәа ыӡуам, иуԥылоит! – рҳәон...
Иаргьы зхала еилкааны, зхы ианҟәышлан иӡбаны акы ҟазҵоз иакәӡамызт. Ихала, аҽаӡәы иимырбакәа иидыруаз анышә арԥԥара акәын... Уи данаҟәырх, цәмаҭәак даҩызахеит, акы дацраҳәазар акәхеит, имаа аӡәы икызар акәхеит...
Ари иара издырӡомызт, аха напы илазкыз ибзиаҵәҟьан ирдыруан.
Иара имхы аҳәира ҭиааны, ацгәыхш шьамхахьы иҩеиуа ишыҟаз, аколнхара аҟынтәи иреиӷьыз ацә-уӷәқәа ҵакны, УРҬ рымхқәа дырҭагьежьны, ирҩшьны икаижьуан. Илеиҵон, ичалтуан.
– Иумбо абанҭ аҿарҳәыдаа узхәыцра иаҟәыҵт, – рҳәон урҭ шьоукы лаԥшықәҵан, – урылагьежь акәымзар, дара ус рзумур, уара иузыруеит... Анхаҩы убас адагь, акгьы узирҟаҵом... Ацәаӷәацә ахы ушьышьыр аҟәыҿыҳәа итәоит. Лахә-лахәы иушьклаԥшуазаргьы усыс иумкын. Уара дара ирзеиӷьу ауп узҿу. Уи аҳәынҭқаррагьы иадыруеит. Мышкы ахы мышкы аҵыхәа урҭ зегьы ныхахәырак еиԥш иуашьапкуагьы убахра уҟоуп.
Иара иахьиаҳауаз ддырҽхәон, ргәы иладуузшәа ҟарҵон...
– Даара хара ихәыцуа аӡәы иакәымзар, ари иеиԥш-ҵәҟьа аус зхы ахҭнызҵо дубарым!.. – рҳәон урҭ иара ицәырӡошәа, иара иаҳаратәы... Ихыччозаарын!
Арахь ихы наздикылашаз ҩызаҵәҟьа димамкәа зегьы иԥырҵит... Аӡәи ҩыџьеи ус аламала дказмыжьшаз иҩызцәа аибашьраҿы иҭахеит...
Усҟангьы зынӡаҵәҟьа игәаҵәа ҭҳәамызт, зны-зынла абарҭ ируази-ирҳәози агәра игомызт. Аха ас ааигәахәцыԥхьаӡа, иара ихы иара дабашьуа, ихы дахыччо далагон... Урҭ ус шԥарыдыскылаӡеи ҳәа...
Хәыҷы-хәыҷла, хәыҷы-хәыҷла, иҭууа иҟарҵахьаз ихы зынӡа инҭыԥшша ицеит, иаргьы ддысит. Иԥсҭазаарагьы аҵла гәаҩеиԥш иҭыкка, шьыжьымҭанла ахәы дықәгыланы ахьҿиҭуаз, ибжьы мацара аԥшадаас еиԥш ианыҩуа инхеит.
Еиҳа-еиҳа аҩы илсуан. Ашьҭахь аҳаԥшьа ахьжыз анаҩсшәа днеизҟәаҿын, ахаҳәрдыдыра днылатәеит.
«Уу-уу» – харантәи бжьқәак рҭаҩуан илымҳақәа. Нас урҭ абжьқәа иааскьо-иааскьо мацара, еилыкка иаҳауа иалагеит:
«Саса, уара ухаҵа бзиоуп!»
«Саса, уара умшуп…»
«Саса, уара уакәымзар ауаа хҵәон!..»
«Ачаирҭахь!..»
«Арашәарахь!..»
«Аҭагаларахь!.. Аӡә думышьҭын!»
«Аӡә унымхан!..»
«Аизарахь!..»
«Аизарахь!..»
«Аизарахь!..»
«О, Саса, сара уаасыдҵаал…»
«Саргьы…»
«Саргьы…»
Нас арҭ абжьқәа илымҳа шҵырхуаз, хәыҭхәыҭла аԥсӡы еиԥш иаҳауа далагеит аҽа быжьқәак.
«…Саса, иудыруазеи уи итәы?»
«1..»
«Ишԥоузымдыруеи? Ани зны ишԥеиҳәаз?..»
«1..»
«Уара иԥсы уаҵеиҵарц иҭахын уи! Иахьа – уара, уаҵәы – ҳара. Нас?.. Нас иҟаиҵоз уара идыр…»
«Аҳа-аа-аа… Убас иҳәеит! Ишуаҳауаз?»
«Нас?»
«Егьи?..»
«Уаҳа?..»
«Ашьыжь ахәаҿы уи ихьӡ ҳәаны ҿумҭын!..»
«Уи акәамжәи акабеи уимырааит ҳәа ҳаҳаит. Ани амаҭәа ауаара иҭиуа дыҟоума?! Дудыруоу уи акәымжәи акабеи изҭаз?.. Ибзыцәашьа, аҩӡыбжьараа рцәа рхызххьоу аамсҭа… Аӡыхкыра ишыруаз ҵыԥх иршьыз…»
«Уаҳа иудыруазеи уи азы?/
«Иахьа изҿумҭын Нарықь!»
«…Сиҭ!»
«…Кәасҭа!..»
«…Тарас!»
«…Сасран!»
«…Володиа!»
Саса уажәы дахьтәоу илымҳа амаҭ еиԥш иҭаҵәиҵәиуа иҭоуп урҭ абжьқәа.
Аха усҟан, амаҭ хьшәашәеиԥш ауаа рыҩнқәа ирыҩналоз иара иҿымҭра акәын. Зызҿыҭра даҟәыҵуаз рылган ирго ианалага нахыс, ақыҭаҿ ауаа рыцәа ыӡт. Уаанӡа Саса ибжьы зламӡоз ауаа, ианбаҳазҿиҭришь ҳәа рыгәқәа ҭыԥсаауа иԥшын…
– Иубома убжьы аҳара насыԥс ирыԥхьаӡо ишыҟала! – рҳәон урҭ.
– Ҳара ҳааигәара уҟанаҵ умшәан!.. – рҳәон урҭ.
– Ҳара ҳнапаҿы уӡуам! – рҳәон урҭ.
Дырҩегьых амаҭ еиԥш иҳәазо илымҳа инҭалон акыр мши-ҵхи ирылсны иааҩуаз урҭ абжьқәа.
Данашьцыла, усҟангьы, ашьҭахьгьы, аӡәы иахьа аусура дкылымсыр, адырҩаҽны ашьжьымҭан, ахәы дықәгылан днаҳәы-ааҳәуа анҿиҭуаз, уи ихьӡ ааиҿыҵаиршәомызт. Зыхьӡ ҳәаны ҿимҭыз али-ԥси рыбжьара аусура дынкылҟьон. Шар хәлаанӡа Саса ииҳәарызеишь ҳәа ибла ҭырхаха дихәаԥшуан…
«Саса уаҵәы зықәҿимҭыз бзиа даниом…» – амаҭ хьшәашәеиԥш аҩнқәа инарыҩнала-аарыҩнысуа ақыҭа иҩарылалт.
Уажәы игәы иқәҩыхуа иалагеит иара иҿыҭыбжьқәа. Абасҟатәи шықәса ирылҟьа рҿаархеит урҭ… Шәҩык, зықьҩык, жәа-нызқьҩык Сасараа еихьымӡа-еиԥымӡо еицҿырҭуан… Ахраӡагеиԥш аҳауа кылыхха иҟарҵазар ҟалап урҭ аҿыҭыбжьқәа.
Ус, иаразнак ддагәахазшәа, изакәызаалак акы имаҳаӡо дааҟалеит. Данхәыҷыз, иҽаникәабоз илымҳа аӡы анҭалалак ишҭихлоз еиԥш, ихы ааиҟьеит, аха уаҳа умԥсит.
Ани есыҽны зызҿыҭра даҟәыҵыз рыхәҭаа акәзар ари аҿаҳа-ҿымҭра? Деиханы, дгазҽазуа дҩагылт.
Урҭ рзы ҿиҭроуп уажәы, аӡәаӡәала, дахьынӡахәо…
– Уаа, Нарықь! – ишимчыз ибжьы наиргеит. Ибжьы аԥша ашьҭыбжь инахәлаҳа ицон.
– Уаа, Махаз!
– Уаа, Кәасҭа!
– Уаа, Кәица!
– Уаа, Тарас!
– …Володиа!
– …Гәас!
Аҿыҭра уаҳа илымшо, агыларагьы уаҳа илымшо даныҟала, деиҭалеизҟәыҿны ахаҳәырдыдыра днылатәеит. Аџьынҵқәа ршьапқәа дрыбжьыԥшны дшыԥшуаз даагачамкит: нырцәтәи ахәы инавҵагылахьаз амза ҳаҭгәынк еиԥш еиқәаҵәаӡа џьар дук ахарсын.
Зылԥха ҳаура... Издыруада уажәы зыхьӡ ҳәаны ҿиҭуаз убра акәзар анышә иахьамоу?..
Уи, нырцәтәи аԥсыжрақәа рыҟны, ахәы аҵкарҵәҟьаҿы нышәынҭрак иахарсыз аџьар амза иадибалон, аха уажәы урҭқәа цқьа ирзеилыргомызт иблақәа.
Ихы ахаҳәра инылаҳан, ахырхыр ааҭгеит ихәлымшәы.
Ԥыҭрак ашьҭахь дахьыцәаз ԥхыӡ ибон иҭацәыз аԥаҭхь иҿыҵакны дааҟәымҵӡакәа дышҩахоз... Џьара кәармак ҭшәаны сҟырҟы азырцәаакуазар ҳәа. Дҿажәкны дыҟан...
Дигәа акраамҭа ихы ахьынахаз ддәықәын. Акыр аҵых цахьан еиԥш, ихы иҭамкәа игәы иҭамкәа дырҩегьых акәара дынхықәгылт. Иахьа шаҟантә уи дныр-аархьоу уара идыр. Ԥхыӡ ибазшәа акәын цқьа ишигәаламшәоз. Акәара зынӡа аԥсы ӡаны иҟан. Аихсыӷьра иаҿыз аԥша, макьанагьы аҵла рымахәқәа еимырҽҽо ирылан.
Данмаҷыз акырынтә иақәикхьан, абри аԥаҩ аҟынтәи егьи аԥаҩ дықәԥаларц. Зны дыҩны даннықәыххлак, изымгәаӷьыкәа иҽникылон. Ианигәаӷьлозгьы, аԥаҩ зынӡа ишьапы изахьмырсӡакәа, аӡы агәҭа дҭаҳауан.
Егьа иундазгьы нырцәтәи аԥаҩ дзахьымсит.
Усҟан ҽыҩ-ҷкәынра иуртә дыҟан. Зны, аҽеиқәа аԥхьа ирымаз аҽыҩ лахь-ҷашь дақәтәан аҩныҟа дшаауаз, акәара данааҽԥынгыла, иааигәалашәеит шьапыла дышзахымԥалоз.
«Чоу» ҳәа аҽыҩ-ццышә даннаҵаҟьа, еиҳа илаҟәыз аарцәтәи аԥаҩ илықәсны ианыԥа, иара дахҟьаны дцан абардра дылаҳаит. Абардра дшылаҳаз ауп акәымзар, адгьыл аҩарахь дкаҳар дыцҟьа дцон. Деимацәкәыкәы дрыцҳахәха абардра даалҵит. Аҽы алахь ҷашьӡа нырцә аԥаҩ ҳарак иқәгылан, ихьаҳәны иара ихәаԥшуан.
Маҷк шьҭахьҟа дцан, деиҵас дууаӡа дыԥеит. Адыжәҳәа ишҿыбгара иҟаз нырцәтәи аԥаҩ днықәԥалеит.
Уажәы ари акәара ахыԥара ӡышьҭрак ахыԥара изаҩызан.
Ҳәарада, ихыҵны ианыҟам. Ианхыҵуа уи ӡиаск иаҟарахоит…
Дигәа уаҳа дмаангылакәа, ахәылԥаз аҽқәа ахьынижьыз адәахьы иҿынеихеит.
Иара иҽеиқәа адәы агәҭахьшәа иҟан. Егьырҭ абна ҳандақь ахь рҽеиларӷәӷәа еилагылан. Азхара азымфаӡо ажәыр-жәырҳәа аҳәра иаҿын аҽан. Уи инацәыхаран иҟәиҭӡа ахала игылан аҽҵысгьы. Ицәазар акәхап.
Дигәа дышиашаз иҽыҩ ахь иҿанынеиха, аҳандақь зҽаварӷәӷәа игылаз аҽқәа рҳан, аддыҳәа иааилагьежьит. «Ҭхырр» ҳәа рхы ашьа иаԥхьо иааӡырҩит.
Аҽан аақәырқәырын, исыгә-сыгәуа аҽҵыс ахь аҿынанахеит. Аҽыҩ ыцәаӡамызшәа ахы ҩышьҭнаԥаан, иахьгылаз иахымҵысит. Абӷа инапы аннықәишь, ацәа аахԥеит, иаразнак аԥхӡы-фҩы ӷәӷәаны иԥынҵа иҭаст.
– Уҽушьӡеит ҳәа сыҟоуп, – иҳәеит уи, – уадызцалазеи, ашьшьыҳәа уҳәлар…
Аха гәыбӷанс иамоузеи… Ауаагьы аҽқәагьы ҳаниз, акрыфара ҳахымԥсаарц, ҳазшьышаз аҽакы ҳшьа иаларҭәеит…
Имаҟа ааимӷихын, ицәаакӡа иҟаз ақьышә иԥшаан, асаса ааихыхны инаҿеиҵеит. Дҩаԥан, убриаҟара дшыҳаракызгьы, акраамҭа иҽимырххакәа, аҽы азқәа аҟынӡа дзымҩеит. Дҩақәтәан иҽааиҵихит, аҽыҩгьы дышьҭкәыцәаа аҿынанахеит. Дигәагьы дласӡа дааҟалан, иԥсы ааилалеит.
Аҽыҩ шнаҵҟьаз еиԥш, аҽҵыс абжьы ҵарыхәҵәаӡа иаакьыркьырт, аҽангьы аагәрым-шәрымит. Уинахыс акгьы иаҳауамызт Дигәа. Иԥрит аҽыҩ азқәаҿ ауаҩ
данаиу. Уи имаҟа наҿеикыр иҭахын, аха амаҟа акәым, аӷәра аҿазаргьы уажәы уи анкылара цәгьан.
Апыҟҟаҳәа аҽышьҭыбжь аҵх иҩаларпыҟҟо, амҩаду ахь ахы археит аҽеиқәа. Убас иҭрысны иҵәиит, Дигәа еергьҳәа аҽызқәа иҽахеикит.
Амала баша амаҟа аҿеиҵеит, иара иахьаҭахыз дагон. Аха, анаарахьҵәҟьа ианнеи, ибжьы ақәирго, амаҟа аҿымшәартә ахы дахо, ииулак акәарахь ахы ирхеит. Ҵаҟа аҭаҟьаҟьараҿ ианылбаа, ишьхәа аирбан, акәара дахыԥарц аҿынаирхеит. Аха иара, аԥаҩахь инаӡарц ԥыҭк шагыз иааҳәын, аԥшаҳәа иаваршәны аҩада иҩит.
Егьа иундазгьы аҽинамҭеит. Иаангылт уи ҵыс злымԥраауа инашьҭыз аршәыраҿынӡа ианнеи. Ауразоуроу еисуан, ацәа ахыԥан ицон.
Ари алагьы иҩашьом уи шажәыз. Ианааз, иахьа хәлаанӡа иҩуазаргьы усыс иамаӡамызт, еиҳа-еиҳа иаапкуан.
Ԥыҭк аԥсы анааиҭанак, еиҭахьаирҳәын, акәара дахыԥарц ахьиҭахыз ахь идәықәиҵахт. Иаргьы ахәда ҭҳәа ду дықәиан ахыцеиԥш ирхәон, ихьеирҳәуан, аха уаҵәҟьа ианнеи, ирҳазшәаҵәҟьа ганха иԥан, иҭрысны нада-аада иаҿалт. Уаҳагьы даазыбзиамхаӡакәа, аҩызцәа ахьыҟаз адәахьы дагеит. Иаргьы дахымҟьарц аԥырцәқәа инапы рыларԥсны икын, иахьиҭаху адәықәҵара даҟәыҵны.
Аҽеиқәа, Дигәа даман знык адәаҿы ианызҩеи, ахәылԥаз аҩызцәа еидцалан изларҩуаз амҩа аашьҭԥаан, адәы иакәшо иаақәлеит. Аҳандақь иавагылаз аҽқәагьы аавҵын, рыхқәа шьҭыхны иԥшуан. Аҽҵысгьы шәаны игылан, аин иадыӷәӷәала. Аҽан ааҟәымҵӡакәа ажәыр-жәырҳәа аҳәра иаҿын.
Дигәа иҽы, макьана имтәацыз аԥша кылжәо даман игьежьы-хынҳәуа адәы иқәын.
Уи агәы иаанагозар ҟаларын, даҽа ҽык захьымԥшӡакәа иакәшан аҭалара иаҿушәа. Убасҟак иԥырны иахьнеиуаз атрибунақәа рҟынтәи ауаа ршыкьыбжьы алымҳақәа ирывыҟьҟьа аԥша иагошәа. Убри азы акәушәа урҭ рыбжьы иара алымҳа аҟынӡа изымааӡауа.
Иҩуеит, иҩуеит, иҩуеит... Агьежьырҭақәа рҿы еиҭасны арахь иҩеиуа амза агәышҵа дныҵаԥшуеит Дигәа. Уи, иҿыцәо аԥырӷеиԥш, ихиаҵәа-хиқәарааӡа иҟоуп...
Иаангылом, ишзахәо ицоит аҽыҩ. Иашьҭам, иавагылам, иҟам-иным аҽқәа ираԥхныҩло, иҟам атрибунақәа рҿы, иҟам ахәаԥшцәа ираҩҟьҟьо... Ихаҵәицыԥхьаӡа инаҳәы-ааҳәуеит ажәҩан, изхагылоу адгьыл ацҳаҵәры еиԥш иаҵаҵәиуашәа.
Абас акраамҭа, акраамҭа инаҳәы-ааҳәуан ажәҩан, акраамҭа адәышкәаӷьаз иаҿасуан иххаахьаз аҽеимаақәа... Дигәагьы дааԥсеит уаҳа иламкәа, уажәшьҭа иҽызқәа иҽизахакуамызт. Аха аҽы аангылара агәы иҭаӡамызт. Ибжьы ақәиргеит, аха ианамуӡа дааилашәан, аԥырцәқәа ааушьҭны ишимчыз амаҟа дахан ахәда анирҵәи, аҽыҩ ықәҟьеит. Иаргьы уаҳа иҽизнымкылакәа дахҟьан, адыжәҳәа адәы днықәҳаит. Исаркьалыхызшәа аӷьеҩҳәа абжьы ган, ажәҩан иахькыдыз иҟәыбаса иааимышәшәеит амза. Инеиқәлашьцеит.
Ԥыҭрак ус дышьҭан Дигәа, иԥсы изҭымкаауа, ибла изхымтуа, ихы ҭууа. Ашьҭахьшәа зны ибла аахитит. Зныказ дахьыԥшуаз акгьы еилганы ибомызт, нас хәыҷы-хәыҷла аҭашәара згәы иҭаз амза ибеит. Уи
иакәыршаз аҽыкәаҳагь алаԥшҳәаа иҩалагылон. Ԥыҭрак ус иҽмырҵысӡакәа уахь дыԥшуан Дигәа.
Аҽыкәаҳа. Уаха абри адәаҿы аҽыҩ зыкәшо аҭагьагьеиԥш... Иԥсадоу алашара, ныха ҩазак, ныха жьагак еиԥш, амза иакәыршоу... Аха уажәшьҭа дук мырҵыкәа иҭахоит ари амза. Дук мырҵыкәа аӡара ҭырфаҷа, икеикеиуа иҩагылоит амзаҿа. Уи иацгылап аҵаақәа. Угәы зырҿыцуа, уеилҟьа-еилӷәыцәаа уҟазҵо. Ашьхақәа инарықәнаҵап асыршәы, арахьгьы илбаанагап уи, ахәыҷқәа «рыхәмарга» ԥшӡа, адгьыл ду ахәышәтәыга... Аӡиасқәагьы акраамҭа ирымымҵәартә аҩҿеиԥш иҿацаӡа асырӡ агьама...
Дигәа деихан дҩагылеит. Уи иалкаан џьаргьы ижьы ицаны дыҟамызт, аха деилаххаа, дхьанҭаӡа, адгьыл дахьықәгылаз иҭаирҽыларашәа ибон.
Иџыџӡа иахьыҩагылаз игылан иҽыҩгьы. Днадгылан абӷа инапы нықәишьит, аԥхӡы макьана иаламбацызт. Инап ҟьаҟьа дуқәа ҩақәырӷәӷәан, аҵыхәа ашьаҭа аҟынӡа инықәишь-аақәишьит.
Ахгьы хьарҳәны инаихәаԥшит. Егьи аганахь диасны авара инапы анынахьишь, дырҩегьых дахьгылаз ахь ихьаҳәит. Дигәа иџьыба дынҭалан асԥычка ԥшааны иааихьишьын, иара иахь ихаз абла инхирԥхалт. Аҽы ахы амырқәацеит. Уи абла аш хын, еимаҩызны акгьы абаӡомызт.
Даҽа сԥычкак аиркын, егьи абла ианынхирԥхала, ашырҳәа ахы аашьҭнакәыцәааит, игазго ихыжьлаз агәырҩеи ааԥсареи еимырҽҽаны инаихәаԥшит.
Абри акәзаап акәара аԥаҩ ахь изықәымлоз, иажәӡеит рыцҳа...
Аҽы азқәа дырҩегьых инапы нықәишьын, уа иааныжьны адәы дықәлан иҿынеихеит Дигәа. Амза азыбжа амшын иаҿыҵыҳәҳәон. Аҽыкәаҳагьы акыдбалара иаҿын. Аԥша еиқәтәахьан. Аԥсабара ҟәызгаӡа, икараха ихырсысуан. Аҳандақь ахь игылаз аҽқәагьы рыҽдырҭынчит. Аҽанҵәҟьагьы аҳәра иаҟәыҵт. Зегьы ацәа рҽарҭон.
Икараха иҟоу аҽыҩгьы ыцәозар акәхап, еибганы инхаз азблак хҩаны...
... Ишгылоу!
Дигәа амҩахь данкылс, амза ҭашәеит. Иаалашьцашәа ауит, аха уажәшьҭа ацәылашара аԥсы ӡаны џьара аҵых аҿаҟәахьан. Шьыжьынӡа иҟаиҵара, дахьцо изымдыруа амҩа дананхала, ихьыз зегьы изеизыкәкәо иалагеит.
Иацы ашьыжь инаркны уажәынӡа, уахыки-ҽнаки акәым, шықәсык цазшәа ауп ишибо.
Лара... Лара лакәын ассир, дышԥаччоз лкьатеиах ԥҵәо... Уажәшьҭа игәы ахьыԥсыз иԥсит: Убриаҟара акәын уи ииҭахыз... Уиаҟра иара изы егьымыцхәын. Уажәшьҭа лара иааҟалҵалак, илҳәалак, илулак – иара изы зегьы дара ракәын...
Уа игылан иччоз, избаз еиҳараҩык ирхашҭхьеит. Иргәалашәаргьы, «митәык ҟалама» рҳәашт. Аха иҟалаз урҭ иабардыруеи! Урҭ дыршьа рымаӡам, урҭ рыблақәа аҽа дунеик иқәыԥшуеит, иара дызмоу адунеи рбарҭаӡам. Уа урҭ лашәуп, идагәоуп... Аха лара ус дыҟоуп
ҳәа ԥхыӡ ибаргьы ихеиҵомызт. Убасҟан, аҟама аҿы еиԥш, уи лыбла ибла ихылымшьылар...
Ииашоуп, усҟан иҭаххар, ихьаа анаахыжьжьа дҩагылан, УИ даашьҭыхны анышә днанҟьо, даашьҭыхуа, деиҭананҟьо... Ауаҩы амш илагара зеиԥшроу иирбарын, цқьа-цқьа... Аха уи аҩыза ауаҩы ишԥаҟаиҵо! Егьи драхәхаргьы, уара уеизгьы-уеизгьы урахәхар аума! Ишԥаҟало зегьы еицлабны ирахәхар! Арахәра ԥхашьароуп, еиҭаԥхашьароуп, рыцҳароуп! Шәарҭа дууп!..
Аха уа игылақәаз рзы уи аилкаара цәгьоуп. Лара лыбла зегьы рзы ихтыз џьимшьоз, мшынзаргьы аҵанӡа дҭаԥшуаз џьимшьоз...
Ииашоуп, зегьы рыблақәа хтын, ирбон. Аха баша ирҳәом, ахьшьгьы хара иабоит, аха ауаҩ иибо азбом ҳәа...
Игәы урҟьар акгьы убаӡом, аха иара ида уаҩ изгәамҭо игәы аҵәымӷ алаԥҵәеит. Иҽанааирҵыслак уи аԥҵәахақәа наҟ-ааҟ илакшалашт... Акраамҭа.
Ашарахь еигәо ианалага, хьшәашәарахеит. Ахьшәашәара Дигәа ихы-иҿы арԥсаҳәан, амца зхылан иҟаз иб-лақәа хнатуан.
Дышнеиуаз, акы ааигәалашәан даангылт. Даахәыц-хәыцын, ирӷәӷәаны иҿынеихеит. Дахьнеиуаз убас ишьа еилашуан, адыжә-дыжәҳәа игәы еисуан, ихы ицәымӷнатәуан ииӡбаз. Аха еиликааит, абас дшыҟаз уи игәаламшәар акәын, ианигәалашәа ихы шизнымкылоз… Иара иакәӡамшәа дҟалеит.
– Иарбан сара уаҩ игәнимгара зыгәнызго, зегьы среицәоума?!. Ма зегьы среиӷьума?! – даҿын уи ихала ацәажәара, игәы ишамуаз.
Иҭаҷкәымқәа ааираҵәеит, ихаҭагьы иааџьеишьеит ибаҩ-ишаҩ, ицәа-ижьы иазымкуа, гарҭа змамкәа иҟалаз имч ду.
Дҩаҵҟьан, дыҩны иҿынеихеит. Амарда ашьапаҿы игылаз Цуца лыҩны днахьыԥшит… Дшыҩуаз уахь ихы рханы дцон.
Зны-зынла, аӡәгьы изымдырӡо, Цуца лхы ныбжьганы џьара дцалон. Мышкы-ҩымш данымааӡоз ыҟан. Ақыҭантәи абызҳәацәа ихтны ирҿыҵашәалак аҳәара иалагон, дхынҳәны данырԥыхьашәалак.
– Уаҳа ишԥазури, шәара зегьы шәыԥсызар! – лҳәон уи.
– Жә-камбашьк сыман, – иҳәон абызҳәацәа рахьтә аӡәы, – ақыҭан акамбашь-цәаӷьқәа ҭәны ишыҟазгьы, уи, ианазаалак, абарҭ аӡқәа зегьы ирырны архақәа рахь икылымсыкәа иаангыломызт. Нас уатәи ацәаӷьқәа анаслак ицәтәны, иқәач-мачуа ашьшьыҳәа ахала игәарлон.
– Ҳа-ҳа-ҳа! Сара сакәым, шәара шәыҳәсақәа егьарааны ишәыҵыҵхьазаарын, царҭа ҳәа акгьы рбом акәымзар… Анышә уашьын, ушынкашәара угылоуп, изакәыхи нас сара сҿы убз узасуа!.. – ирҿалырцеиуан уи.
– Уааҳә аауп, нас, уааҳә!!!
Ддоухазшәа акәын ихы шибоз Дигәа. Убысҟак имч ижәлан дыҟан. Амардуан аҿҿа алго, хыма-ԥсыма дҩыхәнан, абарҵа-кьаҿ хәыҷы ҭарҽыло дҩықәгылт. Ашә дагәеит, аха наҟстәи аихаҵәы ылаҵан иаркызар акәхарын, наҟ-ааҟ аҭӡамцқәагь шамаз иаахыџхыџит, нас днас-насит. Иармарахь џьара аԥенџьыр аатит. Цуца лԥынҵа аакыллырҳәҳәеит. «Ҟоҳ» ҳәа ақьреиԥш
лыҩныҵҟантә акы ныҭҟьеит уи. Аԥенџьыр дадымҵыц иҳәоны, ашә аӷьӷьа ахган иаатит. Дигәа ишьаҿа неихиган, иԥхаӡа, иҟәазгаӡа иҟаз аҩныҵҟатәи аҳауа дналагылт.
– Знымзар-зны ҳәа сгәыӷуан… – лҳәеит уи хәыҭхәыҭла. Лыблақәа кәеицеиуа ацәыҵлашьцара ианыԥшуа иаԥхьа дахьгылаз. – Уаха, аахәлазар, слаԥықәшәа «абар, абар» аҳәон…
Уи зынӡа ацәа далҵхьан, лиарҭа дықәтәан дизыԥшыҵәҟьазшәа.
Иара ихы шхаз инапы ӷәӷәақәа аалыкәыршан данаалыха, лхы игәышԥаҟынӡоуп иахьынӡаҩаӡаз. Дшаҳәшаҳәуа, дтамтамуа дыҟан.
– Аа, сушьуеит, – акыркырҳәа дааччеит уи лыбжьы аҵәы иахаҵаны, – уажәы усҟак уҽумырххан, иаасараӡеи… Уҽеилых, ццакыра ҳамаӡам…
Дышцәыҵаччоз, ара-ҵла адац дҭысуашәа, хәыҷык иааиркәадаз Дигәа инапқәа лхы нарыҵылган, хыма-ԥсыма иҳәынҵәрақәа днарышьҭалт деилылхырц.
– Сгәы ԥҵәахьеит сара… Схалазаҵәык… – даҿын уи.
Дигәа ици-ишәи еихамгыло дарыхьҭашьызшәа деиҵасуан. Ишьамхқәа ракәзар, иҵагыломызт, аффаҳәа иҵакәашон.
Деиҭаҩалзыҭрысын, иҽыларҟәшәа даашьҭикәыцәааит. Лгәыԥҳәқәа ҟасҟасо, лхарԥ иҭырҩны инеигәыдҳалт. Лцәа-лжьы ашыра, аҩы џьбара еиԥш ишьа-ида иҭалан дааимнадеит.
– Иҟоумҵан, умыццакын… – дҳәаԥы-ӡыԥуа дааӷьаҵәыӷьаҵәит лара. – Минуҭк… Соушьҭ… Умыццакын…
Убри аамҭазы иара дааилууаан, акы дакӡамкәа аҩада ахалара далагазшәа ибеит. Нас минуҭк аҟара адунеи
зегь ишьеи-идеи ирҭысны ицон… Даагазҽазын, арахь данааиуаз изнымкылоз имч зегьы илаԥсылмыткуа, дхьасаҟәӡа, дхьанҭаӡа днеиқәаҳаит.
– Дигәа… – лҳәеит уи дшәаны, аӡы шыцәаз ибаны илҳәоз лҿамшәазшәа – иахьа аус суӡом… Шәахьоуп…
Дигәа, уи деиҭалыдкьыслар ҳәа дшәаны, аца даблызшәа дҩаҭрысын, даанаскьеит. Нас ашә ааимԥааны дындәылҟьеит.
Шьашькәа аҩны данааи, аԥшасра хыжьжьахьан. Дкараха, деиҭанамго агәашә лыҽнадылҵеит. Лылахь ааиҵыхны данынаԥш, аӡә дуауаӡа абарҵа дшыҵагылаз лылаԥш наиқәшәеит. Зныказ лгәы нҭыԥсааит, аха уаҳа дымхьаҳә-хьачакәа уахь лҿыналхеит. Амардуан данынкыдла дылдырт ари Шьасиа шлакәыз. Уи лҿы наҟ ирҳәны дгылан.
– Ибыхьзеи, бара?! – лгәы ҭыԥсааны, лыбжьы лызҭымкаауа, уи лнапы лгәыҵаԥса дахьгылаз дааиԥхьылшьшьааит Шьашькәа.
– Быԥҳа бгәы ҭылгеит…
Уи лыбжьы уаҩ имхацәгьахартә иҟан.
– Иҟалазеи?! – зынӡа лыԥсы цаӡаны дҵааит Шьашькәа.
– Дабаҟоу Шьыта?! – даалҟьеит Шьасиа лҽаалыриашан, аԥша еиланажәжәаны илхагылаз лхахәгьы лнапы налылшьит. – Бара ибзымдырӡошәа бызцәажәозеи?! Сара соума абри аҩнаҭаҿы зегьы зцәышәҵәахуа?! Исыдыжәбалазеи, исыхьзеи абри сара, издыруада схы еиқәшәамзар, сара исызгәамҭозар! Исашәҳәа бара, исашәҳәа! Уи аҿоума шәахьысцәыԥхашьо, смаршәа ахьышәкуа! Даҽаџьара шәсыӷрагылазаргьы, шәсыхәамԥшӡакәа шәсыӷрысуеите!
– Дабаҟоу, бара, Шьыта?!
– Иазхоуп ҽырдагәа аҟаҵара, иазхоуп ҽмырҳа аҟаҵара, сан! Сызусҭада абри сара, скашәарахума, снашԥоума?! Бара бами уи цқьа издыруа, иҳәа! Иарбан сара шәызсывсуа, иарбан?... Исашәҳә, шәуаами, бара!
– Иҳәа, бара, иҟалаз!
– Издыруада сара сахьыԥҳәызбатәахьоу азы шәылахь ада ԥысҵәазар? Шәысцәыԥхашьо аҟынӡа шәнеизар?! Исашәҳәа, ианбанӡасцәышәҵәахои? Аха убри аҩыза агәаҵәа шәызҭоуп шәызынтәык, убри азоуп ус шәзыҟоугьы! Абри аҩны, абри еилаҵәыҵәы иҩнажьу ауп шәара хәыцырҭас ишәымоу! Убри шәшахыбаауаз шәыбжак агахьеит! Ауаҩ иакәым, ашәарахгьы иарииз азы шьац ԥшқак аԥшаауеит.
– Баҟәыҵ, баҟәыҵ, уажәшьҭа! Иазхоуп! Исаҳәа иҟалаз! – дныҩныҳәҳәеит Шьашькәа.
Шьасиа, лҽааиқәылкит. Аха цқьа дыхьшәашәаанӡа ҿылҭуамызт.
– Шьыта дцеит… Хаҵа…
– Дзыццада?!
– Заур!
– ?!
– Заур… Аџыр иԥа!..
Шьашькәа лҿы иҭахысызшәа, иахьааихылхыз ус даанхеит. Дгыла, дгыла, дгыла, нас деиҭанамгошәа лҿыналхан, иҟьаҟьаӡа иаартны иҟаз Шьыта луада дныҩнашылт.
Ашифонер ҟьаҟьа ду ашә аартын. Шьасиа лҵыкқәак қәықәма-шәықәмаха, икалкало акнаҳагақәа ирхьынҳалан. Уаҳа хыхьгьы-ҵаҟагьы џьара цаха ҭаршәмызт. Ашифонер аханы иқәгылаз хәыҷи-дуи хә-чамаданк ыҟамызт. Ауада ҩныкка, иҭацәӡа иҟан. Шьыта лиарҭа шьҭыхӡамкәа, еилажәжәа лкаруаҭ ианын.
Шьасиа луадахь ихаз ашәгьы аартын иҟьаҟьаӡа. Убрагь арадиоприомник ахьықәгылаз иккаӡа иҟан…
Шьасиа луада даныныҩнала, арадиоприомник ахьықәгылаз днықәтәан, лхы кны дхәыцуан.
– Наҟ азалахьгьы быҩнал, ус баналага, – лҳәеит Шьасиа лан длыхәамԥшӡакәа, – УИ акәзар иббарц ибҭаху, уахьынтәи илгазгьы рацәоуп…
– Шәара усгьы сара зынӡа сыԥсыз џьышәшьоит, – лҳәеит Шьашькәа дацҵымҟьакәа, – амца иагааит зегьы, шәара шәахьалакым!
Ашьшьыҳәа днеин Шьасиа лиарҭа днықәтәеит, аурҭ бааԥс иапҟаз аԥсаатә еиԥш дхьышьшьы.
– Аниҵәҟьа дышԥаиццеи, – лҳәеит уи, – лхы зрыцҳалымшьазеи, лҽызҿалыршәда?..
– Уахаҵәҟьа ари шылгәаӷьуаз здыруандаз… Аха зынӡа исызгәаамыгӡеит… Абиблиотекаҿ иаргьы ларгьы ацәашьы ырцәан иштәаз санрыхҭыгәла, исҳәашаз сҳәеит… Саҳәшьа лыхәҭаагь убра салгеит!
– Ианрыҵыбх, лыԥсгатәы лыман дықәҵит… Иҟалақәоз еилылкаазар акәхап… – аҵәыуара дакуан Шьашькәа.
Ԥыҭрак ҿымҭ итәан ангьы аԥҳагьы.
Ашьҭахьшәа Шьашькәа, аҭҳарцәҳәа дҩаҵҟьан, азал ахь днеит. Хыла-гәыла еилаз амаҭәақәа днарылсын, иаркыз аԥенџьырқәа аартуа лҿыналхеит.
Аихаҵәқәа хыма-ԥсыма иаамхны, аӷьеҩҳәа икыдҟьо, дакәшан шәгьы ԥенџьыргьы ҟьаҟьаӡа иаалыртит. Иҿыхаӡа иҟаз шарԥазтәи аҳауа неи-ҩеиуа ауадақәа
инарыҩныст. Аха алашьцара акраамҭа ус иҟәазгаӡа аҩны иҩнатәан.
Шьасиа дҩагылан алашара алыркит.
– Бызҿу закәызеи, мшәан?
– Сызҿу-ба? – наҟ зҿы рҳәны аԥенџьыр иадгылаз Шьашькәа арахь даахьаҳәт. Уи лыԥсҭазаараз даара акрызҵазкуаз уск лыӡбозшәа, лхы-лҿы еицрашәаны дыҟан. – Сара издыруеит урҭ усҟак уи лхы-лгәы изҭалаз излышьҭаз… Акаҿы иаанымгылакәа дагьзыргаз… Издыруеит абри аус абасҟак ихәжәаны изыҟарҵа!
– Изакәызеи ибдыруа сан?!
– Издыруеит!..
– Саргьы издыруеит…
Бара ибдыруа мацара акәындаз…
– Сара зегьы здыруеит…
– Зегьыҵәҟьа абабдыруеи!.. Урҭ зыргәаҟуа аҽакӡоуп… Аҭаҳмада рыцҳагь изшьапык ала аҳаҭгәын дышҭагылоу рбоит… Иахьеи уаҵәи иԥсыша иоуп… Урҭ шәара шәуаӡәк ишышәтәхо уеизгьы ирдыруеит. Уи лыбла ԥшӡақәа ракәӡам дхызхыз… Сыԥҳа лыблақәа ихырымхшаз дызусҭадаз! Уи лыԥшӡарагь, лҟәымшәышәрагь цыфак еиԥш иршьеит… Агәыхәҵәҟьа ЕГЬИ ауп. Избан абас изыҟаларыз, излықәнагаз уи сара сыԥҳа?! Избан?! Иҷышәын ларгьы саргьы ҳлахьынҵа!..
– Бҽынкыл, сан!
Шьашькәа лыблақәа алабжыш рыхгылан.
– Шьасиа, бара ибыздыруам… Зегьы. Бара бгәы бзырхьқәоугьы здыруеит, урҭ саргьы игәнысымго џьыбымшьан… Аха сара уи исзацуп уаҩ изхымгаӡо…
– Бҽеиқәк, сан, иазхоуп!
– Урҭ ргәы иҭаркқәаз здыруеит… Даарагьы иӡбаны иҟаҵоуп, аха уи ианакәзаалак ҟалашьа амам. Убри рдыруазар зегьы аҽакала иҟалон.
– Сан, бызҿу закәызеи, быԥҳа блылаӡеит, егьи бызламӡахуа иарбану?! Ларгьы сыс-мҟаак лакәӡам, сан. Урҭгьы зеиԥшроу бдыруеит, аха рхы длыркырц иҟоуп…
– Убригь здыруеит… Сара ус сыҟамызт, аха уи аҽа шьоуп ус дҟазҵа… Уи ашьа иара атәы ианаргеит…
– Уи ишԥа… Ҳара ҳшьа?..
– Бара бакәым! Уи… Аҽа шьоуп илылоу!..
– Сан?!
– Усоуп!.. Бара шьҭа ибцәызӡо закәызеи… УБРИ АҼНЫ инаркны бан дыԥсхьан! Уи лыбаҩқәа уажәы абра лцәа иҭаԥсоуп, аха лхаҭа убри АҴӘАҚӘА рымҵан джуп…
– Сан?!
– Убри аҟынтә, урҭ аҵәақәа зтәу бара боуп. Шьыта лус алаӡам! – лыблақәа шаҵәышаҵәуа ашырҳәа дҩаҵҟьеит. – Ианбанӡасҵәахуеи ари, ианбанӡа?! Сцоит. Иара убраҵәҟьа, зегьы шеилагылоу ирасҳәоит!.. Баша ирҳәо џьыбшьома, агәырҩа маӡа уаҩ дагоит ҳәа. Уаҳа сахәарҭаҵәҟьам сара, сахәарҭаҵәҟьам!!! – ашырҳәа ашә ахь лҿаныналхоз Шьасиа дналыхьӡан, лнапы аалыкәыршан дылкит.
– Сан, сан барамыжда, беилагама, ҳахәда ԥыбҟома?! Ҳазлаҟоу ҳара иҳазхоит…
– Инеиҭаргаша баб, изсанаижьзеи, сзимшьызеи убри ауха… Дзимшьызеи уи алахшагьы, адунеи цқьамхоз! Сыԥсы сымшьоз саргьы!.. Анышә, анышә, анышә – убри ада сара сыԥсы згарц сыҟаӡам уажәшьҭа!
– Сан, сбыҳәоит, сан, бҽырҭынч! – Шьасиа ауеимадаҳәа инеималҭәеит. – Уиеиԥш иагьаџьара иҟалахьеит… Иааурызеи нас, убас ҳлахьынҵа ианызар акәхарын. Ҳҽыргмыгны, ҳазцәымӷу ргәы иахәо зыҟаҳҵарызеи?!..
– Уажәы ус бҳәоит, аха бгәы иаанагогьы здыруеит!..
– Сан, ибыхьзеи бара мыжда! Сара сҩыза амц иҳәар дҳашҳатәарахап. Сара агәра ганы сыҟоуп бара ишыбхарам… Саргьы зегьы банасыжьуеит, сан, зегьы зегьы, зегьы! Убри бара бзы акы иаԥсазар… Бара ишыбхарам здыруеит, избанзар… Бара сара бсеиԥшуп.
Шьашькәа лыԥҳа дҩалыҵаԥшын, лҽааиқәылкшәа луит. Нас днеины адиван днықәтәеит.
– Шьасиа… Бара бзоуп адунеи сзықәу уажәшьҭарнахыс… Бара аӡә заҵәык бзы. Амала бара бтәы аҽаӡәы игар ҟалом. Быҩны алҩа бара иҩабышьҭроуп, быҵәҩаншьап бмырӡроуп акәымзар, нарцәгьы неирҭа сиҭашам баб… Шьыта разҟыцәгьа, Шьыта зхы зфаз… – лылаӷырӡқәа лҿыкьаса рҿынархеит. Дҵәуон уи лыбжьы мыргакәа, дымқьызқьызкәа, ус лқьышә еихарӷәӷәа дтәаны.
Адәахьы ицәылашон. Зԥенџьырқәеи зышәқәеи аатыз аҩнгьы, иԥхашьа-ԥхаҵо иҩналаз ацәылашара иааҩннарҭәааит. Ажәҩан алахь еиқәышьшьы аҩны иҩнаԥшуан.
Ҩадантә макьана ашьхақәа аҩны иҩнаԥшуам абжьааԥнеиԥш: урҭ макьана аԥсҭҳәақәа рхаршәуп. Ладантәгьы амшын иаҵәара уаҩ ибарҭам: ажәҩан аҵахь ихәашьуп, насгьы, иахьынӡахәҭоу имшац макьана.
Аха иккаӡа аранӡа иааҩуеит ҵаҟа аиҩхаа иҭҵәрааны иҩеиуа адәыӷбақәа рыҵәаабжь.
Азаақьҳәа ацәылашара иалҟьан ҩынтә раҟара иааҩхьеит аӷба абжьы.
Еергьҳәа аранӡа иааӡоит ҵаҟа аҭшәарраҿ изеивымсуа аидарашьҭыхга машьынақәа ахьеибарҳәҳәо.
Аха уаҳа Басиаҭ ихьӡ ҳәаны ҿырҭуам урҭ… Избанзар… Изаҳауа дыҟам…
Икараха, иҟәиҭхан игылоуп аҵәақәа рбаҳча. Иӷәыхны, иккаӡа игылоу егьырҭ ашәаԥыџьаԥ рылымкаа, урҭ иахатәи аԥша иацәыргеит имшлацыз рыбӷьы. Амала, иҭаамкәа иҿахаз, зышәра иахыԥахьаз аҵәақәа аҟәыбеит, ҵаҟа абӷьыжә иалаӡны иалаԥсоуп…
Убарҭ аԥсҭазаара зиҭаз аҵәақәагьы, уажәраанӡа ихьӡ злаз абжьқәагьы Басиаҭ иԥсҭазаара иалҵит, иара дара дышрылҵыз еиԥш.
Аха урҭ рыԥсҭазаара макьана акыр ааԥны, акыр шәҭра-аамҭа азыԥшуп…
Дигәа игәы бжьысны, ихы дацәыԥхашьо амҩаду ианыршәланы дцон иҩныҟа ихы рханы. Ахәышәтәырҭа дазааигәаны даннеи, игәеиҭеит еилагьежьуа еилагылаз ауаа. Убасҟаноуп аҳаҷаҳәа ианааигәалашәа урҭ зусҭцәаз.
Иҟоузеишь, анаџьалбеит... Дышԥеилгеишь уи аԥҳәыс?..
Иацы акәын аҳақьым дыҩны даниԥылаз. Иацы ашьыжь! Игәаҟуа изгьы шықәсык инаӡозар акәхап ари аамҭа!..
Еилагәжәажәо еилагылаз ауаа ргәырҩа, рыгәҭыха, баагәарак еиԥш инаидӷәӷәалазшәа ибеит Дигәа.
– Макьана аӡәгьы?.. – дҵаашәа иуит Дигәа.
– Дгәаҟуеит...
Зегьы инарылгашәа зыбӷьы ҿӷәыхаа иҟаз ахьа-ҵла амҵан дгылан Сунар. Уи дахьынагылаз дадырсызшәа
дҵысӡомызт. Макьана цқьа иахьымшацыз акәу, уи ихы-иҿы хшәааны иҟан.
Еилагьежьуан, еилагьежьуан игылаз зегьы. Даргьы маҷҩымызт. Ҳәсақәакгьы рхахәқәа рнапқәа нарылакуа, рыӡӷқәа ҭыбӷаҷаауа игьежьы-гьежьуан, иқьып-шәыпуан.
– Анцәа игәы иамыхәо ҟашәымҵан, шәысҭыҳә! – урҭ аҳәсақәа инарабашьит шьоукы.
– Анцәа, анцәа, анцәа! – дааҟәымҵӡакәа дматанеиуан Дигәа иаԥхьаҵәҟьа игылаз ԥҳәысбыргк. – Анцәа, анцәа, анцәа...
Ауаа неиханы ахәышәтәырҭа инадибагәалаӡон, нас инеилышәшәа-ааилышәшәо, иааилыҵқәон. Ахәышәтәырҭахь џьара ӷызыбжьыкгьы дәылыҩуамызт. Ҭынчран.
Ус ашәақьҭҟьареиԥш игеит асаби иҵәаабжь.
«Уау-уаау-уаау!..» – иҽшьуа дҵәыуон уи.
– Диит!!!
– Деилгеит…
Еилагылаз ааилагьежь-ааилахынҳәит. Шьоукы рыԥсы ааргеит, шьоукых еиҳагьы ишәаны иԥшуан.
Ахәыҷы иҵәуабжь гон.
Ԥыҭҩык, иԥсны иҟаз рхы-рҿқәа ԥхашьа-ԥхаҵо аччаԥшь аақәлеит.
– Иа, ухьышьаргәыҵа сакәыхшоуп, улбааԥшны ҳахьгәоуҭаз, ҳашшыԥхьыӡ ахьудукылаз. Уажәшьҭарнахысгьы уара унапы ҳануп, сукәыхшоуп… – Дигәа иаԥхьа игылаз аԥҳәыс-бырг, лхы ҩышьҭыхны макьана бла-ҿы зхаӡамыз ажәҩан днаҵаԥшын, лылахь-лыџьымшь лӡатәуан...
Убри аамҭаз, ашә аатын, ԥшшәы ихаӡамкәа даадәылҵит аҳақьым. Уи, иахьигара изымдыруа изнапык ала икын акислород хчы.
Дахьаадәылҵыз ԥыҭрак ус дгылан иара. Зегьы ихәаԥшуан, ихәаԥшуан, ихәаԥшуан. Иара дызрыхәаԥшуамызт. Нас ахчы иҭаз аԥсыԥ аауишьҭуа, иаргьы ааидшәаҟьалт.
– Иида? – дҵааит игылаз рахьтә аӡәы лыбжьы лҿыҵӡааны.
– Аԥа...
– Лара?..
Аҳақьым уаҳа изымчҳакәа, инапы илахь иаԥыракны ашырҳәа наҟ иҿынеихеит...
Иаразнак ҵаҟа игылаз аҳәса зегьы ааибарӷызит.
Дигәа дхьаԥшны Сунар иахь дыԥшит. Уи ақьаад еиԥш дышкәакәахахьан. Аха дахьгылаз дгылан дымқәацакәа.
Ҳаи, анаџьалбеит!..
Ашьха хоура ақәцәан иқәу анаҟәоу аиҟәԥараҿ иҩалшәоит уи – АӠЫ ЦӘЫКӘБАР. Илбааӡома уҳәартә илаҟәны уи ихыԥшылоит ажәҩан иаҵәа. Иакәаӷӷа иаакәшоит ахра еибаркырақәа. Аблабарҭа, анԥшыларҭа рибамҭо...
Уи ииуеит ԥсра ақәымларц... Ианиуаҵәҟьа, цәыкәбарк иаҟараны иациуеит амшын амчи абжьи...
Аеҵәақәа кыдыҩҩы ҵа-змаӡам адунеи иналацәон... Ашәақьхәшәеиԥш аҳауаҿ ибылуан аметеоритқәа. Ииаӡаауан аҭоурых агьежь ду иаҵахаз ажәларқәа... Анцәа ишьапкразы анеира иахьаҟәыҵхьои ауахәамаҿ икыдхалаз
аныхачаԥеиԥш, зны-зынла аҽыкәаҳа акәыршан иааԥшуан амза...
Икеикеиуа ишиц ииуеит уи анаҟәоу аиҟәԥараҿ аӡы: абжьы рхоуп арҩашқәа, рыԥсы ҭоуп аӡиасқәа, ацәқәырԥа хуп амшын...
Ҵаҟа аԥшаҳәақәа, агаҿақәа, ахәқәа иҟьаны ирықәыԥсоу анхарақәа рҿы џьара, ашьшьыҳәа, имсакны иҟоу инапқәа наӡаӡа рыԥсы ршьарц инеиваҵан, иҽааиҵихуеит аӡәы... Аеҵәа кыднахуеит аҳәҳәабжь.
Аха, еснагь еиԥш, еиҳа агәаҟра аныҟазгьы, уахык иалагӡан анацәа аншлозгьы, игәеибаҭон аҷкәынреи аӡӷабреи... Шарԥазык аеҵәа кыднахуа ибжьы гарц ҿыц ииз асаби...
Абри анаҟәоу наӡаӡа зыԥсы ҭанаҵо аӡеиԥш, абзиабара аԥсҭазаара аԥсы ҭанаҵоит.
Ҽынла уи ахьынӡацо иажәуеит амра ашәахәақәа рыԥхара. Уахыла иҩежь-ҩежьӡа, аҵәаҟалақәа реиԥш ажәҩан иаҵаԥсоу аеҵәақәа ӡааӷӷала, ииасны ицоит, ицоит, ицоит.
Абас ииуеит цәыкәбарк аӡы, абас ииуеит аӡиасқәа рыԥсҭазаара, амшын абжьы...
Нагӡара ақәзааит зегьы ирыцку аҵабырг ду – АИРА!
Рушьни, Аҟәаҟа игаз амҩаду аҿы даннеигьы, акраамҭа дыԥшын. Иара дааины дыԥшижьҭеи, еидарашьҭыхга машьынақәаки, икарахан ицәаз ауаа рыла иҭәыз ЗИМ ҩазаки ракәын ииасӡахьаз… Урҭ иара игьизхьамԥшит. Аԥша иҿаҟьаны инықәлан ицеит.
Дыԥшын, дыԥшын, длеиҩеиуан, длеиҩеиуан. Акраамҭа амҩа ҭацәын.
Абра дышгылоу иқәшәар ҟалон… Уи адагьы иҭахымызт:
Такәы ааҵхьаны даныԥшы, ацәылашара еимгәҳәо иаацәырҟьеит втобус дук. Иҿыцҳҳараӡа. Инапы шьҭыхны амҩа дааныххылт. Автобусгьы Рушьни инаивакны ажыжәҳәа иаангылт. Иаргьы ичамадан аашьҭԥаан, зыбжьы мыргаӡакәа жәҩангәашәԥхьарак еиԥш иаатыз ашә ахь дыҩхалан, аԥхьаҵәҟьа днатәеит.
– Аҟәанӡа!
Ашафиоргьы, уаҳа уи ақәҿымҭӡакәа, автобус аҿынаирхеит. Иҩашьаӡомызт уи шаҟа деилаҳан аруль икыз. Дҵәиҵәиуа, дахьыкәашо аԥҳәызба дылхьымсӡакәа имахәар дыҵижьуазшәа акәын, аҵәирҭақәа рҿы имырхьааӡакәа амашьына ширхынҳәуаз. Автобусгьы, иахьҿыцыз аҟынтә, изгоз бзиа иахьибоз аҟынтә, иӡса-ӡсо астол еиԥш еиҟароу амҩа ианызшәа акәын ишнеиуаз. Автобус шеибакәу иацԥыҳәаны иххәыцуан бзиа ибаны иназгоз ауаҩы.
Рушьни атәарҭа тата дахьланага-ҩанагоз, ицәа-ижьы зегьы ианыруан аласра, уажәы-уажәы адгьыл аҽынаҟәыхны инышьҭԥраарашәа, ишьҭхысаа дназгоз автобус.
Ауаҩы снагь анасыԥ, анасыԥ, ҳәа дгәаҟуа-гәаҟуа дашьҭоуп. ИАРА еизакны џьара ишышьҭоу уаҩы имбаӡацт, уи ацыԥхьқәа еснагь ауаҩ иԥсҭазаара иалаԥсоуп. Урҭ аныҟамлагь ауаҩы дҭахеит!
Рушьнигьы уажәы, иара ида уаҩ дызҭамыз автобус дама иахьцоз, уи абри еиԥш аҷкәын қәыԥш, бзиа ибаны иахьигоз, насыԥ иманы иԥхьаӡон. Анасыԥ дуқәа рыбжьара еснагь урҭ еиԥызшьуа, излеибарку анасыԥ-лаԥсақәа ыҟоуп.
– Мчыбжьык ҵуам исоуижьҭеи, – иҳәеит ашафиор, иаԥхьаҟа дшыԥшуазгьы дышԥышәырччоз мҩашьо, – макьана сызхара сақәымҭәац. Унапы азурхаанӡа угәы иҭоу адыруеит…
– Ссирк ауп! – иҳәеит Рушьнигьы.
Нас аҩыџьагь рынасыԥ рҟаҭәар ҳәа ишәошәа ҿымҭ иаатәеит.
Рушьни деихыкка дыҟан. Автобус дынҭаԥшы-ааҭаԥшит. Иара ивараҿыҵәҟьа анбан шкәакәала ианыз аҩыра кьаҿ изымдыруаз бызшәала акы аҳәон. «Ахәыҷқәа рҭыԥ» ҳәа акәхап. Егьирахь «Аҭаҭын шәамыхан!», «Шәыбжьы рдуны шәымцәажәалан!» «Аинвалидцәа рҭыԥ!» ҳәа абжьааԥны автобусқәа рҿы Рушьни игәы ԥызҵәахьаз аҩырақәа џьаргьы имбеит.
Аекскурсиаз џьара шьоукы ныжьны даауазар акәхап.
Аҩыџьагь ҿырҭуамызт. Убасҟак инасыԥын иԥырны инеиуаз амашьынаҿ аҿымҭра.
Рушьни игәы иаанагон ишьҭахь ауаа ҭәны итәоушәа. Урҭ убом, избанзар ҿырҭуам. Уа иҟоуп бзиа еибабо, ҿыц еибагаз, даагылазар иԥхыӡ иалаз, аха акраамҭа зыҽизымҭоз аҩымҭа ссир аҵыхәтәан изықәманшәалахаз ашәҟәыҩҩы, алашара ззыхынҳәыз алашә иеиԥш, аԥсҭазаара ҿыц ззаатыз, ҿыцбарах избаз, ахықәкы зыԥшааз аӡәы…
Урҭгьы ҿырҭуам. Рушьнигьы ҿиҭуам. Ашафиоргьы ҿиҭуам.
Ишьҭууаа, амҩа шьҭкәыцәаа, зегьы аманы инеиуеит автобус. Иҿыцҳҳараӡа. Иаман ицоит, ицоит, ицоит абри аҿымҭра зроурц зҭаху автобус.
Еихьыс-еиԥысуа, еибарыҩуа ирывҟьҟьоит аԥша иарааԥсаны иҟоу аҵлақәа. Аԥсабара ахаҭаҵәҟьа автобус иаваҩны ишнеиуаз, иахьымӡошәа анаба, шьҭахьла-шьҭахьла идәықәлазшәа, ираҩжьны ицон, ицон, ицон.
Амҩа дықәнаҵ Рушьни игәы ҭынчхеит, Маринагьы дышиниашаз, дшыманшәалахашаз агәра игеит. Насыԥ
иман ихы ибон. Абас ҟалалон уи ишьапы анеибгаз, дкәашонаҵы.
Аҟәа ианналала, иккаӡа ишахьан. Ақалақь ыцәан. Аха амҩа-ԥссацәа ыцәамижьҭеи акыр ҵуан. Уахьыԥшлак иаха аԥша иаҟәыбаз абӷьыжә чаҟәа-чаҟәа еизганы иахагылан. Аҽаџьара макьана ирыԥссон аулицақәа, атротуарқәа, аскверқәа. Ирԥссон, ирԥссон, ирԥссон.
Автобус шнеиуаз иаахаҵәин, ишиашаз «Аҭынчра апраспеқт» ианнаршәлеит. Ленин иулицеи апроспеқти ахьеихагылаз икнаҳаз афонар аҿы алашара ҟаԥшь аркын. Автобус аагылеит.
Рушьни дҩагылан, ичамадан аашьҭихит. Иџьыбахь инапы ндәықәиҵеит, аха аԥарақәа ҟәыбзҟәыбзуа ианааиԥыхьашәа, ииура изымдыруа даақәхеит. Иахьатәи амҩагәырӷьара, амҩа-насыԥ ахә шԥеишәарыз!..
Ашафиор дхьаԥшны дааԥышәырччеит. Абжьы мгаӡакәа ашә аатит. Рушьни дынҭыҵит.
– Бзиала! – иҳәеит ашафиор.
– Абзеираз! Иҭабуп!
Афонар аҿы алашара еишьылӡа иааҟалеит. Автобус абжьы рацәак имыргаӡакәа аҿынанахеит.
– Бзеила, бзеила!
Автобус наскьаны иаваҵәиаанӡа дгылан дазыԥшуан уи.
Амашьына даақәҵны аулица данынаныла, Рушьни игәы хьухьууа Марина дныҵалт. Иаразнак ашәаӡыӡара деилнашьаауа дааҟалеит. Ишилшоз дыццакны иҿынеихеит, аха ишьапы мыжда дашьҭуамызт.
Уи Марина дахьынхоз араион идыруан. Рушьни дахьыҩназ ауадахьгьы дыдымгылаӡакәа дышиашоу уахь дцарц иӡбеит.
Абра акәзаргь аброуп ҳәа аҩны еихагылақәа – аҿыцқәа, аҩазақәа – рашҭа данынҭала, амашьынақәеи ауааи ҭәны иқәжьын. Игәы ҭыԥсаауа даанаԥшы-ааԥшит. Усҟан ауп иангәеиҭа, еихык-еиҵыкны ԥасатәи аҩнқәа рыбжьара идыргылаз аҩн ҿыцқәа ҩба, ауаа рыҩналарц ишааз. Амашьынақәа ирныз аҩнымаҭәа рықәырхуан. Шьоукы иаԥхьаҵәҟьа ицәҳа-шҳауа акрызхыҵуаз буфет хьанҭа дук, аҩны ашәқәа ирзыбжьымго ирххо иадгылан…
Рушьни, амашьынақәеи, ауааи, ана-ара еилагылаз аҩны маҭәақәеи дрылсуа, иҿынеихеит. Игәы ҭыԥсаауа дыҟан.
Ишԥыкәу уи Марина дахьынхоз шеилимкаа? Лара илымҳәазаргьы. Ус идыруазар акәымзи!..
Деихо иҿынеихеит, амашьына зышьҭахь аиархан игылаз аҩны ҩаза дуахь. Абра акәзар ҟалап ҳәа игәы инаҭон.
Зны, иахьеиԥырҵлоз ианааи, Рушьни Марина лмахәар нҭарсны иааникылан, есыхәылԥаз иара диԥырҵны дызлацалоз ала дима иҿынеихеит.
Марина лшьапқәа ыҵарбаҟа илкит иаразнак.
– Ҟалашьас иамоузеи?! – убасҟак ашәаӡыӡара хибалааит уи лыблақәа, иаразнак игәы ааҩбахеит. Уаҳа лылаҿымҭӡакәа, ихы иқәыжьны дналԥырҵит. Ларгьы деихьыс-еиԥысуа днаишьҭалт. Ихахә ылихуамызт Рушьни, аха ихы изнымкылт. Данхәыҷыз аахыс игәы ҭшьааны измаз игра атәы, уи длыцны ианакәзаалак уажәада игәаламшәацызт.
– Уара иуздырам урҭ сара стәқәа шыҟоу! – лҳәеит уи дихьӡаны диҿагьежьуа. – Рылаԥш уныҵашәан, џьара акы уарҳәар ҳәа сшәаны баҩ-баҩ сеиҿышәшәахьеит…
Рушьни игәы аӡаӡ алырҳәазшәа иҳәаԥы-ӡыԥуан.
– Усҟак агәырҩа збысҭарызеи?! – иҳәеит уи игәы цаны.
– Ишԥа, ишԥа? Сара ишԥасоуҳәо абас?! – Марина, даанылкылан, иблақәа, иблақәа, иблақәа мацара еимданы дрыгәӡуа далагеит. Нас иаргьы инапы аалыкәиршан, акраамҭа ус еигәыдеибаҳәҳәалан игылан.
Рушьни деиханы дышнеиуаз, дзымцо даанхеит. Аидарашьҭыхга машьынақәа ҩба наҟ-ааҟ иадыргылан, иааикәыршаӡаны аҟәарџ-марџ гылан: ашифонерқәа акымкәа-ҩбамкәа, асервантқәа, ашәҟәы шкаф ду, нас уи авараҿ еиқәын инеибеиԥшны ашәҟәы еиқәаҵәақәеи ашәҟәы ҟаԥшьқәеи, макьана уаҩы инапы иамкыцкәа, иҿыц-ҿыцӡа, ауарҳалқәа – ахәыҷқәа, адуқәа, адуӡӡақәа…
Уаҩеиқәа, наӡа-ааӡак, шәпакы, иӡӷы цәхаԥшьқәа кылҵны ицо, иԥаҵа еилачы рацәаххыраха… Иԥҳәысгьы иара дааидҩыло, лышьҭахь арахь иаарханы, наҟ-ааҟ ҩ-ваза дуқәак кны… игылан. Рушьни имҩа зкыз ароиаль еиқәаҵәа ду хыхь дхалан дықәтәан бжьбаҟа шықәса зхыҵуаз ҷкәына хәыҷык, амыҵмыџь еиԥш иӡамҩақәа ҭҵәраауа, кәтык амаха игәарԥханы ихыҟаҟаауа. Уи иҩшьапыкгьы рыла дзықәтәаз ароиаль амгәацәа дҭасуан.
– Актәи аетаж… – игәы ԥыжәжәо ибжьы ҭахәаҽӡа дцәажәон уи ахаҵа… – Ас илаҟәхоит ҳәа иҟадаз! Ҳаԥхьаҟагь аамҭоуп… Ҳаиҭеиқәшәахып!.. – шьоукы дрықәмақаруан уи.
– Уи уажәраанӡа акәын ианҳәатәыз, иара аҭуанқәагь шԥалаҟәу, – инеиҽԥнылкылеит иԥҳәыс, – слиустрқәа акгьы азыбзиахаӡом… Сышԥаҵабгеи, слиустра хазынақәа…
Рушьни ароиали асервантқәеи дахьынарыбжьысыз, аилаҳәарақәа акы дҩахҟьашан, аҷык ааигхеит ахрусталь ҵәыца-маҭәа зҭаз аиашьыкьқәа дрықәҳарц.
– Уарбан уара уеибгами?! – дхәааит ахаҵа.
– Унан, дызгәықәхада, ссервиз ԥимҽи, ссервиз… Дии-да, дии-да! – лҳәан лшьапқәа надаада иргыло иара иахь лҿаалхеит аԥҳәыс. Ахаҵагьы дналышьҭаххит. Рушьни урҭ дагьрызхьамԥшыкәа, анышә рыԥԥеиԥш еилажьыз аилаҳәарақәа днарылсын, наҟ днықәлеит.
Изакә уааузеи, уара, ламыс змаӡам! Иҩны дыҟоушәа ҳамаҭәақәа кәаҳауа дрылоуп! – ибжьы неихьигӡеит ахаҵа.
– Акры игар дацәурԥхашьара уҟоуп! – лҳәеит лыбжьы ҩеиҵыхны уи иԥҳәысгьы. – Изҿузеи абарҭ амилициаа?!. Сара сакәзар, зегь кны иҭаскуан!..
Аламыс. Уи змырххац дызусҭада! Зны-зынла зынӡа зымԥан иҟаӡам роуп уи ажәацыԥхьаӡа изҿыҵаку.
Рушьни ихы дҩахан, днаԥшы-ааԥшуа днеиуан. Егьирахьтәи аҩн ҿыц аҩбатәи аетаж аҿы, рҽеидырӷәӷәала иқәгылан иааԥшуан ҷкәынки ӡӷабки. Иҟалап ҿыц еиднагалаз шьоук ракәзар. Рацәак рҳәазатәы рымамзар акәхарын, рыбзиабара рыман иҩхалан, убри ала руада ҿыц рҭәны игылан.
Урҭ Рушьни дызлаҳаз рбон, иааԥшны иччон. Иаргьы игәы аарзыбылны днарыхәаччеит.
Марина дыҩназаргьы абри ауп дзыҩноу ҳәа игәы иззаанагоз аҩнаҿы днаӡеит. Уи аҩн ҩаза егьырҭ аҿыцқәа раҵкыс иҳаракын, ихаҩҩала. Џьара-ҩыџьара ргәылацәа ҿыцқәа инарылаԥшырц индәылҵқәаз ҳәсақәак рхахәқәа еилажәжәа, рхалаҭқәа рыҽрылаҳәо абалконқәа рыҽрыхшьны игылан.
Рушьни игәы ааимыҩрит. Уи еиликааит ас џьаргьы Марина дшизымԥшаауаз. Иҟалоит зынӡа уаҳа еибамбаӡар. Иаҳҳәап, уаха, уаҵәуха, уи ашьҭахьгьы иахьеиқәшәалоз дымнеир?! Нас лыԥшаашьас иҟаиҵозеи?..
– Акы ӡбатәуп, акы ӡбатәуп… Аха иарбану уи иӡбатәу?!..
Рушьни иварахьшәа хәыҷык игәы ҿкааӡаны дҵәуон. Ихы ихәыцырҭаха иара дахьгылаз, зныказ хырҩ азиуит, аха ахәыҷы данаҟәымҵӡа даахьаԥшит. Ӡӷабк хәыҷык, лыхцәы ҟәашӡа илықәԥсан, лыҩнапык рыла лҿы хҩаны аилаҳәара дахьықәтәаз дҵәуон.
Ԥҳәыс ааԥсакы, абаакы, лылацәақәа ҭчаа, даӷьуа-дыԥсуа аҟәырџ-марџ еизылкуан. Знык илзышьҭыхшаз… Уи ахәыҷы лан лакәхап…
– Иаачҳа бара ҵапҟа, иаачҳа! Иаасараӡа… Сызҿу бымбаӡои?!
Рушьни аӡӷаб хәыҷы даарыцҳаишьеит. Ичамадан наиргылан, лаԥхьа ишьамхы дныхтәалеит.
– Бзырҵәуо сабҳәарауеи, сара акыр сахәарҭазар? – уи лнап хәыҷқәа ааникылт, лҿы хитырц, аха илымуит.
– Амла, амла ҳәа сылкит, – лҳәеит лан, – иаха аҵхыбжьон дсыргылт, амла дакгәышьоит, аха сымаҭәа зегьы ҿаҳәоуп… Иабасыԥшаауеи?! Аҵхыбжьон сымгыларгьы сабацоз… Ҵыԥх убас ацхырааҩ дахьсмоуз аҟынтә, сагхан санааи, ауада исырҭаз аӡәы иҽыҩнаижьхьан. Сыҳәҳәеит, сҟааит, аха уаҳагьы акы аасызилымхит. Шьоукы акыр рҿеижьзар акәхап, иахьагьы-уахагьы илҭаҳәахаа игеит. Иҟәрит-иԥрит рҳәан, иахьа уажәраанӡа сыргәагәо сааргон.
Уи илзышьҭыхуаз аҟәырџ-марџ лыма дцеит.
Рушьни урҭ рымаҭәа хәыҷқәа илаԥш аархигеит: напыла-уасҭак иҟаиҵаз ашкаф, азбжак амаҭәа ахьчо, егьи азбжак асаан, аҵәца абартә. Уи даара акрахыҵуан. Нас тумбочкак, еихатәы каруаҭк, аҟәбасқәа иахагылоу ҭаҷкәымк-ҭаҷкәымк иаҟараны. Амҿтәы ҟәардәқәа ҩба ҿыцҳҳараӡа абарҭ амаҭәа ҩазақәа ирылагылан. Уаха џьара мпылк иадамзаргьы, хәыҷы хәмаргак илаԥш нақәымшәеит…
Рушьни игәы аҟынӡа инеины иааиднарӷәӷәалт ари иибаз. Ачамадан афҩы ахымларц, Марина лзы инапы иахшьыз иплашь аџьыбақәа ирҭеиҵаз аҵәақәа ҩба аарылхны ахәыҷы иналыдигалт.
– АА, бысҭ! Иббоу зеиԥш ҵәақәоу?
Уи ашьшьыҳәа лнапқәа ааимылхын, алаӷырӡ иарбааӡан иҟаз лхы-лҿы аалырԥшит. Нас дгачамкны дышрыхәаԥшуаз, цқьа агәра лзымго аҵәақәа аҩбагьы акакала иааимылхит.
– Унан, иазууазиз, нан! – лҳәан лхы-лҿы аалашеит ахәыҷ лан данылбаа. – Ее, лаб иԥсы ҭаны дыҟандаз усҟак дгәаҟӡомызт… Аха егьызқәым итәы убасоуп ишыҟоу…
– Сшәыцхраауеит, аха…
– Ишԥаҟалои, нан, сара исызҩамго исымоузеи?!. Уажәы анкьатәи сгәылацәа ааиуеит, ани ашкафжәгьы урҭ ихаргалап.
Ахәыҷы аҵәа дацҳауа дахьтәаз лхы инапы нықәишьын, урҭ дрыдҵны иҿынеихеит Рушьни.
Иара дахьыҩноу ауадаҿ днеир, Марина дналықәшәарашәа агәыӷра иоун, дыццакны уахь иҿынеихеит.
Иахьатәи аԥша зыбӷьыжә ҿнаҳәаз алаҳа-ҵла ду амахәқәа рыԥхны акәытқәа ықәтәан макьана. Арбаӷь дуқәа иандыршәалак, алаҳа ахыцәқәанӡа ихалан иқәтәоз арбаӷь хәыҷы хәцәырххо уажәыгь аҿыҭра иаҿын. Ҿыцбарах иабазар акәхап.
Арҭ уажәааны илбаалон, аха иахьа ҽырҵысы рымам.
Амшцәгьа рбозар акәхап… Сык леиндаз…
Дигәа ашҭа дахьынҭалоз урҭ дрыхәаԥшуа дааҭгылан, аҩныҟа дымнеиӡакәа, аказармахь иҿынеихеит. Аказарма данныҵалаҵәҟьа ибеит хыхь ахарԥа иқәтәаз ахьшь.
Ихынҳәит!..
Ахаԥыц ырхәа ахәыжә иалакны, аҽреиџьны иахьықәтәаз аԥшәма данаба, аҽыриашан аҽааршәшәеит.
Дигәа егьа иундазгьы уи иблақәа уаҩҵас дзырхымԥшылеит. Ахы ырнаан, ахарԥақәа ирывҵыԥшны еергьҳәа иубоз ажәҩан ахь иԥшуан.
Амала уԥшгәышьоит… Иара ажәҩан аҿгьы иҟаз џьушьон ахақәиҭра наӡа! Ажәҩан аԥырраз мацара акәӡам изаԥу: ажәҩан фатәуп, ажәҩан хныҟәгагоуп, аӷацәа ирабашьырҭоуп, хыхьчарҭоуп. Убарҭ рахьтә акы иадамзаргьы зымч ақәымхаз, ахаҳә еиԥш иалшәан ҵаҟа илеиуеит…
Дигәа амаҵурҭаҿ дцан, адулаԥ дынҭаԥшын, ианԥса лашьеи лареи ирцәынхаз акәтыжь ааҭиган, иман ахьшь ахьыҟаз дцеит. Иара ахьықәтәаз ахарԥа днаҵагылан, инапы нагӡаны иааигаз акәтыжь намҵеиҵеит. Ахьшь акраамҭа уи абомызт. Иахьыԥшыц иԥшуан.
Баша уԥшгәышьоуп…
Нас зныкыршәа акәтыжь гәанаҭан, аҽыҩҳәа ахаԥыц-ырхәа мҩанҵаны, жьыхәҭак аашьҭнахит.
– Убас, убас…
Дигәа аҩныҟа иҿынеихеит.
Дышиашаз аҩнду дахьыҩналаз, арагәаԥшь иалхыз акаруаҭ ахьыҩнагылаз дныҩнаԥшит… Акаруаҭ ацәарҭа-рҽырақәа ықәхны, ауарҳал рыҵаршәны, акәакьахь инаскьаган, аӷәраҿы ишьҭан. Акаруаҭ ианҟаҵалаз аиарҭа еилажәжәа ус иқәын.
Лашьа дышьҭалҵазаап ара иаха…
Дигәа, уаҳа уахь дымԥшӡакәа, ианду луада хәыҷы дазымкуа дныҩналт. Уи дшеилаҳәаз дхәахәаӡа лиарҭа дықәыршәын.
Иаха уи лаха змадаз… Дагьеилылымхит, дагьышьҭалымҵеит…
– Ушԥакарахеи рыцҳа, уцәа ыҟам, утәа ыҟам… – лҳәеит лара дангәалҭа.
Дигәа уи лмаршәа кны, аԥша еиԥш дласӡа даашьҭихын, лиарҭа днықәиртәеит. Иаргьы дналыватәеит.
– Ианакәызаалак иухоумыршҭын… – лхы лықәыжьны дпатошәа дналагеит уи. Нас дааҟәыҵын, акы лгәалашәазшәа ԥыҭрак ҿымҭ ус дтәан. Ашьҭахьшәа лхы ҩышьҭылхын ҭаҷкәымк иаҟарамыз лхы-лҿы аимакаҷырақәа аӡыхәашь еиԥш инарҭатәеит ашәаӡыӡара. – Иухьзеи, Дигәа, уанду хгәаша, ишакәым узбоите?.. Асыс уаҩызане, ас ушԥаҟалеи, шьоуки уареи шәгәы нибархама?!
– Иаха аҵх ԥысҽит, нанду, уи азы акәхап аҽакала сзыббо…
– Аҵх ԥызҽуа ауаҩы дсымбацкәа сыҟоума…
– Насгьы, абыржәыҵәҟьа ахәышәтәырҭа аҟынтәи саауеит…
– Иҟалазеи?!
– Аԥҳәыс ахшароура дахԥсааит… Сунар иԥҳәыс!.. Ҳаҩны алашара аазгаз аҷкәын дыбхашҭма?..
– Илҭынхада?..
– Аԥа…
– Ее, нанхеит…
– Уи леиԥш аԥҳәыс ԥшӡа даара дмаҷын… Дышԥаԥшӡаз, дышԥаԥшӡаз, дышԥаԥшӡаз!..
– Аԥсра мыжда еилнахӡом… Еиҳагьы изхылаԥшу убарҭ зегьы реиҳа угәы зкуа роуп… Еиҳа иԥшӡоу, еиҳа ибзиоу, еиҳа аԥсра дазааигәоуп, еиҳа дшәарҭоуп ианакәызаалак…
– Избан, нанду?..
– Акрыздыруоу… Аԥсреи аԥсҭазаареи еидыҽырбалозар акәхап. Аԥсҭазаарагь иамоу иреиӷьу цәырнагоит…
Аҩыџьагь ҿымҭ ԥыҭрак ус итәан…
Дигәа ианду дааихыккаӡаны дыҟан уажәы, данҿаз еиԥш лыхшыҩ цҳафыруа.
– Убри азами, алаҳәа шьтәуп ҳәа зуасҳәаз… Уи аз убла инхушьылар, мшаҽнеиԥш ибзиахоит ухарагь, уааигәагь… – лхы лкалҭ ианаҳалома уҳәартә иахьылкыз иҵысҵысуан.
– Иазыбуазеи, нанду, абри алаҳәа, аӡбахә ыршо ибыма бзықәу… Шьашәы иҭарыҽҽит!
– Иара ус иушьыргьы… Исабаԥуп. Алаҳәажә… Адунеи ианыӡааша! – лхы шьҭылхшәа луит, ихәыҷхахьаз лылақәа аҩбагьы иреиҳа-реиҳаны алабжышқәа рыхгылан.
– Нанду?!.
– Зыдгьылгьы заргьы цәаҟәатәарахаша хара ҳамаӡамкәа абас ҳнақәзыршәаз… – дналагеит уи дқәаџқәаџуа, – ҳаныӡхыргаз… Аҟәара мыжда ықәырҭәаан алаҳәа ықәжьын. Еиқәаҵәа-еиқәаҵәаӡа. Рымҵәыжәҩақәа хьыдырҩуа, имшәаӡакәа «ҟыр-чыр» ҳәа иаҳхагьежьуан. Унарыҵаҟьаргьы ҿарҳасымҭак имнаӡакәа рҽынкарыжьхуан. Ахәыҷқәа анԥслак, ранацәа хлаҳәацәгьақәа иҳәҳәарц ианаахьаҳәлак, рҿы аихыхха радраӡомызт… Алаҳәажәқәа ахәыҷқәа рыблақәа инарҭасны иааҭырхуан… Бла рызҭаӡамкәа ижуп убра инҵәаз асабицәа…
– Нанду, сбыҳәоит баҟәыҵ!
– Иа, анцәа ду, сҳәоит, адунеиаҿ аҵабырг, ақьиара ҳәа акы ыҟазар, ирзыӷьашкратә, ирзыцәгьахартә иҟаҵа УБРИ зхароу… Каамеҭ еиқәаҵәа рзыҟаҵа даргьы убас!.. – дырҩегьых лхы лкалҭ иҩанылҵеит. Лымаҭәа еиқәарақәа ирылыҳәҳәо лыбаҩқәа ҵысҵысуан.
– Нанду, баҟәыҵ!!!
– Ҳмиӡар иауаз… Ҳара аӷба аҟынтәи агаҿахь ҳанааԥш, ауаа хыҵны амшын иҭалан иааиуан… Аӷба ҳахьӡоит ҳәа. Аха убри рыдгьыл изықәымгыло, иабылуа иҟарҵахьан!.. Иабацоз, иабаццакуаз урҭ арыцҳақәа, адунеи иаақәыршаз зегьы реиҳа иԥхаз рымцахаарақәа, рыдгьыл ныжьны, рыԥсцәа рыбаҩқәа змадаз?!.
– Нанду, бҽеиқәк, ибзеицәоуп!..
– Ахәыҷқәа рыцҳақәа амла иакны рыӷьаҵәыӷьаҵәбжьы уаҳар, ухы агарҭа уоуамызт. Саҳәшьеиҳаб иаҳа дҟәышын… Слыргәыбзыӷуан, слыргәыбзыӷуан… Ҿаҵақәак илаӡоз еиҩшаны сара исылҭон… Илыгхеит уи, леихада дахҟьашаны дкаҳауа дҟалеит… Уахык, бна дук, бна лашьцак аҿы аԥхьара ҳақәшәеит. Ҳан-гәышьа, бӷьынҵәқәак наҳаҵаԥсаны, шьаршьаф ҩазак наҳақәылҵан, саҳәшьагьы саргьы ҳаицышьҭалҵеит. Иахьцәаҟәатәарахаша, ҽынла ҳҟәыкны ҳаԥсуан, уахынла ахьҭа бааԥсхон. Уи ауха ахьҭа бааԥсхеит еиҳагьы… Сара аҵәыуара салагеит. Саҳәшьа сгәыдылкыло-схыдылкыло, сыгәшәа-мшәа анылҳәа, сагьԥхеит, сагьыцәеит… Ашьжьымҭан санааԥш…
– Нанду, сбыҳәоит баҟәыҵ!
– Ашьаршьаф еиҩырҿан сара исықәын… Саҳәшьеиҳаб лкьаҿ хәыҷгьы… Лара лыҵк хәыҷы лшьамхы иахымсуа ус абӷьынҵә дыларшәын… Уи лырҿыхара салагеит, сналыгәеит-саалыгәеит, аха ахаҳә еиԥш дхьанҭаӡа дыҟан.
– Нанду, сбыҳәоит…
– Уаа, нан, нан, дҿыхом… Слыршәоит! – сҳәеит сара агаӡа рыцҳа. Сан дааины данаалхагыла, ишызбоз аԥсы иеиԥш дааҟалеит… «Дыцәоума дыԥситеи, баргьы саргьы арыцҳақәа!». Сан-гәышьа ус дыԥсны дгылан, уаҳа лаӷырӡыкгьы нарҭымшәеит иҭҩаахьаз лыблақәа… Агәаҟра мыжда уаҩ дышԥаҟанаҵо!.. – Шьамсиа ацәажәара даҟәыҵын, лхы лымҩрны мыцхәы игәаҩаз лкалҭ иҩанаҳалеит. Лцәеи-лыбҩеи зегьы қачқачон.
Дигәа иҿыцҳҳараӡа дааимнадеит уи анкьа зны иҟалахьаз арыцҳара.
– Нанду, иҳәала, иҳәала!
– Шьамхышәара анышә аарыбӷьаҭын, ауха иҳақәыз ашьаршьаф ҩаза днылаҳәан дыжны амҩа ҳақәлеит…
«Ҳаи уанаџьалбеит, абна дылган џьара мрак лгәы иахьықәԥхашаз дужырауаз…» – рҳәеит шьоукы, саб-гәышьа иахь. «Изылҭахгәышьоузеи шьҭа амра…» – иҳәеит уи ахәаша. Нас уаҳа уаҩы дихәамԥшӡакәа дцон аҽны хәлаанӡа…
– Иҳәала, нанду, иҳәала!…
– Сара схьаԥшны уажәы-уажәы уи абна мыждахьы сыԥшуан… Сгәы ӡыӡон, иҵәуон. Абна усгьы дацәшәон, лаҳәшьа адунеи зымбаша… Алаҳәа мыждақәагьы амҵ реиԥш абна иахапапан иахьыҟаз харантәи иубон… Ҳара амышьҭрак ҳахь уи леиԥш аблақәа зхаз дабаҟаз…
«Абла шапшап» ҳәа акәын ишлышьҭаз… – дырҩегьых Шьамсиа лхы лымҩрны лкалҭ инанаҳалеит.
– Иҳәала, нанду, иҳәала!...
– Уаха ԥхьараҳәа ҳахьаагылоз, ифес хылԥа ачыхә гьалгьало, аҳәса реиԥш ишьаҵа ашьхәа ҳаракны дықәгылан дааиуан Аҩӡыбжьара иалҵыз аамсҭарахьгьы иҟамыз анхаҩрахьгьы иҟамыз аӡәы… Уи алахша!.. Икәымжәы-икаба даҵаҽырбо дышдәықәыз, раԥхьаӡа аурысцәа анааи, аурыс фицарцәа рымаҭәа иақәкны кьаҿқәак иӡахын, иҽылаҳәаны, иаҳәа ду наидҳало ддәықәын… Иуаажәлар ааихәон, иҭиуан – уи даҿӡан. Уажәы ара дахьааизгьы, иаразнак аҭырқәцәа ртәы шьҭихит, иаразнак рымаҭәа ҭаҳәҭагарқәа ишәиҵеит… Абра дины абра дааӡазшәа. Ес-ԥхьара дааины, згәы кыдгылан иҟаз рҭаацәа џьара акы нарҿшьны, еиҳа иӷәӷәақәаз, еиҳа иԥшӡақәаз аҷкәынцәеи аӡӷабцәеи ҳалкәкәаан игон… иҭиуан.
Уи аухагьы дааит… Дааҳалаԥшқәеит, аха иҟадаз? Ахәыҷқәеи зымч зшәахьази ракәын, егьырҭ ҳалҟәшәаны игахьан… Аха дцомызт. Сара сыхҭакны дсыхәаԥшуан…
– Башаӡа улыхәаԥшуеит! – иҳәеит саб рыцҳа. – Лҩызагь иахьа абна анышә дасҭеит. Абригь анышә дасҭап акәымзар, уара дусҭом!
Иигәаӷьызеи ҳәа зегьы иџьашьаны инеихәаԥшы-ааихәаԥшуеит. Саб-гәышьа, ахааназ анышә ахара ада акгьы ззымдыруаз, аԥшқаҵәҟьа игәы нызмырхацыз, дшыҵҟьара дгылан… Иԥикуаз!.. «Уара насыԥда, уаҳа Аԥсныҟа ахынҳәра уҭахӡами? – иҳәеит егьи. – Зегьы ара шәықәынҵәар аҵкыс, иаанхаз шәыԥсы ықәыжәгап…»
– Егьырҭ шушьҭыз еиԥш!.. – иҳәеит саб-гәышьа иԥсахы еиҟәыҷҷо. – Арахь ҳхы аншәырхазгьы ус акәын ишҳашәҳәоз… Ҳкьаҭошәа!
– Ҳзықәшәоз иаадыруаз, – иҽирԥсышәеит уи, – ас ишыҟалоз аадырыр, ма ауаҩ иԥсышьа ҳхы иаҳамҭоз… Ԥсышьацәгьа зԥеиԥшу ҳара…»
– Уара арагь иубаргузеи, ари адгьылгьы узыраҳаҭуп! – инеиҿеикшеит акы зламӡаӡо игылаз саб-гәышьа…
– Иҳәала, нанду, иҳәала!…
– Дцеит уи аӡы шцара… Уаҳагь џьара дҳамбеит. Ҳара ҳаргон ҟәаԥа-ҿаԥа бааԥсӡак ҳаҿагалан. Зылԥха ҳаура дыҟазҭгьы ҳабжьы иаҳарын. Аха атәым жәҩан иаҳхагылазгьы ҳара иҳаӷан… Ҳара ҳанцәа ҳаниԥсах, нас ҳазҭахыдаз!.. Сара-гәаша сшьапы ашҵақәа алаҳарҭеиԥш рцәа рхыҵит… Уаҳа сзеиҭаҵуамызт. Саашьҭыхны, аҽы иақәыз аидарақәа снаргәылаиршәит саб. Ҳашнеиуаз аҽы аашьыцәхныслан, аидарагьы иаргьы, ӡибнаҟа, улаԥш ламӡо атымитышаҵәҟьа иагеит. Сара сахшәаны арахь амҩахь сықәшәеит. «Абри насыԥк лымазаргь ҟалап!» – иҳәан саашьҭихит саб.
– Иҳәала, нанду, иҳәала!..
– Уеизгьы иааулак, ҳҳаи-ҳҷышьи еиԥшьны, ҩышықәса рыла уи аҿаҩа бааԥсы акынҩааларақәа рҿы иқәааҳрыхызгьы, иааидаҳкылазгьы ҭины ҳақәҵит… Аԥсныҟа ҳаӡхыҵт… Убра амхы анҭаагоз, сышьхәа аҩымсаг хәҵәы алалан, амҩан ишәит. Абра аӡлагараҿ ҳаанӡа убас иҟан. Аӡлагараҿ ҳахьааиз, аӡлагарахьча иҷкәын… сааникылан, «аҭәа ҭысхуеит» аниҳәа, саргьы схәыҷӡамызт, уи сицәыԥхашьеит… Иԥижәеит. Сыԥсы шԥазгеи… Насыԥ дук еиԥш исыԥхьаӡеит…
Убри уабду иакәын…
Аҭакәажә ацәажәара дарааԥсан, иаразнак ахырҟәысра далагахьан. Дигәа уи ашьшьыҳәа лиарҭа днықәириеит, ахыза налықәиҵеит. Иаразнак ацәа дынҭанагалт.
Ддәылҵны дахьналбааз, ианԥса ааигәа дышгылаз мҩашьо, дцәыс-жьысуа дааиԥылт. Уи лылацәақәа ҭырчаа, амамиқәара лхатәаны, илықәшәацәгьан дгылан.
Иаха лашьа цқьа ҳаҭыр ахьиқәимҵаз акәу… Ма иаха илжәыз аҩы лԥырхагахоу!..
– Иахьаҵәҟьа бцаны башьцәа руаӡәы даабгоит! – иҳәеит Дигәа уи дналыдгылан.
– Избан, руаӡәы?! – ала-цҳа еиԥш лхаԥыцқәа аахлырџьаџьеит уи, аха иҳәашьақәеи иҿаԥшылареи лцәымӷхазар акәхап, лгәы лҽанылҵеит.
– Бҭахызар, аҩыџьагь аага!
– Иацы ара дыҟамзи, акыр иоуҳәозҭгьы. Уи иеиԥш аиашьа дсымам сара, дго-дааго амш злазгаша!
– Иацы дыззыҟаз азы акәым сара дыззысҭаху!
– Уара аӡәы дыззуҭаху ҳәа акры удыруама?! – аԥҟаԥца шьҭыхуа далагеит.
– Издыр исзымдыр, уи уажәшьҭарнахыс бара гәырҩас ибысҭом. Егьирахь ишбасҳәаз бныҟә!
– Ишԥыкәу уара, ҿырҭәыла ушсацәажәо, ус смариахаӡазшәа убома?!
– Уаха иахымгакәа!.. Уаҵәы ианаашо иаргьы баргьы ара шәыҟамзароуп!
– Сабоугарц угәы иҭоу, уара рыцҳа?!
– Быҩныҟа, бзыԥсу рахь!
Ахаҳә налыхәлашәазшәа днеиқәыԥсы дцеит. Уаҳагь цыфа лзамҭеит.
Убри аамҭазы агәашә ахь аӡәы изҿиҭит Дигәа. Уи аӡлагарахьча иакәын.
– Сҭахеит абааԥсы, уара џьара акы анаасзуму, Дигәа, уххь згеит! – иҳәеит уи, исаны иҟаз ихы иалҵыз аԥхӡы иоупцәа хылԥала ирбо.
– Иҟалазеи?
– Алуқәа ҩызын, ҩымш раахыс ус итәоуп. Иацгьы аӡәык-ҩыџьак ирасҳәеит улымҳа инҭыршьырц, аха, амҽышаха, уаргьы урыцҳан, ушырымбаз ауп…
Дигәа дааигәырӷьеит, иаалырҟьан аутәы аниоу.
– Уааи зны арахь! Алугьы ҳкәап, ҳахьӡап…
– Уаҳа уара умсит. Уажәы аҩны сныдыххылан, уахь сылбаароуп. Аҳәса сыршьуеит, еизаны уа иҭатәоуп, џьара акы иақәсыргәыӷыр, издыруада срыцҳашьан сынрыжьыр… – дааччеит уи.
– Уажәыҵәҟьа сымаҭәахәқәа аашьҭыхны уахь сылбаауеит, – иҳәеит Дигәа.
– Иҭабуп, уахьаамҩахыҵлакгьы хиамҩа анцәа уқәиҵалааит, сышԥеиқәуршәеи!
– Узхаҭабуазеи!
Аӡлагарахьча иҿынеихон еиԥш, деиҭаахьаҳәит.
– Дигәа, аӡӷаб даасышьҭыр, Шьамсиа даалхылаԥшып!..
– Аха лымазар!..
– Аха лымамкәа, жәларык аҳәса ирзыҟамҵо ирымоузеи?! Уажәыҵәҟьа даасышьҭуеит.
– Иҭабуп.
Дигәа, алукәагеи аблахьчагеи аашьҭихын, аказармаҿ днеины, иҽыҩагӡан ахарԥаҿы ихырқәақәо иқәтәаз ахьшь аалбааигеит. Уи инапы ианнықәиртәа, иааԥыр-ԥрын, ахгьы ҩышьҭыхны аҽааибнаҭашәа ауит.
Амҩаду уарла-шәарла ауаа анылахьан. Аиқәҿыҭбжьқәа, ауаҟьан-чаҟьан бжьқәа ааҩуан. Хыхь анаара-хкаарақәа рҿы арахә кыдыӷӷала аҳәра иалагахьан.
Аԥсҭҳәақәа амаҭәажә еиԥш ана-ара ажәҩан ажьы ҟьантазӡа ирылԥшуан. Ашьхақәаҵәҟьа аԥсҭанӡа иҩҭакны аԥсҭҳәақәа рхажьын ихҩаны.
Уахьынаԥш-ааԥшлак ашәаԥыџьаԥ хахаӡа игылан. Уажәраанӡа абӷьыжә уалԥшны иумбоз аҩнқәа, ахәқәа, адәқәа – зегьы ккаӡа иаахтит. Абӷьыжә зегьынџьара адгьыл иахьыгӡаны икажьын. Амҩақәа ирықәжьын, аҩнхыбқәа ирықәжьын, амӡырхақәа хырҟьон, абарҵақәаҵәҟьа иҟьаны ирыҵаԥсан.
Аԥссатәы ӷәӷәа рымоуп аҩныҳәсақәа. Уи ари амчыбжьыкгьы ирызхоит…
Уажәы Дигәа дахьнеиуазгьы, амҩа нымҩахыҵ-аамҩахыҵ, ҳәсақәак рхы-рҿқәа ҭаҳәҳәаны, абӷьыжә ихнаҩаз рааҵрақәа ирыҵаԥшуа, рымӡархақәа ирықәыԥшуа игылан.
– Шаҟа ԥссатәузеи!
Аха уеизгьы абӷьыжәи дареи иахатәи аԥша бзиа еилнаргеит. Машәырны иҿамхазар, џьара акы ааннамыжьит, иаразнак иаӷәыхт. Сынтәала уаҳа ԥссатәы роуам.
Шаҟа иҟәышузеи, ицқьоузеи аԥсабара!
Амҩаду ианыжьлаз абӷьыжә иалҳәа-алҳәан иган амашьына шьҭақәа.
Иаха ачараҿ иҟақәаз, ииасхьазар акәхап…
Ихәынгашьаны, урҭ дырхымгылакәа, днарывс-аарывсуа дцон Дигәа.
Аусҳәарҭа, акрыфарҭа, амагазин – зегьы макьана рышәқәа ыҵарҟаца иаркын. Арадиогьы абжьы гаӡомызт, иахатәи аԥша уи аҭелқәа акыр рызнауу! Игәгәа-гәгәаӡа игылан астолбқәа – аҿыцқәа, ажәқәа – афымца мҩанызго аҭелқәа рыла ирхханы. Еицрыхәхәа, ахәада ихамлакәа, наҟ нада-аада ашьаҟьасҭақәа рахь ихьаҳәуан.
Сунар рыцҳа, изакә гәеиҵахароузеи дзықәшәаз, изакә рыцҳароузеи! Ларгьы, лыхараҭ бзиахааит, лыԥсышьа уеилаҳап…
Дигәа аусҳәарҭа дахьнавсыз, Чанҭала дааихьӡеит. Уи аԥошьҭа зланыҟәигоз арҭмаҟагьы имамызт, иахьагьы мҽышоу џьушьап.
– Дигәа, иацы иҟалаз удыруоу? – дҵааит уи аԥсшәа анааибырҳәа.
– Иҟалазеи?!
Чанҭала ахьышәҭҳәа даахьаԥшын Дигәа цқьа днеиҿаԥшит, ицәажәашьа ааизышьҭымхыкәа.
– Иухьзеи? Акыр ҟалама? Шьамсиа дышԥаҟоу?!..
– Хар лымаӡам… Усшәа иубеит ауп…
– Иацы Москватәи «Динамо» «Спартак» аҵанархеит! Уа иҟаз уазымҵаан!..
– Иҟазиз?!
– Ахәаԥшцәа зегьы гылан, аӡәгьы дымтәаӡеит. Убри аҩыза ахәмарра ыҟан… Анапышьашәа ыҟан. Аҩбатәи атаим аан «Спартакаа» рҟынтә аӡәы дкаҳан, сааҭк аҟара уеизгьы деиҩырҿаха дышьҭан. Зегьы идеизалт, еидҵәаҵәалт. Иҟалап, хәмар хабоҟәгьы ҟалазар, аха еиқәыргәеит…
– Уара иубозма?..
– Сазымӡырҩуаз… Уи ашьапылампыл мыжда сыҩныҵҟа иҵәыӷьаны исыӷроуп… Хәыц-хәыц исымдыруеи, зегьы уа срыдгылоушәа избоит. Уеизгьы абла акәу џьушьома, агәы ауп акрызбо!
– Ус акәхап…
– Ихоуҵом… Уи ус иузхаҵом, ҳәарада.
– Изхасымҵозеи?!.
– Ҟоҳ, ари ахьшь абоугои? – уажәы игәеиҭазшәа ҽырҵаа ҟаиҵеит уи.
– Чашәара! – дааччеит Дигәа.
– Уара изҳәо егьыҟауҵар ҟалап! – иџьымшь аӷақәа хацалан дааччеит Чанҭала.
– Уара ауаа ианыркуагьы иузкуам, – иҳәеит Дигәа, Чанҭала илакҭа дынҭаԥшны, – сара уажәы сашьҭаларгьы исыԥшаауеит!
– Ҟаҳ, иуҵалазеи, Дигәа, уанаџьалбеит, уара аӡә заҵәык уакәын ҳқыҭаҿы ихааны ацәажәашьа здыруаз, уаҩ дназацәажәартә иҟаз, уаргьы убжьысма?! – иҳәеит уи, аха дырҩегьых ирхараӡан џьара ҵәык налеиҵеит. – Иаха ачараҿ уҟазҭгьы ацәа угхеит… Уи ауп.
– Ҳаҩны сыҟан сара… Бзеила!..
– Уара лаԥшык ухарахеит ҳәа сыҟоуп…
Ҳәынҵәа ыҟам, ӡынҵәа ыҟам,
Ушиашоу уцала… –
Дигәа инаишьҭеиҳәеит Чанҭала иҽеицакуа.
Аха Дигәа уаҳагь дхьамԥшӡакәа ирццакны иҿынеихеит.
Амарда дахьынкыдлаз, наҟстәи иаацәырҟьеит иацы иԥылаз амаланыҟәақәа ирықәтәаз аҷкәынцәа.
Урҭ мҽышала ес-уажәааны архахь илбаауан. Ари амчыбжьк – аҵарамшқәа раангьы.
Аакьыскьа араион аҿы еицлабрақәак ҟалараны иҟазар акәхап. Рҽазыҟарҵоит.
Аԥша неиҿаҟьаны, рхаԥыц шкәакәақәа зцыз аччаԥшь наизныжьны, инаиаҩҟьҟьеит. Дигәа даангылан днарзыԥшит: урҭ леиуан еивагылан, зны аӡәы днараԥысуа, аҽазных – аҽаӡәы, хара еибамышьҭуа. Амаланыҟәа агьежьқәа рыла амҩа ианыжьлаз абӷьыжә цҟьаны, амашьына шьҭа ҭбаақәа хыҵәҵәа-хыҵәҵәа, ирыӷӷа ишьҭаҵаны инахысуеит.
Рмаикақәа ҟаԥшь-ҟаԥшьӡа, бираҟ ҟаԥшьык, бираҟ ҟаԥшьык мҵарсны иргошәа, аҵыхәтәан иахьаваҵәиуаз днархьыԥшит Дигәа.
Ианцагьы аԥсык даагылан дхәыцуан, абарҭ аҷкәынцәа ҟатаӡақәа иашьцәа хәыҷқәа ракәны, уаҳа еиқәымшәо еиҩнагазшәа…
Дырҩегьых инаҳәы-ааҳәуа ицоз амҩа шьҭыхны иҿынеихеит Дигәа. Ахьшь ласӡа, аԥша иауҭар иаго, инапы иахьықәтәаз џьаргьы иԥшӡомызт.
Ус бзиоуп – алукәара… Алукәага амца аҵҟьо, ахаҳә-цыԥхьқәа ахьуҿаԥсо, ахәыц уадрызшәа ухы-уҿы бызбызуа, алу кәаны инаган инахоуҵоит. Аӡлагарахьча дыҩуа дындәылҵны аӡы анишьҭлак, алу ԥырны агьежьра иалагоит. Уажәраанӡа иҭыҿҿа, иҟәызгаӡа ишьҭаз ахаҳә, убас игьежьуеит, убас иласуп, убас иԥшӡоуп, уи абра дызхыкәласуаз ахаҳә хьанҭа ауп ҳәа узхаҵарым.
Еиҳагьы еиӷьуп алу ахаҭа аҟаҵара. Дук имгакәа напы рылеикыроуп Уаамыр адгьыл бжьаха иамоу ацаҟьа дуқәа. Хмажыр-гәышьа урҭ игәы ишҭыхоз дахьымӡакәа дыԥсит. Иаргьы иахьа уажәраанӡа иахырԥо иааигон, аха уажәшьҭа, уеизгьы-уеизгьы, иҟаиҵароуп.
Ус бзиоуп алу ҟаҵара. Баша аӡы иарҳәазан, цаҟьа еиҟәжәак шьҭоуп, алуқәа ртәы здыруа аӡә иакәымзар, дагьазхьаԥшуам. Аха уи цәны алуқәа аналухлак, дарбан изызгәамҭо. Нас шәышықәсагьы имхаӡакәа ауаа рхәы алагоит…
Амала, зны-зынла икәалатәуп… Ианҩызлак.
Дигәа хәыҷы-хәыҷла игәалаҟара изааиуан, имч ишьа иҭахәмаруан, ижьышәқәа ҟаца-ҟацаӡа иҟанаҵон.
…Иаҳауеит: амшын абжьы ааигәахазшәа. Ибоит ашьхақәа ааскьазшәа. Иҩныҵҟа иҟоушәа ашьха шьапқәа, аиҩхаақәа, аҭаҳарақәа, насгьы, акаҵәара кьышәкьышәрақәа. Ибоит: амшынгьы игәы ԥаҭԥаҭуа аус ахьауа иаҵаҽҽошәа. Ашьхақәеи уи амшыни ирыбжьгоу аӡиас хьшәашәақәа иара идақәа ирыҭгоушәа…
Шаҟа иҟәышузеи аԥсабара!
Дышԥацқьахо ауаҩы, ишԥацқьахо уи илоу амч, иара дазааигәаны ихы анибо аминуҭқәа рзы!
Амарда дхаларц акгьы игымкәа ибеит, ажра зхы ҭакны, ихаҵҵала игылаз амашьына-лас «Москвич». Дуауаӡа ихы кны уи дадгылан Суслик. Илацәақәа ҭчаа, аҩы иижәыз макьана ихы-иҿы иқәымбацкәа.
– Дигәа! – иҳәеит уи дгәырӷьаҵәа. Аха ахьшь аниба, ибла иҭасны иҭнахыр ҳәа дшәазшәа ихы днахан, дагьынеиҭаҵит.
– Умшәан, ари макьана аӡәгьы дамфац!
– Уи сымдыруеи, аха санхәыҷӡаз ҟәарҭ мыждак ҳаман, саршәахьан… Убри аахыс исхашҭӡом. Абри ахьшь ахаԥыц еиԥшу акы ахаԥыц снахәаԥшцыԥхьаӡа абасоуп…
– Уи усҟак иулаҽзар, уанхәыҷӡаз акәхарым… – дааччеит Дигәа.
– Мап, смаҷын, смаҷӡан…
– Абӷьыжә мыжда ҵәырҵәыруеит, асахҭан еиԥш… Сахьааваҵәиз надаада идәықәлан, атормазгьы еергьҳәа иасыркит…
– Иауауеи!
– Шьыжьнаҵы Аҟәа снеироуп. Аматериал агазеҭ ахь ирысымҭар ҟалом. Иԥшуп… – Иҳәеит уи ибжьы ҳәаркьиуа. – Ма изеиԥш материалузеи, изакәтәы фақтқәоузеи!.. Иахьа ианрысымҭа, нас сыблит!
Дигәа уи ииҳәоз ихы ихнахуан, наҟ ирласны диԥыригарц иҭаххеит.
– Унеины унҭатәеи…
Суслик хыма-ԥсыма дынҭатәан, аматор аус аируит. Алҩа еишьылӡа инаҵачит. Ашьҭахьтәи азбарбалки аԥхьатәиқәа аки ус игьежьуан, еергь-еергьҳәа акәын анышә ишықәкьысуаз.
Дигәа ихьшь амҩа нымҩахыҵ инаиртәан, амашьына ашьҭахь иҩнапыкгьы наҵарԥан дҩахеит.
– Аҳа!
Амашьына ԥхьаҟа ианыҩеиха, Дигәагь анышә ҩеиҿанартатеит, аха иҽыҩеибыҭан днагәыҵасын, ахуҳәа џьабаада амҩа агәҭа иҩаниргылт.
– Ҳаи, анцәа уара уиныҳәааит, сышԥауркьаҭеи! – иҳәеит уи амашьына аусура иаҟәымхӡакәа дышҭатәаз. – Уара уакәымзар сматериал бжьысуан, изакә материалузи, изакә фақтқәаз ибжьысуаз!.. Уи мацара аума, иара ачара, аиҭачара ацлеит. Иԥа иаалырҟьан иаха ԥҳәыс диган, лнапы кны ашьаԥа дныҵалт… Ассир убалап… Урҭ, раб ихала иакәым, – зегьы – акреилызцо уаауп. Ирымхәыцуа акы ыҟам!..
– Дызусҭада ԥҳәыс дызгаз ҳәа узҿу?
– Заур… Аџыр иԥа…
– Иигада?!
– Шьыта ҳәа… Думдыруеи? Бзиацәак лоуп…
Изакәу здырхуада, аԥҳәысаагара атәы аниҳәа нахысгьы, Дигәагьы атыҟҳәа убри игәы иааҭашәеит. Урҭ уск рымоуп ҳәа акәым, џьара еихәаԥшуеит ҳәагьы имаҳацызт. Иаҳаргьы иацынӡа ихеиҵо дыҟазма? Уи ани иҟынӡа лхы налгоит ҳәа ихахьгьы иааиуамызт.
Амала, ииашоуп, ауаа рахьҵәҟьа уҵаар, уи лара дылцәымыцхәуп рҳәашт… Аха ус, аиаша-аҵабырг ҳәа акы ыҟами…
Аха иабеиҭаху, иахьырҭаху иҟаз, иара изыҳәа зегь дара роуп…
Уи иашоуп. Зегь дара роуп… Уажәы абри аниаҳагьы џьаргьы имыхьӡеит. Амала иџьеишьеит, иаҳҳәап, Суслик имашьына абрантәи иурԥар, акгьы амыхькәа ҵаҟа илбаар ишџьоушьареиԥш…
– Иара убри атәгьы зҩып сгәахәуеит. Дигәа, угәы ишԥаанагои? Урҭ ирзуҩлакгьы рықәнамгои?
– Иаарзуҩлакгьы!!!
– Бзиала, иҭабуп, – уи аруль инапы нақәиҵеит.
Иудыруазеи абасынтәи ибӷоуҵаргьы, имашьынагьы иаргьы акгьы рмыхьӡар!..
Суслик, Дигәа иԥшшәахәы иамхацәгьахазар акәхап, ирҭрысӡан имашьына ҩыҵирҟьеит.
Дигәа ҿымҭ ихаԥыц еихырӷәӷәа ихьшь аашьҭикәыцәаан, ирццакны ахә акьышәкьышәра дыҩхашәалт.
Асынтәи иккаӡа ухыԥшылон Уаамыр. Иҟәашккараӡа илакьы-лакьуа арха иқәдан уи.
– Дигәа-аа! – иааҩит ҿыҭыбжьык.
– Дигәа!..
Аҿыҭыбжьы ахьгоз данԥшы ибеит, абнара уахьнылшәо иқәыз адәҳәыԥш аҿы иҿыцҳҳараӡа зхаҩа шьҭыхны игылаз аҩны.
Иаразнак иааигәалашәеит изусҭцәаз. Уаантәи ҷкәынцәа гәарҭак гыланы арахь рнапқәа рҟьон.
Хыгә иқьаԥҭа иахьарнахыс иқьаԥҭаӡам…
Дигәа ила-иҿы ааихаччеит.
– Иахьа снеиуеит цхыраара, иахьа, иахьа-аа!!! – ибжьы наиргеит иаргьы.
Уажәы аӡлагара аҟынтәи дшааиуа днеир… Иахьагьы, уаҵәгьы иаҭаххозар, – уаҵәашьҭахьгьы дицхраап.
– Ишәаҳама?!
– Ҳаузыԥшуп!!!
Нас инапы иқәтәаз ахьшь днахәаԥшит Дигәа. Уи инапы нархьишьит ашьапҭаӡгақәа ахьынӡахаз ашьапқәа быжьхәраа-быжьхәрааӡа ицәҳәны иахьыҟаз. Инапсыргәыҵа инықәиртәан, иааирҵыс-ааирҵысит. Ахьшь аҭҳарцәҳәа иаалҵын, аҽааршәшәеит, ахы ҩышьҭнахит.
– Уԥры, уԥсуазар ажәҩан ушхало уԥсы! Ԥыҭрак ма ажәҩан убап!.. – ихы ианыҩахик, инапы иҩаныԥраан ажәҩан иҩалалт.
Дигәа уи ԥыҭрак дазԥшуан, аха ибла ианацәыӡ, еиҭазбозар ҳәа дшыԥшаауаз, аԥсҭҳәа-еимҟьара дыбжьыԥшны ашьхақәа днаргәыдԥшылт.
Урҭ иаха асы рықәнаузаап, иҟәаш-ҟәашӡа иҟан.
Рушьни макьанагьы дзыҩнымҵыцыз, инкылан имаз ауадаҿы даннеи, аԥшәмаԥҳәысгьы диқәшәеит.
– Узырццакызеи, ԥыҭрак сынхоит ҳәа аҩныҟа умцази? – дҵааит уи, иҳақьԥсықьуа илымҵагылаз Рушьни дихәаԥшуа. Ус, ишибоз уи лхы-лҿы аалхаччеит,
уаҳагьы акгьы мҳәакәа, луада дныҩналан салам шәҟәык ааҩнылгеит.
– Уажәшьҭа издыруеит уаазцаз! – лҳәеит уи. – Дзакә ссирузеи ЛАРА ҵапҟа, мфара-мжәра слыхәаԥшландаз уҳәап…
Аконверт ацәаҿы иара ихьӡ ада акгьы ақәҩымызт. Иаразнак иаахижәан днахәаԥшит. Раԥхьа иара бзиа дшылбоз, дагьшылбо атәы анны ианиба, днеилууеит, ишьамхқәа наиҵаҟәалт…
Наӡаӡа еиԥырҵуашәа…
«…Сара хаҵа срыман. Убри гәаӷьны исызуаҳәомызт. Иаалырҟьан иара иахь сымцар амуа сҭадыргылт (Иара аҵарахьы дыҟоуп). Изыхҟьаз саргьы цқьа исыздырам… Акыр сыҵырдыраау… Сымцар амуит…»
– Данбаҟаз?!
– Рацәакгьы ҵӡом, абыржәы ашьыжь ауп…
– Џьаракыр сцоит ҳәа лҳәо баҳама?
– Ааи! Уара урҽхәара снаскьашәа салаган, лхы ҭысҟьаӡап ҳәа, аха лара дыццакуан… Иахьа џьара сцоит ҳәа акы даҿын… Аӷба сагхоит лҳәон уажәы-уажәы…
Рушьни уи дналыдҟьан, дышзахәоз асқьалахь иҿынеихеит.
Агаҿахь данкылс, ҩынтә еиқәырццакны аӷба абжьы геит. Дыҩт, дыҩт, аха ишиҭахыз ишьапы дашьҭуамызт.
Асқьала ишьапы анықәиргылоз, асынтәи аӷба зкыз ашаха дуқәа уахь идыршәхьан, иаргьы асқьала иавҩыр аҿынанахеит.
Рушьни игәы наимыҩрны наҟ иҭаҳазшәа ибеит.
Деихо мацара, аӷба рацәак имнаскьацкәа ахынҳәра ишаҿыз, ииулак асқьала днықәыххит.
Арахь игылаз ауаа макьана аӷбахь иԥшны рнапқәа рҟьон. Рушьни, аӡәгьы дымшаҭакәа, зегьы еимырҽҽаны ахыцԥахьӡа днеит, Марина џьара апалуба дықәгылазар дааԥшны дылбарц.
Аӷба ааҳәра иаҿын.
Ус, дгәаҟ-гәаҟуа дшыԥшыз, Рушьни дибеит УИ. Аӷба ақьышәаҿыҵәҟьа, апалуба амаакыра лҽахшьшәа, егьырҭ зегьы днарылҵны дгылан.
Уи илшәын лыҵк-цәыш, лџьемпыр шкәакәа хыхь иақәҵаны. Зегьы еилыкка ибон асынтәи. Рушьни идыруан уи аҵк-цәыш ахәдеи амаӷрақәеи бырфын шкәакәала ишхырҷаз. Идыруан афҩы-хаа иахыз. Идыруан лџьемпыр ласалыхымкәа, ажьа ахәы иалхушәа, иҟәымшәышәӡа ишыҟаз…
Инапы иҟьеит, еиҭеиҟьеит, еиҭеиҟьеит, аха лхы лықәыжьны дгылан.
– Марина!!! – ишилшоз ҿиҭит. – Марина!!!
Дааҭрысызшәа ибеит, лыхгьы ҩышьҭылхызшәа, аха нас уаҳа лҽылмырқәацаӡеит. Ус дышгылац дгылан.
Иҟалап ибжьы лаҳазаргьы, аха днаскьазгоз рҿы даргамамхарц ҽмырҳа ҟалҵазар?!.
Ашырҳәа ишьҭахьҟа дхьаҳәит, аха аӡәыр дихәаԥшуазаргьы, иаразнак наҟ аӷбахь иԥшуашәа ҟарҵеит. Рнапқәа рҟьоит иааҟәымҵӡакәа.
Арҭ игылоу рахьтә аӡәыр еиликаазаргьы, ҽымдыр ҟарҵозар акәхап. Ус еиҳа иманшәалоуп… Ауаа рҟынтәгьы… Урҭ ақалақь аҟны издыруа рацәаҩхашт, ҳәарада, иара абри асқьалаҿгьы иҟазар акәхап издыруа…
Игылахьаз амра аԥсҭҳәақәа ирызнымкылакәа ианаакылԥха, аӷба ааҳәымҭаз «Абхазиа» ҳәа аҩыра ахьаныз инақәыҷҷеит.
Уи акәхеит. Аӷба ааҳәны амшын-гәы еиҩыхуа аҿынанахеит.
– Ишсашәҳәара, – иҿыхааӡа, бжьрабжьҵәа иҵҩуашәа Рушьни иҟынӡа иааҩуан ишьҭахь ицәажәоз аӡәы ибжьы, – ари анкьатәи акиносахьа «Акапитан иԥҳа» аҿы зыӡбахә ыҟоу «Абхазиа» аума?
– Мап, мап! – Рушьни ишьҭахьҵәҟьа ибжьы ҩаиргеит аҽаӡәы. – Уи еибашьыгас иҟарҵан, Севастополь азааигәара џьара иҵаадырҟәрылт. Аибашьра ашьҭахь, амшын аҵантә иҩарган, уажәы џьара еидарак арҳәазоит… Еидара шьҭыхрамзар акгьы иаԥсамкәа иҟалеит.
Ари «Абхазиа» ҿыцуп. Ԥаса «Ленсовет» ахьӡын…
Хәыҷы-хәыҷла ауаа рыбжьқәагьы еиқәтәеит. Иара дгылан иҟәашӡа алаԥшҳәаа ахыҵра иаҿыз аӷба дазԥшуан.
Уи алаԥшҳәаа иныхшәан, инеимҟәыҵабеит. Рушьни дахьынӡаԥшуаз, ицәаӷәаны ишьҭоу адәеиԥш дызқәыԥшуаз амшын, ишкәакәахаанӡа идыршыз аиха аԥшшәы аман. Аԥсҭҳәақәа кылыжәжәан, ицәыҵԥхан ирықәԥхоз амра ашәахәақәа убас иҟарҵозу, иара ус ибозу издырамызт.
Рушьни данаахьаҳә, асқьала уаҩԥсы дықәыршәымызт. Иккаӡа иҭацәын. Ишьи-ишьи еиқәҵо иҿынеихеит. Уи макьана дзықәшәаз цқьа дзазхәыцуамызт. Цқьа акәым, зынӡагьы… Дышнеиуаз асқьала иқәгылаз аканторка аҭӡывараҿы ианыз аҩыра днадгылт: «Абхазиа» – иӡсо санаториоуп. Зегьы еицырдыруа аӷба ԥшӡа ду «Абхазиа» уажәы пасаџьырцәас иамоуп 520-ҩык атуристцәа. Урҭ рыҩны иҟоушәа ргәы ҭынчны аӷба иҭоуп…
Агәабзеира чаԥага ӷба уажәы ицеит актәи ареис ахь. Аӷбаҿы уаҩ гәҿыӷь ихьуам. Шьоукы аӡҭарчы иҭоуп, шьоукых амузыка иазыӡырҩуеит, изҭаху акино дахәаԥшуеит. Згәы бзиам рзы аҳақьымцәа хиоуп… Афатәи ажәтәи рзы усгьы акы уахашшаартә иҟам…
Аӷба абаӷәазақәа рҿы ианааҿықәгылалак, атуристцәа аекскурсиақәа рзы иҭыҵуеит…
Ари ԥаса зны икыдырҵаз акәын. Уажәшьҭа мчы амамызт.
Уи днавсын ԥыҭк дахьынаскьаз, асқьала амаакыра иҽынахшьны даагылт. Рушьни ибла акы або дыҟамызт Ддысӡа, дзымԥшуа, дзымӡырҩуа, ихы зқәикра изымдыруа дыҟан.
Дышгылаз, амшын агәахьы аӡәы инапы иҟьазшәа илаԥш иҵашәеит. Ихы дҩахан днаԥшит. Асқьала иахьнаҵсыз аԥра ҟәашӡа аԥша ҭачымкәа, еицарсаӡа иҵысҵысуа амшын ихгылан ашхәа хәыҷы. Амаика иаҵәақәеи аиқәа иаҵәақәеи рыла еилаҳәаз ҩыџьа аӡӷабцәа қәыԥшцәа ақәтәан уи.
Руаӡәы аԥсҟы лкын, егьи ахәашақәа ыршәны аҷнышқәа ирылалыԥсон. Аҷныш ԥсылақәа рымҵәыжәҩақәа рыла амшын ҭҟьо, рыбжьқәа рганы урҭ ирзыҩуан. Аԥсҟы зкыз лакәын иара иахь знапы зҟьозгьы. Рушьнигьы инапы иҟьеит.
Егьи илкыз ача ҽыҭ зегьы рпыҵны, иршәны аҷнышқәа инарылалыԥсеит. Дара аҷнышқәагьы нақәпапеит, рымҵәыжәҩақәа ахьырҟьоз еилаарцыруа.
Нас аԥра аадырххан, аҩыџьагь хьаԥшны Рушьни иахь иԥшын, иччо рнапқәа рҟьеит. Иаргьы инапы ҟьо дааччеит. Ашхәа аԥсҟы зкыз иаарҳәны амшын агәахьы иналырхеит. Аԥра аԥша иарчын, ашхәагьы амшын еиҩырссо аҿынанахеит.
Рушьни иаҳа иԥсы ааивигазшәа ибеит.
Аҽазнык аԥрашла хәыҷы илаԥш нахьигӡан, асқьала дҩықәсны агәгәаҳәа зыбжьы иԥылауаз ақалақь дналалан, ашацаҳәа иҿынеихеит.
…Ҳәынҵәа ыҟам, ӡынҵәа ыҟам,
Ушиашоу уцала…
