Александр Мақьҭаҭ-иԥа Ҭариа Аџьынџьтәылатә
еибашьра Дуӡӡа иазкны иҭижьхьоу ашәҟәқәа рыла
аԥхьаҩцәа деицырдыруеит. Ари иҩымҭа ҿыцала
иҭахуп, иара даныхәыҷыз
ашықәсқәа инадыркны
иахьа уажәраанӡа дызхаану,
иԥсҭазаараҿы дызнысыз амҩаҿы иԥылауаз ауадаҩрақәеи,
арыцҳарақәеи,
иара убас аус ахьиуаз, дзыниоз аиҿымкаарақәеи,
ақәҿиарақәеи аԥхьаҩцәа рҟынӡа инеигарц.
Ашәҟәы «Автобиографиатә повест» автор Александр
Ҭариа диит 1924 шықәса, апрель 15, Лыхны ақыҭан,
Гәдоуҭа араион, Аԥснытәи АССР, анхаҩы иҭаацәараҿы.
1941–1945 шықәсқәа раан имҩаԥысуаз Аџьынџьтәылатә
еибашьра Дуӡӡа далахәын. 1944 шықәса,
октиабр азы афронт аҟны иоуз ахәра ӷәӷәақәа
ирыхҟьаны ахәшәтәырҭа данҭыҵ, аррамаҵурахьы
дцартә дзыҟамлеит. Убри ашьҭахь аррамаҵура
аҟнытә ихы дақәиҭтәын. Иҭаацәа рҿы данааи, мызкы
ааҵуаны, Гәдоуҭатәи арратә-комиссариат иԥхьан,
Афонҿыцтәи абжьаратә школ аҟны арратә ҵара
анапхгаҩыс ддәықәырҵоит. Ахәра ашьҭахь згәабзиара
шьақәымгылацыз А. Ҭариа инапы ианырҵаз
аус ҭакзыԥхықәрала дазнеины, илшо зегьы ҟаиҵон аибашьра
ашыкьымҭаз аҿар апатриотизм рылааӡаразы, рҭаацәа
ирыдгыланы русурала афронт ацхыраара аҭаразы.
Абраҟа аус иуан 1946 шықәса, иун аҟынӡа. Убри
ашьҭахь акомҿареидгыла Аԥснытәи обком ақәҵарала
Ҭариа А. М. диаргоит акомҿареидгыла Гәдоуҭатәи араиком
аиҿкааратәи акадырқәеи рыҟәша аиҳабыс. Абраҟа
ԥшьышықәса ирзынаԥшуа иааилшауаз зегьы ҟаиҵауан
еиҵагылауа абиԥара ҿарацәа патриот ҵасла рыԥсадгьыл
бзиа ирбауа, Аԥсни аԥсуааи рҭоурыхи ркультуреи пату
рықәырҵауа рааӡаразы.
1949 шықәса, сентиабр 1 азы аԥышәарақәа ҭины
дҭалоит Қәҭешьтәи Ашьхатә ҵараиурҭа. 1951
шықәсазы аҩбатәи акурс далгаанӡа аҵараиурҭа
дҭыганы
Тҟәарчалҟа дааргауеит, дагьалырхуеит
«Тҟәарчалрацәа» аҩбатәи ашахтаҿтәи акомҿареидгылатә
организациа амаӡаныҟәгаҩыс. Рацәак мырҵыкәа
акомҿареидгыла
Тҟәарчалтәи ақалақьтә комитет аконференциаҿы
ақалақьтә комитет абиуро алахәылас
далырхуеит.
1953 шықәса, февраль азы Аԥсны еиҿыркааз
Афонҿыцтәи араион ашҟа дааргауеит СССР астатистикатә
усбарҭа аинспектор еиҳабыс. Афон араион
анықәырга, 1954 шықәсазы диаргауеит Гәдоуҭа араион
ашҟа СССР астатистикатә усбарҭа аинспектор
еиҳабыс.
1954 шықәса, сентиабр акы инаркны 1957 шықәса
иунӡа аҵара иҵауан Қырҭтәылатәи Акомпартиа Ацентр
Комитет аҟны еиҿкааз хышықәсатәи апартиатә школ
аҟны.
Апартиатә школ даналга ашьҭахь, 1958 шықәса,
март инаркны, 1972 шықәса, октиабрынӡа аус иуан Аҟәа,
агазет «Аԥсны Ҟаԥшь» аредакциаҟны, раԥхьа марксизмленинизм апропаганда аҟәша аиҳабыс,
нас аредактор
ихаҭыԥуаҩыс. Абраҟа иусура иалагӡаны
латәарада далгоит
КПСС Ацентр Комитет аҟны иҟаз хәышықәсатәи
Иреиҳау апартиатә школ, дрыдыркылоит СССР
ажурналистцәа рхеилак аилазаарахь, апартиа Аԥснытәи
обком ақәҵарала 1972 шықәса, октиабр инаркны аус иуеит
КПСС Ацентр Комитет иҭнажьуаз ажурнал «Агитатор
» аштат иалам акорреспондентс.
1972 шықәса, октиабр инаркны 1978 шықәса, февраль
мзанӡа аус иуан апартиа Аԥснытәи обкоми Аҟәатәи
ақалақьтә комитети иртәыз аполитикатә ҵара Аҩны
аиҳабы ихаҭыԥуаҩыс.
1978 шықәса, февраль инаркны 2007 шықәса ноиабр
мзанӡа аус иуан Аԥсуа ҳәынҭқарратә музеи
адиректорс.
2007 шықәса, ноиабр азы ихатәгәаԥхарала
диасуеит
амузеи аҟны аҭҵаарадырратә
усурахь, насгьы адиректор
ҿыц иҟаиҵаз аҳәарала диабжьагаҩны даанхоит
амузеи аусқәа реиҿкааразы.
1949 шықәса раахыс Акоммунисттә партиа далоуп.
Акыр шықәса агазеҭ «Аԥсны Ҟаԥшь» аредакциеи, апартиа
Аԥснытәи обкоми рҟны аиҵбыраӡатәи апарторганизациақәа
напхгара рзиуан. Акыр шықәса лыҵшәа
бзиала апропагандаҿы иусуразы «Қырҭтәылатәи ССР
аҟны зҽаԥсазтәыз апропагандист» ҳәа, ахьӡ даԥсахеит.
Акырынтә далырххьан аџьажәлар рдепутатцәа Аҟәатәи
рықалақьтә Совет адепутатс, апартиа Аҟәатәи
ақалақьтә комитет алахәылас.
1942 шықәсазы анемец-фашистцәа рҟнытә аԥсуа
қыҭа Ԥсҳәы ахақәиҭтәра активла дахьалахәыз азы
«Ԥсҳәы ҳаҭыр зқәу ауаҩытәыҩса» ҳәа, ахьӡ ҳаракы
ихҵан.
Аџьынџьтәылатә еибашьра Дуӡӡа аан асовет жәлар
иргаз Аиааира 50-тәи, 60-тәи, 65-тәи ашықәсқәа ирызкны
Москва имҩаԥысуаз аныҳәақәа дрылахәын.
1987 шықәса, март 4 аахыс аибашьреи аџьеи
рветеранцәа Аԥснытәи рреспубликатә хеилак ахантәаҩыс
дыҟоуп. 2008 шықәса анҵәамҭазы Москва
имҩаԥысыз «Жәларбжьаратәи аветеранцәа (атәанчаҩцәа)
ихьыԥшым аҳәынҭқаррақәа реимабзиара»
Акоординациатә хеилак апленум аҟны зегьы еицҿакны
аибашьреи аџьеи рветеранцәа Аԥснытәи рхеилак
Акоординациатә хеилак ахь ирыдыркылт, иаргьы ахеилак
апрезидиум даларҵеит.
А. М. Ҭариа, Аџьынџьтәылатә еибашьра Дуӡӡа
иалахәыз Аԥсны аԥацәеи аԥҳацәеи рлахьынҵа жәашықәсала
иҭҵаауа, инапы иҵиххьеит: аибашьраҿы иҭахази
хабарда ибжьаӡызи ирызку «Агәалашәаратә шәҟәы»;
аибашьра иалахәыз Аԥснытәи аԥырҩцәа ирызку «Аԥсуа
хьшьыцбақәа аҳауаҿы» зыхьӡу; 25-ҩык Аԥснытәи
аибашьцәа «Ахьӡ-аԥша» аорден занашьоу ирызку; Афганистан аибашьраан иҭахаз Аԥснытәи аҵеицәа 15-ҩык
ирызку; 1942–1943 шықәсқәа
раан Кавказ имаҩԥысуаз
аибашьраан анемец хысратә дивизиа «Едельвеис»
иаҿагыланы еибашьуаз Аԥсны аҵеицәа ирызку уҳәа акыр
ашәҟәқәа, убас астатиақәеи аочеркқәеи жәпакы.
Абри ашәҟәаҿы еиҭаҳәоуп А. Ҭариа даныхәыҷӡаз
инаркны иахьа уажәраанӡа лабҿаба иибаз, иаҳаз, дызнысыз
амҩа уадаҩ, ихигаз арыцҳарақәа, агәаҟрақәа,
Аџьынџьтәылатә еибашьра Дуӡӡеи, 1992–1993-тәи
ашықәсқәа раан аԥсуажәлар изыниаз аибашьреи, иԥшәмеи
иареи изыниаз агәаҟрақәеи ртәы.
Аџьынџьтәылатә еибашьра Дуӡӡа аан иааирԥшыз
агәымшәареи афырхаҵареи рзы А.М. Ҭариа Асовет
еиҳабыра ианаршьеит аорденқәа: «Аџьынџьтәылатә
еибашьра I-тәи аҩаӡара», Аџьынџьтәылатә еибашьра
аҩбатәи аҩаӡараҿынтә» –«Ахьӡ-аԥша» III-тәи
аҩаӡара, амедалқәа: «Агәымшәаразы», «Германиа аиааиразы»,
«Кавказ ахьчаразы», «Аџьа аветеран», убас
агәалашәаратә ҳамҭақәеи аграмотақәеи 20 инареиҳаны.
Маи 9, 2010 шықәсазы Урыстәыла апрезидент Д.
Медведиев инапы аҵаҩны иҭан агәалашәаратә медаль
«Аџьынџьтәылатә еибашьра 1941–1945 рзы
имҩаԥысыз», 65 шықәсахыҵра иазку. Иџьабаа ахә шьан
акыржәашықәсқәа ааԥсара ҟамҵакәан аветерантә
организациа
хадара ахьаиҭауа анаҩсангьы,
жәанызқьҩыла
ари аибашьраҿы иҭахаз ҳауаажәлар ирызкны апропаганда
ахьыҟаиҵои, ашәҟәқәа ахьиҩуеи
рзын. Иахьагьы,
шықәсыла дышмаҷымгьы, еиуеиԥшым Урыстәылатәи
арратә архивқәа рахь дцаны, ибжьаӡқәаз рхабар еиликааует,
урҭ рыхьӡ акамыршәразы илшауа зегьы ҟаиҵоит,
ҳгәалашәареи
ҳҭоурыхи ирзынхарц азын.
Ари ахы азкуп зегь реиҳа иԥшӡоу, иҭбаау, зҭоурых
ҵаулоу, сызхара исзымбо, ауаа бзиақәа зхылҵыз
иагьызааӡаз сқыҭа гәлымҵәах. Ари ҽырбашақә, ма
баша ажәа ԥшӡала иҳәоу хыҭҳәааӡам. Ари ҭоурыхла
ишьақәырӷәӷәоу, жәытәнатә аахыс еицырдыруа, еицакра зқәым акоуп. Аха иага умҳәан, «адаӷь сызҭоу
аӡқәа зегьы иреиҳауп», аҳәоит. Саргьы ус сыхьуазар
ҟалап, аха сара абри ақыҭаҿы сиит анысҳәо саҟара
сыцлоит, исылымшо снарҟаҵоит, исзыҟамҵо сгәы
снархьуеит.
Ааи, еиҭасҳәахуеит, сара сзын, адунеи аҟны зегь
реиҳа иҭбаау, уааԥсыралагьы, ԥсабаралагьы иԥшӡоу,
ҭоурыхла ибеиоу Гәдоуҭатәи араион ақыҭақәа ируаку, сара сқыҭа гәакьа Лыхны ауп сызхыҽхәо.
Сара абри ақыҭаҿы сиит аҩажәатәи ашәышықәса
аҩажәатәи ашықәсқәа раан. Абра исызҳаит,
абра еихызгеит раԥхьатәи сшьаҿақәа, исҵеит
ацәажәашьа, амаашьара, аусушьа, аҳәатәхаҵара,
аиҳаб ҳаҭыр иқәҵара, аиҵбы иацәажәашьа, ананамга ирыцҳашьара. Ажәакала, абраҟа сани саби
исыларааӡеит аԥсуа ламыс, аԥсуара иаҵанакуа
аҟазшьа бзиақәа зегьы.
Абарҭ ааидкыланы санрызхәыцлак, сыԥсҭазаараҿы
сзықәшәахьоу ауадаҩрақәа, агәаҟрақәа, амлакра, ахьҭакра, арыцҳарақәа, ашьаарҵәыратә
еибашьрақәа
ҩба уҳәа зегьы ҳамҭак исхадыршҭуеит,
акы иақәымшәаӡац аӡә иеиԥш схы сыԥхьаӡоит.
Изӡаӡом. Ари сзааӡаз ақыҭа аҵкыс еиӷьу даҽа қыҭак,
ҭыԥк сара сзыҳәан адунеи аҟны иҟаӡам.
Иҟан аамҭак, Лыхны ақыҭа Аԥсны зегьы азы
иаҳҭынраны ианыҟаз. Усҟан, Лыхнашҭа имҩаԥысуан
Аԥсны азеиԥш еизарақәа, аиԥыларақәа, аимак-аиҿак
рылацәажәара, рыӡбара. Уа ирылацәажәон, иаҳҳәап,
Аԥсны алахьынҵа, ажәлар ԥхьаҟатәи рԥеиԥш,
рабиԥара ҿарацәа рааӡара амҩаԥысшьа, рынхамҩа
ԥхьаҟатәи аҿиашьа, ианаҭаху рыԥсадгьыл шырыхьчаша, рқьабз бзиақәа иреиҷаҳаны рыхьчара, рҳаблақәа
ирыгу-ирыбзоу рыҟаҵара уҳәа аԥсҭазаараҿы хадара
злоу азҵаарақәа зегьы.
Лыхны аҭоурых иузаҟәымҭхауа иадҳәалоуп, иагьдырбеиауеит Лыхнашҭа –XI ашәышықәсақәа раан
иргылоу ақьырсиантә уахәамеи аҳцәа рхани ирызку абаҟақәа. Убас XIX–XX ашәышықәсақәа раан
араҟа 1871 шықәсазы иргылоуп раԥхьатәи ҩ-класск
змаз ашкол ахыбра, Акультура ахан, ачаи фабрика, адәқьанқәа, ахәыҷтәы баҳча уҳәа еиуеиԥшым
ахыбрақәа.
Ауахәама аҭӡамцқәа дырԥшӡоит XlV-тәи ашәышықәсазы
иҟаҵоу абырзен ҩырақәа. Ауахәама аҩныҵҟа
анышә дамадоуп 1821 шықәсазы зыԥсҭазаара
иалҵыз Аԥсны аҳ Сафарбеи Чачба (Гьаргь
Шервашиӡе), зыбзоурала 1810 шықәсазы Аԥсны
хатәгәаԥхарала Урыстәыла иалалаз.
Ауахәама амрагыларахьтәи аганахь игылоуп XVтәи ашәышықәсақәа раан Аԥсны аҳ Шервашиӡе
(Чачба) изы идыргылаз Ахан. Ари Ахан изныкымкәа
аиҭашьақәыргылара ақәшәахьан, аха анхацәа 1866
шықәсазы рықәгылараан амца ацраҵаны ирблит.
Аԥсҳа ихан аҿаԥхьа лассы-лассы имҩаԥысуан
анхацәа реизарақәа. Уа анхацәа аргама ирҳәон рыԥсҭазаара
есымшааира ишеицәахоз, ахылаԥшреи,
ацхыраареи шрыгыз, ирҳәауан ирҭаху ахылаԥшреи
ацхыраареи анырмоу ахыхьчарахь ииамсыр
шыҟамлоз. Аԥсуаа рычҳара рызнымкылауа, ихыжжуа иалагеит. Аха аурыс ҳәынҭқар 1861 шықәсазы
анхацәа рзы иҟаиҵаз ареформа ашьҭахь, аԥсуаа
рычҳара рызнымкыло, ихыжжуа иалагеит. Убри
ашьҭахь анхацәа рҭагылазаашьа бааԥсы аҵкыс
еицәоу агәаҟра иҭазыргылаз ареформа иахҟьаны
1866 шықәса ԥхынгәы 25 аҽны Лыхнашҭа еизеит
анхацәа.
Абри аизараҿы (иҟан Гьаргьи Александрии Ачачбақәа),
иааит Бзыԥтәи Аԥсны инхоз 7-нызқьҩык
инареиҳаны ауааԥсыра. Аизара иҽалаирхәырц дааит
Аҟәатәи арратә ҟәша аиҳабы, аполковник В. Кониар,
бџьарла еиқәных иҟаз иҩызцәа ицны. Урҭ ирҭахын
абри аҽны ирыӡбарц анхацәа рлахьынҵа, даҽакала
иаҳҳәозар, аԥсуаа ззықәԥоз ахақәиҭра наӡаӡа аҵыхәа
аԥҵәара.
Аизараҿы рыгәҭыха аурыс ҳәынҭқар ичынуаа реилыркаара иазкны, хыхь ишаҳҳәахьоу еиԥш,
инеиҵыхыз ажәа иҳәеит аҳаҭыр ду змаз Ешыратәи
ацәажәаҩ Осман Шамба. Уи иажәа изларылшоз ала
еиҭанеиҭасуа аиҭагара иаҿын, аиҭагаҩцәа Г. Ткецишвилии Т. Анчабаӡеи.
– Сара иаартны ишәасҳәарц сҭахуп, – иҳәеит О.
Шамба, – ҳара агәра ҳазгом аимператори Кавказтәи
аҭыԥантәи аҭауад дуи анхацәа шәхы шәақәиҭаҳтәуеит
ҳәа ирҳәо. Избан акәзар, аҳратәра анаԥырх ашьҭахь,
анхацәа рыԥсҭазаара аиӷьтәра ацынхәрас Аԥсны
рыргылара иалагеит абахҭақәа, иҭаркуа иалагеит
изыцәшәоз анхацәа нагақәа, ацәажәаҩ дрықәыӡбеит
Аҟәатәи арратә ҟәша аиҳабы еиҵеиҟәаҟәаз аусурақәа,
– Аԥсны анапхгара шәаахагылеижьҭеи (аполковник
Кониар) ҳара ҳагҿацалара, ҳақәыӷәӷәара шәаҿуп.
Иазхоит! – иҳәеит Осман, иԥсахы ԥыжәжәо…
О. Шамба ишьҭахь иқәгылаз В. Кониар ацәажәаҩ
ииҳәаз зегьы акакала мап рцәикит.
– Шәара шәхымҩаԥгашьа сара иснарбоит еицәоу
ахь шәышкылнаго. Аиҳабыра ишәыдырҵо хымԥада
анагӡара шәаналамга, агәра шәсыргоит зегь шыҟасҵо
уи адҵа мчыла анагӡаразы. Уи шәара ишәзеицәахоит,
убри аҟнытә сара гәыбӷан сышәымҭан, – иҳәеит аполковник.
Кониар иажәа даналга, О. Шамба аполковник
ишҟа ихы нарханы ҿааиҭит: «Мап, аполковник,
ҳара иаҳзынагӡом шәара шәыдҵақәа, иазхоуп, ҳачҳара
еиҳа-еиҳа ихыжжуа иалагеит, еиҳа еиӷьуп
шәҳаламкьысыр. Ажәлар! Исҳәо иашоума? – дразҵааит
Осман ижәлар рахь ихы нарханы.
– Ааи, ҳара иуҳәо ҳақәшаҳаҭуп, – рҳәеит аӡәк еиԥш
зегьы.
Кониар ажәлар рахь ихы нарханы ҿааиҭит абас:
– Шәара шәыҩныҵҟа иҟоуп агьангьашцәа, урҭ иаарласны ишәылгатәуп…
Убри аамҭазы, Кониар ииҳәаз аҭакс ахысбыжьқәа
геит, аҳ имаҵуцәа рыжәларазы.
Абри аҽны абраҟа иҭахеит: В. Кониар, А. Черепов,
З. Измаилов, 4-ҩык афицарцәеи 54-ҩык аказакцәеи.
Ари ахҭыс ашьҭахь Лхаа аџьамыӷәацәгьа иақәдыршәеит,
иҟан ашьамҭлаҳәқәа зшьарҵазгьы, уи
акәым Сибраҟа ирышьҭызгьы.
Убарҭ ашықәсқәа раан ауп раԥхьаӡа аԥсуаа
гәрамгарҭас иҟаҵаны, ихырҵәаны идәықәырҵауа ианалага. Аԥсны аҭацәра рхы иархәаны Урыстәылантәи
Аԥсныҟа, еиҳараӡак Гәдоуҭа араион ашҟа нхара иааргауа иалагеит апомешьчикцәа (анаделуаа) Лиубарски, Лопатин, Гориунович, Фатишьчев уҳәа иреиӷьу
адгьылқәа знапаҿы иааганы анхара иалагаз.
Ҳәарас иаҭахузеи, ақыҭа иамоу аԥшӡара, абеиара,
аҿиара зыбзоуроу уи иаланхо ауаа роуп. Иахьа ари
ақыҭаҿы инхоит 1600 ҭӡы (115 жәла) инареиҳаны
еиуеиԥшым 15 милаҭ рхаҭарнакцәа. Урҭ зегьы рыбла
ҷыц еиԥш ирыхьчоит рқыҭа иамоу аԥшӡара, абеиара,
ахьӡ-аԥша, аҭоурых.
XIX ашәышықәса анҵәамҭеи XX ашәышықәса
аналагамҭеи рзы Лыхны ақыҭан иит, иааӡеит,
жәытәнатә ишаԥыз еиԥш, апатриотцәа гәымшәақәа.
Аԥсны алахьынҵа, ԥхьаҟатәи аԥеиԥш иазхәыцуаз,
урҭ рыӡбарагьы активла иалахәыз аҵеицәа: Нестор,
Уасил, Михаил Лакәараа, Дырмит Аланиа, Мартын
Ҭарнаа, Максим Гобечиа, Спиридон Арнауҭ, Алықьса,
Гәџьыра Кобахьиаа, Платон, Канстантин Шьаҟрылаа,
убас егьырҭгьы.
XX ашәышықәса аналагамҭазы Урыстәылантәи
ицәыраҟьа-цәырас иаауа иалагеит ажәлар
ахақәиҭразы рҵысра, дара рынасыԥ дара ирмыӡбар
ада ԥсыхәа шрымамыз атәы зҳәоз адырраҭарақәа.
Ҳәарас иаҭахузеи, ари аҵысра иазхәыцуа иалагеит
Аԥсны аҵеицәагьы.
1917 шықәсазы Нестор Лакоба инапхгарала Гәдоуҭа
араион аҟны еиҿыркаауеит анхацәа реидгыла (дружина) «Кьараз». Уи хықәкыс иамаз Аԥсны ақырҭуа
меншевикцәа рымчра ахҳәаны, 1917 шықәсазы Петербург икылыԥхаз ахақәиҭра мрахәага – Асовет
мчра аҩыза аԥсҭазаара ҿыц ашьақәыргылара акәын.
1918 шықәса Апрель азы иреиӷьыз ҳаҷкәынцәа
рԥсы ахҭынҵаны Аԥсны ишьақәдыргылоит Асовет
мчра. Аха 40 мшы рышьҭахь ақырҭуа меншевикцәа
аҳәаанырцәтәи архәҭақәа Антанта (Англиа, Германиа, Франциа) рыцырхырааны Асовет мчра ахҳәаны
Аԥсны ишьақәдыргылоит дара рымчра. Абас, абри
ашьҭахь хышықәса инареиҳаны аԥсуа жәлар зинк,
хақәиҭрак рымаӡамкәа аџьамыӷәа иаҵагылан.
– Аԥсны ақырҭуа меншевикцәа рнапаҿы иааргеит,
ажәак аарымазкуа зегьы нырцәыҟа идәықәырҵоит
ҳәа иааҳалаҩит, – иҳәеит саб, – урҭ амш еиқәаҵәақәа
игәаларшәо. – Ус, ҽнак зны агәгәаҳәа ҳқыҭа иаалалеит аҷоуцәа (ақырҭуа меншевикцәа – А. ).) Сани
саҳәшьеи аҩны иҟаӡамызт. Урҭ раԥсақәа рхарззала
ҳашҭа ианааҭала сара аџьықәреирҭа сналапҟа сцеит. Ҳаҩцара иныҩналан аҩыжәра иалагеит. Фатәыс,
изласгәалашәо ала, ашәымацараха иҟаҵаз ачаҳаржәи
ахәажәеи ракәын. Ус рбжьы цәгьахо иалагеит, иржәыз
рылсзар акәхап. Зегьы аадәылҵын рабџьарқәа харшаланы иааилагылт. Аӡәы ибжьы ныхҵаны ҿааиҭит,
қырҭбызшәала акәхап, сара исзеилымкааӡеит. Уи
акәхеит: аҟәыр-ҟәырҳәа ҳбочкақәа иреихсуа иалагеит.
Нас иаагьежьын еибарҟаауа ҳашҭа инҭыҵны ицеит.
– Сара сшәаԥы-рҳаԥуа сааизар сааԥсара зегьы аӡы инарҭеит, – иҳәеит саб, урҭ агыгшәыгқәа
рхымҩаԥгашьа игәаларшәо.
Аԥсны аҵеицәа изықәшәаз арыцҳара рхы амариашан имтәеит. Аԥсны ақырҭцәа анахаԥа, зхы иахәоз
ҳарԥарцәа Нхыҵ-Кавказҟа ҳашьцәа рахь ицеит, уа
аҽазыҟаҵара иалагеит ахақәиҭреи ахьыԥшымреи
реиҭашьақәыргыларазы. 1921 шықәса март 4 рзы
9-тәи Асовет архәҭақәа рыцхыраарала кьаразаа ирылшеит Аԥсны наӡаӡа ахақәиҭтәра аиҭашьақәыргылара,
ажәакала аԥсҭазаара ҿыц амчра.
Ишьақәгылаз аԥсҭазаара ҿыц ауаа ирзаанагеит
ахақәиҭра, ахьыԥшымра, агәырӷьара. Қыҭацыԥхьаӡа
рыргылара иалагеит: ашколқәа, аклубқәа, аԥхьарҭақәа,
абиблиотекақәа. Ҳаблацыԥхьаӡа еиҿыркаауеит
аҵара змаз ауаа рыла хәыҷгьы-дугьы рҵарадара
аԥырхразы аԥхьарҭақәа. Иахьеиԥш исгәалашәоит
сан (уи дҵарадан): «Уаала нан, уаха ҳарҵаҩы Олиа
Шьаҟрылԥҳа аԥхьарҭаҿы снеиуеит, шәеиза ҳәа
ҳзаалыцҳаит, аҵара шаҳҵо убап» ҳәа санылгаз.
Ҳгәылак иҩнаҿы еизеит 10-ҩык 12-ҩык рҟынӡа
иҵарадаз аҳәсеи ахацәеи. Ус дааит Олиагьы. Зегьы
еиқәышьшьы итәаны илыхәаԥшуан, иҳалҳәарызеишь
ҳәа.
– Зегьы ақьаади акаламқәеи шәымоума? – лҳәеит
Олиа, итәаз лаԥшыла иааимданы.
– Иҳамоуп, аха ианаҳҵо ҳаздыруам акәымзар, –
лҳәеит сан.
– Ианышәҵогьы ак ҳаԥшаап, аха зегь реиҳа сызлашәыҳәо
– иҟамлааит аҽагырхара. Зхы иақәымгәыӷуа
аӡәыр шәыҟазар иахьанатә еибаҳҳәап,
ҳаилибакаап, – лҳәеит Олиа. Зегьы еицҿакны ирҳәеит
излагаз аус бжамҽамны ишнырмыжьуа, ишырҭаху
аԥхьареи аҩреи рҵара.
Сара стәаны сырзыӡырҩуан. Олиа слыхәаԥшуан
нцәа дук еиԥш.
– Абри иахьӡуп А, – лҳәан Олиа мелла ӷәыцәмаҟьак
инанылҵеит. – Абри анбан ала иалагоит ахьыӡҟақәа
зегьы: ахаҵа, аԥҳәыс, амца, аӡы, ала, ацгәы, ажә, ацә,
аҽы…
Абас есыхәылбыҽха сани сареи ҳцон Олиа аҵара
ахьыдлырҵоз. Шықәсык ашьҭахь сан аԥхьареи аҩреи
цәгьамкәа илҵеит. Бзиа илбон ашәҟәқәа рыԥхьара,
аԥсышәала акәым урыс бызшәалагьы агазеҭқәеи
ашәҟәқәеи дрыԥхьон.
Ари ахы азкуп схәыҷра ашықәсқәа. Ишысҳәахьоу
еиԥш, саби сани ҵарадан. Аӡә дааины иҟоу ажәабжьк
ҳаиҳәарушь ҳәа есқьынгьы иԥшын. Хәылбыҽхала
ҳааилатәацыԥхьаӡа абри ҳаҷкәын знымзар-зны ашкол ахь дцо дҟаларушь (аҩнаҭа ахәыҷқәа иреиҳабыз
сара сакәын) ҳәа еизҵаауан сани саби.
Урҭ иргәалашәон санду Гәашьана, сыҷкәын ашкол дҭасҵар ажьира дакуеит ҳәа, дшәаны саб ҵарада
дшаанлыжьыз.
Сан илдырҵаз анбанқәа еицҵаны шәҟәык ма газеҭк
даԥхьо даналагалак, саб даара хшыҩзышьҭрала
дылзыӡырҩуан, бзиа ибон, аха иара аҵара иҽазимкит,
сықәра ахыԥеит ҳәа иԥхьаӡаны.
1933 шықәса, сентиабр 1 азы сан Аниута слыманы днеит Лыхнытәи абжьаратә школ аҟны. Саргьы
сыцраԥ-цраԥуа, аҷықәа иаҵәа иалхны исзылӡахыз
ашәҟәҭра сыхәда ихшьны слыцын. Дыԥхашьа-ԥхаҵо
сыжәҩа кны класс дук ашә аалыртын слыманы
дныҩнашылеит.
– Ари иаабгаз арԥыс макьана дхәыҷцәазар ҟалапеи,
– лҳәан ашколхәыҷқәа ашәҟәы ианҵо арӷьарахь
игылаз астол иадтәалаз ԥҳәызба пакы, аукы илкыз
лкалам нықәҵаны ҳашҟа лҿаалхеит. Дшааҳадгылаз
еиԥш, схы лнапы аақәылшьын, сан дналыхәаԥшит.
Сара алу саҵазшәа, сылаԥш адашьма иадхаланы
ҿыцха сыԥшуа сгылан, садырсызшәа.
– Ари сыкласс аҟны дааныскылоит, бгәы иалымсуазар, – лҳәеит лара, сан лахь дынхьаԥшын.
– Сгәы ишԥалсуеи, нан дбыкәыхшахааит, дбымаз акыр илҵуазар, – лҳәеит сан. «Арҭ еибадыруазар ҟалап», – сгәы инҭысҳәааит, нас иҭыԥаны ицоз
сгәгьы маҷк аҽааннакылт. Ари аԥҳәызба раԥхьатәи
сырҵаҩы Вера Сҭеԥан-иԥҳа Гыцба лакәын.
Аамҭа ацара иаҿын. Шықәсык, ҩышықәса,
хышықәса.
Ҽнак ашкол аҟынтәи аҩны сааит, ааиха снаҭомызт
сыгәҭыха. Аха сымгәаӷьра иахҟьаны сыгәҭыха еиҳаеиҳа иацлон.
Ажәакала, даара сгәы иалан абри ашкол дуӡӡаҿы
сыжәла зыжәлоу аӡәзаҵәык дахьысымбоз. Исыӡбеит
сан слазҵаарц. Лыхны ақыҭаҿы, убас ашкол аҟны
ирацәоуп ажәла дуқәа: Лажәаа, Қыжәаа, Гычаа,
Гәџьаа, Ԥлиаа, Бигәаа, Џьниаа, Лакәараа, Махьалаа,
Шьаҟрылаа.
Ашкол аҟны сара сзаҵәны схы сыԥхьаӡомызт, зегьы пату сықәырҵон, исыцхәмаруан, сҵараҿы исыцхраауан, аха зны-зынла аижәлантәқәа еиҳа пату
еиқәырҵо, еицыхәмаруа ианызбалак, схы ҟәнысшьон,
сара сыжәлантәык аӡә дахьызымбоз азы. Сара
сеиҵбацәа саҳәшьеи сашьеи макьана ихәыҷқәан, ашкол иҭамлацызт.
Абри аҽны, сан ишыҟалҵалац еиԥш, схы дышнықәԥшыз
еиԥшҵәҟьа амаҵурҭа дныҩналан иҵәахны
илымаз сыфатә зегьы ԥхаҵәы-ԥхаҵәуа аишәа
хәыҷы инықәлыргылт: абысҭа ашәха рҩа агәылаҵаны,
аџьам азна ахырҵәы, ахәысхәа фҩа иаганы
аҟәыд, анаша мҵаацәакәа ирҵәны, уи иахьагьы лымкаала бзиа избоит…
– Унапы ӡәӡәаны уааи нан, – лҳәан днасыԥхьеит
амаҵурҭахь.
Лажәа ҩбамтәкәа, ашырҳәа снапқәа ааӡәӡәаны
снеин аишәа хәыҷы снадтәалеит.
– Иухьи нан, угәы бзиами, уԥштәы сымхацәгьоупеи? – лҳәан аҟәардә хәыҷы даахан сеишәа днадтәалеит.
– Мап, сгәы бзиоуп, акагьы смыхьӡеит, – сҳәеит
сара.
– Исцәыумӡан нан, аӡәыр угәы нирхама, мамзаргьы уҵараҿы ухьысҳахама? – азҵаарақәа сыҭара
даҟәыҵуамызт.
– Сара акгьы смыхьӡеит, баша акы еилыскаар сҭахуп, аиаша сабҳәозар, – сҳәан акрыфара
сааҟәыҵын снылҿаԥшит, илҳәарызеишь ҳәа.
– Аҭак аҟаҵара сылшозар иуасҳәоит, амала
имӡакәа исаҳәа угәы иалоу, – лҳәахт еиҭа. Сара ибзианы издыруан уи ианакәызаалак ииашам, зыгәра умгаша ажәак шылымҳәоз.
– Абри ашкол дуӡӡаҿы, – сналагеит сгәы иҭыхоз
азҵаара аҳәара сцәыуадаҩны, – абар шьҭа хышықәса
ҵуеит ашкол хәыҷқәа срылоижьҭеи, аха аӡәызаҵәык
идамхаргьы сара сыжәла зыжәлоу уаҩ дызбом. Иҟалеи,
уаҳа уаҩ дыҟаӡами, мамзаргьы зегьы ықәҵны
ицама, ма инҵәама, ҳара ҳамацара абра ҳабаанага?
– сҳәеит илҳәарызеишь ҳәа сылҿаԥшуа.
– Уан дукәыхшоуп, уи гәырҩас иҟоумҵан, сара
даҽак ухьыз џьысшьан. Уара убзиахар, уара уаҟара
аешьцәеи аеҳәшьцәеи зауа уаҩ дҟалаӡом. Уара уоуп
аус злоу. Урҭ ажәла дуқәа ҳәа зыӡбахә уҳәаз зегьы
уара иуашьцәахоит, иуаҳәшьцәахоит, – нас дҩагылан
схы аалшьышьит. – Уи уаҳа уазымхәыцын. Акрыфа,
нас уҩызцәа рышҟа хәмарра уца, – нацылҵеит.
Уи илҳәаз хамҵашьа амаӡамызт. Сара сакәым,
дгәылоума, дҭынхоума, дықәлоума акы еилызкаарц зҭахыз зегьы сан лышҟа иаауан, илазҵаауан.
Ажәакала, сара сан дсырҽхәап ҳәа исҳәом, уи
ԥҳәыс ҟәышс дрыԥхьаӡон ҳқыҭаҿы, зегьы ҳаҭыр
лықәырҵон, ларгьы илдыруаз акы рыглыжьуамызт.
Сгәалаҟара бзианы, сызхара ыфаны сшыҩагылаз
еиԥшҵәҟьа, сҩызцәа рахь сцеит хәмарра.
Аамҭа цон, аԥсҭазаара еилашуан, ажәжәаҳәа зегьы
акака ирҿын.
Аԥхьарақәа ҳрылагеижьҭеи рацәак ҵуамызт.
Ҽнак зны, аԥхӡы сҿашы, ашкол аҟынтәи аҩны сааит. Сани саби аҩны иҟамызт, иахьцаз сыздыруам.
Сышәҟәыҭра аҭыԥаҿы инкнаҳаны адулаԥ сынҭалан
сыфатәқәа ааҭыганы аишәа хәыҷы инықәсыргылан
ажәжәаҳәа акрыфара сналагеит. Убри аамҭазы
ашҭаҿы аӡәы ибжьы аагеит, – «о Мақьҭаҭ, аҩны
уҟоума?» – ҳәа.
Ахьышәҭҳәа ашә снылаххын, – «саб дыҟаӡам, сара
соуп иҟоу», – сҳәеит сыбжьы схацаланы.
Ари, ҳгәыла, саб ианшьа ду Басиаҭ иакәын.
Маҷкгьы иаасцәымыӷхеит сыбжьы схацаланы уи
сахьиацәажәаз, игәы иалсзар ҳәа сшәеит.
– Акрыфара уаҿызар акәхап дад, инагӡа. Сара ара
саатәоит, уабгьы дааип, амала акрыфара уаналгалак
сышҟа уааи ҳнеицәажәалап, – иҳәан ашәшьыраҿы
игылаз арымӡ днықәтәеит Басиаҭ, аҭаҭын дахо.
Ажәжәаҳәа, акы снацҳан ԥшьаала сааин Басиаҭ
иаԥхьа снагылт, абар сааит аанарго.
– Абра уааины утәа, – иҳәан, инаҩсан игылаз
аҟәардә хәыҷы инацәа нақәикит, уааханы уаасыдтәал
ҳәа аанарго. Иага сыԥхашьозаргьы, аиҳабы ииҳәаз
насмыгӡар ҟалозма. Снеин аҟәардә хәыҷ саахан
иааигәара, инацәала иахьсирбаз аҭыԥаҿы снатәеит,
исеиҳәарызишь ҳәа сиҿаԥшуа.
– Ахәыҷы иибо-иаҳауа ихашҭӡом, рҳәоит, дад. Уаб,
Мақьҭаҭ дааиаанӡа ажәақәак уасҳәар сҭахуп, даара
ухшыҩ азышьҭны усзыӡырҩы. Ари иуасҳәо ажәабжь
ихыҭҳәааӡам, иҟалахьоу, сара сызхаану, мамзаргьы
иахааныз рҟынтәи исаҳахьоу ажәабжьуп. Мышкы
зны, иҟамло егьыҟам рҳәоит, уԥсҭазаараҿы иуҭаххар
ҟалоит, – иҳәеит, Басиаҭ. Сара сылаԥш кыдхаланы,
саԥхьа иҿыхны еилажьыз аҭаҭын бӷьы иагәылатәаны
ихәмаруаз ацыгә хәыҷы сахәаԥшуан. Басиаҭ
ииҳәоз ажәак сывсыр ҳәа сшәаны, слымҳақәа кыдҵа
сизыӡырҩуан.
– Сара иуасҳәарц исҭаху уара узхылҵыз ауаа
рҭоурых ауп, – иҳәан ацәажәара дналагеит Басиаҭ.
– Уаб, Мақьҭаҭ, жьра-цәарала ҳара дҳаҳәшьаԥоуп,
аха уи иаҳәшьаԥаҵас акәымкәа ешьас ауп ҳара
дшаҳаԥхьаӡо. Уара угәы иалазар ҟалап ужәла зыжәлоу
уаҩ дахьумбо.
«Абри ауаҩ бырг иалидыраауазеи сара сгәы иҭоу,
мамзаргьы сан ак иалҳәазар», – сгәы сынҭахәыцит.
– Иуцәызӡом, шәара шәыжәлазаҵәыкны Лыхны
(Алгыҭ) шәаланхоит.
Сгәы нҭыԥсаа ицеит, шәара шәыжәлазаҵәыкуп,
аниҳәа. Уи, ишысҳәахьоу еиԥш, сара есқьынгьы
гәҭыхас исыман. Аха сан уара убзиахар уара уаҟара
аешьцәеи аеҳәшьцәеи зауа уаҩ дҟалаӡом ҳәа ансалҳәа
нахыс маҷк сгәы рҭынчны сыҟан.
– Гәырҩас, хьаас иҟоумҵан шәыжәлазаҵәыкуп
ахьысҳәаз, – иҳәеит Басиаҭ, маҷк сылахь шеиқәнаҵаз
гәеиҭазар акәхап.
– Шьҭа цқьа усзыӡырҩ, – иҳәан иҭаҭын инарҵаулаӡаны
днаҿыхан, ихәхәаӡа алҩа ҩауишьҭит.
– Уабду, уаб Мақьҭаҭ иаб, Осман, абшьҭрала Цаблыиԥацәа ҳәа, ирышьҭан. Уи шыҟалаз абас ауп:
– Ӡынра бааԥсык аҽны, шәыжәлантә ҭаҳмадак
ишәақь аакныхны хыла-хәшәыла еиҵарпапа инеиҵеиҵеит.
Нас, рацәак хара сцом, џьара жьак, ма цаблыкьк сԥыхьашәозар збап ҳәа, алҩа зхылббуа игылаз иқәацә дындәылҵын, иашҭа днықәлеит, убри
аамҭазы илаԥш нақәшәеит ҭырасла ихыбны игылаз
ица ду ақә ҳәынаԥ дук алаланы ишҩеиуаз. Ишәақь
ааихиԥаан аҵықь ааҭиргеит. Уи акәхеит, ица дуӡӡа
азна аџьықәреи шыҟаз илеимгәаблы ицеит. Убри
инаркны урҭ Цаблы-иԥацәа ҳәа иаарыхьыӡхалеит, –
иҳәан Басиаҭ, ибжьы ныхҵа-аахҵо икьатеиах ԥҵәо
аччара дналагеит.
Абиԥарла Цаблы-иԥацәа ҳәа изышьҭаз 25-ҭӡы
раҟара ыҟан. Урҭ зегьы нхарҭас ирыман Лыхнашҭа
азааигәара, иахьа Митрофан Миқаӡе иҭаацәа ахьынхо аҳаблаҿы. Нхарала, хшарала, рахәы-шәахәыла
еинҭәыла акәын урҭ шыҟаз.
– Осман даара дынхаҩ бзиан, дуаҩ ҟәышын,
ижәлантәқәагьы,
игәылацәагьы, иҭынхацәагьы
иқәгәыӷуан,
ԥхьагылаҩыс дрыман. Иаамҭа анааи дааигеит Џьниаԥҳак. Урҭ рызхара изеибамбо,
изҭаху рықәгәырӷьо анхара нападыркит. Ус рацәак
мырҵыкәа ажәабжьны иаарылаҩит аԥсуаа зегьы
хырҵәаны Ҭырқәтәылаҟа иргоит ҳәа.
Абар ари аамҭа бааԥс атәы шиҩуа апрофессор Г. А.
Ӡиӡариа ишәҟәы «Амҳаџьырра» аҟны:
«1877–1878-тәи ашықәсқәа раан имҩаԥысыз
аурыс-аҭырқәатә еибашьра иахҟьаны Аԥсны
имҩаԥысуаз ахҭысқәа акы иузадкыломызт аԥсуа
жәлар Ҭырқәтәылаҟа рахгара аҵкыс еицәаз даҽа
трагедиак. Усҟантәи аамҭа иахаанны издыруаз ауаа
изларҳәоз ала, «аԥсуаа ирҭахӡамызт Ҭырқәтәылаҟа
ацара, абнахь ицаны рҽырҵәахуан. Аха аҭырқәцәа
анхацәа рыҩнқәа, рқыҭақәа рбылуан, иршәаны иргарц азы». Мап зкуаз зегьы ишьны иааргон Аҟәа.
Амҿҟәара еиԥш еиқәыжьны зыԥсы ҭоу иддырбон,
ишәымур шәаргьы абас шәзаауеит ҳәа аанарго.
Аԥсуаа рахгара егьырҭ ашықәсқәа иреиԥшымызт,
уажәтәи атрагедиа. Абри аамҭазы аӷацәа – аҭырқәцәа
Аԥсны аанырмыжьыр ҟаломызт, насгьы мчыла
иахганы иргаз рыбжеиҳараҩык амлеи ахьҭеи иагеит,
иаанхаз рхы рызныҟәгомызт, анҵәара иаҿын. Ари
збоз, изаҳауаз анхацәа мчыла ирымгозар, рхала ацара мап ацәыркуан. Усҟан Қырҭтәыла иҭыҵуаз агазеҭ
«Дроеба» акорреспондент агазеҭ аҟны иҩуан: «Сара
дызбеит иахцаны мчыла иргоз арыцҳацәа руаӡәк…
Уи исеиҳәеит аԥсуаа рыҳәсақәеи, рхәыҷқәеи ирхыргаз агәаҟрақәеи арыцҳарақәеи ртәы. Уи изыӡырҩуаз
ауаҩы ахаҳә гәы изҭазаргьы дымҵәыуарц залшомызт. Сара иџьасшьоит урҭ ауаа изакәытә доуҳатә
мчу ирылоу – абас еиԥш иҟоу агәаҟра шырхыргазгьы,
хәҩык рахьынтә аӡә усгьы деиқәхеит».
Есқьаангьы иҟан ауаҩ бзиа дызбо ауаа қьиақәа.
1877 шықәсазы иҟалеит абас иҟаз хҭыск. Абри
ашықәсан гәыԥҩык аԥсуаа «аҳәынҭқарратә цәгьоуцәа
» ҳәа, иԥхьаӡаны иахганы идәықәырҵеит Сольвичегодск
(Вологодсктәи агуберниа) ақалақь ахь.
Аҭыԥантәи анхацәа арыцҳара иақәшәаз ауаа
гәыблырала ирыдыркылеит. Петербург иҭыҵуаз
апрогрессив-либералтә газеҭ «Новое времиа» аҟны
уи акорреспондент ианиҵаз астатиаҿы абас аҳәоит:
«Сара омашәаҵәҟьа иџьасшьоит ауаҩы ибзиабаразы
аурыс нхацәа ирымаз агәыблыреи арыцҳашьареи».
Аҭыԥан инхоз аԥсуаа рҭагылазаашьа уаҩы
даргәырӷьо иҟамызт. Урҭ – Урыстәыла иадҵыр
шырҭахымызгьы, аурыс аҳ ичынуаа «аԥсуаа ахара зду» ҳәа, ирԥхьаӡеит. 1878 шықәса инаркны 1907
шықәсанӡа аԥсуаа «ахара рыдуп» ҳәа, иԥхьаӡан, изиндан. Абџьар акра иақәиҭымызт, аррамаҵурахьы
ирыԥхьаӡомызт. Уи ацынхәрас изҵымҵуаз ашәахтә
рықәырҵон… (Абас иҩуан аҭоурыхтә наукақәа рдоктор, апрофессор Г. А. Ӡиӡариа). (История Абхазии.
Ад.96).
…Ԥсра-ӡрак еиԥш ирыԥхьаӡеит, игәырҩаргеит, аха
ираҳаз ажәабжь ҟамлар залшомызт. Цаблы-иԥацәа
рабиԥара зегьы рхы ааидкыланы иааилацәажәеит,
аха рыԥсҭазаара аиқәырхаразы еиӷьыз даҽа мҩакы
рзымԥшааит.
Ажәлар зегьы ирыхьуа ҳаргьы иҳахьп, рҳәан
аҽеидкылара иналагеит.
Осман иабхәараа днарымԥхьаӡацызт ари ахҭыс
аныҟалаз, аха изықәшәаз арыцҳара урҭ еибамбар
ҟамло иҟанаҵеит. Осман иԥҳәыс лышьҭрахь илымаз
лани лаҳәшьеиҵби ракәын. Уи иӡбеит урҭ ааидкыланы иара игарц. Рымаҭәа-рҩыҭәа зегьы ааидкыланы
инышьҭаҵаны, Осман иашҭа ду лаԥшыла иааимидеит, мышкы зны еиҭа сҭаԥшуа сзыҟаларушь, игәы
инҭиҳәааит. Нас ибаҳча анаӡараҿ ижыз иани иаби
рҳаҭгәынқәа рышҟа иҿынеихеит. Иԥҳәыс дыԥхашьан,
уа дахьгылаз дышьхныԥсылан даанхеит. Ианхәагьы
илзымгәыӷьит лымаҳә инышәынҭрақәа рахь иццара.
– Ӡәыр шьапыла џьанаҭ дцахьазар шәара шәоуп
ица. Ари ҳазлагылоу амца аилашыра зымбакәа
нырцәыҟа ицаз насыԥ имоуп. Џьанаҭ гыларҭас
ишәауааит. Мышкызны аӡәыр ҳазкылсуазар, уаҳа
ишәасҳәо сыздыруам, – саҭашәымҵан аанарго,
днареихырхәан ишьҭахьҟа даақәгьежьит Осман.
Иашьцәа (ижәлантәқәа) зегьы еиқәышьшьы, ҿымҭ
игыланы изыԥшуан иара.
Ажәак мҳәаӡакәа игәи илаӷырӡи еилаҵәо, ԥшьаала
раԥхьа дгыланы иҿааихеит, рымаҭәақәа ҿаҳәаны
иахьышьҭаз ашҭахь.
Уи акәхеит, ахәылбыҽха амшын ихгылаз аҭырқә
ӷбақәа инырҭалан гәырӡ-шашәаӡ жәларык аԥсуаа
Амшын Еиқәа аилашыра иналаӡ ицеит.
Ашәҟәы аарышьҭып ҳәа уҟазу, ҳара ҳеиԥш, даргьы ҵарадан, ҷышәрак здыруаз аӡәгьы дрыцӡамызт.
Усҟан анхаҩы изы иҟаз акруреи акрыфареи мацара
ракәын, дад. Шәара ишәыбаргузеи, шәымҩақәа зегьы
ҟьаҟьаӡа иаартуп. Шәхы иашәырхәар шәара шәызгьы,
ҳара ҳазгьы ари насыԥ дууп, – иҳәан, илаԥш кыдхаланы акы дахәаԥшуа даатәеит Басиаҭ.
Аҭоурых излаҳәо ала, ара еиҿагылоит ҩ-империак
ринтересқәа. Аурыс ҳәынҭқар иҭаххеит Кавказ ишиҭаху
инапаҿы иааигарц, аҭырқәцәа – Кавказ аанрыжьырц ргәы иҭаӡамызт. Аха рыцҳарас иҟалаз убри
ауп, Кавказ иқәынхоз ажәларқәа еидызкылоз ауаҩы
дырмоуит, рҽеиҩыршеит: ҭауади аамысҭеи ирҭаххеит
дасу рнапаҵаҟа иҟоу ауаа рыманы Ҭырқәтәылаҟа
ицарц. Иҟан даҽа џьоукы – ирыхьлак рыдгьылқәа ааныжьны ацара зҭахымыз.
– Уара аказы суазҵаарц сҭахуп, – иҳәан, Осман
иарӷьарахь дааҳәын згәы аҩада ирханы адашьма
(апалуба) иқәиаз Муса днеиҿаԥшит.
– Уара зқьы зҵаара умоуп, урҭ рҭак аҟаҵара
сара исылшоит ҳәа уазҳәада, – иҳәеит Муса аҵәы
налаҵашәа.
– Аиашазы, абысҟаҩык аҭаҳмадцәа, аҭакәажәцәа,
аҳәса, ахацәа, ахәыҷқәа, ачымазцәа рахгара
зхәыцда, насгьы ҵакыс иамоузеи? – иҳәеит Осман.
Акыр аамҭа ҿымҭӡакәа ажәҩан еиқәаҵәа даҵаԥшуа
диан Муса. Нас инарҵаулаӡаны даақәыԥсычҳаит,
инапы ҩышьҭихын ажәҩан ахь инаирхан Осман
дынхьаирԥшит:
– Абни хыхь иқәтәоу Анцәа ду идыруазар ҳаргьы
иаадыруеит. Уи аҭак аҟаҵара сара сакәым дара
ҳахызгаз ҭауади аамысҭеи ирзыҟаҵом.
– Сара иахьынӡеилыскаауала, урҭ иӡбаны ирымоуп ҳара ҳашьҭахь иааргаша – индырхаша ауаа. Ҳара
ҳанасыԥцәгьара шьоукы рзы инасыԥ лашахоит, –
иҳәеит Муса. Арахь ирҳәо раҳарҳәагьы ишәон ирхагьежьуа ирхагылаз аианичарцәа.
Рыфа-рыжә ыҟамкәа, агәырҩа иаганы, жәларык,
унарысыр шьа цәыкәбарк рыламкәа, – ҳааит, шәеидарақәа
шәыманы шәҭыҵ! – рҳәеит аԥшәмацәа.
– Рацәа қьаф ахьааушаз ҳаажәгеит, ус ишәҿашәааит,
– иҳәан, имаҭәа хәыҷқәа зҭаз ашәандыҟәра
аашьҭыхны иҿынеихеит Осман.
– Шаҟа мшы амшын ихыз, аҟәараҿы итәаз сыздыруам, аха урҭ зегьы гәыԥ-гәыԥ иԥсаҟьаны, ақыҭақәеи
аҳаблақәеи рышҟа идәықәрҵеит, – ацәажәара даҿын
Басиаҭ.
– Аҵла иалыҩрыз амаҭ ицҳаит ҳәа, жәларык
хырҵәаны хыҵакырҭак, хныҟәгарҭак рымаӡамкәа,
тәым дгьылк аҟны иахьнеиз, дзықәшәаз азмырхакәа,
Осман еиҭа арыцҳара дақәшәеит. Аԥсны ианықәҵуаз
Осман иԥҳәыс лцәа лтәымкәа дыҟан. Уа ианнеи
ашьҭахь, шықәсыбжак ааҵуаны, Осман иҩнаҭа
диит ахаҵарԥыс. Ари Ҭырқәтәыла инеиз рахьынтәи
раԥхьаӡа ииз абиԥарақәа дыруаӡәкын. Ахшараиура
иахҟьаны Осман иԥҳәыс а-Џьниаԥҳа лыԥсҭазаара
далҵит. Аӡҟы даарзынхоит Осман ианхәеи, ианхәыԥҳаи,
иареи.
Асаби аныда иааӡара, ибара даараӡа иуадаҩын,
дара рҭагылазаашьа зеиԥшраз ала, аха Осман иҟаиҵараны
иҟазеи. «Ҭырқәтәыла шәнеир ахҷаҭ шәалаҳауеит
рымҳәази, ҳаазгаз уаҳа рҿамшәааит», –
дхәыцуан Осман.
Ауаҩы дынхарц азы зегь реиҳа иҭахуп адгьыл,
ахыбра, аҵактәы, аусурҭа, аха иабаҟоу урҭ ара? Уи
акәым ари, сыԥшәма рыцҳа лнышәнап аиуразы
закәытә џьабааузеи исхызгаз, нас днаганы аԥслымӡ
днылаҳаршәит. Ихы изықәкуамызт, ихаҿы изаагомызт дзықәшәаз. – Избан, Аԥсны зҭадырцәи, иааргада уа индырхарц, иҟаҳҵеи ҳара цәгьарас? Арҭ
азҵаарақәа есымша ирыцлон, аха рҭак ҟазҵоз уаҩ
дибомызт.
Акзаҵәык, Осман дацәымҩашьо идыруан урҭ
зықәдырӡыз Аԥсны иамаз аԥшӡареи, аҳауа азҩыдареи,
абеиареи шракәыз. Ишырҳәо еиԥш, Осман уахгьы-ҽынгьы ихы иқәырԥсны аусура даҿын,
ианхәеи ианхәыԥҳаи рысаби хәыҷы иааӡараҿы
дрыцхраауан, ахәыҷ иакәзар мшызҳа азҳара даҿын,
еҭымра изымдырӡо.
Егьа дгәаҟзаргьы, ишырҳәо еиԥш, зыԥсҭазаара
иалҵыз Осман иԥҳәыс лықә-лҵас ҟамҵакәа ҭынч
тәамҩа имамызт. Анхәа рыцҳа дынкыдыгәгәало,
луацәа-лҭынхацәа, лгәылацәа лыцырхырааны зны 40
мшы неиҭаркит, нас ашықәс цәымза ниархит…
– Абла ахьҭам алаӷырӡ заауам, рҳәоит, дад.
Ахҵәацәа нхарҭас ирырҭаз адгьылқәа рҟны изларҳәо
ала акы ықәааурыхуа иҟамызт. Баша ааԥсаран
уахгьы-ҽынгьы изҿыз.
Ашықәс цәымза анааинырх ашьҭахь, Осман
ианхәа Хымжәажә лымаҳә ажәа инылҵеит абас:
«Нан, Осман, адунеи аҟны иҟамлац акгьы ыҟам.
Агәырӷьареи арыцҳареи рышьхәа еивҵоуп рҳәоит.
Зегь лахьынҵазар акәхап. Ҳаргьы ҳгәы иҭамкәа, ҳхы
иҭамкәа ҳзықәшәаз арыцҳара убоит. Ахаҿы аагара
уадаҩуп, ахаҵарагьы еиҳа еицәазар акәхап, мышкы зны Аԥсныҟа ахынҳәра азин ҳауп ҳәа. Ҳаԥсны
анаҳцәыӡ ашьҭахь иуадаҩуп: ҳжәытә ҵасқәа, ҳқьабз
бзиақәа, ҳахьымӡыӷ, ҳапату, ҳаламыс уҳәа рыхьчареи
реиқәырхареи.
Ишубо, нан Осман, сара сықәрахь снеихьеит, исылымшо рацәоуп. Гәыӷырҭас, лашарбагас сара исымаз
сыԥҳацәеи уареи шәакәын. Ишубо сысаби сгәы
дынкыдыршәыланы сыԥҳа еиҳабы, уара уԥҳәыс,
наӡаӡа дҳацәцеит, ус лахьынҵас илымазарын. Сара
сакәын уи зыхәҭаз, аха аӡә иаџьал даҽаӡә дагаӡом.
Досу илахьынҵа иара дақәшәоит. Зыламыс зцәыӡыз
ԥҳәыс хымдырк слыдумкылан, нан Осман. Сгәы
иаанагом, иахьатәи ҳҭагылазаашьа еилызкаауа
аӡәы Осман амаҳагьара ҟаиҵеит ҳәа узызҳәо дҟалап
ҳәа. Гәыкала исҭахуп сыӡӷаб еиҵбы, уара уанхәыԥҳа,
дааудкыланы абри шәхәыҷы дшәааӡарц.
Саргьы наӡаӡатәи сымҩа санықәло, сшәырҽеип ҳәа
сшәықәгәыӷуеит».
Осман иаҳаз ажәанҵа даара дархәыцит, уаанӡа
дзықәшәахьаз – иԥсадгьыл иахгара, иԥҳәыс лыԥсра
реиԥшҵәҟьа иԥхьаӡаны игәырҩеигеит. Аха Осман
иуаҩра, иламыс изаҵанамыркит, илымшеит ианхәа
инылҵаз ажәанҵа ақәшаҳаҭхара.
Ак змаҳаӡаз аӡә иеиԥш, Осман ихы иқәыжьны,
иҟаиҵац ҟаиҵон, дахьцац дцон, иҩны дзаԥырҵуамызт.
Аха агәырҩа цәгьа иоуз дартәомызт, дарцәомызт,
изыӡбомызт еиӷьу даҽа мҩакы.
Еиҳа зыгәра игоз аӡәы игәҭыха зегьы еиҳәарц
иҭаххеит, аха аӡәы ианидыр, нас маӡа зыҟалаӡомызт.
Убри аҟынтә Осман иӡбеит иара ихала илихуа амҩа
ицәгьа ибзиа инаигӡарц. Иагьыиӡбеит иԥсадгьыл –
Аԥсныҟа дхынҳәырц. Ари шуаҩрам, иара ишиҟазшьам,
иҩызцәа иҭынхацәа шақәӡбо агәра ганы
дыҟан. Аха ихы изықәымкыҵәҟьеит атәым дгьыл
аҟны.
Ихы-иҵыхәа зегьы зхьыԥшыз, иԥароума, ишьароума акы аашьҭымхӡакәа, ианхәеи, ианхәыԥҳаи, иԥа
заҵәи иаарызныжьны хышықәса рышьҭахь Осман
дааит Аԥсныҟа.
Цаблы-иԥацәа ахьынхоз днеизар…
Ҳаӷоу игәараҭа убас днықәыԥшааит. Аҩнқәа зегьы еилабылны ицәҩажәӡа ажсмаӷ рхаԥаны, зыԥсы
ҭоу акы ыҟамкәа днықәԥшит иашҭа, игәылацәа,
иашьцәа рҭыӡҭыԥқәа, иани иаби рыԥсыжырҭақәа
аарла дақәшәеит. Акыр аамҭа илаӷырӡ изнымкыло,
иҿыҵкьасо, дгылан.
«Нан, уарбан, арахь уқәызгалазеи», – ԥҳәыск лыбжьы игәы инықәҩит Осман. «Изакәызеи мшәан, сан
рыцҳа лоума?» – днаԥшы-ааԥшит, аха уаҳа шьҭыбжьы
имаҳаит.
– Сан рыцҳа бакәзар, сара быҷкәын Осман соуп,
– иҳәеит ибжьы маҷк инароушәа. – Изакәызеи, сеилагама мшәан, – иҳәан, дызланеиз амҩала ижәытә
гәара шыҟаз иҿааихеит.
– Сыла самжьозар, нан, Осман уоуп ҳәа сыҟоуп,
– лҳәан, ихжәаны икажьыз аҵла лҿықәк иқәтәаз
аԥҳәыс бырг дҩагылан Осман ишҟа лҿаалхеит, ллаба
хәыҷы ныҵакшо.
– Мамоу, была бамжьаӡеит бхаҵкы. Сара соуп, аха
смаар еиҳа еиӷьзар ҟаларын, – иҳәеит иара.
– Сара имԥсӡаз ажәымҭа ҟыгә, абарҭ сыҷкәынцәа
шәынсхыганы шәаныргоз уажәы-уашьҭан ҳәа,
сыкҿан. «Абри быԥсаанӡа ибызхап», – рҳәан
ҳгәылацәа фатәыла-жәтәыла «сааиқәыршәаны», дара
насхибаҳәа Ҭырқәтәылаҟа ицеит. Сара, ишубо счымазара сацәынхан анахьгьы саиуамкәа, арахьгьы
саиуамкәа ақьаԥҭа иазынхаз алажә еиԥш, абарҭ ашҭа
қьаԥҭажәқәа снарылс-аарылсуа срыбжьоуп. Шәара
зегьы шәансхагылаз сыдунеи сыԥсахыр, шьапыла
џьанаҭ сцон, нан Осман, аха иабаҟоу…
Осман дшанханы длыхәаԥшуан, барбан ҳәа
лазҵаара дацәыԥхашьон, арахь хышықәса рыла ари
Ҭаскәачаа рҭыԥҳа бзиахә дышԥаҟалеи, шәышықәса
ирҭагылоу еиҳа дыҷкәыноуп. Агәырҩа дышԥаражә,
длыхәаԥшуан Осман.
– Саҭабымҵан бхаҵкы. Уаҳа аӡәыр дыҟоума
бааигәа-сигәа? – иҳәан, дналазҵааит Осман .
– Арааҵәҟьа уаҩ дыҟам, аха абри Алгыҭ шыҟоу
Ӡыӷә-иԥацәақәак ыҟоуп ҳәа саҳауеит, сара сцаны избап ҳәа уҟоу, нан, – лҳәеит лара.
– Ӡыӷәаа, бҳәама? – Аҳаҷаҳәа иааигәалашәеит
иҭынхацәақәак. – Бара ара ибхылаԥшуада, бхәыбыԥхь бзаазгода? – иҳәеит Осман.
– Усҟангьы иахьагьы сара исзааигәаҵәҟьоу
уаҩ дсымаӡам, Анцәа иԥшны шьоукы знызынла иаасхылаԥшуеит, сыԥсаанӡа ара сықәҵны
даҽаџьара сызцом, – лҳәан лылабжышқәа аҽырҳәа
иналгәыдшылеит.
– Мышкызны џьара схы сызкыдкылар саргьы
бысхасыршҭуам. Абзиаразы. Лашьцаанӡа Алгыҭҟа
сналбаашт. Зыԥсы ҭоу аӡә дызбозар, – иҳәан Осман
аԥсшәа налаҳәаны днылԥырҵит.
Ӡыӷә-иԥацәа усҟан инхон, уажәгьы уаҟоуп иахьынхо – Лыхны ақыҭа, Бамбора ҳәа иахьашьҭоу аҳаблаҿы.
Осман Бамбора даннеи дрықәшәеит ҭаҳмадцәақәак.
Урҭ рыхьыӡқәа Басиаҭ иҳәан, аха сара исгәалашәом.
Урҭ амҳаџьырра иацәынхаз уаан.
– Ҩбаҟа шықәса Осман Ӡыӷә-иԥа Кәанҵал иҭаацәа
рҟны дыҟан, нас ԥҳәысс дигеит уара уанду, Гәашьана,
ҳара ҳаҳәшьа ду, – иҳәеит игәи илаӷырӡи еилаҵәо
Басиаҭ.
– Османи Гәашьанеи ирхылҵит ҩыџьа аԥацәеи
ԥҳаки. Урҭ раԥхьа анхара нападыркит ҩахьхьытәи
шәбаҳча ду аҟны. (Уажә ҳахьынхои иареи 200 метра раҟара рыбжьоуп). Нас маҷ-маҷ иааскьо абри
ҳахьтәоу аҟынӡа иааит, – ацәажәара дналагахт Басиаҭ.
– Рԥа еиҳабы, уара уаб, Мақьҭаҭ иоуп, уи еиҵбы
дшыхәыҷӡаз иԥсҭазаара далҵит. Рыԥҳа Мариа, уара
уаҳәшьа ду Анцәа ишиҳәара дыҟоуп, Жәандәрыԥшь
Мшьали Ӡосма димоуп. Уи лыԥҳацәа, лԥацәа уара иудыруеит.
Ус дшааиуаз, Осман рыцҳа иԥсҭазаара далҵит.
Аа, ишуасҳәарыз схашҭит. Абарҭ иуасҳәақәоз
реиҳараӡак иара, Осман ихаҭа иоуп исазҳәаз. Амала исхашҭыз рацәоуп, иара уажәадагьы сҿы иҭыхны
аӡәгьы иасымҳәаӡацт. Уара изхуасҳәо, аханатә
ишысҳәахьоу еиԥш, иҟамло акгьы ыҟам, мышкызны
иуҭаххар ҟалоит, иухаумыршҭын. Зҭоурых ззымдыруа ауаҩы ԥхьаҟатәи иԥеиԥшгьы дзазхәыцӡом. Ҳара
адуқәа уажәшьҭа ҵарас иаҳҵо егьыҟам, аха шәара,
алахьынҵа бзиа иақәшәаша, иахьа алахтра ду иҟоу
шәхы иашәырхәароуп. Аҵара змам ауаҩы длашәуп,
дыбжоуп. Аҵара бзианы ишәҵала, шәацәымаашьар
уи амҩа ду ахь шәкылнагоит, – иҳәеит иикыз аҭаҭын
ахыблааха арымӡ инықәырҟәыцны инкаиршәит.
– Аҵара анысҳәа иаасгәалашәеит даҽа хҭыскгьы.
Ҳара ажәабжьны иҳаҳалон Урыстәыла аибашьрақәа
мҩаԥысуеит, Лӡаа инеиз, Мӡаа инеит ҳәа, уи ҳара
ҳашҟа иааргьы алшоит ҳәа. Аха ҳара ҳзыцәшәоз
акагьы ҳамамызт. Ҳанхон, акраауан, аӡәы абзиараз
даҳҭаар, бзиала уаабеит ҳәа, иаҳҳәон, пату иқәаҳҵон,
ацәгьараз дааир – ҳара уи иаԥхьа ҳшьамхнышгыломызт.
Уахьызжьо сыздыруам, исгәалашәом иарбан
шықәсоу.
Инықәырԥшшәа иаҳҳәозар, ари ҟалеит
иҳаҩсыз
ашәышықәса (19-тәи) анҵәамҭазы. Ҳара
шықәсхыҵрак
еилаҳкаар анаҳҭаху асду ашықәс ала
ҳалагоит
аԥхьаӡара. Уахык зны аӡәы дҵаа-ԥшаауа
ҳқыҭа даалалеит: «Цаблы-иԥацәа аӡәыр амҳаџьырра
иацәынханы иҟоума?» ҳәа. «Ааи. Абра дынхоит
Цаблы-иԥа Осман, иара иԥсҭазаара далҵхьеит, аха
иҭаацәа ыҟоуп», – рҳәан, шәыҩны дрыманы инеит
хаҵа заманак, Ҭырқәтәылантәык.
Уаб, Мақьҭаҭ шьҭа аӡә даҳзааигаргьы цәгьам
ҳҳәон, иаҳәшьа Мариа лакәзар, дшаҭлаҟьаӡа дҭыԥҳаны
дгылан, арԥарацәа дрылаԥшуан. Мчыбжьык
аҟара зегьы дынҳалс-ааҳалсуа ҳаибеит, дҳаҿцәажәеит.
Уахь Ҭырқәтәылаҟа иахганы иргаз рыԥсҭазаашьа
далацәажәеит. Изласгәалашәо ала, урҭ
насыԥ дук рымоуп уҳәартә егьсмаҳаит.
Мамсыр дҵарауаҩызар ҟаларын, зегьы дразҵаауан,
аҵара рҵоума, акласс ахь иныҟәома, ахәаџьаҵара
ыҟоума ҳәа.
Ҽнак, ицарагьы ааигәахозар акәхарын, уанду, Гәашьана даалыԥхьан ус леиҳәеит: «Сара лассы Ҭырқәтәылаҟа сымгьежьыр ҟалом. Уаа гәарҭак
схьыԥшуп. Уа инеиз зегьы динхаҵарас иҳамоу
ԥсылманроуп. Ақьырсианра атәы ҳҳәар ҟалаӡом.
Агәырҵҟәыл бзиа змоу ахәыҷқәа алԥшааны акласс
(ахәаџьаҵара) иҭарҵоит. Акы еиԥшымкәа сбыҳәоит
мап сцәыбымкырц. Сара даҽа 2–3 шықәса рышьҭахь
саауеит. Быҷкәын Мақьҭаҭ дсыҭа, аҵара ирҵаны иара
ихазгьы ауаа рызгьы даԥсаны дыбзаазгоит».
– Мамсыр, нанхеит, сара сыҷкәын аҵара дҭасҵар
ҟалозар, ара Лыхнашҭагьы дҭасҵон, аха ҳара
ақьырсианцәа ҳхәыҷқәа аҵара иҭаҳҵар ҟалаӡом,
ажьира иакуеит, – рҳәоит адырыҩцәа. Сара уи ида
ишубо уаҳа гәыӷырҭа дсымаӡам, сылақәа ҭырхаха
иара сихәаԥшуеит. Уи ахьӡала уаҳа соумҳәан Мамсыр, нан, – лҳәеит Гәашьана. – Даҽазны уаауазар,
бзиала уаабеит, ари аҩны ухы ахумбаан, уи уара
узы есқьынгьы ашәқәа аартуп, – лҳәеит еиҭах
Гәашьана.
Гәашьана дӷьаҵәы-ӷьаҵәуа акырынтә Мамсыр
диазҵааит ишьҭахьҟа дызлыҵыз ауаа – амҳаџьырцәа
шыҟоу, изҿу, раԥхьаҟа ԥеиԥшыс ирзыԥшу, аха Осман
данрылҵуаз аҵкыс рацәак еиӷьны имбозар акәхарын,
урҭ азҵаарақәа рҭак аҟаҵара есқьангьы ихы ахигон:
«рхы ныҟәыргартә иҟоуп, мышкызны
ҳнеи-ааиуа
ҳзыҟалар, усҟан иаабап, ԥхьаҟатәи ҳаԥсҭазаашьа
шыҟало», – иҳәон, рацәак иҽаламгалакәа.
Амҳаџьырцәа ирылан лара лашьцәа, ланшьцәа,
лҭынхацәа маҷҩымкәа, зхабар лзымдыруаз.
– Сабду иҭынханы Ҭырқәтәыла иҟоу ҳәа акагьы имҳәаӡеи, – сҳәеит сара иныҵакшәа, иажәа
ахьԥысҵәаз сацәыԥхашьо. Сара исҭахыҵәҟьаз, сабду иҷкәын ихабар акәын. – Уахьызжьо сыздыруам,
Мамсыр изымдыруа дыҟамызт Осман ихы-иҵыхәа,
уа иаанижьыз ианхәа, ианхәыԥҳа, иҷкәын, аха иага
умҳәан, Гәашьана лгәы иалсра ак иамхаҳәар ҳәа
дшәазар акәхап, урҭ рыӡбахә дзаламцәажәоз.
– Саамҭа ааит, сымцар ҟалом, амала сеиҭабыҳәоит
ибасҳәаз базхәыцырц. Сара, ишысҳәаз еиԥш, саауеит
2–3-шықәса рышьҭахь, – иҳәан Мамсыр зегьы аԥсшәа
наҳаҳәаны Ҭырқәтәылаҟа дхынҳәит.
– Нас уаҳа дмааӡеи? – сҳәахт ииҳәарызеишь ҳәа,
Басиаҭ сиҿаԥшуа.
– Убри ашьҭахь рацәак мырҵыкәа Ҭырқәтәылантәи
аӡә дааит, рҳәеит, аха уи сара дсымбеит. Уи
ишиҳәаз ала, абрантәи даннеи рацәак мырҵыкәа
Мамсыр иԥсҭазаара далҵит, уаҳа урҭ рхабар ҳәа
акгьы смаҳацт. Аӡәгьы дзымаацт, – иҳәеит Басиаҭ
иҭаҭын рҳәуа.
– Амала, ажәабжьны акырынтә ирҳәо исаҳахьеит
Ҭариаа (Цаблы-иԥацәа) маҷҩымкәа Ҭырқәтәыла иахьагьы иҟоуп ҳәа, – нациҵеит Басиаҭ.
Ари сгәы ннакыларц иҳәазар ҟалап, сгәы инҭысҳәааит.
Нас иармарахь даахьаҳәын, ҳашҭа анаӡараҿ ҭырасла
ихыбны игылаз ажәҭрахьы сынхьаирԥшит.
– Абни ажәҭра саннахәаԥшлак иахьеиԥш иаасгәалашәоит
уара уаниз амш, – иҳәеит Басиаҭ.
– Ааԥынран. Ажәакала мшаԥы аҽны акәын, – ацәажәара
дналагеит Басиаҭ. Аԥсабара иаҵәа маҭәала
аҽеилаҳәара иаҿын. Ашара ишааҵалаз инаркны
ҿааихак ҟамҵакәа аҷырҷырра иналагон аҵарақәа,
ажәгәараҿы арахә аӡаӡа рықәыҳәҳәы, ршьапқәа рыххауа, ахәхәа иҿырҳасуа, аныҟәара рҵауашәа инҭгылааҭгылауа аҳаскьын ԥшқа иазԥшын.
– Уаб Мақьҭаҭ дааҳәын, иарӷьарахь игылаз акаруаҭ
ахь дынхьаԥшит, аха уа ирхианы игылаз акаруаҭ,
ишгылаз игылан. «Иаууеи, анаџьалбеит, иҟаларызеишь
», игәы инҭиҳәааит. Иблақәа ааихмырсыӷьӡакәа
дызхәаԥшуаз, аԥенџьыр иадгылаз аҳа ҵла амахәқәа
иаацәырыргаз
абӷьы қамфафылқәа ааилабзарыбзарит. Ус ҵыс хәыҷык амахәқәа иаарылԥраан иааин аԥенџьыр инадԥыр-ԥрылеит, нас инеин аҳамахә
инықәтәан иааҷырҷырит. «Ҳаи, ажәабжь ҿыцк ҳаҳар
ҟалап», – игәы инҭиҳәааит Мақьҭаҭ.
Басиаҭ ҵара имаӡамызт, уигьы иани иаби ажьира
дакуеит ҳәа акласс ахь дырмышьҭӡеит, аха ажәабыжьк
аҳәара даналагалак шәҟәык даԥхьошәа акәын ҭынчҭынч ухы иҭагаланы, агәра угартә ишиҳәоз.
– Мақьҭаҭ дҩагылан ажәжәаҳәа иҽааилеиҳәан,
ашә аартны иашҭа ҭбаа-ҭыцә лаԥшыла иааимидеит. Днаӡырҩит амҳарахьы, аха џьара шьҭыбжьыкгьы
имаҳаит.
Есышьыжь ишыҟанаҵалоз еиԥш, аҵыхәа рбылгьо, инҭгыла-ааҭгыло иааин ашьҭахьтәи ашьапқәа
инарықәтәан,
аблақәа ҭырхаха аԥшәма инеиҿаԥшит
Дамшә, сара сыхиоуп, аҳәозшәа.
– Мақьҭаҭ иашҭа дуӡӡа армарахь хәажә быцала иҵышышааны, ҭырасла ихыбны игылан аԥсуа
қәацә. Уи иамаз ахышә хәыҷқәа ҩба есқьынгьы иаартын. Амра абз ахәы ианаавҵшәалак, ашәахәақәа
ахәышҭаара иаақәԥсаны, аҩны ааимырдон. Ақәацә
арӷьарахь еихҳәа-еиҵҳәа игылан ҩцара казарма
дуӡӡак уалырлеи, иаҳәалеи, хьырхьынлеи иҭәны. Уи
анаҩсан игылан х-ҿык змаз, ӷәыла иҵҟьаз, ҟауарла
ихыбыз, метрак иҩышьҭыхны аԥсыуа кәаскьак нас
аҽҭра, ажәҭра, акәытҵра, аца, аҭаҭын казарма уҳәа
хыбра гәарҭак.
Ашҭа дырԥшӡон ашәыр ҵлақәа: аҳа, атама, абҳәа,
аҵәа уҳәа зеиуа шәыр хкы уҭаху. Урҭ зегьы аԥшәма
инапала еихеиҳаз, еиҭеиҳаз, ииааӡаз ракәын. «Абарҭ
зфаша мышкызны аӡәы агәараҭаҿы дгыларушь?» –
дхәыцуан Мақьҭаҭ абри аҽынгьы, – ацәажәара даҿын
Басиаҭ.
– Мақьҭаҭ бзиа ибон есышьыжь ибаҳча анаӡараҿ
иҟоу аӡыгьежь (уи иахьагьы иҟоуп) аҟны днеины,
иҿы-инапы ааӡәӡәаны, акәапеи азна аӡы аашьҭыхны,
маҷар бзиак еиԥш игәарԥхаӡаны днаҵашьшь ижәны,
икәапеи аҭыԥаҿы инкнаҳаны, нас мца еиҿакыгак
днашьҭалон. Иахьа, есқьаангьы ишыҟаиҵалацыз
еиԥш, аӡаӡа зқәыҳәҳәы иҟаз ашьац ԥшқа ишьҭа
анпыҟҟала, иашҭа дынҭыҵын ибаҳча дныҵалеит,
аӡыгьежь ашҟа ихы рханы.
Десҭынки бжаки раҟара ыҟоуп ари абаҳча. Алҵлақәа
ажәҩан ҵыԥссаауа игылаз аӡахәеи дареи еицлабны азҳара иаҿын. Иага дусуҩы ӷәӷәазаргьы ҵлак
иҿалоз ажь ҽнак изыҭааӡомызт. Убас икыдҳаны ииуан есышықәса. Абаҳча агәҭа ааихҵәаны иахьагьы
илеиуеит кәараҷҷа хәыҷык Ԥшьандра ҳәа.
Ԥшьандра ари еицырдыруа ӡиас дук акәӡам. Уи
Лыхны
ақыҭа, Алгыҭа аҳабла иалсны амшынахь ицоит.
Зны-зынла,еиҳараӡак ааԥынра ашьха асы аныӡыҭуа,
ма амшцәгьақәа раан, уи хыҵны абаҳчақәа, ашҭақәа,
аарыхырҭақәа ирҭалон, аԥхасҭагьы ҟанаҵон. Аха,
анхацәа игәаҭаны изларымаз ала, Ԥшьандра ахыҵра
ныҳәа дук еиԥш еигәырӷьон, «сынтәа ӡысаамҭахоит,
аҽаҩра ду ҟалоит» рҳәон. Ҳгәыла Никәа, инарцә бзиахааит, Ԥшьандра хыҵны ианибалак, – «ҳаи Ԥшьандра
сукәыхшахааит!» – иҳәон дгәырӷьаҵәа.
– Абри аҽны Мақьҭаҭ аҭаҭын лҩа ихылббуа
аӡиас иқәыз ацҳа ҵәры днықәлеит. Уи дахьнықәсуа
иарӷьарахь акәын аӡыгьежьгьы ахьыҟаз.
Ацҳа ақәлаха инамҭакәа, Дамшә наивасын ацҳа
инықәсны инеины аӡыгьыжь ахықәан ашьҭахьтәи
ашьапқәа инарықәтәан, алымҳацәқәа кьакьаӡа
инеизыԥшит аԥшәма. Иара ацҳа абжара днеиуаны
даанҿасын аӡы дынӡааԥшылеит.
Ахаҳәқәа ирыхҟьашо илеиуаз аӡиас иааԥыхьашәо,
ахаҳә-мҿыхә аманы, еишьҭеибаҵа амшын ахь ацара
иаҿын. Уи иҭаз аԥсыӡ хәыҷқәа, рҵыхәақәа ырқәацқәацо,
аԥашәқәа ирхәыҵалон, шьыжьхьак ҳауазар
ҳәа.
Ихьӡыркны ахәы иҩавшәаз амра ацыԥхьқәа
ԥсаҟьаны абаҳча иныҵанаԥсеит. Мақьҭаҭ дызхәаԥшуаз
аԥсыӡқәа илаԥш аарҟәиган, ацҳа днықәсын аӡыгьежь
дныҽԥынгылт. Абар иахькнаҳау аҳәозшәа, аҵла
хәыҷы иадкнаҳалаз акәапеи инаҵаԥшит, уа итәаны
изыԥшыз Дамшә.
Мақьҭаҭ инапы наирххан акәапеи аакнихит. Нас
длаҟәын акәапеи азна аӡы ҩҭигеит. Днаԥшы-ааԥшит,
аха Дамшә ада ԥсы зхоу аӡәгьы иааигәара дыҟамызт.
Шәхәыцрак дрылан уи. Ес-шьыжьы, шаанӡа, зыԥҳал
аашьҭыхны ӡаагара ицалоз иԥшәма, Аниута иахьа
лхабар ибом. Аԥшәма акы игәы ишалоу адырызшәа,
иҟуҵәуоу игәырӷьоу узымдыруа уажәы-уажә ашьхәа
иқәгьежьаауан Дамшә. Зны-зынла инаҭрысуан
аҩныҟа, аха нас иаагьежьны аԥшәма иааидгылахуан. Уаха-уаҵәы ҳәа зцәа зтәымкәа иҟаз иԥшәма
дзеиԥшроу издыруамызт, амҳарахьы дыԥхашьаны
дызнеиуамызт. Мчыбжьык аахыс иан, Гәашьана,
лҭаца лышҟа днаганы дылхылаԥшуан. Ус ари аухагьы
аашеит Гәашьана лҭаца дшылҷаԥшьоз. Аха иҟоу аиаша иазҳәода?
Ишыҟаиҵалац еиԥш, аӡыгьежь дааԥырҵын фархьқәак
ааидыскылап ҳәа иҿынеихоны, аа, нан,
Мақьҭаҭ
уабаҟоу ҳәа ԥҳәыс бжьык игәы иаақәҩит,
ииашаҵәҟьоу, ма ус баша иаҳазшәа ибоу изымдыруа.
Зызҿырҭыз иаразы акәушәа ахуҳәа инаҵҟьеит
Дамшә аҩныҟа. Еиҭах о Мақьҭаҭ, Мақьҭаҭ! ҳәа
иан лыбжьы игәы иаақәҩыхт. Дыҩны иҿынеихар
иҭаххеит, аха дыԥхашьан иҽааникылт. Ус, иаарццакшәа
агәара дынҭалан, алҩа зхылббуа игылаз ақәацә
ду дныҩналеит. Ахышә хәыҷы дынкылыԥшын
амҳарахьы
днаԥшит. Абар, ассир! Агәыла ҳәса еивас уахь анеира иаҿын. «Иразҳәада, ԥхыӡ ирбама,
нас мшәан, ас иаалырҟьану, иаха ҳаниоз акгьы лҳәо
смаҳаӡеитеи?» – дхәыцуа дгылан Мақьҭаҭ.
Анхәа лгәы ауҭынчыз. Мақьҭаҭ дангылоз, Гәашьана
лгәылацәа зегьы дрылсны даахьан. Усҟан ақыҭаҿы
иҟан аԥҳәыс леилыргараз аҳақьымцәа раҟара ацхыраара зылшоз, аԥышәа змаз аҳәса быргцәа. Урҭ зегьы
дрызхәыцхьан анхәа.
Мақьҭаҭ иҟаиҵара изымдыруа, ақәацә дыҩнаркызшәа
дгьежьы-гьежьуан.
Нас мҿык иҭахызшәа, иеикәаӷа хәыҷ кны ақәацә
днавагьежьын, ҟыгә-чыгә ааиргахт.
– Дԥазар иаразнак адырра сышәҭа, дыԥҳазар ҳхәы
бзианы иҟашәҵоит, – сҳәан аҳәса снарабжьан алҩа
зхылббуа игылаз ақәацә сааҩналеит, – иҳәеит Басиаҭ.
– Мақьҭаҭ уҟоума, Мақьҭаҭ, – сҳәан аҭаца ԥшқа
леиԥш адулаԥ иавҵагылаз саҳәшьаԥа даасгәыдсыҳәҳәалеит.
–Акы уацәымшәан лаԥықәшәа бзиак соуит, аԥа уизыԥшыз, аԥа, – сҳәахын еиҭа аҵәы
наиласҵеит.
– Ашьыжь ицаҳәцаҳәо уаткак снаурхәаргьы цәгьа
избом, – сҳәахт цас изуазшәа.
– Уара иузыжәуазар шаҟа уҭаху, уажәыҵәҟьа –
иҳәан, адулаԥ ашә даахеит Мақьҭаҭ.
Сара ауатка акәӡамызт исҭахыз, Мақьҭаҭ
игәалаҟара ашьҭыхра акәын. Ицырцыруа алҩа иналызбааит ауатка зҭаны адулаԥ иҭагылаз аԥаҭлыка.
Мақьҭаҭ иԥаҭлыка иманы дааин аишәа иқәгылаз
афырџьанқәа руак азна ныҟаиҵан, ашәхак ҟәаҟәаны
саԥхьа иаақәиҵеит, егьи шҭацәыз иара иаԥхьаҟа
днахеит. Аԥаҭлыка аақәысхын иара ифырџьангьы
ҩасырҭәит. Сфырџьан аақәысхын ақәацә амрагыларахьтәи
ахышә хәыҷы ашҟа сынхьаԥшит.
– Ани «убзарбзан» еиҵоу, баша икнаҳау? – сҳәеит,
сылаԥш назықәшәаз ашәақь ашҟа дынхьарԥшны,
иззысҭаху ҳәа акы мҳәаӡакәа.
– Ауаа анышәарыцо аӡынра уаҩы уибаӡахуам,
ааԥынроума ари «абзарбзан» ануҭахха, – иҳәеит иара,
зымҩа дыԥшуа.
– Абыржәоуп, иахьоуп ахысра анаҭаху. Иахьа знык
ахысра, шә-ӡынрак иреиҩсуеит, – сҳәан сфырџьан
нықәыргыланы снеин, еиҵарпапа еиҵаҵаны икнаҳаз
ашәақь еимҿаԥа хәыҷы аакнысхит.
Убри аамҭазы, аа, Басиаҭ, Басиаҭ! ҳәа ԥҳәыск лыбжьы амҳараҿынтәи иаагеит.
– Ҳаи, ҳаи ара сыҟами!– сҳәан амӡырха снықәххит.
– Диит аԥа, Мақьҭаҭ
иҵәҩаншьап…
Аҵықь, аҵықь ааҭсыргеит, Мақьҭаҭ иашҭаҿы.
– Дад, ари амш, уара уира амш, ианакәызаалак
исхашҭраны сыҟаӡам. Уаби сареи аишьцәа реиԥш
есқьынгьы ҳаицын. Сара исҭахуп ҳара ҳаҷкәынцәагьы
убас наӡаӡа шәеицызарц, шәеицхырааларц, –
иҳәеит Басиаҭ, дыччауа.
Саб иеиԥш, саргьы бзиа избон есышьыжь аӡыгьежь
аҟны снеины акәапеи ала аӡы ажәра. Дамшәгьы
аасԥышьклаҳауа исыцын сахьцалак (ус ахьӡиҵеит
саб, иара ила Дамшә, анԥсы ашьҭахь, сара сзы ииааӡаз
ала шкәакәагьы).
Басиаҭ исеиҳәаз ажәабжь, уи ашьҭахь саб еснагь исгәалаиршәоз ҳабшьҭра рҭоурых схашҭыр
ҳәа сшәон, аха алшара сымамызт урҭ зегьы шәҟәык
ранҵаразы. Аиашазы, ирацәоуп исхашҭыз, аха ауаҩы
иаҳауа, иибо, дызнысыз амҩа уҳәа зегьы ргәынкылара
уадаҩуп…
Ԥшь-класск рҿы стәан. Ӡынран, март азы ауп.
Ашьыжь шаанӡа, ишыҟасҵалац еиԥш, сҩагылан,
сымаҭәақәа аашьҭыхны, аҽеилаҳәара сналагеит.
Абар ассир. Сарма шьапы сара истәӡамшәа идысны исзымдыруа, насгьы абаҩ иҭаланы хьаа бааԥсык
аацәырнаган, сыхгылар ҟамло иаасымпыҵахеит.
Сеизҟәыҿын асқам снықәҳаит.
– Сан, сшьапы сыхьуеит, иахь сыздыруам, – сҳәеит,
фатәык сзыҟалҵарц амаҵурҭа иҩназ сан лахь схы
нарханы.
– Иауазеи ушьапы, нан? – лҳәан дааин инарҳәыаарҳәуа акыр дахәаԥшуа ашьышьра даҿын. – Џьара
укаҳазар, ма џьара икыдықшалазар, азҵаарақәа
сылҭон лара, аха сара исҳәара сыздыруамызт. Исгәалашәомызт
џьара скаҳаны, ма икыдықшаланы. Уи
акәхеит, сшьапы сызмыриашауа, ахьаацәгьа сыманы
сиарҭа саагәылахеит.
Аамҭа ацара иаҿын. Акласс исыцҭаз ҳгәыла Сампаҷ
есымша арҵаҩцәа ирырҭоз адҵақәа иманы дысзаауан, сара схала исзыҟаҵо ҟасҵон, исзыҟамҵоз аҟны
иара дсыцхраауан. Ажәакала, сҩызцәа срыҵахар ҳәа
дшәон. Арахь сшьапы еиӷьхауа избомызт.
Сани саби аҳақьым рҳәеит, аԥсуахәшә рҳәеит, аха
џьара маҷк исыхәеит сҳәартә избомызт.
Сан, саныхәыҷӡаз инаркны излагәасҭоз ала, аҟәыдырԥацәеи
амацарԥацәеи ирҳәоз халҵаӡомызт. Аԥхашьаразы,
агәылацәа ари Анцәа дхалҵом рымҳәарц
азы, зны-зынла еиҳа зыгәра лгоз мацарԥаҩ ԥҳәыск,
Марҭа лҟынӡа днабжьыслон, аха зегь акакәын уи
илалҳәоз акгьы ҟалҵаӡомызт, ихалҵомызт азы. Аӡы
иаго аҭәыц дамҵасуеит ҳәа шырҳәо еиԥш, иахьа нышә
ҽыҭк бфар быҷкәын ишьапы бзиахоит ҳәа ларҳәар,
ажәак мҳәаӡакәа илфон, убри аҟны днеины дыҟан, сан.
Ҽнак зны, шьыбжьышьҭахьк азы, ҳгәыла Ҳаџьараҭ
дааит ҳаҩны. Ицәажәо итәан зегьы, сара исыхәаԥшуа.
– Аниута, ак басҳәашан, – иҳәеит иара.
– Изакәызеи, бзиароу? – лҳәеит лара.
– Абзиа убар иумдыруеи, аха ак ахьырҳәо, акы
ыҟоуп. Абри Аԥшьдәаны зыӡбахә рҳәо аҟәыдырԥаҩ
Адила лҟынӡа
быбжьысхьоума? – иҳәеит
инақәмырӷәӷәацәакәа.
– Уи акырынтә сгәы дҭашәахьеит, аха ҟәыдырԥаҩык илҳәаз ҟалахьеит ҳәа смаҳацт. Амала, усызжьом,
уи слыднамгалацт, – нацылҵеит лара.
– Уи бара ибусуп, сара сгәы иҭаз басҳәеит, абзиаразы. Дад, агәабзиара Анцәа иуиҭааит. Ашара
шәзыбзиахааит, – иҳәан, ҳгәыла аҩныҟа дцеит.
Амш бааԥсын, ақәаршаҩы алеира иаҟәыҵуамызт.
Ари ауха цас иауазшәа аҳауа аԥырхагахазар акәхап,
сшьапы ахьаа еиҳагьы иӷәӷәахеит, саргьы сзыцәомызт,
даргьы еилагьежьуан. Икыдхаҽа илеиуаз
ақәаршаҩы абжьы заҳауаз игәы иаанагарын дгьылижәҩани бгеит ҳәа. Уажәы-уажә адунеи кеикеиуа иаазырлашоз амацәыс иалубаауан аҩарқәа хыҵны аҩнқәеи
ашәаԥыџьаԥи ирыҵкьаса ишцоз.
Ашарахь инықәлон, – «сара сцеит схы ахьынахо,
шәиԥырымҵын схабар жәбаанӡа, шәнапы дануп», –
лҳәан сан, гәырӡ-шашәаӡ аҵх лашьца дналаӡ дцеит.
– Сысаби деибганы дсуҭозар, иҩызцәа дрылагыланы дыхәмаруа, аҵара иҵауа дызбозар иузыҟасымҵо
иҟоузеи: аџьма шкәакәа агәаҵәа, ҷыдала исықәу
акәырбан, иаҭахызар абри исхоу скасыжә… – лҳәан,
сан лнапы лхы аақәшьымҭаз, дгьыли жәҩани еиҟәжәаны
адыд-мацәыс иааҭнарҟьаз ахысыбжь уи лааигәара
игылаз аҳаҵла ду ҟәыбаса илеиланажьит. Сан
иҟалҵара, дахьцара лзымдыруа, дгьежь-гьежьуа
Аԥшьдәаны
инхо ақыҭауаа рыгәҭа иалганы игоу амҩаду
даанхалеит…
Адила дымгылацызт, ацәылашара иаҿын. Агәара
аҭалара лзыгәаӷьуамызт, исалҳәарызеишь ҳәа, дшәаны
лцәа дыҭӡыӡаауан сан.
Раԥхьатәи ауада – «адкыларҭа» ашә днас-насит,
ашә маҷк иаартын, аха аӡәгьы ҿимҭӡеит. Иаркны иқәгылаз
акәаҷаб хәыҷы цқьа иазырлашомызт. Ԥшьшьала
ашә аартны даныныҩнашыла ҿымҭ-ԥсымшьа
хҩык
аҳәса тәан. «Абарҭ иаха абра иԥхьама
» – аалгәахәын,
лнаҩсан игылаз аҟәардә ҵкьыҿы
днықәтәеит, дканажьырҳәагьы
дшәауа. Урҭ рхырҿқәа
ирнубаалон
гәалак-гәалак шрымаз. Сан илыцрыкәкәаны адашьма
иқәҭәоз ацәыкәбарқәа кәыркәыруа
илҿатәаз аԥҳәыс
шәпажәпа лҟәардә иныҵакәрит.
Сан иаалцәымыӷхеит,
аха иҟалҵараны иҟоузи, аӡы лцыркәкәаны акаҭәара
иаҿын. Адила ацәа хаа далҵыр лҭахымызт, насгьы ақәа
анлеиуа ацәа мыцхәы ихаахоит, аха дабамгылахуаз,
арахь иааины иҟан ацәа аҵкыс ихааз, ашьыжь шаанӡа
лла ажьа акит – ԥшьҩык аҳәса лзыԥшуп, урҭ ижьа-иҟаҭәа
инаулыжьаанӡа, даҽа шаҟаҩы ааирыда.
– Нан, аӡә бааи, – игәаҩаӡа иаагеит Адила лбжьы. Сан
лцәа дынҭыԥсааит.
Итәаз зегьы уажәы-уажә ашә иазԥшуан, инеиз
лдәылҵра иахыццакуан, аха ашәарагьы рныԥшуан.
– Бгәы бмышьҭын аҳаҳаи, бзыцәшәо акгьы ыҟам, –
лҳәеит Адила лҟынтә иаадәылҵыз, уаанӡа сан илҿатәаз
аԥҳәыс шәпажәпа, лыбжьы лхьыгӡо.
– Имԥсӡаз бара ақәыџьма, аԥсымҭә, – лҳәан аведра
хышәҭызшәа еибакны илеиуаз ақәаршаҩы днахәлабга
дцеит аԥҳәыс шәпажәпа.
– Бара имԥсӡаз, бара ақәыџьма, аԥсымҭә, – абарҭ
ажәақәа ллымҳақәа ираҳауан, лыблақәа ирбауан, аха урҭ
зызҳәоу лзеилкаауамызт сан.
Сан дынцәыҵыԥшшәа, ацәылашара ианалага, итәақәаз
аҳәсақәа лаԥшыла иааимылдеит.
– Унан, сыла иабо закәызеи, абар сыҷкәын раԥхьаӡатәи
ирҵаҩцәа руаӡәык дахьтәоу. Нас акгьы ыҟам,
аԥшцәагьы ак рыздырам рҳәахуеит. Ак ыҟамзар ари
араҟа даазгазеи? Зегь зхароу иара сыҷкәын
иоуми, бымцан урҭ ирдыруа аԥарагароуп ҳәа уажәраанӡа сааимгеи,
џьара хәарҭарак иоушазаргьы, дхәыцуан сан, урҭ ирҳәо
шхалымҵозгьы.
Зегь рышьҭахь иаадәылҵыз аԥҳәызба қәыԥш лҿаԥшылара
сан иланаҳәон: «Уахь бымнеин. Уи ақәыџьма
гызмал ҽеи балҳәом, амцҳәаҩ, амцҳәаҩ, аԥароуп уи илдыруа…»
Сан ашә аартра лылымшо, исалҳәарызеишь ҳәа, лцәа
дыҭӡыӡаауа ашәхымс дынхыҵит.
– Ыы, бара избо, сыла самжьозар, уажәада бсыднамгалацт, – лыбжьы гәаҩаӡа ҿаалҭит Адила.
– Ааи, бхаҵкы, иахьада шәшьапакра самыҳәацт,
иҟала ҳзымдырӡауа ԥшь-класск рҟны итәоу ҳаҷкәын
ишьапқәа измыриашауа, ахьаа цәгьа иманы ииарҭа
даалахеит. – Сан уажәы-уажә ларма шьамхы лнапы
нақәлырӷәӷәон.
– Ԥшь-класск бҳәама? – Адила лылақәа еихамырҟәысӡакәа
сан лнапқәа дрыхәаԥшуан. Сан иҵегь лҳәар
лҭаххан, аха Адила лҟәыд цырақәа кәыркәыруа астол
ианнықәԥса лажәа уа иааҿахылҵәеит: – Ашьашәы
шәылақәа ҭиблааит…
– Иҳәеишь, быҷкәын иарма шьапы акәӡами иаҳа
ихьаауа? – лҳәан Адила лыбжьы ныҵакны ҿаалҭит.
– Ааи, бхаҵкы!
«Абарҭ аҟәыд цырақәа илдырбазар акәхап», – лгәы
инҭылҳәааит, сан.
– Еи, нан, арҭ аҟәыдцырақәа бызхәаԥшуа
ирдыруа
рацәоуп, аха иахьа аҳақьымцәа ҳәа, «зегь здыруа» шьоук ҳзыҟалан…
– Урҭ ракәым, сара исаҳәа зегьы, ак сцәыбымӡан,
абри ихәарҭоуп ҳәа иаасабҳәо акы сеигӡом, – аӷьаҵәыӷьаҵәра даҿын сан.
– Бхәыҷы ҩысҭаа мусхәла дычмазаҩхеит, џьара
дгьыл бааԥсык аҟны дамхацәазар ҟалап, ма ишакәым
дкаҳаит, иара игәаламшәозар акәхап. Иҟоу-иану рдыруама, ихәыҷқәами нанхеит, – дҭанагалаӡаны апарпарра
даҿын Адила.
Уи шәхәыцрак дрылан, аха лхы иазыӡбомызт еиҳа
еиӷьу, еиҳа ииашоу…
– Нан, уажәшьҭа бысзыӡырҩы, быҷкәын хәарҭарак
иоурц бҭахызар: раԥхьаӡа иаҭахуп аџьма шкәакәа
агәаҵәа,
убри ашьҭахь ҭакәажәы цқьак днахаргыланы ишәара инеиуа арасаҵәы акьанџьеиԥш еилаҳәаны,
иара ицынхәрас
анышә иаҭаны адгьыл ныҳәа
изыҟаҵатәуп, ахәышҭаарамгьал нацҵаны. Аха абарҭ
зегьы брылгаанӡа
аҳақьым данидыжәгала, ижәдыруазааит
иааҟашәҵаз
зегьы шбашахо, шәхәыҷы
дыбжахаргьы шалшо.
Адила лыблақәа кәеицеиуа иаалхалашеит лкалҭ
инанаҳалаз аԥарақәа данынарыхәаԥш.
– Сара устәуп, нан, исылшо акы сеигӡом, уара узхара ҳара иҳамоуп. Сшьапқәа шьышьуа саԥхьа дықәтәан
сан. Уара уаҵәы ухы ахьынахо уца иагалакгьы џьмак
ахьыҟазаалак иааугароуп, акакала адҵақәа илҭон
лхаҵа – сара саб.
Адила иаалҳәаз акакала зегьы ҟарҵеит, уи моу
хәаџьа шәҟәык Ҟәланырхәатәык имоуп ҳәа раҳан,
саб ҳгәыла Ҳаџьараҭ диманы дцан имхны иааргеит.
Иӡыр жәхьак, имыӡыр ихәарҭахама-ихәарҭамхама
азԥымккәа – 100 мааҭк ҳәа.
Ари ашәҟәы инеиҭак-ааиҭакуа мызкы иазынаԥшуа
сшьапқәа ирхаҵо-ирхыхуа ирыманы иқәын. Аҵыхәтәаны
аамҭа анааи 100 мааҭк надкыланы изтәыз
иҭаны иааит. Урҭ зегьы акы исыхәарҭахо исымбеит,
сшьапы шыҟац иҟан.
Аԥхынра ԥшьшьала ааира иаҿын. Ашәаԥыџьаԥ
еҵәа маҭәала аҽеилаҳәара иаҿын, сара ашколхәыҷқәа
срыҵашьыцуа сиарҭа сагәылан.
Ҽнак зны сани саби џьара ицеит. Сеиҵбацәа
– саҳәшьа Надуи сашьа Тапкеи агәараҿы ишыхәмаруаз
ақыҭантәи аҳақьым ԥҳәызба Шьашькәа даарыдгылт.
– Дажәраа, аҩны шәара шәыда ӡәыр дыҟоума, ма
шәан, ма шәаб, – днаразҵааит.
– Мап, ҳани ҳаби ыҟаӡам, ҳашьеиҳаб дычмазаҩны
аҩны дышьҭоуп, – рҳәеит дара.
– Дычмазаҩны, дысшәырбеи дахьышьҭоу, – лҳәан
аҩныҟа лҿаалхеит лара. Иналышьҭеибаҵан сара
сахьышьҭаз дрыманы иааит. – Абар дахьышьҭоу, –
лҳәеит саҳәшьа, лнапы аасықәкны.
– Иухьзеи умҳәои, – лҳәан Шьашькәа снапы аанылкылеит, сшьа аус шауа гәалҭарц. Сара сааччашәа,
– снапы акәӡам исыхьуа, сшьапы ауп, – сҳәеит.
– Ушьапқәагьы гәасҭоит, – лҳәан азҵаарақәа сылҭауа
дналагеит: сшьапы сыхьуеижьҭеи иҵуа, ишсыхьуаз, еиҳа иахьсыхьуа, ахәшәтәырҭахь сыргахьоума,
ажәакала зегьы еилылкааит.
– Хәшәыс акры умоума, исшәырбар ҟамлаӡои? –
лҳәеит Шьашькәа – Ахәшә-махәшә ҳаздыруам, аха
аџьма замана еимыжәжәа иаҳфеит, ачашәгьы надкыланы, – иҳәеит дааҵҟьаны, аӡәыр диазҵаа џьушьап,
сашьа. – Уи бизымӡырҩын, макьана ҳақьым ҳәа уаҩ
дҳамбацт, – лҳәеит саҳәшьа.
Шьашькәа ҿымҭӡакәа лсумка ԥаҭлика хәыҷык
ааҭыганы иҭаз лнапсыргәыҵа инанылҭәалеит, нас
сшьамхы даахан даара иалырсны инахьылшьит. –
Шәани шәаби макьана ирашәымҳәан сара сшыҟаз,
уаҵәы даҽа хәшәык аазгоит, нас зегьы еицраҳҳәап.
Ацәажәара даҿын Шьашькәа, – лнапқәа рбауа…
Аамҭа ықәҳа ицон. Ус аԥхынрагьы аҽҳнардыруан.
Уахык сшыцәаз, аҵх акыр инеихьан сааԥшит. Азнык азы иҟалаз сзеилымкааит. Сшьапқәа рҩбагьы
еиҟараны еиҵыхны сшышьҭаз збеит.
– Аа, сан, бгыл, – сҳәан ҿысҭит.
Сҭаацәа зегьы ҩагылан иаасхагылт.
– Иухьзеи, нан, ухьаа еицәахама? – лҳәеит сан,
иҟала лзымдыруа.
– Аа, брыхәаԥши анҭ сшьапқәа, – сҳәан схыза
ныԥхьасыршәҭит.
Ажәакала, абри ауха инаркны сшьапқәа хьаа-баак
рымаӡамкәа, счымазара насхыҵны ицеит.
Хымш ҵуан ҳацәқәа – Бабыни Бачеи аҩныҟа
игәарымлеижьҭеи. Урҭ есыхәылбыҽха Аԥшьдәанытә
ибақьа-бақьаӡа рызхара ыфаны ҳгәашә иаалагылон.
Ҳаргьы урҭ рхы ҳашнықәыԥшлак ҳаивасны ҳнеины
ашҭа иааҭаҳҵалон. Ацәқәа хымш рымаара игәы иаланы ҩынтә-хынтә дҳазҵаахьан рхабар шәаҳахьазар
ҳәа, саб.
Сҵатәқәа ааҵаны, лаба хәыҷык аашьҭысхын
амра аԥсы шҭаз, ҳацәқәа рхабар збозар ҳәа, агәашә
сынҭҟьан Аԥшьдәы шыҟаз сҿынасхеит.
Аԥшьдәаны сымнаӡацкәа рахә гәарҭак снарылаҳаит,
амрагьы аӡы аӡаалара иаҿын. Ара ҳаҟоуп
рҳәауазшәа ҳацәқәа сыԥба шыркызҵәҟьа рыхқәа
ҩышьҭырхын сышҟа рҿаархеит. « – Арахь, арахь» –
сҳәахын, ашыцра илцаны иаазцаз сара сакәу џьушьап,
сыбжьы нарықәсыргеит.
Ацәқәа саԥцаны сшааиуаз ҳгәыла ҷкәын – Шәмани
Ардашьын икәаша-кәашо иҽеиқәа хәҷы дақәтәаны
даасыхьӡеит.
– Уа хәлыбзиа арԥыс, – иҳәан аԥсшәа насеиҳәеит.
– Бзиара убааит, – сҳәан аҭак ныҟасҵеит.
– Арҭ ацәқәа абоуба, саб сыцәқәа рхабар убазар ҳәа
инапы ианиҵахьазаарын, – иҳәеит иара, иҽы аӷәра
аҿарххо.
– Аԥшьдәанытә иаасцоит, – сҳәеит сара.
– Уаҵәы Лыхнашҭаҟа – Маи 1 ашҟа уцома? – иҳәеит
ԥыҭрак днаскьахьаны.
– Ааи, сцоит, аха ианыкәу сыздырам, – сҳәеит сара.
– Уаҵәы ҵлакашәара амра аныҩхало аамҭазы,
уҽеилаҳәаны, угалстук ҟаԥшь ухәда иахаҵаны,
шәгәашә уахьынҭыҵуа ишьҭоу адәаҿы усзыԥшны
угылаз.
Сара сҽы ашьҭахь уақәыргыланы узгоит аҽырыҩрахь,
– иҳәеит Ардашьын. Уи акәхеит, алашьцара
дналаӡ дцеит.
Сара исаҳаз сызхамҵо, шәхәыцрак сеимаркуа
аалашьцаӡаны
ҳацәқәа сыԥцаны ҳгәара сааҭалеит.
– Аа, афырхаҵа, ацәқәа аауцама, иабоуба? – иҳәан,
дахьцара изымдыруа агәашә илагыланы исзыԥшуаз
саб дгәырӷьаҵәа дасԥылеит.
Аҳәашьа сақәымшәо, – «ҳацәқәа Аԥшьдәаны ишыҟаз
саҳан сцаны иаасцеит», – сҳәеит сара. Аха уи
акәӡамызт саб иасҳәарц исҭахыз…
– Дад (ус иаҳҳәон ҳаб), уаҵәы Лыхнашҭа ныҳәа
дууп, аҽқәа дырыҩуеит, ҳара ҳамцаӡои? – сҳәеит
ииҳәарызешь ҳәа сихәаԥшуа.
– Зны ҳацәқәа рҭыԥ иқәаҳҵап, нас ҭаацәашәала
уигьы ҳалацәажәап, – иҳәан, ацәқәа ажәгәара
инҭеицалан, агәашә хәҷы наиркит.
Саб атәаха имҭакәа, скәаӷӡа иаԥхьа саагылан:
– Ацәқәа сыманы Шькәҭраа раԥхьа сааӡоны Ардашьын ҽыла даасыхьӡан, уаҵәы амра ҵлакашәара
ианҩеиуа, шәгәашә аԥхьа иҟоу адәаҿы уҽеилаҳәаны
усзыԥшыз, сҽы аҟәаҟәа уқәыргыланы аҽырыҩрахь
узгоит иҳәеит, соуушьҭоу? – сҳәан сан лышҟагьы
сынхьаԥшит, исҳәаз цқьа илаҳау-илмаҳау сзеилымкаауа.
Зны мап икырц иҭаххан, аха нас дааиԥхьхәыцаан,
– «усышьҭуеит, дад, саргьы ашьыбжьышьҭахь, аҽқәа
анықәырҵо аамҭаз уа сҟалоит», – иҳәеит. «Амала
аҽқәа рыцҭәа цәгьоуп, угәы уҽаныз», – нациҵеит.
– Ыы, аҽыҩ уақәсыртәоит иҳәа џьушьома Ардашьын, иара аҽыҩ сақәтәар умуӡои, – сҳәеит
сынцәыҵыԥшшәа.
– Аҽыҩ ақәтәара макьана уахымыццакын, насгьы ушьапқәа урцәымшәо иҟалароуп. Зны иузҳап,
ушьапқәа бзиахап, нас урҭ зегьы урыхьӡоит, – иҳәеит
сшьапқәа ртәы ахьсгәалаиршәаз игәы ишамыхәаз
иныԥшуа.
Адырҩаҽны ашьыжь шаанӡа аҵар срыцгылт.
Ажәжәаҳәа
акы снацҳан, сҽааилаҳәаны аҽцәа ахьеизоз адәаҿы снеин, слеи-ҩеиуа саагылт, сара сакәу
џьушьап аҽцәа рԥызаҩ. Дара аӡәаӡәала ааира
иаҿын. Абар ассир, ахаан ӡлагара ҽымзар акы иақәымтәаӡацыз
ҳгәыла ҷкәын Сырма ихы касы ҟаԥшьыла
иҵакны, Шәаҟә-иԥа Семон иазыҟаиҵоз аҽы
ҭоуӷан ауарҳал ақәыршәны ашҭа даақәлеит игәы
ҭырсакьаны, хыхь Анцәа, ҵаҟа сара, иҳәозшәа.
Азнык азы уи маҷк сааиҵашьыцит, аха саб исеиҳәаз
анаасгәалашәа, сҽааныскылт.
– Уара, Сырма, абри аҽы иахьа иурҩырц уҭахума –
сҳәеит ииҳәо саҳауеит ҳәа.
– Ыы, сатәоумбои? – иҳәеит иара, исҳәаз шигәамԥхаз
инырԥшуа.
– Узатәазымбои, аха иахьада абри еиԥш иҟоу ҽык
уақәтәаны усымбацт азоуп сызуазҵааз, – сҳәеит
сызҵаара сахьхәны.
Абри аамҭазы излааиз сымбаӡакәа, адгьыл иааҵыҵызшәа
ашҭа хәҷы азна аҽцәа ааилагылт. Ҽыз
ԥеиԥеик дақәтәаны, ишәыршәыруа бираҟ ҟаԥшьык
кны арԥыс еиламгылак аҽыҩҳәа аҽцәа рыгәҭа
даарылаԥалт.
– Шәсышьҭал ԥшьҩы-ԥшьҩыла шәеивагыланы,
аамҭа ҳацәцацәеит, – иҳәан днарылҟьан раԥхьа дгыланы иҿынеихеит, Лыхнашҭаҟа ихы рханы. Зегьы
адру дырган, ԥшьҩы-ԥшьҩыла аивагылара иналагеит.
– Уааи, Саша, сшьапы уқәԥал, – иҳәан Ардашьын
иарӷьа шьапы аҽышькыл иаакылхны иаасымҵеикит.
Саргьы сеиҵамхаӡакәа ахьышәҭҳәа ишьҭахь акәадыр
иааҵыҳәҳәоз аҽуапҵаршә ҟаԥшь снықәԥалан, ихәда
снапқәа аакәыршаны иааныскылеит. – Умшәан,
уҽырӷәӷәа, – иҳәан, иҽы аҟамчы лахиҟьеит.
Агәырқьҳәа зегьы еицҿакны азар аацәырыргеит.
Саргьы иахьынӡасылшоз ахапа аҳәара саҿын. Сгәанала
даара срықәшәаны исҳәозшәа збон.
Аиашазы, амҵәыжәҩақәа сымазар аԥсаатә срацлабуан, аха иааг. Лыхнытәи абжьаратә школ, сара
аҵара
ахьысҵоз ҳазааигәахо ҳаналага, маҷкгьы
сыԥхашьон,
аха ма ҵаҩык-сҩызак, ма рҵаҩык сибошь ҳәа снаԥшы-ааԥшуан, аха аӡәгьы ихабар збомызт, уи аҽны сыгәхьаа аӡәыр имазма.
Абри аныҳәа ду иалахәыз изларҳәоз ала, ахаан
Лыхнашҭа абри аҽны аҟара ауаа еизауа, абысҟатәи
ҽцәеи сасцәеи уаҩы имбацызт. Омакала ирацәан
аҽыҩқәа рхыԥхьаӡара. Уахьԥшлак иубоз ауапақәеи
ауарҳалқәеи зқәыршәны иларгаҩаргоз аҽыҩқәеи
аҽыҩҷкәынцәеи ракәын.
Сара, аҽыҩқәа рхылаԥшра снапы ианырҵазшәа,
слеиҩеиуа аҽқәа срылан, саргьы исҭахын акы аҵыхәа
сахьԥшызар…
Рацәак мырҵыкәа ажәлар, хәыҷгьы-дугьы еиханы
Гәдоуҭаҟа рхы рханы, аа, даауеит, даауеит рҳәан еивасны рҿынархеит. Ауаа зегьы ахьцо, сҳәан саргьы,
адамба ԥжәаны аӡы андәықәло еиԥш, ицоз ажәлар
срылагыланы сҿынасхеит.
Лыхнашҭа унаӡаанӡа верск аҟара шыбжьаз,
еишьҭагыланы Аҟәантәи аныҳәахь иаауаз амашьынақәа
зегьы ажәлар иааныркылеит.
Аҩбатәи амашьына ашьҭахьтәи ашә аадыртын, –
шьҭа шәааит, бзиала шәаабеит, шәҭыҵ арахь, – рҳәан
агәырқьҳәа рнапқәа еинҟьауа иааилагылт. Нестор
Аполлониԥа Лакоба имашьына дшааҭыҵыз еиԥшҵәҟьа,
ахьшь акәҷышь ишышьҭнаԥаауа еиԥш даашьҭырԥаан,
рнапқәа дрықәыртәаны ашҭахь рҿынархеит.
Аусҳәарҭа аԥхьа иҟаҵаны игылан атрибуна. Уи
иазааигәахо ианалага, Нестор дышьҭыхны даазгоз
дхаларҵо, дыркуа, дхаларҵо, дыркуа иалагеит.
– Уара иазхоуп, соушәышьҭ, сшәыргыл, сааԥсеит, –
дрыҳәон, дыччон иара. Аха уи ииҳәо заҳауадаз, дара
ртәы ҟарҵон.
Атрибуна ианнаҵагыла, рыбжьы дыргеит: «Аа,
дышәкы, дшәаҳҭоит», – рҳәан, ишрылшоз дхаларҵеит.
Хыхь атрибуна иқәгылаз аҟаԥыҳәа даамҵадырсын,
ԥшьшьала амикрафон ахьықәгылаз ааигәара днадыргылт.
– Ас ауаҩы дшәамхашьыр шәылшоит, – иҳәан,
ибжьы ныхҵа-аахҵо дааччан, зегьы рнапқәа аарымихын, ичабрала ихы-иҿы ааирбеит, аԥхӡы шиҿалаз
мҩашьо.
Илымҳа иамаз арадио хәҷы ааирҽеит, ус ицыз
иҩызцәагьы атрибунахь иҩхалеит. Нас ԥшьшьала
амикрафон днадгылан ацәажәара дналагеит.
Уи гәык-ԥсыкала еизаны иҟаз ажәлар, асасцәа дуқәа
ирыдиныҳәалеит адунеи ажәларқәа реиқәшаҳаҭра
амшныҳәа – Маи 1. Акыр аамҭа ацәажәара даҿын.
Ажәлар хрыжь-хрыжь рнапқәа еинырҟьон, иара ибжьы ада бжьык уаҳауамызт. Арадиоқәа ықәгылан
ашҭа иакәыршаны. Амҵ ԥыруазар абжьы уаҳауан, зегьы еиқәышьшьы игыланы Нестор изыӡырҩуан.
Ари ахҭыс ҟалеит 1936 шықәсазы. Абри аҽны
Лыхнашҭа еизеит акыр нызқьҩык Аԥсны ахьынӡанаӡааӡо
акәакьқәа рҟынтәи, Москвантәи, Қарҭынтәи,
Аҟәантәи асасцәа дуқәа.
Лыхнашҭа иқызы-қызуа иқәгылаз ажәлар, рнапы иқәыргыланы иркәымпылуа, ашҭа иакәдыршон
хыбра хәҷык иаҟараз глобус дуӡӡак. Зегьы рыблақәа
ҭырхаха уи иахәаԥшуан, ргәы азҳауан СССР ҳәа ианыз аҩыра.
Ашҭа дуӡӡа ана-ара шәаҳәаран, кәашаран, гәырӷьаран.
Аҿарацәа қыҭа-қыҭала рыҽшаны аимҵакьача
ихәмаруан, аҵәыргыла иахыԥон, еиԥхныҩлон,
ампыл иасуан, ахаҳә дырԥон.
Иахьеиԥш исгәалашәоит Ӡлаганырцәтә ҷкәына
кьаҿк, еиламгылак ампыл аашьҭԥааны иҿынеихеит.
Егьи аган агәырқь дырган инаишьҭеибаҵеит, аха
уихьӡашт. Дыкәлаауа дышнеиуаз, ииулак аӡә днаихьӡан
ишәыршәыруа ишәыз ибырфын кьаҿ ажәҩахыр
инапы нҭаирԥан дааихеит, дааникыларц. Икьаҿ абжакы изкыз иааизынхеит, ампыл зкыз амба днадыххылан импыл наниҟьеит.
– Аа, афырхаҵа Қәача, – рҳәан, аӷу ааилдыргеит
еикәшаны игылаз ажәлар.
Иахьа ирбганы игылоу М. Чачба ибааш аҩбатәи
аихагылаҿы иқәгылан хә-метрак иауз калам лабак.
Уи ақәцәан цәҟьарак аҳасабала, мааҭк ицоз араӡны,
игьежьӡа иқәгылан.
Ҩынҩажәаҟа метра абааш инацәыхараны игылан стол хәҷык. Уаҟа иқәын ахызаҵә згоз ашәақьқәа,
атапанчақәа, агекоқәа. Арԥарцәа – ахысцәа аӡәаӡәала
инеины, ирҭаху абџьар аалхны ацәҟьара еихсуан.
Ихысуан,
ихысуан, аха ацәҟьара шықәгылац иқәгылан.
– Шәнаскьа, – иҳәан, иҿацаӡа аӡәы ибжьы
аарылаҩит еизаны игылаз ажәлар.
Атрибуна дналбаан, ашыр-шырҳәа астол хәҷы ашҟа
иҿынеихеит Нестор.
– Арԥарцәа, ани ацәҟьара иаҭаху хы заҵәык ауп,
шәара арык еилаԥызыххаашаз ахи ахәшәи ақәшәырӡхьеит,
– иҳәан, дыччауа астол хәҷы днадгылт.
Зегьы данхысуа, дышкылԥшуа аабоит ҳәа ишанханы изԥшын. Астол хәҷы днадгылан ацәҟьарахь
днаԥшит, аҵықьгьы ааҭгеит. Алаба иахагылаз
ацәҟьара – араӡны мааҭ аҳауа иналаԥҟа ицеит. Ажәлар
игылаз зегьы агәырқь дырган анапеинҟьара иналагеит. Иара дыччауа атрибунахь иҿынеихеит…
Абри ашьҭахь аҽыбӷаҟазацәа аҽырхәмаррахь ииасуеит. Аӡәаӡәала рҽқәа дырхәмаруеит. Ҽқәак рышьҭахьтә
шьапқәа инарықәтәаны ашьац цәырҳәны
ичаразуан, даҽа шьоукы рхы шхоу иниаҟьаны ицон.
Ус ҽыз ҳаракык, ахәда ҭҳәаны, аԥхьатә шьапқәа
бинт шкәакәала иҿаҳәаны, уаҩы ԥшӡакы, исахҭан
палта
кьаҿ ишәҵаны, уи илаҵыҳәҳәоз ифицарцка тапанча иҽы агәчама илықәсуа, аҽырхәмарырҭа
дҽырба-ҽырбо даақәлеит. «Чоу», – иҳәан, иҟамчы
иҽы илахиҟьан ишьхәа наирбеит. Ахыкәалаа еиԥш
инеиуаз иҽы ахы данааха, ашьҭахьтә шьапқәа
инарықәтәан ашҭа цәаӷәаны, еиҭааҳәын ашьҭра
иқәланы аҿынанахеит.
– Дад, арҭ Лакәараа уаҩ дрыхәом, Анцәа инеигӡааит,
– иҳәеит снаҩсан игылаз ҭаҳмада ӡышк.
– Аа, Хьанчажә афырхаҵа, улбааганы усымазар
угәыдыскылон, – иҳәеит даҽаӡә дахьгылаз. Уи Уасил
Дырмит-иԥа Лакоба иакәын.
Аҭыԥантәи ауаа изларҳәоз ала, абри аҽны аҟара
аҽыҩқәа рацәаны Лыхнашҭа иамбацызт. Убри аҽны
аҽырыҩра аиҿкааҩцәа аҽқәа зегьы хгәыԥкны иршеит. Актәи агәыԥ – аҽымчгақәа ракәын, аҩбатәи
агәыԥ – аҭыԥантәи аҽы ласқәа, ахԥатәи агәыԥ –
аҽыҩ дуқәа.
Аҽымчгақәа зтәыз рҽыҩқәа рышҟа рҿынархеит.
Аҽыҩҷкәынцәа рыхқәа касы ҟаԥшьыла иҿаҳәаны
рыҽқәа лага-ҩаго аганқәа ирыван.
– Уара, Семон, уҽы ахы акыр ицәгьоуп, Сырма илшап угәахәуоу, – иҳәеит Џьота.
– Иҟало аабап, иахьанӡа аҽазыҟаҵара даҿын, уажәы
даҽаӡәы дақәҳартәоит ҳҳәар ҳиашамхар ҟалап,
– иҳәеит Семон
Аҽыҩҷкәынцәа зегьы неин аҵҟьарҭаҿы ибжьданы
иркыз ашаха инадгылеит…
– Аа, Ҷашь уԥры, уԥры, – иҳәеит, ахҭҟьеиԥш
аҽымчгақәа иҩарылҵәрааз Сырма. Ҷашь ажьеиԥш
алымҳақәа леивых-ҩеивыхуа икаууа аҿыланахеит
ашҭа аиашарҭа иқәланы.
– Афырхаҵа Сырма, ус иузкацозар акаҿы укылсуеит, – иҳәеит илабашьа ыҵакшо дахьгылаз Шькәыҭ.
– Знык, ҩынтә, хынтә, афырхаҵа Сыр…
– Аа, Семон абааԥс, сузынкылозар сынкыл, иамуит! – арҵәаа ааҭиргеит Сырма, иԥсы илшәшәаны.
– Данақәтәоз иаб игәы иман, уажәы – иан лгәы, –
иҳәеит длацәҟәы-шьацәҟәуа насҭхашәа игылаз хаҵа
аукы, иаргьы ҽык изықәзар акәхарын.
– Кышьас, лбаагашьас иаҳҭозеи, – аӷу ааилдыргеит Семон изааигәара игылаз зегьы. Убри аамҭазы ари
аҽы даваҩны иҿынеихеит арԥыс еилҟьак ҽыџьбарак
дақәтәаны. Зегьы шанханы ихәаԥшуан. Уи ишьамхы
дықәкны дикын ҷкәына хәыҷык игалстук ҟаԥшьӡа
ихәда иахаҵаны. Аҽқәа анааихьӡа иикыз ахәыҷы
днаиршәын Сырма ишьҭахь ала дниҽхьниртәалт,
Сырма даахиԥаан зымҩа иҿынеихеит. Наҟ-ааҟ
игылаз ажәлар зегьы арҵәаа-сырҵәаа ааилдыргеит. Ари аҷкәын хәыҷы, Ҷашь ахәда инап хәыҷқәа
акәыршаны, дкаууа ашҭа иакәршаз аша иавар¬шәны
иҿынеихеит.
Аҽқәа ԥшьынтә иакәшаны ахәынтә рзы иҭалон.
Амбаҿы анеира рацәак агымкәа ҽеиқәа хәыҷык Ҷашь
инавсын аԥхьа инагылт. Уи акәхеит, Санарда аҩбатәи
аҭыԥ иҽалеигӡеит. Аҽнынтәарак Санарда иӡбахә ада
ӡбахәык рымамызт ажәлар. Иаргьы фырхаҵара дук
ҟазҵаз аӡә еиԥш, игәы ҭырсакьаны Лыхнашҭа иара
ирҭазшәа, ишьҭахь инапқәа ҟаҵаны длеи-ҩеиуа ашҭа
дықәын…
Ажәлар зегьы асааҭ 5 аҟалара иазԥшын. Абри
аамҭазы иқәырҵараны иҟан аҽыҩ дуқәа. Урҭ ҩажәаҟа
ыҟан. Абри аҽны Нестор Аполлон-иԥа ихьӡала
ҷыдала Аҟәантәи иааргеит ҽеиқәа ҭоуӷанк. Ажәлар
зегьы џьашьахәыс иҟаҵаны уи иахәаԥшуан. Иаргьы
асаса раҳауа, аҟаҿыҳәа аԥыџьқәа ирыцҳауа ажәлар
ирылаԥшуан. Зегьы еицгәарҭеит уи аԥыџьқәа ҩба
шаҿаз.
– Ари зхы цәгьаӡоу ҽызар ҟалап, – иҳәеит аҽқәа
ртәы здыруаз аӡәы.
Асааҭ хәба. Ажәлар еиханы атрибуна азааигәахара
иаҿын. Уакәын аҽыҩқәа ахьыҵҟьоз, насгьы еиҳа
иубартә иҟан. Аҽыҩқәа азыҟазҵоз рҽқәа раӷәрақәа
кны ибжьанданы иркыз ашаха азааигәахара иаҿын.
Урҭ зегьы аҽыҩҷкәынцәа акака рабжьаргон, аха
урҭ ирҳәоз дара ираҳаӡомызт, рлымҳақәа кыдҵаны
иӡырҩуан аҵҟьаразы акоманда аҟалара.
Еиҭасҳәахуеит, Лыхнашҭа аҽырыҩрақәа ҟалахьан,
аха ари еиԥш аинтерес зҵаз аламала иҟамлацызт,
аӡәгьы игәалашәомызт. Ара иҟан аҽы ҭоуӷанқәа: Гычаа, Сақаниаа, Гәџьаа, Лажәаа, Ԥырхыҷаа, Аираа уҳәа
жәла-жәлала рҽқәа. Зегь реиҳа, сара изласгәалашәо
ала, аинтерес змаз Нестор Аполлон-иԥа ихьӡала
Аҟәантәи иааргаз аҽеиқәа ду акәын. Уи урыс ҷкәына
еиламгылак дақәтәан, дагьхәыҷымызт. Ари аҽы
аҟазшьала ус хәҷы-мыҷык имч ақәхо иҟамызт, даараӡа
зхы цәгьаз акакәын.
Ашаха адгьыл аҟны иламӡацызт аҽқәа адруҳәа
ианыҵҟьоз. Аусҳәарҭа аҿаԥхьа иныҵҟьаз ашҭа агәы
зегьы инахысны, ауахәама аҿаԥхьа иниасны, Гриша
Ҭырџьман-иԥа игәашә аҿы инаӡаанӡа армарахь иаагьежьны аулицаҿы иналбаауан, нас, иара аулица ишану, ашҭа армарахьтәи акәакь аҿы игылаз ахәыҷтәы
баҳча ашьҭахьала иниасны, иахьыҵҟьаз атрибунаҿы
иаауан, нас еиҭа шьҭрала. Абас, урҭ жәантә иакәшаны
ажәеиза рзы амба иҭалараны азгәаҭан. Ари даара
имариаз усмызт, аҽыҩқәа рымацара рзы акәымкәа
дара аҽыҩҷкәынцәа рызгьы.
Аҽыҩҷкәынцәа рыҽқәа иреигӡон: зны рхы иоурышьҭуан,
даҽазных иааныркылон. Нестор Аполлониԥа иҽыҩҷкәын аԥы¬шәа ду змаз аӡә иакәхарын,
адәаҿы иҽааникылон, аулицаҿы ахы иноушьҭны зегьы раԥхьа днагылон. Ахәыҷтәы баҳча дазааигәахо
даналагалак, ашькылқәа дынрынгыланы идыркуаз
ачабрала иҽы ахаҿы иахьишьуан, аблақәа ирыцқьон.
Уажәы-уажә – «Мишка, Мишка, поворот, поворот»,
– иҳәон, иргәыбзыӷуан. Иаргьы иҳәатәы ханаҵон
ишаанӡа. Ԥшьынтә иакәшаны ахәбатәи ахь ианиас
инаркны,
уи иҳәатәы ханамҵауа иалагеит.
Аӷәра уажәы-уажә иахьаҿеикшоз акәхап, ираҳаны
иакыз асаса аҽыр-аҽыр ҳәа ашьа ҭҟьаны аулица
ианҭәалон. Ахәыҷтәы баҳча аҟны днаӡаанӡа уаҳа ахы
изаамырҳәӡакәа Гәдоуҭаҟа дкаууа даманы ицеит. Уи
нахыс аҽыҩқәа акакала еицыршәшәауа иалагеит.
Бжьынтәҟа иакәшахьаны, Ҭырџьманаа ргәашәаҿы
инаӡаанӡа иаагьежьын, аулица ианаҿагьежьуаз
аамҭазы,
аҽқәа раԥхьа игыланы ицоз Ԥырхыҷаа
рҽыҩ хәыҷы иашьҭагыланы илеиуаз Гычаа рҽыҩ
аҽазнымкылакәа хаха шԥыла иасит. Уи акәхеит,
Ԥырхыҷаа рҽы цан ажра инҭаҳаит, аҽыҩҷкәынгьы
дахҟьан абна днылаҳаит. Аҽы гылашәа ауит, аха аҩны
иахьнаргаз иԥсит.
Абри ашьҭахь иаанхеит ҽык. Егьырҭ зегьы ирылымшазт, иқәҵны ицеит ԥсшьара. Дара иаанхазгьы
ҩба: Гычааи Сақаниааи рҽқәа рыда егьырҭ хара-хара
ирышьҭан. Урҭ аҩ-ҽык еидыԥсыланы, иаҳиааирыда
ҳәа, ишрылшоз ацара иаҿын. Ажәлар зегьы урҭ
ирзыԥшын.
Гычаа рҽыҩҷкәын Сапа – еиламгылак, аҽы алымҳа
еиԥш даласан, уажәы-уажә ишьҭахьҟа дынхьаԥшуан.
Сақаниаа рыҷкәын Виқторгьы аӡә ишьҭахь саагылап
ҳәа игәы иҭаӡамызт.
Уажәы-уажә аҵәы иахаркьакьаны ирырҭоз ачабра цәаакқәа, дара рхы-рҿы аламырбаӡакәа, рыҽқәа
рыблақәа дырбауан, рыхәдақәа ршьышьуан. Дара
аҽқәагьы, шәаҳцәымшәан рҳәозшәа, зны акы аԥхьа
инагылон, нас – егьи. Еиҳараӡак ашҭа агәы акаршәра
ианаақәлалак Гычаа рҽы днавҟьаны аԥхьа днагылон
Виктор, аулицаҿы ианааилак – Сапа аԥхьаҟа дниасуан…
Ажәлар еиханы еиҭах атрибунахь рҿынархеит,
аҽыҩқәа аулица иаамҩахыҵын, ахәыҷтәы баҳча ашьҭахьала
рҿынархеит.
Агәырқьҳәа анапеинҟьара иалагеит ауаа.
«Шәнаскьа, шәнаскьа аҽыҩқәа рымҩа шәымкын», –
арадиоқәа ирҭыҩуан адиктор ибжьы ҿацаӡа.
– Актәи аԥхьахә агеит Гычаа – Саманбаа рҽыҩ,
аҩбатәи – Сақаниаа рҽыҩ, – иаарылаҩит минуҭқәак
рышьҭахь. Аҽыҩқәа зтәыз, убас аҽыҩ ҷкәынцәа
аҳамҭа дуқәа рырҭеит, ирыдырныҳәалеит аиааира
иргаз.
Гычаа ааилацәажәан ирыӡбеит Лыхны иаҭааны
иҟоу асасцәа, Н. Лакоба раԥхьа днаргыланы, аҩныҟа
инаԥхьаны рчеиџьыка агьама ддырбарц, нас аԥхьахә
згаз рҽыҩ Нестор Аполлон-иԥа ҳамҭас ирҭарц.
– Дад, Ҷнагә, ухаҵкы, – иҳәеит Шьқәыҭ Саманба,
аҽыҩ зтәыз аԥшәма иашьеиҳаб. – Иахьа Лыхнашҭа
иҟоу аныҳәа дуӡӡа аԥсуа жәлар ахьынӡаҟоу аӡәгьы
ихашҭраны иҟам. Аныҳәа еиҳагьы ишәырԥшӡеит,
дад Ҷнагә, усасцәагьы уаргьы.
– Уара, дад, Лхаа ҳамацара ҳакәӡам узыҷкәыноу,
аԥсуа жәлар зегьы урыҷкәыноуп, урашьоуп, урҭынхоуп.
Убри азоуп зегьы ҳгәы уладуны ҳзухыҽхәауа.
– Сара, дад Ҷнагә, узлыҵыз ужәлар Алгыҭааи Гычааи снапы ианырҵеит ргәаҭахра улымҳаҿынӡа
иназгарц: абарҭ усасцәа раԥхьа унагыланы, иахьатәи
ҳныҳәа ду ахьӡала ирхианы ирымоу рчеиџьыка агьама жәбарц рҭахуп.
Ҷнагә еиликааит ари анаԥхьара иаҵанакуаз.
– Шьқәыҭ ухаҵкы, ажәлар абзиа шәықәзааит, арҭ
уажәа ҟәышқәа даара акыр иаҳзаԥсоуп ҳара. Аиашазы, иахьа Лыхны иҟоуп асасцәа дахьқәа – Москвантәи,
Қарҭынтәи, Аҟәантәи, Аԥсны егьырҭ ақалақьқәеи
араионқәеи рхаҭарнакцәа.
Абарҭ зегьы ҳшеицу уаха Аҟәа ҳаҟамзар ҟалом.
Ирацәоуп ҳазлацәажәаша азҵаарақәа. Иара иахьатәи
ҳныҳәагьы иалацәажәатәуп. Уи ҟаҵатәуп традициак аҳасабала есышықәса абас гәырӷьарала
ажәларқәа зегьы ирныҳәаны.
Сысасцәа рыхьӡала, сара сыхьӡала Гычаа, Алгыҭаа
зегьы ҭабуп ҳәа шәасҳәоит иҳашәҭаз анаԥхьаразы,
шәчеиџьыка иазҳааит, иахьатәи аныҳәа гәырӷьахә
гәык-ԥсыкала ишәыдысныҳәалоит, – иҳәан асасцәа
рнапқәа аанкыланы иҩышьҭихит, абзиаразы ҳәа аанарго.
Ҳашҭа ду агәҭаныҵәҟьа, сыхәнацәак реиԥш
инеиҟараны,
хыбра бзиак иаҩсуа хә-қәыц ҵлак гылан. Урҭ рыҵаҟа жәабаҟа калаҭ аҭаҭын бӷьы ҿыхны
ишьҭан. Традицианы араҟа ишьақәыргыланы ирыман
аицхыраара. Ҭаҭынума, џьықәреиума, жьҭаароума
ахацәеи аҳәсеи – аигәылацәа зегьы еицыларҵон,
еицҭаргалон, еицырҭаауан. Ари аҽынгьы
ишыҟарҵалац еиԥш, аҭаҭын арыԥхразы агәылацәа
аӡәаӡәала ргәырқәа кны ҳҭаҭын инадтәалеит.
Сан ажәжәаҳәа ҳара ахәыҷқәа акы ҳнарцҳаны,
ларгьы какалк аакны дааин аҭаҭын арыԥхра дналагеит. Аҿарацәа зегьы ҩыџьа-ҩыџьала аицлабра
ҳабжьаҵаны аҭаҭын арыԥхра ҳаҿын, ҳаиҳа зрыԥхуа
ҳәа.
– Сынтәа ажәлар иага џьабаа рбазаргьы, бзабаала ирԥылеит. Бзиа жәуит, бзиала шәаабеит, –
иҳәан ирахә-ишәахә рҭыԥ инықәҵаны, ашәшьыра
дааҵалеит саб.
– Ыы, уа уахьынҭыҵыз иубазеи, ма иуаҳазеи,
– лҳәеит сан, лхаҵа иахь дхьамԥшӡакәа, аҭаҭын
бӷьыцқәа аттаҳәа лгәыр иахаԥсо.
– Избазеи, Никәа рыцҳа ииҳәаз ҟалеит сынтәа.
Иааҟәымҵӡакәа ааԥын илеиуаз ақәа, Ԥшьандра
аӡхыҵра уҳәа зны ҳаадыршәан, аха иахьа уахьыԥшлак
амхқәа еихәыдхаԥаны изазо иҭагылоуп, аҭаҭын
акәзар ус, ажь – гарҭа узаҭом. Ажәакала, сынтәатәи
ҳашықәс барақьаҭха иаҳзыҟалеит. Ианакәызаалак
Лыхны, еиҳараӡак Алгыҭ аҳаблаҿы, шаҟа лассы-лассы
ақәа леиуа аҟара аҽаҩра бзиахоит, анаарҩараха – акгьы уазымԥшын.
– Шәара аҭаҭын шашәақәа ааилшәыргала, сара
шьыбжьхьак шәзыҟасҵап, аамҭа ҳацәцацәеит, амла
шәамкыкәа шәыҟам, – лҳәан, сан амаҵурҭа дныҩналеит.
– Уа бзиа жәуит, бзиа шәҳәеит, – иҳәан ашәшьыра
дааҵалеит ҳгәыла Ҳаџьараҭ.
– Уа бзиа убааит, бзиала уаабааит, – иҳәан, саб
игәыла дҩеихаҵгылеит. Ҳаргьы агәырқьҳәа ҳҩеихаҵгылеит.
Ҳаџьараҭ уаҩы аукы, еиқәакы, акыр џьабаа збахьоу
уаҩын. Акыр шибахьоу мҩашьо дажәабжьҳәаҩын.
Есқьаангьы бзиа ибон ҭауади аамысҭеи рыӡбахә
аҳәара,
акыргьы дрыцныҟәахьан. Аурыс ҳәынҭқар ихаан
ихатәгәаԥхарала аррамаҵура «Чорнаиа сотниа
» дахысны даахьан. Зны-зынла амцхәқәа нациҵалон, аха
ииҳәоз зегьы агәра угартә иҳәон. Грак змам ауаҩы
дыҟам – рҳәоит.
Ҳҳаблаҿы, унеишь-уааишь ҳәа раԥхьа дыргыланы дрыман. Бзиа ибон аҽеилаҳәара, ахрыцқьара.
Анхараҿы,
аусураҿы акы узихҳәаауамызт. Иҟаиҵо
ҟаҵан, ииуа ун. Амала хшара димамызт, уи даара
игәырҩеигон,
иара еиԥш игәылацәагьы хьаас ирыман.
– Шәара ишәыбаргәузеи, Анцәа ишиҳәара
шәыҷкәынцәа, шәыԥҳацәа. Снапала шәысшьаанӡа
Анцәа шәимшьааит, аха шәыԥсыргьы ԥсы шәыхьыӡхаӡом,
шәыхшара ыҟанаҵ шәаргьы шәыҟазаауеит, –
иҳәон ахшара дызмоу аӡә иаҵәцахә анышьҭихуаз.
Ҳаџьараҭ, ԥҟарак еиԥш, шаанӡа дҩагыланы, иԥыхьашәо
акы днацҳаны, 100 граммк ауатка бзиа
нашьҭарпҟаны, лассы саауеит ҳәа наҳәаны Гәдоуҭаҟа
дцон. Уа дахьнеиуаз жәабжь ҿыцс иҟоу зегьы еилкааны, каҳуак ыжәны, ауаа русурахь ианнеиуа иаргьы днарылагылон. «Уара, Ҳаџьараҭ амаҵура иалоу
есымша Гәдоуҭа ицаны изаауам, уара излаулшозеи?» – анырҳәалак, – «алашә иҟаиҵо ами иҟасҵо,
агазеҭ аԥхьашьа здыруазар усҟак сыҽсыргәаҟӡомызт,
ашколхәыҷқәа аԥара рысҭар, газеҭқәак сзааргалон,
аха ҳара ҳзааӡаз баша ҳрааӡеит, зегьы ҵарада ҳаилатәоуп,
жәабжь ҿыцк аӡәы иҳаимҳәозар ҳара акы
иаҳзаныхуам. Арахь адунеи жәабжь ҿыцла иҭәуп», –
иҳәон иара.
Ҳаџьараҭ акы дшаанагаз, гәҭыхак шимаз ҩашьомызт
абри аҽынгьы, аха саб уи иаха имамызт, ажәжәаҳәа
аҭаҭын шашәақәа еилзыргоз дрыцхраауан.
– Арахь шәлеи шьҭа, акы шәнацҳап, – ҿаалҭит сан,
амаҵурҭа ахьынтәи.
– Шәнеи адруҳәа шәнапқәа ӡәӡәаны: Ардашьын, Тыка, Пица, Нуниа, – иҳәеит саб, иҳацхраауаз
ҳгәылацәа хәыҷқәа ихы нарықәкны. Гәылагьы злагьы зегь ҳаивасны анапыӡәӡәара ҳналагеит.
– Ҳаџьараҭ угыл, какалк ҳкып, – иҳәан саб игәыла
иахь дынхьаԥшит.
– Мап, Анцәа иныс, абыржәоуп какалк аныск,
шәара шәнеи, сара ара ҭаҭынк снахоит, – иҳәеит иара.
– Акрыфа ҳәа уасымҳәеит, ус аишәа унадтәала,
ҵәыцак аанукылап, уара ара уртәаны сара акыршысымфо уажәоума иануба, – иҳәан инаидицалт еиҭах
саб. Ҳаџьараҭ днеин аишәа ааигәара игылаз асқам
аашьҭыхны днаскьаны днатәеит.
– Абра сахьтәоу аҵәыцак аасуркыр снашәықәныҳәоит,
– нациҵеит. Аиашазы, уи бзиа ибон аишәа
дадымтәалаӡакәа уаха шаанӡа дтәаны ацәажәареи аҩыжәреи. Асасцәа аныҟоу дақәшәар урҭ дырцәыԥхашьаны
днарыдтәалон.
Саб аҵәца аақәихын: «Сынтәа иаарыхны иҭагылоу
аҽаҩра зегьы ԥшӡала, гәырӷьарала ирфааит иаазрыхыз. Алабеилаԥса ауаҩы дашьуеит, анапеилаԥса
дааӡоит, рҳәоит. Ари иахьа иҿыхны еилажьыз
аҭаҭын ҳара аҭаацәа ҳамацара ҳадхалар хымшгьы
иҳазрыԥхуамызт. Умбои, ҳгәылацәа хәыҷқәа зегьы
адруҳәа иаакылсын иандрыԥхызгьы ҳамбеит. Дад,
шәыбаҩ ала шәгәырӷьааит, шәеиҳа зымчу шәымаҵ
иуааит», – иҳәан иаҵәца ыжәны инықәиргылт саб.
Ҳаџьараҭ иаҵәца аақәихын, ижакьақәа днарыхаарыхеит.
– Анцәа абзиа шәзишааит, Мақьҭаҭ иуҳәаз иашазар ҟалап, анапеилаԥса ауаҩы дааӡоит, шәыԥсынҵры
духааит аҿар, шәаԥхьаҟа ақәнага шәақәшәааит,
– иҳәан иҵегь иҳәарц шиҭахыз инырԥшуа иҽааникылан
иаҵәца ыжәны инықәиргылт. Пырпыл
рҵәык аанихын инарҳәы-арҳәуа дахәаԥшуа акыр
аамҭа дтәан. Ажәак иҳәарц иҭахын, аха ацәыргашьа
дақәшәомызт.
– Иахьа ашьыжь Гәдоуҭа уск азы сымцар ҟаломызт.
Машьынак сыхьӡозар сҳәан, аулица саныланы сышнеиуаз, ани араиком аҟны аус зуа ҳаҳәшьаԥҳа, Анна
даасыхьӡеит. Аԥсшәақәа ааибаҳҳәан, нас ҳаицәажәо
ҳашнеиуаз, – «Ҳаџьараҭ, Москвантәи ҳара ҳашҟа иаауа аҿкы атәы уаҳахьоума?» – лҳәан, даасҿаԥшит.
«Иарбан ҿку, изакәызеи бызлацәажәо?! – сҳәеит
сара. «Иарбан умбои, аколхоз ҳәа акы аӡбахә рҳәон,
аха асҵәҟьа иаарласны ҳара ҳҟынӡа иаауеит ҳәа
ҳаҟамызт. Иацы Москвантәи ашәҟәы ҿаҿаӡа иааит,
иаарласны аколнхарақәа еиҿышәкаа ҳәа», – лҳәеит
Анна. Иҵегьы сналазҵаап шысҳәоз аӡә дааҳԥылан,
араикомаҿы бысҭахуп ҳәа, дырццакны диманы дцеит, – иҳәеит Ҳаџьараҭ.
– Сара, газеҭк саԥхьап ҳәа уҟоу, сышиашаз
акаҳуажәырҭаҿы снеит. Уа иумаҳауа ажәабжьыс
иҟоузеи. Сара исаҳаз ажәабжь алацәажәара
иаҿын. Арԥыс бзиак, аҵара змоу аӡә иоуп уҳәартә,
дцәажәон. «Дад, иааркьаҿны ишҳауҳәара, иаанагозеи абри аколхәаз ҳәа изҿу?» – иҳәан, аӡәы
азҵаара ныҟаиҵеит. Арԥыс дааччашәа, дынҳалаԥшаҳалаԥшын ус ҿааиҭит:
«Иаҳҳәап, дасу шәҳаблақәа
рҟны еиҿышәкааит аколнхарақәа. Убри инаркны
анхацәа зегьы уара утәы, сара стәы ҳәа акәымкәа,
шәнеилагыланы аусура шәналагоит, аҽаҩра
еиҟараны ишәшоит», – иҳәеит рацәак даламлацәакәа.
«Идыргылоит 100–150 метр аура змоу азеиԥш
казармақәа, урҭ ирықәнагахаша ацәарҭақәеи
ахызақәеи шәзырӡахуеит, шәмыццакын. Урҭ зегьы
ҳаԥхьаҟа ишьҭоуп», – иҳәеит ҽхырцәажәаҩ ҷкәынак.
Ишакәхалак, анхацәа ҳаԥсҭазаара даҽакала еиҿыркаарц
рҭахуп, еиӷьхоу-еицәахоу сыздырам, –
нациҵеит Ҳаџьараҭ.
– Шәара шәшахәаԥшуа сыздыруам, аха сара даара исгәаԥхеит ахызеи ацәарҭеи ртәы, – иҳәан,
дааԥышәарччеит ҳгәыла.
– Ахызеи ацәарҭеи еиҳа изугәаԥхеи? – лҳәан, сан
Ҳаџьараҭ днеиҿаԥшит.
– Казармак аҟны зегьы еиладыриауеит рҳәоит,
ибдыруазеи џьара ԥҳәыс татак лааигәара сақәшәозаргьы,
– иҳәеит дԥышәарччо.
– Баша угәы уажьоит, Ҳаџьараҭ, Ленин дуӡӡа
дыззықәԥоз ауаа еиласыриауеит ҳәа акәӡамызт, –
лҳәеит сан. Уи аҵарадара аԥыхра иазкыз аԥхьарақәа
раан Ленин иӡбахә рацәаны илаҳахьан, аха Ҳаџьараҭ
дзыргәырӷьоз Ленин иҳәеит ҳәа лмаҳацызт.
Ажәакала, Ҳаџьараҭ иааигаз ажәабжь уаргәырӷьо
иҟамызт. Макьана аӡәгьы издыруамызт анхацәа
ԥхьаҟа ирԥеиԥшыз.
Рацәак мырҵыкәа араион анапхгара рхаҭарнакцәа
қыҭацыԥхьаӡа ицаны аколнхарақәа реиҿкара
иалагеит. Ҽнак адырра ҟарҵеит ҳҳабла инхо зегьы –
аԥҳәыс, ахаҵа, аҿар еизарц. Зегьы интересс иҟаҵаны,
иҳаҳарызеишь ҳәа еизеит ҳгәыла Виктор иашҭаҿы.
Араион аҟнытәи иааз ауаҩы инарҵауланы анхацәа
идеилиркааит, аколнхарақәа еиҿырымкаар шыҟамлоз,
рацәак иҽадмырхалацәакәа иааркьаҿны азеиԥш
нхара раԥхьаҟа ирзаанагараны иҟоу абзиарақәа,
анапеилаԥса ауаҩы дшарԥшӡо, дшааӡауа уҳәа убас уи
иамоу акәама-ҵамақәа ртәы.
– Ҳарахә-ҳашәахә зҳәаз иеиԥш, урҭ ҳаԥхьаҟа
ишԥаҟало? – азҵаара ныҟалҵеит дахьтәаз, сан.
– Аа, урҭ ртәы шыҟоу абасоуп, – иҳәан, ацәажәара
дналагеит араион ахаҭарнак. – Шәыцәқәа, шәыҽқәа,
шәыцәмаҭәақәа уҳәа жәлары зегьы ирзеиԥшны
иҟалароуп, жәлары зегьы зысҳәо шәколнхара иаланхо роуп. Шәыдгьылқәа ракәзар – десҭынк-десҭынк
аашәызныжьны егьырҭ зегьы шәколнхара иалоу
анхацәа ирзеиԥшхоит.
– Дад, рацәа ҳуркьаҭеит, аха аҵактәқәа дасу ҳҟны
иҟазаауоу, мамзаргьы џьара аӡәы инапы ианҵахауоу?
– азҵаара ныҟаиҵеит Мсураҭ.
– Хымԥада, урҭ зегьы зеиԥш хыбрак аҟны
иҟазароуп. Уа дҟалоит ирхылаԥшуа, изыхьчауа.
Ашьыжь инеиуа, ацәқәа, ацәмаҭәа, ауардын уҳәа
еиқәыршәаны ииҭароуп, ахәылԥаз – идикылароуп.
Еиҭасҳәахуеит: урҭ зегьы ишәзеиԥшхоит, аха дасу
ихатәык еиԥш пату рықәиҵароуп, ихьчалароуп.
– Уаҳа азҵаара ыҟамзар, ҳаиасып ҳус ахь. Иахьатәи
ҳаизараҿы усхәаԥштәқәас иқәгылоуп азҵаарақәа:
акы, аколнхара аиҿкара, аҩбатәи, аколнхара анапхгара ралхра. Раԥхьаӡа иргыланы аколнхара ахьӡ аҳҭап.
Ани рҳәеит, ари рҳәеит, аха зегьы еицҿакны
иақәшаҳаҭхеит Хәаҭхәаҭ дыхәмаршәа иҟаиҵаз
ажәалагала. Алгыҭаа рколнхара еицҿакны
иахьӡырҵеит «Ԥшьандра» ҳәа
– Иҟаҳҵарыда аколнхара «Ԥшьандра» ахантәаҩыс? Раԥхьа иргыланы иазхәыцтәуп, еиҳа еиӷьзаргьы
ҟалап шәара шәыҩныҵҟатәык ихьӡ шәҳәар, – иҳәан,
днарылаԥшаарылаԥшит араион ахаҭарнак.
Аколнхара ахантәаҩы иуалԥшьақәа ахьырзымдыруаз акәхап, зегьы шанханы, инеиҿаԥшы-ааиҿаԥшуа
ҳамҭак итәан.
– Зегьы шәақәшаҳаҭзар аколнхара ахантәаҩыс
далҳхып ауаҩ қьиа, ауаҩ гәыраз Виктор Џьынџьуа,
бригадирс далҳхып акомҿар ҷкәын Шәмани Ардашьын, – иҳәеит ахаҭарнак.
Аиашазы, ари аҽны урҭ ари деиӷьуп, ани деицәоуп
рҳәаратәы иҟамызт. Урҭ зыӡбахә иҳәаз классқәак
ирылгахьан, ҷышәрақәакгьы рдыруан, иаҿагылозгьы
уаҩ дыҟамызт. Абас, аколнхара «Ԥшьандра» еиҿкаан,
далхын ахантәаҩы, абригадир, ҳасабеилыргаҩысгьы
Сыс-иԥа (Гериа) Хәаҭхәаҭ иӡбахә рҳәеит.
Ажәакала, ҳара ҳҳабла Алгыҭ аколнхара аиҿкаара
иаартны аӡәгьы даҿамгылт, џьабаакгьы адрымбалеит. Аха анхацәа рҿаԥшырала уаҩы ибон, аколнхара
аиҿкаара даара гәырӷьарала ишаԥымлаз.
– Ҩааҵәак ачашыла пашәӡа, жәохә килограмм
ашьақар, 250 мааҭ ԥарала, цак азна аџьықәреи.
Ажәакала, ари ашықәс азы анхацәа рџьабаа ахә
цәгьамкәа ироуит.
Иааит аҩбатәи ааԥынра. Еиҭах анхацәа нападыркит ацәаӷәара, аҭаҭынжәла акаԥсара. Изласгәалашәо
ала, ашәаԥыџьаԥ рбӷьы цәырыргон, аӡахәагьы
ибыҟә-быҟәӡа абӷьы ацәыргара аҽазнакуан. Ирымамызт азеиԥш ҭаҭын казармақәа, еиҳараӡак аргылага
маҭәахәы.
Ҽнак, шьыжьымҭан шаанӡа ақыҭа алаԥҟьаҩы дааин, ақыҭсовет ахантәаҩы дуԥхьоит, иаарласны уца
ҳәа саб инаиаҳәаны дцеит. Саб, – «асҭаршын дсыԥхьозар
сышԥамцо», – иҳәан, иҽааилаҳәаны, лассы саауеит ҳәа какалк мкӡакәа, аусҳәарҭахь дцеит.
– Ҳара аколнхара ҳалалаанӡа ҳазҭатәаз ҳҭыӡҭыԥ
анаҩс даҽа ԥшьџьара адгьылқәа ҳаман: акы – аӡлагара
ҭыԥ ҳәа ҳашьҭан, аҩбатәи – ахаҳара, ахԥатәи – ашыцра,
аԥшьбатәи – абаҳча ду. Зегьы гектарк рҟынӡа инаӡон.
Аӡлагара ҭыԥ аҟны аӡлагара хәҷы ахьхьаҳәа аус ауан.
Зџьықәреи злагар зҭахыз ихала днеины аус аируан,
шаҟа иҭахыз илагон, нас аӡы нымҩахганы, ашә наркны дцон. Ахаҳараҿы аҭаҭын еиҭаҳҳауан, иҳарцәон.
Ашыцра – аџьықәреи лаҳҵон, есышықәса ҩҭаацәарак
ирызхашаз аҽаҩра ҭаагон. Абаҳча-ду аҟны есԥхынра
ҩынтә аҭәа ҳархуан, ҳарахә зегьы ирызхашаз аҟашәа
ҭаагон. Ара игылан ажәҩан ҵыԥссауа араҵлақәа хԥа.
Урҭ ирҿыҵуаз акакан ҳҳаблаҿы зегьы ирызхон. Ажьгьы маҷымкәа иаҳҭаауан.
Ажь атәы анысҳәа иаасгәалашәеит сара сызхаану,
сылала избаз хҭыск. Ари аныҟала 30-тәи ашықәсқәа
раан ауп. Шәара ишәаҳахьеит, иахаанугьы шәыҟоуп
Аԥсны ажь шаҟа ианаалоз. Аха 19-тәи ашәышықәса
анҵәамҭеи 20-тәи ашәышықәса аналагамҭеи рзы
Лыхны ақыҭан ҵлакы иҿалоз ажь хаҵа бзиак ҽнак
изыҭаауамызт, ҵлакы 10–12 калаҭ ҿыҵуан. Аԥснытәи
ажьи аҩи даара бзиа ирбон Урыстәыла ажәларқәа.
Саб есышықәса 300–350 ведра рҟынӡа аҩы ҭеиҭәон,
ауатка акәзар 8–10 ведра
Ашықәс анҵәамҭазы Одессантә амашьына дуқәа
рыла иаауан ахәҳахәҭцәа аҩы аархәарац азы. Исгәалашәоит
2–3-нтә раҟара одесаа ҳбочкақәа аҩы
шырҭоу иаахәаны ишыргаз. Ааԥынра ҳбочкақәа
ӡәӡәаны еибга-изҩыда ирыманы иаауан. Абарҭ зегьы
згәы иалаз, ишьыцызгоз рацәан.
Аколнхарақәа реиҿкара иалагаанӡа ҩбаҟа шықәса
шагыз, Қарҭынтә агрономцәа ааит ҳәа, ажәлар иаарылаҩит.
Иҟалазеи ҳәа ианаазҵаа ус рарҳәеит: «филоксера ҳәа ӡахәа чмазарак цәырҵит, уи иахҟьаны аӡахәа
ҩар, ма аира иаҟәыҵыр алшоит. Абарҭ зааз ари ачымазара рыхәшәтәырц азоуп», – рҳәеит.
Анхацәа мап рзымкит. Урҭ «агәыблҩцәа» аалаган баҳча цыԥхьаӡа инеины аӡахәа ашьапы метрабжак инацәыхараны лапатка ҿышәарак иржуан, нас
бжьаратәла литрак иазынаԥшуа ӡыла иршьышьны хәшәык нҭаҭәаны иааимарыԥсон. Абас Лыхны,
егьырҭ ақыҭақәа зегьы ирылсит. Абри ашықәсан
аӡахәа ишырҿалац ажь рҿалеит. Аха убри нахыс
есышықәса ирыгхо, аира рыцәмаҷхо, зынӡа аирагьы
иаҟәыҵит.
30–40-тәи ашықәсқәа рзы Қырҭтәылантәи иааргоз ахҵәацәа ахьындырхоз Ашыцра аҳаблаҿы акәын.
Уакәын ҳадгьылқәагьы ахьыҟаз.
Саб аусҳәарҭаҿы дахьнеиз: – асҭаршын Гыц Гәыџь
аказы уиҭахуп, лассы даауеит, уизыԥшы, – рҳәеит.
Гәыџь хаҵа бзиан, саби иареи ҳаҭыр рықәибаҵон.
Уажә дааип, уашьҭан дааип, шырҳәоз амш ахәларахь
инеит. – Ари џьара дахнагазар ҟалап, уиҭаххозар
адырра уаҳҭоит, аҩныҟа уца, – рҳәеит, асҭаршын
иҩызцәа.
Саб ида егьырҭ аҭаацәа зегьы аҩны ҳаҟан, ари
аҽны. Зегьы акака ҳарҿын. Ус амра акыр иҩхалоны
Аӡлагара ҭыԥ аганахь ала ҟәақ-чақ ҳәа, шьҭыбжьқәак
ҳаҳауа ҳалагеит.
– Нан Аӡлагара ҭыԥ аҟынӡа унабжьыси иҟоу убап, –
лҳәан сан илзымычҳакәа инасыдылҵеит.
Лажәа ҩбамтәкәа, сыҩны сҿынасхеит. Рацәак
бжьамызт, алеи-ԥси рыбжьара снеит Аӡлагара ҭыԥ
аҿы. Ҳаӷоу иибара сналагылт. Гектарк иҟаз ҳаӡлагара
ҭыԥ иаакәыршаны 10–15 шықәса уажәаԥхьа саб
еиҭеиҳаз ақәыцқәа шәыршәыруа игылаз хшьааны
аилажьра иаҿын шьоукы.
Саб урҭ зеиҭеиҳаз, ҳара, иҷкәынцәа мышкызны хыбрак аргылара ҳалшо ҳҟалозар, џьабаада ҳхы
иаҳархәаразы акәын.
– Уара, шәабатәиқәоу, иҟашәҵо закәызеи, арҭ саб
ианеиҭеиҳауаз шәицхраауазма, ма шәиазҵаама? –
снаиазҵааит, раԥхьа сназыдгылаз ауаҩы.
– Уаб ианитәыз аамҭа цеит, арҭ зегьы аколнхара
иатәуп, ҳара иааҳхәеит Бамборатәи аӡахәа совнхаразы, уи гәырҩас иҟашәымҵан, – иҳәеит иара.
Смида-гәидаха аҩны сааин, избаз зегьы сан
иласҳәеит. – Ҳаи, игәнаҳа рықәымшәааит, иқәыцқәа
зегьы ргәы иалан, шьҭа рыԥсы ршьап, – лҳәеит лара.
Сара урҭ зегьы ирыҵаркуаз сазымхәыцӡеит…
Ахәылбыҽха саб иԥсы днанамго, амла дагаха ашҭа
дааҭалеит. Сан днеин адулаԥ иааҭылган ихәы аишәа
инықәлыргылт. Афырџьан аашьҭихын: – Иа Анцәа
ҳрыцҳашьа, иаҳзымдыруа ҳаҭоумҵан, – иҳәан ижәны
инықәиргылт. – Иахьоума уи дшыҟаз анеилукаа, –
лҳәеит сан.
– Иахьа исаҳаз баҳаны быҟазар, знык акәым
хынтәгьы дыбгәалашәон уи, – иҳәеит иара, ажәабжьс
иҟаз зегьы шиаҳаз мҩашьо.
– Уара иуаҳаз сыздыруам, аха аԥсҭазаара бзиахь ҳцоит шаҳҳәоз, ҳаицәахо ҳалагеит ҳәа сыҟоуп.
Уааԥсара зегьы иахьатәи амш иналаӡ ицеит, – лҳәеит
сан. Иааҭкааны абас ауп иҟалаз ҳәа иалҳәар маҷк
дшәон. Уи агәыхь изцәырнагар ҟалон, убысҟак
дрыхӡыӡаауан иҵлақәа. Абри днакәша-аакәшауа
иабалҭаху сгәахәын, иахьа ҳқәыцқәа зегьы аӡахәа
совнхара аусуцәа ишхыршьааз саб инаиасҳәеит. Иҿаҵа
акәаԥҳәа инаимҟәыҵшәан аишәа инықәшәеит.
– Шәара шәгәы бзиазааит, урҭ шәхаҵкы ицеит, –
лҳәан сан ак ҟамлаӡазшәа иааиқәлыршшеит. Саргьы
игәасҭеит исҳәаз шылгәамԥхаз, аха исҳәахьан шьҭа
иҟасҵооз.
– Ауаа ртәқәа ҳрылацәажәахуан иахьантәарак,
арахь сара смал шьоукы аимҵәара иаҿын… – «Ишыдыдуа еиԥш қәа леиуам», – рҳәоит. Ауаа зегьы ирыхьуа ҳаргьы иҳахьп, – иҳәеит, иифоз игәы икылаханы.
Адырҩаҽны атрактор абжьы абаҳчақәа ыҵарцәажәаауа
ҳбаҳча ду иныҵалеит. Аҵлақәа акакала
иҵҳәаны аӡахәеи дареи рҳәазауа иганы аҳәаақәа
ирыварыжьуан. Уажәааигәа Қырҭтәылантәи иааны ҳадгьылқәа гәазҭоз, ара ачаи бзианы иҟалоит
ҳәа рарҳәазаап. Иаалаган ҳара ҳбаҳча инацҵаны
даҽа хҩык рбаҳчақәагьы ықәхны инышьҭарҵан
ирцәаӷәеит, ачаи аҟаҵаразы. Иара абри ашықәс
азы ҳара ҳбаҳча ду налаҵаны 3–4 гектар рҟны ачаи
ларҵеит, аха аҟәараҿы аҵаҵындра ааурыхуазар, арагьы ачаи ҟалеит. Џьара машәыршәагьы чаи қыцәк
ҩкылымшәеит.
Анхацәа рыдгьылқәа ирзыруз шырзымчҳауаз,
урҭ зларцәаӷәо рымамкәа иааилахеит. Имӡакәа иаҳҳәозар,
анхацәа зегьы ирымамызт, иаҳҳәап: ацәқәа,
аҽқәа, ацәмаҭәа, ауардын уҳәа анхаҩы зыда ԥсыхәа
имамыз. Ацәқәеи ацәмаҭәақәеи зегьы ирзеиԥшны
ианыҟала, урҭ ирылшозма уахгьы-ҽынгьы аусура.
Инаганы акакала ацәқәа зегьы аколнхара иақәыз
акәац ахшәааразы аҳәынҭқарра инарҭеит. Иахьа
Лыхны ахьынӡанаӡааӡо нхаҩык дузымԥшаар ҟалап
зыцәқәеи, зыцәмаҭәеи, зуардыни еиқәышәшәа измоу.
Аԥсҭазаара ԥхьаҟа ицон. Ирацәан узықәгәырӷьашаз.
Узыргәырӷьоз раԥхьа игылан еиҵагылоз
аҿар аҵара дырҵара, ажәытә аԥсуа традициа бзиақәа
рырҿиара, аиҳабацәа пату рықәҵара, рхаҵгылара,
аиашара, Аԥсадгьыл абзиабара, аҿар аусура абзиабара рылааӡара.
Арҵаҩ бзиа аҵаҩцәа рзы дагьабуп, дагьануп
рҳәоит. Лыхнытәи абжьаратә школ аҟны аус руан
арҵаҩцәа дуқәа: Аркадиа Возба, Виктор Ҭарба, Гриша
Ажәанба, Миха Ҷедиа, Гриша Кобахьиа, Палина Попова, Владимир Панченко, Платон (Ҭенгиз) Шьаҟрыл.
Платон Семион-иԥа Шьаҟрыл нхарала ҳара даҳзааигәан.
Урҭ ргәашә ҳавсны акәын ашкол ахь ҳашцоз,
ҳара ахәыҷқәа. Агәарахь ҳаԥшуан Платон Семиониԥа даабарушь ҳәа. Уи ибара ҳара ҳзы игәырӷьаран.
Амала маҷк ҳаицәыԥхашьон.
Зны-зынла агәашәаҿы ҳааиԥылалон.
Ҳара ҳаԥхашьаны аҷкәынцәа ҳхылԥақәа ҳхаҳхуан.
Иара: «бзиара жәбааит, шәхылԥақәа шәхашәҵа,
ахьҭа шәылалоит» иҳәон ӡынразар. Нас дҳацәажәо,
азҵаарақәа ҳаҭо ҳаԥхьа дгыланы иҿынеихон. Изҵаарақәа
рыла уи еиликаауан иҳаиҭаз адҵақәа иаҳҵоу
иҳамҵоу. – Аԥсшәа бзианы ишәҵала, зхатәы бызшәа
ззымдыруа дыбжоуп. Уи акәым, иԥҳәыс МариаҲаными иареи Гәдоуҭантәи, ма Аҟәантәи аҩныҟа ианаауаз, гәашә цыԥхьаӡа иаангыланы, аԥшәма еиҳабацәа
ааԥхьаны ахәыҷқәа иацы жәацы ашкол аҟны
изыҟамзеи, ирыхьзеи ҳәа иразҵаауан, мамзаргьы
аҵара ԥсыҽны ирҵоит шәрыцхраала ҳәа рарҳәон. Урҭ
ҳара ахәыҷқәа ҳакәым, ҳанацәеи ҳабацәеи рҵаҩцәас
ирыман. Ҳқыҭаҿы ҳаҭыр ду рықәын.
Ҽнак ҳгәыла Ҳаџьараҭ дааит.
– Иахьа Гәдоуҭантәи сшаауаз Ӡыӷәаа рыҵаҟа саарыхьӡеит
Ҭенгизи иԥҳәыс Мариа-Ҳаными, – иҳәан
ацәажәара дналагеит, ицигара рҳәуа.
– Ҳашцәажәоз ажәабжьк расҳәан ркьатеах ԥҵәо
даара иарччеит, – иҳәеит Ҳаџьараҭ.
– Закәытә жәабжьузеи урҭ ирмаҳацкәа уара
ироуҳәаз, – лҳәеит сан.
– Ирасҳәаз шәасымҳәауеи. – Аҩадауаа Маршьан
дук ҭауадк дҳаман, ацәажәара дналагеит Ҳаџьараҭ.
Ари аҭауад хшарала ԥа заҵәык иакәын имаз. Аби ани
ирҭахын рԥсы шҭоу дара иаарываҟәыло ҭауадк иԥҳа
ҭацас дааргар. Иҷкәын ԥшрала, чаԥашьала, ааӡарала
дарбан ԥҳәызбоу мап ицәызкуаз. Аб «дшәарыцон»,
аха дибомызт иҷкәын иқәнагахашаз ԥҳәызбак. Ус
ҽнак аб илымҳа аҟынӡа инаӡеит иҷкәын заҵәы
рмаҵуҩ ԥҳәызбак дигәаԥхоит ҳәа. Илымҳа иаҳаз
изхаҵомызт, ишԥа, урҭ рҭоурых аҟны иҟамлацызт
ҭауад ҷкәынак маҵуҩ ԥҳәызбак ԥҳәысс дигеит ҳәа.
Аб иӡбеит иҷкәын дааԥхьаны ихала диацәажәарц,
аиаша еиликаарц. Диԥхьеит иԥа. «Дад, сыҷкәын,
уара иубоит уани сареи уара уда ҳзықәгәыӷуа, абри
ҳанхара дуӡӡа знапы ианаҳҵо даҽаӡә дышҳамам.
Ҳара иахьынӡаҳалшоз акы ҳамеигӡеит уара ишуаҭәоу
уааӡаразы, ҳгәы уладууп. Ишубо еиԥш, ҳаргьы шьҭа
ҳақәрахь ҳнеит, есқьаангьы ҳзыҟалом. Уани сареи
ҳааицәажәан иҳаӡбеит ҳаԥсы шҭоу унасыԥ аабарц,
ҳауа-ҳҭынха надгаланы чарак шәзааурц», – уи иидыруаз ҭауади аамысҭеи рыжәлақәа еиқәиԥхьаӡеит.
«Урылаԥш, дад, урҭ рыԥҳацәа абри лоуп ҳәа унацәа
назқәукуа лзы ҳара мап уцәаҳкуам, амала сызлауҳәо
хара иумган», – далашыҩкӡаны ацәажәара даҿын аб.
Аҷкәын ҿиҭуамызт, шәхәыцрак дрылан, аб
ииҳәоз иаҳаӡомызт, дагьазхәыцуамызт. Иаартны
игәаанагара ҳәашьа имамызт, иаб дицәшәон. Аха аб
изҵаарақәа
нымҵәаӡеит, ибжьы импыҵыҵуа далагеит.
Изҵаарақәа рҭак иԥа ишимҳәауаз анеиликаа абас
ҿааиҭит: «Сара уҳәан-сҳәанла исаҳаит, исцәумӡан,
аиаша саҳәа. Абни, ҳмаҵуҩ ӡӷаб (лыхьӡ иҳәан),
бзиа дубоит ҳәа саҳаит. Уи сара исызхаҵом. Аиаша саҳәа, сара абзиара уақәшәар сҭахуп», – иҳәан аб
иҽыргәыбзыӷӡаны иҷкәын днаизыԥшит. «Саб, иазхоуп, уаҳа соумҳәан», – иҳәан аԥа дҩагылан ашәахь
иҿынеихеит, иуаҳаз иашоуп ҳәа аанарго.
– Мап сыҷкәын, сышьны умцозар усышьҭуам, –
иҳәан, аб днеин ашә днаԥырагылт. – Сыбӷа ԥумҵәан,
ҳажәла ахьымӡӷ аумырган, иҳаицәоу ҳхыччо
ҳҟаумҵан, аӷьаҵәы-ӷьаҵәра даҿын аб. – Аиашаҵәҟьа
уҭахызар, уи аӡӷаб уара дуаҳәшьоуп, амаҳагьарахь
ухы умырхан, ауаа рҟны сзымцәажәо сҟаумҵан,
– иҳәеит иҷкәын инапаҿы дшизаамгаҵәҟьоз аниба. Аҷкәын азнык азы аб ииҳәаз иаҵанакуаз изеилымкааӡеит,
иҭаркыз аеш еиԥш, дшаҟьшаҟьо аҩны
дааҩнахеит.
Убри аамҭазы, згәы бзиамкәа егьи ауадаҿы ишьҭаз
аҷкәын иан ашә ааимылԥаан дааҩнаххит: «Нан, нан
сыҷкәын, уи ииҳәо хаумҵан, иара уара ушиҷкәыноу
еиԥшҵәҟьоуп уи аӡӷабгьы иара дшиԥҳау», – лҳәеит.
Аб деизҟәыҿы, аҳәа ахы заахаз еиԥш, иарӷьарахь
игылаз адиуан днықәҳаит.
Ари ажәабжь Шьаҟрылаа реиԥш, сара сани саби
даара иарччеит, иагьархәыцит.
– Адунеи аҟны, адгьыли аԥҳәыси ирхылымҵуа
акагьы ыҟам, – иҳәеит саб, иаҳаз ажәабжь омашәа
ибауа.
Аиашазы, сан аусуреи, ҳара – лыхшара ҳааӡареи
рыда даҽа уск ыҟоуп ҳәа дыҟамызт. Аҩын ус
нҵәаӡомызт, уахгьы ҽынгьы ак ҳагхар ҳәа, дшәаны
аусура даҿын.
Зегь лыхьӡазаап, агәамбзиара дыхҭанакит.
Ҳшааиуаз хыхь бааԥсык лызцәырҵын, лхы ахьылгара лзымдыруа дҟанаҵеит. Дцеит, дааит аҳақьымцәа
рҟны, аха урҭ акгьы илыхәомызт.
Ҽнак зны, аҭаацәа зегьы аҩны ҳаҟан. Сан ахыхь
дагон, ҳара иҟаҳҵара, ҳазлалыцхраара ҳзымдыруа
ҳалҿаԥшуан. Аӡыс имԥсыша араса-маҵә азылаҟәуеит
ҳәа, машьына ласык ҳгәашә иаадгылт. Усҟан ари
еиԥш иҟоу амашьына абара уадаҩын. Ахәыҷқәа зегьы ҳаивасны амашьынахь ҳҿынаҳхеит. Агәашә
аҟны ҳнаӡаанӡа ԥҳәыск амашьына дааҭыҵын,
амашьынаныҟәцаҩ акы наиаҳәаны, ҳашҭа дааҭалт. –
Аа, бааи сышҟа схәыҷы, – лҳәан лнапқәа налырххеит
асас ԥҳәыс саҳәшьа хәҷы Наду лышҟа.
Надугьы даара дылдырӡозшәа лнап хәыҷқәа рхаха
ҳасас лышҟа лҿыналхеит.
– Шьамина боума исзымдрыз, сбыкәыхшахааит,
иахьа сыла акы абом, – лҳәан сан лнапқәа ыргьыжьуа
ҳасас дналԥылеит.
Зегьы аԥсшәақәа наҳалҳәан, днеин ашәшьыраҿ
игылаз асқам днықәтәеит.
– Шьҭа зегьы дыжәдыруазар сҭахуп, арахь шәааскьа,
– лҳәан сан ахәыҷқәа зегьы ҳасас лааигәарахь
днаҳаԥхьеит. – Ари Шьамина Кьахьырԥҳа лоуп, Лакәа
Хьынчажә (Васили) иԥҳәыс. Ари аҳкәажә ԥҳәыс ҳара
даҳзаазгазеи, аасгәахәын сан снылҿаԥшит. Нан,
Наду, ари бара аӡы бӡаазхыз банаӡӡеи лоуп, усҟан
бхәыҷцәан, аха шьҭа еилыбкаауазароуп, нацылҵеит
сан, Наду даара дылдырӡошәа длыдыӷәӷәала ҳасас
длыдгылан.
Шьамина еилылкааит сан лгәамбзиара атәы. Нас
саб иахь даахьаҳәын, – «даҽа сааҭқәак рышьҭахь амашьына ааиуеит, ахәыҷқәа уара уаархылаԥшла, ари
сара аҳақьымцәа рышҟа дсымгар ҟалом», – лҳәеит,
лнапы сан иналықәылкын.
– Бара бгәамбзиара зегь сханаршҭит, саҭашәымҵан
схәыҷқәа, арахь аара сгәы иҭаӡамкәа ауп
сшықәнагалаз, – лҳәан, Шьамина илкыз лԥараҭра ду
камфеҭ гәарҭак ааҭылган ишаны инҳалҭеит.
Зегьы шьыбжьхьа анаҳфа ашьҭахь, рацәак
мырҵыкәа амашьынагьы ааин, иаҳҭахы-иаҳҭахым
ҳасас ԥҳәыс сан даашьҭԥааны длыманы Аҟәаҟа дцеит. Мышқәак рышьҭахь ҳан дызгаз амашьына агәашә
иаадгылеит, сабгьы уахь иҿынеихеит. Уԥшәма
аҳақьымцәа бзиақәа рнапы дануп, шәылцәымшәан,
– иҳәеит амашьына – ныҟәцаҩ. – Ахәыҷқәа
дырцәымшәааит, урҭ заманаха иҟоуп, – иҳәан саб
ҳашҟа иҿааихеит иааиз иҭабуп ҳәа наеиҳәан. – Шәан
лхы-лгәы дақәгәырӷьо лассы дышәзаауеит, – иҳәан
дынҳалабжьеит.
Сан мызкы инеиҳаны аҳақьымцәа рҟны дыҟан,
ииашаны иаҳҳәозар, Хьынчажә иҩны дыҟан, аҳақьымцәа
уа иааны дырхәшәтәуан…
Шьыбжьхьафара ҳәа ҳаб иаҳзыҟаиҵаз ҳхәы ҳнахатәоны,
машьынак абжьы ааҳаҳаит агәашәахьынтәи.
Адру ҳарган, ҳаивасны агәашәахь ҳҿынаҳхеит.
Сеиҵбацәа ҳан данырба, аҵәыуара иалагеит.
« – Уажәшьҭа шәымҵәуан, шәан уаҳа ак лмыхьуа далырганы дышәзаазгеит», – лҳәан, Шьамина дыччауа,
зегьы ҳахқәа шьышьуа ҳлыманы аҩныҟа лҿыналхеит.
Иахьагьы исаҳауеит Шьамина лыбжьы хаа.
Сара дызласгәалашәо ала, Шьамина даара дыԥҳәыс
ԥшӡан, деинааланы ажьы лкын. Иԥшӡаны
дцәажәон. Есқьынгьы лхы-лҿы лхаччон. Деилаҳәан
даара иахмырҟьацәакәа. Ажәакала, ԥҳәыс аҳкәажәк
лакәын. Сани лареи ианыӡӷабцәаз аахыс аеҳәшьцәа
реиԥш бзиа еибабон, еиҿцаауан.
Адырҩаҽны амашьына анааи, ҳасас – Шьамина
лцара шаҳҭахымыз, днаскьаганы ҳанаахынҳә: – «уа
бахьцо баалеит, уаҳа хыхькгьы Анцәа ибзааимгааит», – иҳәан, ҳгәыла Ҳаџьараҭ аԥсшәа карҵәаӡаны
иналеиҳәеит сан.
– Иҭабуп Ҳаџьараҭ, уааи арахь ҳнеицәажәап, –
иҳәан, саб зегь ҳаԥхьа дгыланы иҿынеихеит амаҵурҭахь.
Ианакәызаалакгьы, аԥсуа иҩны дгәыла, дҭынха,
ауаҩы данааи, ԥҟарак еиԥш, уи иоуп аҭаацәа зегьы
зызҿлымҳау. Ачымазаҩ дыҟоума, асаби дыцәоума урҭ
аҩбатәи аплан ахь ииасуеит.
Сан, ибылшауоу ҳәа аӡәгьы дшылзымҵаауаз дырны,
днеин макьана иԥхаҵәыԥхаҵәуа игылаз, ҳара
ҳаазхыҵыз аишәа, еиҭа иаалырхиан: «Шәааи аҵәыцақәак
шәкып, фатә бзиак ҳамам аха», – лҳәан саби
ҳгәылеи днарыԥхьеит.
Саби Ҳаџьараҭи акрыфара иналагеит. Сара снеин аҵәцақәа ҩыла иҩасырҭәит. Сан ахәшәтәырҭа
аҟнытәи дшааз заҳаз ҳгәылацәа зегьы ааира иаҿын,
урҭ илзеиӷьаршьон агәабзиара, агәырӷьара. Ларгьы
шықәсык аахыс илымбацызшәа зегьы аԥсшәа раҳәо
дрывагьежьуан.
Ҽнак зны, амра ҵлашәара илеихьан еиԥш, амҩаду
ахьынтәи Саша аҩны уҟоума, ҳәа бжьык аагеит.
– Уаха акомҿараа аизара ҳамоуп, ҩызас усыццар
сҭахуп. – иҳәеит Валодиа, ибжьы аасықәирган. Сара
аҭаҭын срашәарц аҭаҭынырҭахь снеиуан.
– Ыы, ушәома сара суцымкәа, насгьы аизарахь
снарышьҭӡом, адәны стәазаауама, – сҳәеит сара.
– Ушԥанармышьҭуа, сара уназгоит, уаала ирҳәогьы
умаҳари, – инақәырӷәӷәаны инасыдицалеит иара.
– Ибзиоуп. Уанцо убжьы насықәырга, – сҳәан
аҭаҭынрҭахь сцеит.
– Ирласны уааи, аизара ҳагхоит – иҳәан, даанымҿасӡакәа
имҩа днықәлеит, аколнхара аконторахь ихы
рханы, Валодиа.
Ажәжәаҳәа сҽааиҭакны снаишьҭалеит, аиашазы даара интересс искит аизараҿы ирҳәо умаҳари аниҳәа.
Рацәак мырҵыкәа снаихьӡан, сиваԥалауа сҿынасхеит.
– Уаха шәызлацәажәараны иҟоузеи, – снаиазҵааит
Валодиа.
– Азҵаарақәа зегьы сыздыруам, аха сара издыруеит аколнхацәа аусура ишнеиуа, имнеиуа дзымнеиуа,
рыдҵақәа шынарыгӡо уҳәа ишрылацәажәауа.
Избан, урҭ Валодиа изидырҵеи, уи еиҳа здыруа
ҳабригадир Ардашьын иоупеи, сгәы инҭысҳәааит. Ус
аконтораҿы ҳнеит.
– Ирласны шәҩнал, аамҭа шәымган, – иҳәан аӡә
ибжьы ааиргеит. – Улеи усышьҭаланы, – иҳәан, Валодиа саԥхьа дныҩналеит. Саргьы снаԥшы-ааԥшуа
сныҩналеит. – Абна утәа, – иҳәан, акәакьҭа игҿагылаз
асқам ахь инапы наирххеит, сармарахь итәаз аҷкәын
ҟәаз. Ус аддыҳәа иааҩналан, рҭыԥқәа аанкыланы,
еиқәышьшьы иаатәеит акомҿараа. Урҭ 13–15-ҩык
раҟара ыҟан.
– Ҳаизара иагда? – иҳәан ихы ҩышьҭихын днарылаԥшаарылаԥшит, карандашь ҟаԥшьык кны астол
ду иадтәалаз арԥыс. Ари акомҿараа дреиҳабызар
ҟалап,
аасгәахәт.
– Аӡәы дычмазаҩуп, егьи Гәдоуҭаҟа дрышьҭын,
макьана ихабар збом, – иҳәеит инаҩсан итәаз.
Иаԥхьа иқәыз ақьаад бӷьыцқәа ааилирхын акы
аарылихит.
– Иахьа ҳрылацәажәараны ҳаҟоуп ҩ-зҵаарак: акы,
аколнхарақәа «Ԥшьандреи» «Алашареи» реицлабра аҭагылазаашьа; аҩбатәи, аколнхара «Ԥшьандра»
актәи абригада аусура аиҿкаашьа. – Шәгәы иаанагозеи, – иҳәан днаразҵааит акомҿараа.
– Аколнхарақәа реицлабра атәы ҳаналацәажәо
егьи аколнхара ахаҭарнакцәа ыҟазар еиӷьӡами? –
иҳәеит аӡәы.
– Уиашоуп, Борис, аха ҳара иахьа аицлабра аихшьала ҟаҳҵаӡом, ус ҳара ҭаацәашәала ҳаилацәажәарц
ҳҭахуп, азеиԥш еизараҿы ҳаԥхамшьакәа, ҿыӷәӷәала
ҳцәажәарц азы, – иажәа аахиркәшеит амаӡаныҟәгаҩ
Шамел.
– Иахьа ашьыжь аахыс аколнхара аҳасабеилыргаҩы,
аколнхара ахантәаҩы акакала исеилдыркааит
ҳусқәа цәгьамкәа ишымҩаԥысуа. Аха агхақәагьы
ҳамоуп. Џьара-џьара аҭаҭын аҿыхра хыԥаны иҟоуп.
Шәнеины шәыла иашәырба: Басиаҭ, Шькәыҭ, Мақьҭаҭ
рҭаҭынҭрақәа. Зегьынџьара убас иҟазар, нас ҳәатә
ҳауӡомызт.
Мақьҭаҭ аниҳәа сгәы нҭыԥсааит, иакәым акы иҳәар
ҳәа сшәеит. Аиашазы, ҳара аӡлагараҭыԥ ҳәа дгьылк
ҳаман, аҭаҭын даара ианаалон азы абри ашықәсан
уарҭалк иазынаԥшуа аҭаҭын еиҭаҳҳаит, ибзиангьы
иҟалеит. Аҭаҭынрҭа агәҭаны ишәыршәыруа игылан
20–25 метр агылара змаз ацаҵлак. Ҳгәыла ҷкәын
Мақсыс дҩықәлан абираҟ ҟаԥшь шәыршәыруа инахаиргылт. Уи, ҳара ахәыҷқәа ҳзы гәырӷьарак иаҩызан.
Ажәакала, акомҿараа рԥыза излеиҳәаз ала
аколнхарақәа «Ԥшьандреи» «Алашареи» реицлабраҿы
ԥшьандраа акы иацәшәо иҟамызт, русқәа цәгьамкәа
ицон.
– Ҳара ҳусура ԥхьаҟа ацаразы ацхыраара ду
ҟанаҵоит ҳәа исыԥхьаӡоит аправлениеи акомҿарааи
иҭрыжьуа аҭӡы газеҭ «Амаркаџьы», – иҳәеит аҿар
рԥыза. Зегьы ааибарччеит. Ашьҭахь излеилыскааз ала, аҭӡы газеҭ «Амаркаџьы» есымза ианылон
абригадақәа реицлабра алҵшәақәа, зусура бзианы
еиҿкаау аколнхацәа, абригадақәа рԥышәа, аусура зхы
ахызгоз, уҳәа еиуеиԥшым атемақәа.
Абригадақәа реицлабра аихшьалақәа рышьҭахь
агазеҭ «Амаркаџьы» ианылон, иаҳҳәап, актәи аҭыԥ
згаз абригадир дақәдыртәон аҽыҩ, аҩбатәи – ажьа,
ахԥатәи – акәуа, аԥшьбатәи – адаӷаҷиа уҳәа убас
есымза. Ари еимакны абригадирцәа рыгәқәа аннибархозгьы ыҟан…
Ари аухатәи аизарагьы иаанарԥшит аколнхара
ақәҿиарақәа реиԥш, агхақәагьы, иазгәарҭеит урҭ раԥыхразы
аусмҩаԥгатәқәа маҷымкәа.
Абри аизараҿы сара еилыскааит ҳқыҭаҿы имҩаԥысуаз
аиҭакрақәа рҿы акомҿараа рлагаламҭа ду
шыҟарҵоз. Акырынтә игәасҭахьан комҿар ҷкәынак
аколнхацәа аус ахьыруа даннеилак, шаҟа игәырӷьаны
иԥылоз, иҳәатәы шхарҵоз. Амала, изааӡарызеи,
шьоукы-шьоукы акомҿар ҳалоуп ҳәа рхымҩаԥгашьа
угәаԥхартә иҟамызт, ажәак раҭоукыр ҟаломызт, зегь
реиҳа рдыруашәа рҽыҟаҵаны иҟан.
Аиашазы, аколнхарақәа анеиҿыркаа, раԥхьатәи
ашықәсқәа раан, ажәлар рхы зқәыркҵәҟьо рзымдыруа, изызҵаара дырзымдыруа аилагьежьра иаҿын.
Сара исгәалашәоит, акыр адгьылқәа рҟны ачаи арҭан
имааит, адырҩашықәсан ашәыр еиҭарҳан, арахә
идмырӷьацеит. Акзаҵәык инеиргьы-иааиргьы иаадрыхуаз аҭаҭыни аџьықәреи ракәын. Урҭ рымацара рыла аколнхара амал зышьҭыҵуамызт, убас
аколнхацәагьы.
Ус ишааиуаз, аколнхара ссақәа еидырҵауа иалагеит. Аколнхарақәа: «Ԥшьандра», «Алашара», «Ашыцра», Ворошилов ихьӡ зхыз неидырҵан Сталин ихьӡ
нахырҵеит. Аколнхара аусҳәарҭас иалырхит, аԥсуаа
мҳаџьырра иандәықәырҵа иҭацәыз адгьылқәа
аахәаны анхара иаҿыз апомешьчик Николаи Лопатин иҭыӡҭыԥ. Уа игылан, иахьагьы иҟоуп, метраки бжаки раҟара иҩышьҭыхны, ҭанақьыла ихыбны
аҩны замана. Убас аҩцара, аца дуқәа уҳәа ахыбрақәа
маҷымкәа. Лопатин имаз абаҳча аҩыза араион
аҟны иҟамызт. Зеиуа хкы уҭаху ашәыржәлақәа: аҳа,
абҳәа, атама, аҵәа, хазы х-гектарк аца мацара. Жәаф
десҭын ԥымкрыда ииуаз, аӡахәа. Ажәакала, Аԥсны
Асовет мчра анышьақәгыла, Лопатин имал зегьы
ихатәгәаԥхарала аҳәынҭқарра еиҭеит, аколнхацәа
ишақәнагоу аус адырулар акы иазрыцҳамкәа рхы
аланыҟәыргартә иҟан.
Исгәалашәоит, аколнхара ҳалалаанӡа Лопатин
ицаҵлақәа аџьамцәа ирхьчон. Аца ҭаара аамҭа анааилак, ахьчаҩцәа аӡәы ҳқыҭа дналаланы, аҷкәынцәа
ацаҭаарахь дрыԥхьон. Урҭ аҷкәынцәа, ҳара аҵла
изықәымлоз, ахәыҷқәа аӡәаӡәа ҳрыманы ицон, амҵәышә
рыҵхразы.
Иахьагьы Лопатин ицаҵлақәа ҳәа абиԥара еиҳабацәа
иргәалашәоит. Урҭ ирыжәлоу аца иахьа аԥшаара
уадаҩуп. Аца зҭаауазгьы, ҳара ацхырааҩцәагьы,
ахәылԥаз аҩныҟа
ҳанцоз чабабак-чабабак, убас
ҳведрақәа рыбжа-рыбжа аца, ҟәрышьқәакгьы
нарыцҵаны
иҳарҭон. Ҳара иҳауз ҳџьа ахәԥса «ҳуалафахәы
»
ҳаигәырӷьауа ҳаҩныҟақәа рахь ҳаауан. Ус есышықәса.
Ҽнак зны, ацаҭаара ҳаналга, аџьамцәа ирымаз ала
ҳхәы дырхиеит. Урҭ ирҭаххеит ҭабуп ҳәа ҳарҳәарц.
Аџьамцәа руаӡәк аԥсшәа цәгьамкәа иҳәон.
– Ҳара лассы ҳақәҵны ҳцар ҟалап, – иҳәеит сара
сызцыз Ардашьын иахь дынхьаԥшын.
– Иауеи, шәабацо, нас арҭ ацақәа зыхьчода, –
иҳәеит Ардашьын, иаҳаз изхамҵо.
– Шәара аколнхара ҳәа акы Урыстәылантәи ишәзаауеит,
рҳәоит. Усҟан ҳара ара ус ҳамаӡам. Аха
шәара шәыҷкәынцәоуп, шәаԥхьаҟа аԥеиԥш бзиа
шәақәшәааит. Амала исҳәо шәхашәмыршҭын. Аколнхара ҳәа зыӡбахә рҳәауа шәаналала, арҭ ацақәа зегьы ишәзеиԥшны иҟалоит, убри ашьҭахь шықәсык,
ма ҩышықәса уаҳа арҭ аҵлақәа шәара ишәыхьчо,
ишәҭаауа изыҟалаӡом, – ацәажәара даҿын уи. Ахәлара
ианалага, ҭабуп ҳәа нараҳәаны дасу ҳаҩныҟақәа рахь
ҳҿынаҳхеит. – Ҳаԥхьатәи ашықәс азы ҳаиқәшәар
бзиоуп, аха ҳаиқәымшәозар гәырҩас иҟашәымҵан,
амала исҳәаз шхашәмыршҭын, – ибжьы наҳхьигӡеит
еиҭах аџьам.
Рацәак мырҵыкәа аколнхара ҳалалеит, урҭ
ацақәагьы, ани аџьам ишиҳәаз еиԥш, зегьы иаҳзеиԥшны
иҟалеит. Изласгәалашәо ала, аколнхара
ҳаналала ашықәсан аца аҽаҩрагьы бзиан, ҳаргьы
анапы адкыланы иҭаҳгалеит. Адырҩашықәсан аколнхара
Орџьоникиӡе иалоу аколнхацәа (Қырҭтәылантәи
ихҵәаны иааргаз) макьана рхы зланыҟәырго рымам, Лопатин иҭынханы ҳколнхара иамоу 16 гектар
аӡахәаҭреи х-гектарк ацеи аамҭала ҳгәылацәа ҿыцқәа
ирымазааит, – рҳәан, Лхаа 10 шықәса ҿҳәарас инаҭаны
ирырҭеит. Уи акәхеит, даҽа шықәсык ашьҭахь аца
шьапык умбо иааҵҳәаны аӡахәа еиҭарҳаит.
Абас хыхь зыӡбахә сҳәаз аџьам ииҳәаз аргама сыла иабеит. Иахьа ишырҳәо еиԥш, ацәымза
аркны уашьҭазар Лопатин ицақәа ирыжәлоу акы
узыԥшаауам.
1936 шықәсазы ирыдыркылаз Аконституциа
ҿыц инақәыршәаны, СССР Иреиҳаӡоу, убас аҭыԥантәи
Асоветқәа рышҟа алхрақәа рымҩаԥгара аҽазыҟаҵарақәа
ирҿын. Уахь депутатцәас иалырхуан
зусураҿы, зҵараҿы, зыԥсҭазаараҿы иҿырԥшыгоу,
иреиӷьу ауаа.
Уахык, аалашьцоны, дааԥсаха, аколнхара аправление аилатәара аҟынтәи дааит сан. Уи, аколнхара
раԥхьа ианеиҿыркаауаз инаркны, аправление далан.
Аусура ада аҽакы адунеи аҟны иҟоуп ҳәа дыҟамызт.
Планс ҳҭаацәа иааҳадырҵо зегьы акырӡа нарыцҵаны
инаҳмыгӡакәа дтәомызт-дыцәомызт.
– Уаха адепутатрахь акандидатцәа рықәыргылара
азҵаатәы иалацәажәон, аправление аилатәараҿы,
– лҳәеит сан, зегьы какалк анаҳк ашьҭахь. – Ҳколнхараҿы
иахьа уахь иқәдыргылартә ирымада, – иҳәеит
саб, иҭаҭын амца аркуа.
– Исгәалашәом изусҭцәоу ҩыџьа-хҩык рыӡбахә
рҳәеит, – лҳәеит сан, маҷк дааҭгылан, – саргьы
араионтә Совет ашҟа сыӡбахә рҳәеит, – нацылҵеит,
ииашаны илҳәоу, дыхәмаршәа илҳәоу узеилымкаауа.
– Бара балырхыр, нас ари акоммунизм ззырҳәогьы
иаарласны иҟаҳҵоит, – иҳәеит саб алаф налхшәа. –
Алафгьы алумхӡан, ус баша исымҳәаӡеит. Уаҵәыуха
Сераиа Баба ҳәа иахьашьҭоу аҳаблаҿы алхыҩцәеи
адепутатрахь иқәыргылоу акандидатцәеи еиԥылараны
иҟоуп, саргьы уа сыҟамзар ҟалом. Уара ҩызара
сзууроуп, – лҳәан, илҳәаз агәра угартә, сышҟа даахьаԥшит.
– Сароу? – сҳәеит сгәырӷьаҵәа.
– Ааи, уара ухаҭаҵәҟьа, – нацылҵеит.
Адырҩаҽны, сан ишылҳәаз еиԥш, ашколахь сыҟан
сшааизҵәҟьа, акы снацҳан, арҵаҩы иҳалҭаз адҵақәа
ажәжәаҳәа иныҟаҵаны, сҽырхианы снатәеит, сан
сылзыԥшны. Аамҭа сахыццакуан. Акы, ари аиԥылараҿы
сан иларҳәо саҳар сҭахын, ҩба, Сераиа Баба
ҳәа ҳахьцо аӡбахә акырынтә исаҳахьан, аха уа снеины
исымбацызт, амра ҭашәаанӡа анеира сахыццакуан.
Амшын ахықәан. Аҵәа, аҳа, атама, абҳәа… иаауҭаху
ашәыр хыкқәа зегьы ара еиҵааӡа иҭагылан.
Ажәытә хыбрақәа есқьынгьы срыхәаԥшланда
уҳәартә иԥшӡаӡа еилагылан. Сыла иабо сызхамҵо зегьы срыхәаԥшуа сгылан.
– Аизарахь шәааи, – иҳәан, аӡәы днарыԥхьеит
еизаны иҟаз зегьы. Аӡәаӡәала иааины сан илыдырныҳәалон
адепутатрахь кандидатс дахьықәдыргылаз
азы. Лара дыԥхашьаны дрыхәаԥшуан. Сара сгәалаҟара
бзиан, избоз, исаҳауаз зегьы сгәы рыздун.
– Иахьа ҳтәылаҿы раԥхьаӡа акәны, Аконституциа
ҿыц инақәыршәны, аҽазыҟаҵарақәа мҩаԥысуеит
СССР Иреиҳаӡоу Асовет, убас аҭыԥантәи асоветқәа
рышҟа адепутатцәа ралхразы акандидатцәеи алхҩцәеи
реиԥыларақәа, – иҳәеит аизара анапхгаҩы
иакәхап, ижакьақәа хыршаны уаҩы ҳаракык. Уахатәи
ҳаизарахь иааԥхьоуп ҩыџьа адепутатрахь акандидатцәа,
урҭ ықәыргылоуп аџьажәлар рдепутатцәа
Гәдоуҭатәи рраионтә Совет ахь, Никифор Аблоҭиеи
Аниута Ҭариеи.
– Урҭ ралхра шәара, алхҩцәа шәнапы иануп.
Ирышәҭар ҟалоит иаашәҭаху азҵаарақәа. Зны дара
ажәа раҳҭап, – иҳәан уаҳа имроуцәакәа иажәа
аахиркәшеит
аизара ахантәаҩы.
– Сара ҩбаҟа ажәа шәасҳәарц сҭахуп, – иҳәан, Н.
Аблоҭиа дҩагылт. Уи аҵара иман, акыр амаҵурақәа
ныҟәигахьан, иахьагьы унеишь-уааишь игӡамызт.
– Сара сиит 1905 шықәсазы, Қырҭтәылатәи қыҭак
аҟны (ахьӡ иҳәеит, аха исгәалашәом), аҵара
саналга
Гәдоуҭаҟа саарышьҭит маҵура ҳасабла, –
дрылацәажәеит аус ахьиуаз, изциуаз, иаԥхьаҟатәи
ипланқәа уҳәа иааԥыҵәҵәа-ԥыҵәҵәаны иусурақәа
ртәы. – Уажәтәи алхрақәа раан шәыбжьы сышәҭозар
акы, иҭабуп ҳәа шәасҳәоит, ҩбагьы исылшо акы
сеигӡом шәара шәымаҵ ауразы.
– Уара анҭ ууацәеи уҭынхацәеи зегьы Аԥсныҟа иаагала ҳәа Аконституциа ианума ҳәа уиазҵааи, сара
сиацәажәом аха, иҳәан идтәалаз днаиахәыҭхәыҭит
снаҩсшәа итәаз аҷкәын патаз.
– Ԥшьшьала, уҿы уаԥшны уцәажәала, – иҳәеит егьи.
Иара итәала ирҭаз азҵаарақәа зегьы рҭак ҟаиҵеит
Аблоҭиа.
– Ажәа лымоуп Аниута, – иҳәан сан лахь даахьаԥшит,
аизара ахантәаҩы. Зегьы аалахҿыххан
инылзыԥшит.
Сан дыԥхашьаны дтәан, исҳәарызеи ҳәа дхәыцуа.
– Сара сышмаҷӡаз ҭаацәара ҳасабла Лыхны ақыҭа
саланагалт, – ацәажәара дналагеит сан. – Сара издыруа аусуроуп, схы сеигӡом. Напы зҳаркыз
аҿыц нхара, аиашазы зегьы аус еицааур ҳныҟәнагоит, ҳарԥшӡоит.
Аха рыцҳарас иҟалаз, иҟоуп аҳәса асабицәа
змоу, ашколхәыҷқәа ашкол ахь идәықәҵатәуп, урҭ
зегьы рҭыԥ иқәырҵаанӡа аамҭа цоит. Сара сгәы излаанаго ала ахәыҷқәа рбарҭак џьара еиҿкаазар акыр
ҳус иацхраауан, – лҳәан итәаз ахацәа днарылаԥшаарылаԥшит.
– Ари илҳәаз шәыхшыҩ азышәышьҭ, ҳхәыҷқәа
ахьырбо аадыруазар ашьыжь инаганы иаанҳажьуеит,
нас аусура ҳагхозар жәбап, – лҳәеит аԥхьатәи асқамқәа
рҟны итәаз аԥҳәыс шәпажәпа.
– Макьана депутатс далҳамхӡацт, лара аԥҟарақәа
аԥылҵауа далагеит, иҳәеит иԥаҵа далаччо сышьҭахьшәа
итәаз аӡәы. Маҷк иаасцәымыӷхеит сан ус ахьылзиҳәаз
азы, аха исҳәозеи.
– Гәыкала иҭабуп ҳәа шәасҳәоит араионтә Совет
ашҟа депутатс салхразы сахьықәшәыргылаз, – лҳәан,
днеин лҭыԥаҿы днатәеит.
– Азин шәымоуп ҳкандидатцәа рыхцәажәаразы, –
нарылеиҳәеит ахантәаҩы.
– Дадраа, иахьатәи ҳаԥсҭазаараҿы имҩаԥысуа
ахҭысқәа зегьы рҵакы ишақәнагоу макьана иҳаздыруам.
Иаҳҳәап, уарбан иахьа абарҭ адепутатцәа
иалҳхуа
рҿаԥхьа иқәгылоу ауснагӡатәқәа абарҭгьы-абарҭгьы
роуп ҳәа иҩагыланы иҳазҳәауа. Сара акырынтә иӡбахә
саҳахьеит, ҳаиқәшәахьеит, аха Аблоҭиа бзиарас
иҟаиҵахьоу абри ауп ҳәа акгьы сыздырам, ицәгьарак
шысзымдыруа еиԥш. Ауаа дшәыхәарҭахоит рҳәазар,
мап ҳкрым, ҳабжьы иаҳҭап. Аниута – лакәзар, лара
ишылҳәаз еиԥш, дшыҷкәынӡаз ҳқыҭа даланагалт.
Лхымҩаԥгашьа, лусушьа акы узрыхҳәаауам. Сгәы иаанагоит илаҳҭо ҳабжьы даԥсахап ҳәа, – иҳәеит анхаҩ
ҟәыш, унеишь-уааишь ҳәа зарҳәоз, Шькәыҭ Саманба.
– Дызгәалашәо шәрацәаҩуп Никәа рыцҳа. Зны
чарак аҟны таламбошьс далырхит, аҵәыцақәак ҳаркы, рҳәеит. Никәа даалаган, иара излеидыруаз ала
аныҳәаҿақәа нарылеиҵеит. Ишааиуаз, анаӡара итәаз
ҷкәына цәылҭажәк, иблақәа ихагәҭа иқәыргыланы
Никәа ишҟа ҿааиҭит, ибз аҟәаҟәа ԥҵәаны: –
иахьатәи ҳталамбошь ухаҵкы, ужәшьа цәгьамшәа
збоит, аха иухь сыздырам. Абра итәаз аӡәаӡәала зегьы рныҳәаҿақәа укит, иаԥса-иаԥсам ажәа бзиақәа
рхуҳәааит, ирзеиӷьаушьеит раԥхьаҟа аԥеиԥш бзиақәа.
Идубала сзеилкаауам, абни уармарахь итәоу
ахаҵа бзиа, Кадыр иныҳәаҿа зыбжьаужьыз, – уи
дицәнымхаӡошәа ибжьы Никәа инаиқәирӷәӷәеит.
Никәа иҭаҭын днаҿыхан: «Уажәа уалгама дад?» –
иҳәеит, аҷкәын цәылҭажә ишҟа дынхьаԥшшәа.
– Ааи, салгеит, иугәамԥхои? – иҳәеит иҽхыршәааны.
– Мап, изсгәамԥхозеи, амала уи исыватәоу, Кадыр ҳәа узҿу, уара уаԥхьагьы сара дызбеит, аха аиаша уҭахызар – ихысҳәаауа сыздырам, убри азоуп уи
иныҳәаҿа уажәраанӡа изысымкыз, – иҳәеит Никәа.
Итәаз зегьы ааибарччеит.
– Ари ишәасҳәаз ажәабжь аасгәалашәеит иахьатәи
ҳкандидатцәа рыхцәажәарахь ҳаниас, – иҳәеит
Сыс-иԥа (Гериа) Хәаҭхәаҭ, сан лыгәрагаҩы.
– Аиашазы, абри абас дыҟоуп, иаҳҭо ҳабжьы
даԥсахоит ҳәа сызшәаҳәом, адепутатрахь иқәыргылоу
акандидат Н. Аблоҭиа. Иааԥҵәаны уи сара дсыздырам, ихысҳәаарагьы сақәшәом. Амала, араион
аиҳабыра даԥсоуп рҳәазар, ҳара мап ҳкуам.
Егьи акандидат, Аниута Нышькәа-иԥҳа Ҭариа
лакәзар, уи идыру, усурала иԥышәоу, аҭаацәа бзиа
зааӡаз, адепутатрахь кандидатс лықәыргылара
дшаԥсахауа
зегьы иаадыруеит. Сара гәыкала сыбжьы
лысҭоит, иагьылзеиӷьасшьоит ақәҿиара бзиақәа.
Абра итәоу, убас алхҩцәа зегьы сшәыԥхьоит, аӡәк
еиԥш шәыбжьы лышәҭарц, – иҳәеит аҵыхәтәаны
Хәаҭхәаҭ .
Аизара иалгеит. Адәахьы ҳандәылҵ аҳәса, ахацәа
зегьы аӡәаӡәала еиҭалыдырныҳәалон сан адепутатрахь кандидатс дахьықәдыргылаз азы. Сара
ажәҩақәа сымазар сан лаԥхьа сԥырны аҩныҟа саауан, агәырӷьаҽҳәаша рымхразы, аха иааг.
– Уа шьыжьыбзиа, Анета (ус леиҳәон иара),
гәыкала ибыдысныҳәалоит, иацы абжьыҭаразы инеиз зегьы аӡәк иеиԥш рыбжьы ахьбырҭаз азы, – иҳәеит,
алхратә комиссиа иалахәыз ҳгәыла Ҳаџьараҭ, алхра
адырҩаҽны.
– Аӡәгьы ибжьы ииҭоит ҳәа ҳшыҟамыз ани,
Аблоҭиа ҳәа иқәыргылаз акандидатгьы депутатс далхуп, ацәажәара даҿын Ҳаџьараҭ.
– Мақьҭаҭ удинаныс, жәацтәи акомҿараа реизараҿы еилукааз шсоуҳәара, – иҳәан Ҳаџьараҭ саб
днеизыԥшит.
– Урҭ реизараҿы ирҭахыз абрыгьы-абрыгьы ауп
ҳәа ажәала аҳәара уадаҩуп, – иҳәеит саб.
– Ҳаҽҳмыргаӡозар иахьа уаҩы ибартә иҟоуп аҿыц
ԥсҭазаара – Асовет мчра иаҳзаанагауа абзиарақәа:
ахәыҷқәа еилыхда, ԥарада-шьарада аҵара дырҵара,
ҳадәқьанқәа фатәы-жәтәыла, маҭәа-ҩыҭәала реиқәшәара,
ачымазцәа хәыда-ԥсада рыхәшәтәра аиҿкара
уҳәа уаҩы игәы иахәаша маҷӡамкәа ирылацәажәеит.
– Арҭ зегьы ҳара ҳзы иҿыцуп, макьана иаҳзеилымкаауазар
ҟалап, аха сара сгәы иалоу, аӡә убас
иҳәар ҟалоит: «Мақьҭаҭ иҵлажәқәа игәы иалоуп»
ҳәа. Мап, сгәы иалоу даҽакуп. Иахьа ҳашцо ҳцозар,
даҽа ҩышықәса-хышықәса рышьҭахь абри ҳҳабла
Алгыҭ аӡәы ихы еилагар дыздырҳәало ҵла еицаҟьак
узымԥшаауа иҟарҵоит. Сара сыҵлақәа, сбаҳчақәа,
сыдгьылқәа срыхӡыӡаауа сызрышьҭаз сыҷкәынцәа
рзы акәын, аха иамукәа дара ианыргахгьы рхы
иадырхәоз џьысшьон.
– Иугәалашәоу, ҵыԥх иара ҳабригадир Ардашьын иакәӡами, уқәыцқәа усҟак угәы изалоузеи,
аказармақәа ҳзыргылондаз амаҭәахә шҳаурыз,
– зҳәаз. Уажәы иахьцара, иахьаара рзымдыруа
аҵламаҭәахә иашьҭоуп. Арахь рҭаҭынқәа ҿыблааны
аԥхасҭахара иаҿуп. Иаҳҳәап, сынтәа амаҭәахә рԥшаап,
аха наҟ-наҟ? – Иахьатәи ҳҿарацәа раԥхьаҟа
ихәыцӡом, – иҳәеит саб.
– Ажәа раҭоукыр ҟалома. Зегьы здыруа мажәаа
ҳәа, акомҿарра ҳалоуп. Шьоукы рцәажәара акәым,
рныҟәашьаҵәҟьа рԥсахуа иалагеит. Акрыздыруа дагьууанда, дагьуаӷанда рҳәауан ажәытә уаа. Умбои
шаҟа ҟәышрала дцәажәоз ани Қыжә-иԥа Шамил.
Анцәа днеигӡааит, даара уаазықәгәыӷша хшароуп.
– Ҳа-ҳа-ҳа, – иҳәан ибжьы ныхҵа-аахҵо дааччеит
Ҳаџьараҭ.
– Сызхычча удыроу, Мақьҭаҭ? Иацы аҭаҭын
ҳшаҵаз, ҳҽагақәа нкаҳаԥсан, ашәшьыраҿы ҳааилатәеит,
ҳаԥсы ааиҭаҳкырц. Рацәак мырҵыкәа,
аа, шәгыл акипен (уи акипен ҳәа дызҿыз араион аҟынтәи аколнхарақәа ирыдыз ацхырааҩцәа,
апрекреплионцәа роуп) даауеит, – лҳәан, ди
дҩаҵҟьан лҽага аашьҭԥааны аҭыҭынрҭа дынхылеит.
(Ди ҳәа ларҳәон ҭакәажәык).
Ҳнаԥшызар, акомҿарҷкәын Борис иакәын ҳашҟа
иааиуаз. Аиаша ҳҳәозар, усҟан акомҿараа азин дуқәа
рыман, рҳәатәы ылҵуан. Аус бзиақәагьы ҟарҵон.
Даҽа шьоукых уаарыцәшәартә рхы мҩаԥыргон. Уи
аҽны Ди рыцҳа лҽага дахҟьашаны абаҩԥҵәа лылаларц акы аалыгымхеит.
1936 шықәса. Ԥхынҷкәын анҵәамҭазы акәын.
Ашьыжь шаанӡа, саб ишыҟаиҵалац еиԥш, ирахә
рҭыԥ инықәҵаны, фархьқәак ааидкыланы иашҭа
дааҭалеит. Агәашәахь хаҵак ибжьы аагеит, «о, Мақьҭаҭ
» ҳәа.
– Ҳаи, ара сыҟами, – иҳәан, агәашәахь зыбжьы
газ ишҟа иҿынеихеит. Ииҭахузеишь, ари алаԥҟьаҩы
ашьыжь шаанӡа, игәы инҭиҳәааит саб.
– Саҭоумҵан, ажәа бзиак сызуаҳәом, ҳгәыҳҽанӡамкәа,
зегьы ҳалақәа ҭырхаха ҳазхәаԥшуаз Ҷнагә
иаалырҟьаны иаха Қарҭ иԥсҭазаара далҵит ҳәа
аарыцҳаит, – иҳәеит ибжьы ихәлашәаны.
– Ҳаи, дад, ҳаӷба ду ӡааҟәрылеит уҳәама? – иҳәан,
деизҟәыҿы инаҩсан ақды днықәҳаит саб.
– Изакәызеи, – лҳәан, сан дыццакуа агәашәахь
лҿыналхеит. Саргьы ашкол ахь сцоит ҳәа сызҿыз
аҽазыҟаҵара сааҟәыҵын, еиҵақьы-еиҵақьуа аҵәыуара
иаҿыз сан сналыдгылт. – Нан, уара уца ашкол
ахь, иҟалаз уа ишәарҳәоит, сара Аҟәаҟа сцоит, Шьамина лҟны иҟалаз зегьы еилкааны саауеит, – лҳәан
аҩныҟа лҿыналхеит.
«Ахәыҷра гаӡароуп» рҳәауеит. Акы снацҳан
сышәҟәқәа
аашьҭыхны ашкол ахь сцеит. Уа сахьнеиз еилаҩеиласран иҟаз. Шьоукы ҵәыуан, шьоукы еибарҟәынд-ҟәындуа акы иалацәажәон. Нас
ахәыҷқәа зегьы ҳааизырган ашкол аҿаԥхьа ацәаҳәа
ҳнықәдыргылт. Аиҳабыра классқәа рырҵаҩык дааҳалагылан
ҿааиҭит: «Иахьа ашьжьымҭан Қарҭынтәи
иаарыцҳаит Нестор Аполлон-иԥа Лакоба ихьуаз
ачымазара бааԥсы иахҟьаны иԥсҭазаара дшалҵыз
азы адырраҭара». Зегьы, хәыҷгьы-дугьы рылаӷырӡ
рызнымкыло ирҿыкьаса ицон, ргәы иҭоу рҿы
ирзарҳәомызт. Ҳара иҟаҳҵара ҳзымдыруа аиҳабацәа
ҳарҿаԥшуан.
– Хымш аҩны шәыҟаз, – рҳәан ҳаурышьҭит.
Алашьцара иааманакуаны сан агәара дааҭалеит,
алаӷырӡ даганы, лыфа ыҟамкәа, лыжә ыҟамкәа. Саб
акыр аамҭа дтәаны сан длыхәаԥшуан, игәаӷьны длазҵаауамызт, иҟалеи ҳәа. Ҳара ахәыҷқәагьы ҳҷыгәҷыгәӡа ҳаикәагыланы ҳарзыԥшуан урҭ.
– Иҟалаз еилукаарц шуҭаху збоит. Аԥсны мбатәӡа
аџьабаақәа ирықәшәахьан, аха уажәтәи арыцҳара
аҩыза иақәымшәацт ианакәызаалак, – лҳәеит лыԥсы
лызҭымкаауа, саб лхы наиқәылкын.
– Ишԥаҟалеи, машәырла дҭахоу, чмазарала акәу,
аха ахаан чмазарак имоуп ҳәа ҳмаҳаӡацтеи, – иҳәеит
саб.
– Ҳара иаадыруазеи. Ачымазара имаз дагеит, –
рҳәеит, нацылҵеит сан.
Шықәсык аҟара цахьазу сгәалашәом, ҽнак еиҭа
еицәа убеит ҳәа, ашьыжь ҳгәыла Ҳаџьараҭ ҳашҭа
дааҭалеит игәы илахь еиқәышьшьы.
– Иухьзеи, Ҳаџьараҭ, уқьаф ыҟамшәа збоит иахьа,
– иҳәан, ицигара рҳәуа днеиԥылеит саб.
– Агәалаҟара сызҭода. Нестор иԥсра шаҳџьабоз,
ари ажәлар ржьы ифахьан, урҭ цәгьарамзар бзиарак рзыҟаимҵацызт, иахьарнахыс ажәлар драӷоуп,
рҳәан иаха анышә дахьамардаз дааҵхны дрыма ицеит. Уи акәындаз, егьырҭ иаанхаз ҳаҷкәынцәагьы,
иара иҩызцәа шәоуп рҳәан, рҭакра иаҿуп, – иҳәеит
Ҳаџьараҭ. – Иауеи, Аԥсны алахьынҵа цәгьахеит
убама, дад. Аарла Аԥсны ашьапы иаақәгылт, аҿарацәа
бзиақәа ааиҵагылеит анаҳҳәоз аамҭазы, ауаӷеимшхара
ҳазҵысит, – иҳәеит саб, ирҳәуа иикыз
иҭаҭын нкаиршәын, иҟаиҵара изымдыруа дгьежьгьежьуа амӡырха дааҭахеит. Ҳаџьараҭ уаҳа акы
мҳәаӡакәа ԥшьшьала ҳашҭа дынҭыҵны дцеит.
Сан Ҳаџьараҭ дышцаз анылба, – иаарласны
усышьҭала арахь, – лҳәан, акәаскьахь лҿыналхеит.
Саргьы слышьҭаԥало сҩыхәнеит. Усҟан ишаԥыз еиԥш,
асасааирҭа ауада аҭыӡқәа зегьы акыдыршәылақәеи
ауарҳалқәеи рыла ирхиан,урҭ иркыдкнаҳалан аҭаацәа
зегьы, аӡәаӡәала, аҭынхацәа уҳәа апатреҭқәа
рацәаны. Урҭ рыгәҭа маҿак аҟара иҟаз, арамка
бзиа иҭасаны икнаҳан Ҷнагә (Нестор Аполлон-иԥа)
ипатреҭгьы.
Сан днеин Ҷнагә ипатреҭ аакнылхын, иаарыцқьаны
астол инықәылҵеит. Уи иаҟараз лара лпатреҭ
зҭаны саб ипатреҭ иавакнаҳаз аакыдылхын лпатреҭ
ааҭылгеит. Нас Ҷнагә ипатреҭ зҭаз аақәылхын лара
лпатреҭ хыхь инҭалҵеит Ҷнагә ипатреҭ ааҵәахыртә.
– Абри иҟасҵо уҿы иааҭыхны аӡәы иоумҳәан.
Мышкызны уаҩы иҭаххар ҟалоит – лҳәеит. Нас днеин
саб ипатреҭ инавакналҳаит.
Ҳшааиуаз анхареи, асасдкылареи, ачеиџьыкеи
рыда акагьы ззымдыруаз ақыҭауаагьы ирыханы
рҭакра иалагеит, ирхароу, изыхдырҟьо уаҩы изымдырӡо.
Шьыбжьон хәыҷгьы-дугьы аҭаацәа зегьы агәараҿы
ҳаштәаз, сан лаҳәшьаԥа Виктор Ҷанба ихы
ҳнықәԥшит, дыццакы-ццакуа ҳашҟа даауан.
– Нан, иҟалазеи, бзиароу уаазцаз? – лҳәан сан
лаҳәшьаԥа дниԥылеит.
– Ибцәызӡом, иаха ахылԥа ҟаԥшьқәа ааин сабгьы,
саб иашьа Маркәазгьы уи иҷкәын Данилгьы неидкыланы ирыманы ицеит, иҟала ҳәа акы ҳамҳәаӡакәа.
Иахьа адырра ҳауит хымш рышьҭахь ҳаргьы Аԥсны
ҳалҵны ҳамцар шыҟамло азы.
– Унан, исаҳауа закәызеи, шәарҭ шәзыхдырҟьозеи,
– лҳәан, дыҩнықьыз-қьызын аҵәыуара дналагеит.
Уи акәхеит. Ҭынхас иҳамаз зегьы ҳахыҵны
Ҷанаа ргәараҭаҿ ҳнарыдтәалеит. Хыгә Петра-иԥа
Ҷанба ажәлар еицырдыруаз, анхаҩ бзиа, ауаҩ ҟәыш
ҳәа дрыԥхьаӡон. Акыр шықәса Лыхны ақыҭсовет
ахантәаҩыс дыҟан. Ԥшьҩык аԥацәеи ҩыџьа аԥҳацәеи
иааӡон. Иԥҳәыс лыԥсҭазаара далҵхьан, аха ихшара еиҭымра дмырбаӡакәа иныҟәлгон ранԥса Баби
Ҷыҷын-иԥҳа Маниа.
Адырҩаҽны Хыгә иԥа еиҳабы Виктор Аҟәаҟәа
дцеит, изыхдырҟьо акры изеилкауазар ҳәа. «Сара
саанӡа ара шәыҟаз», – иҳәеит данцоз. Рыҩнқәа зегьы
рышәқәа амҳәыр аарханы иҟан, уаҩ дызлеиӡомызт.
Агәылацәа рхәы ҟаҵаны иааргон. Ажәакала, хахахымш Ҷанаа ргәараҿы игылаз ахьацаҵла аҵаҟа
ҳтәан, ҳацәан зегьы.
Зегьы Виктор имҩа ҳазԥшын. Ус ахымш рҽны
амра аԥсы шҭаз Виктор ҳнаихьԥшит. Ахәыҷқәа зегьы агәырқьҳәа ҳаиԥылеит. Акгьы мҳәаӡакәа ҳнапқәа
кны, ҳахқәа шьышьуа акәасқьа хәыҷы дыҩхалан
ашәқәа зегьы ирыдчаԥалаз амҳәырқәа аарымихын:
«шьҭа арахь шәхал», – иҳәеит. Аиҳабацәа зегьы иахьгылаз ишьхныԥсыланы ихәаԥшуан.
– Иахьа Москвантәи ашәҟәы ааит, «аԥа аб иҟаиҵаз
дахҭнырҟьом, аб – аԥа иҟаиҵаз азы» ҳәа. Аҩныҟа уца,
шәаб иҟаиҵаз иара дагеит, рҳәеит. Хыгә Петра-иԥа
харас идырҵеит «Сталин дуӡӡа дызшьырц Хыԥсҭа
аӡиас аҟны амҩа кны итәаз хадас дрыман» ҳәа.
Аҵыхәтәаны, иус анырӡбоз, иҿы «иқәшаҳаҭхеит» ҳәа,
Хыгә харада-барада ашьра иқәырҵеит. Уи илахьынҵа
рлахьынҵахеит Хыгә иашьа Маркәази уи иԥа Аԥсны
раԥхьатәи ашьха нџьныр Данили Ҷанаа.
Ус шаҟаҩы ыҟада. Лхаа иреиӷьыз рҵеицәа харада-барада ҩажәижәибжьтәи ашықәс еиқәаҵәақәа
инарылаӡ ицеит. Абар урҭ рсиа:
1. Гәымба Виссарион.
2. Гәымба Мураҭ.
3. Гәымба Кәыкәына Бата-иԥа.
4. Гәымба Алиас.
5. Гәымба Ҟатмас.
6. Гәымба Манча.
7. Генаба Хьҵи.
8. Габриа Миха.
9. Григолиа Антон Кәасҭа -иԥа.
10. Гагәулиа Даҭа.
11. Гагәылиа Кәанҵал.
12. Гыцба Гәыџь Хәҷына-иԥа.
13. Гериа Иван.
14. Ҳаразиа Никәа.
15. Дбар Семион Гедлач-иԥа.
16. Ашхацава Шакир.
17. Ермолов Лад Иван-иԥа.
18. Ермолов Михаил Иван-иԥа.
19. Аршба Константин Хаҷмаф-иԥа.
20. Капашевиӡе Иван Константин-иԥа.
21. Капашевиӡе Дыгәра Константин-иԥа.
22. Чачибаиа Саша Мырзаҟан-иԥа.
23. Чантуриа Давид Сеидыҟ-иԥа.
24. Ҷедиа Ҭемыр Сеидыҟ-иԥа.
25. Возба Дмитри.
26. Шьаҟрыл Мақсыс Хәаҭхәаҭ-иԥа.
27. Шьаҟрыл Дыгә Семион-иԥа.
28. Возба Радион.
29. Возба Ҳазараҭ Габз-иԥа.
30. Возба Магәра Габз-иԥа.
31. Саманџьиа Симон.
32. Лакоба Васили (Хьынчажә) Дмитри-иԥа.
33. Лакоба Лекәр Дмитри-иԥа.
34. Лакоба Виқтор Дмитри-иԥа.
35. Арнауҭ Спира.
36. Арнауҭ Иаков Николаи-иԥа.
37. Камлиа Миха Мачагәа-иԥа.
38. Џьергениа Константин Игнат-иԥа.
39. Аҟәысба Ирадион Камшьышь-иԥа.
40. Сангәлиа Николаи Қәҭиа-иԥа.
41. Сангәлиа Платон Константин-иԥа.
42. Сангәлиа Колиа.
43. Ӡиӡариа Казақ Кәынта-иԥа.
44. Марганиа Чугә Қуҷа-иԥа.
45. Қырҭбаиа Шабаҭ Алик-иԥа.
46. Џьергениа Георги Абзагә-иԥа.
47. Хасаиа Миха.
48. Џьениа Мҳанџьыр Фаҭқьери-иԥа.
49. Џьениа Миха Мҳанџьыр-иԥа.
50. Чирқбаиа Михаил Соломон-иԥа.
51. Ԥлиа Бырдыӷә.
52. Џьопуа Ԥагәала.
53. Ԥлиа Нестор.
54. Ԥлиа Хьрыԥс.
55. Ԥлиа Григори Бырдыӷә-иԥа.
56. Ԥлиа Владимир Бырдыӷә-иԥа.
57. Ԥлиа Алықьса Григори-иԥа.
58. Ҭарнаа Мартын.
59. Ҭарнаа Езыгә.
60. Лакоба Дмитри.
61. Ҭарнаа Михаил Иван-иԥа.
62. Ҷанба Маркәаз Петра-иԥа.
63. Ҷанба Данила Маркәаз-иԥа.
64. Ҷанба Хыгә Петра-иԥа.
65. Џьынџьуа Самсон Сеилықә-иԥа.
66. Лакоба Кантас.
67. Џьениа Ҳаџьараҭ Маханџьыр -иԥа.
68. Кобахьиа Зосим.
Асиа иагу рацәоуп, аха урҭ рышьақәыргылара иахьа иуадаҩуп.
Ҽнак зны, Лакәараа, «ажәлар раӷацәа», «атроцкистцәа
» рыхьӡ уаҩы ианизымҳәоз, аџьықәреи арашәара
ҳааҟәыҵын ԥсшьара ҳнатәеит.
– Саб аказы суазҵаауеит, – сҳәан сниҿаԥшит.
– Изакәызеи, исаҳәи, – иҳәан сышҟа дааҳәны иаарманшәаланы
днатәеит.
– Абарҭ Лакәараа, еиҳараӡак Нестор, уара дышԥаудыруаз?
– сҳәеит.
Акыр аамҭа дтәан дхәыцуа.
– Сара Ҷнагә иаҵкыс 7-8 шықәса рыла сеиҳауп.
Уи абас дыҟан ҳәа, инҭкааны аҳәара уадаҩуп.
Уи данхәыҷӡаз инаркны аҵара дашьҭан, раԥхьа
лыхнытәи ашкол аҟны, нас Аԥсны анҭыҵ. Ажәакала,
сара иахьынӡаздыруа Ҳаԥсны азы Анцәа дишаны
дыҟан, иарбан лахьеиқәаҵәоу уи дзықәшәаз иахьа
адырра уадаҩуп. Уи иҩызцәеи иареи Ҳаԥсны раԥхара
аԥсуа жәлар зегьы рзы ибӷаԥҵәаганы иҟалеит.
– Уара макьана ухәыҷуп, мышкы зны аиашаҵәҟьа
умаҳар ҟалаӡом. Ҷнагә чмазарала иԥсҭазаара далҵит
ҳәа аӡәгьы изхаҵом, аха арахь ишәаны ирызҳәом
акәымзар, – иҳәеит саб.
– Ыы, нас аиаша зырымҳәои. Ауаа аиаша рдыруазар еиҳа еиӷьӡами, – сҳәеит сара.
– Иҟоу умбои анҭ сымаҳәылацәа: Ҷан Хыгәи, Ладариа Шьаабани, ҳгәылацәа Шьаҟрыл Дыгә, Ҷади Ҭемыр,
Қыжә-иԥа Радион, Шәаҟә-иԥа Семон, Џьынџьуа Самсон, Гериа Ҷоуха, ус шаҟаҩы ҭакыда, анхареи акрыфареи рыда акагьы ззымдыруаз ауаа. Ари иахьа иаартны уаҩы изҳәом. Амала сара иахьа иуасҳәаз уҿы
иҭыхны аӡәы иоумҳәан, аҳаҳаи, – уаҳа имроуцәакәа
уа иааҿахиҵәеит саб.
Уи ииҳәаз зегьы, нас сыла иабоз, исаҳауаз азалымдарақәа
реилкаара сцәыуадаҩын усҟан. Аха сара избон аамҭа бааԥсык ҳажәлар шҭагылаз, рыҷкәынцәа
гәырҩаргару, рхы гәырҩаргару рзеилкаауамызт…
Харада-барада ашықәс еиқәаҵәақәа ирылаӡыз
ҳанрылацәажәо, аԥхьаҩ иабжьазгарц сҭахуп шәҟәык
даԥхьарц. Ари ашәҟәы Адила Абас-оглы «Ианакәызаалак
исхашҭуам» захьӡу, 2005 шықәсазы
Москва иҭыҵыз ауп. Ари ашәҟәаҿы уаҩы ибоит ҳажәлар
рԥызаҩ, зегьы ҳабакылигари, ҳашԥаӡыригари
ҳәа
рылақәа ҭырхаха изхәаԥшуаз Нестор Лакоба данҭадырха
ашьҭахь шаҟа мыҟәмабара раԥхьаҟа ирзыԥшыз.
Адила лажәақәа еилыхха ирныԥшуеит Аԥсны
анапхгаҩцәа
зҭагылаз ауаӷеимшхара атәы.
1937шықәса октиабр анҵәамҭазы Аҟәа ақалақь
аҟны нападыркит «жәахаҩык лакәараа» рус аӡбара.
Зус рыӡбоз иреиуоуп Михаили Василии Лакәараа,
Константин Инал-иԥа, Михаил Чалмаз, Владимир Ладариа убас Нестор изааигәаз ауаа.
Ашьжьымҭан Мусҭо (Нестор иабхәында – А.).) дааин арадио хәыҷы аус аируит. Зегьы иаҳәарызеишь
ҳәа ҳаиқәышьшьы ҳааилатәеит. Раԥхьа дықәгылт
ахарадҵаҩ апрокурор. Уи еиқәиԥхьаӡеит зус рыӡбоз
«ажәлар раӷацәа» иҟарҵаз аԥаршеирақәа. Нас дара-дара еиҿагылауа иалагеит, шьоукы ирыдыркылоз ацәгьоурақәа ирықәшаҳаҭхо иалагеит, шьоукы
ирыдыркылоз ацәгьоурақәа ирықәшаҳаҭымхо иалагеит, даҽа шьоукы рхы дырқьиоит, ажәакала, ари
аусӡбарҭаҿы иҟаз уаҩы еиликаауа иҟамызт…
Абри аусӡбарҭаҟны дааит Бериа. Убри аамҭазы
Рауф мызкы инеиҳаны дашьҭан иани иареи реиқәшәара,
аха дахьнеилак мап ркуан. Бериа дааит
ҳәа аниаҳа, иӡбеит дцаны диҳәарц иани иареи еибаирбарц. Бериа уаанӡа дидыруан Рауф, данаауа
аҳамҭақәагьы изааигалон. Уажәгьы Бериа ибзианы
дидикылеит Рауф, игәы ҟаиҵеит, нас азин ииҭоит
иани иареи еибаирбарц. Рауф дааин ианду длыҳәеит
иан лымаҭәақәа илҭарц. Амилициа рахь Назигьы
диццоит. Аха Нази Сариа лышҟа днармышьҭит, Рауф
дахьнеиз дынхацәеит. Нази иҟала лыздыруам. Сааҭк
ашьҭахь амилициа рҟны даннеи, ус ларҳәеит: «Уи
бизымԥшын, аҩныҟа бца», – рҳәеит. Уи илдырит Рауфгьы дышҭаркыз.
Абасоуп, ҳажәлар иреиӷьу рыҷкәынцәа харада-барада рыԥсҭазаара шҿахырҵәаз.
Абраҟа исгәалашәоит сара сзы акырӡа иаԥсоу,
акыр жәашықәса сгәы иҭаҵәахны исымоу хҭыс
хәыҷык:
Ажәытәан аԥсуаа даара пату ақәырҵон, иахаҵгылон,
ишакәым иахцәажәо ахьдырхәуан, ажәакала,
рҭынхацәа аӡәы иларҵомызт абаӡӡеи анаӡӡеи,
даҽакала иаҳҳәозар зхәыҷқәа аӡы иӡаазхуаз ауаа.
Сани саби рҟынтә изласаҳахьоу ала, сара ҩышықәса
анысхыҵуаз аӡы сӡаархит хаҵеи ԥҳәыси
Георгии Анести Георгиадиаа. Георги сара деилыскаауа саныҟала иара 35-36 шықәса дырҭагылан,
милаҭла доурымын, занааҭла дҭеразын, амаҭәа бзианы иӡахуан, еиҳараӡак, ахацәа рымаҭәа. Саб бзиа
ибон агалифе еиқәа ӡахны, азиацкқәа наишьаҵаны,
урҭ ирықәнагоу акьаҿ наишәҵаны, араӡны маҟа
нақәҵаны аҽеилаҳәара. Саби Георги иеибазырдырызгьы амаҭәаӡахроуп.
Ишакәхалак урҭ убысҟак еизааигәахеит аиуара
рыбжьаҵара аҟынӡа. Сара аӡы санӡаарх инаркны
мчыбжьык ҳаибамбар ҟаломызт.
Георги иԥҳәыс иара иаҵкыс 2–3 шықәса рыла
деиҵбын. Урҭ ирыман ҩыџьа аԥҳацәа: Мелии Софиеи. Ҳара ҩыџьа аишьцәеи ҳаҳәшьеи ҳаҟан. Софиеи
сареи ҳаиқәлацәан, Мели ҩышықәса рыла деиҳабын.
Аныҳәақәа: хьачхәама, мшаԥы, раан урҭ раара
аҳауеиԥш ҳазԥшын. Избан акәзар, сара издыруан
сабаӡӡе амаҭәа ҿыцқәа шысзааигоз. Аиаша ҳҳәозар,
сара сеиԥш сеиҵбацәагьы ирзааигон. Иԥҳәыс Анести
лакәзар канфеҭи, печениеи, булкеи ак ҳаглырхомызт.
Зегьы ашкол ҳҭало ҳҟалаанӡа дара рхәыҷқәа ма ҳара
ҳҟны иҟан, ма ҳара – дара рҟны. Ажәакала, Георгиадиааи ҳареи ҳаибабашьа, ҳаиҿцаашьа абас ауп ҳәа
аҳәара уадаҩуп.
Сара 1932–1933-тәи аҵарашықәс азы ашкол сҭалеит. Ари сара сҭаацәара реиԥш, даргьы
еигәырӷьаны иаԥылеит. Маҭәаҿыцла сеилаҳәаны
есышықәса ашкол ахь исыццон.
Ҽнак, шьыжьхьа ҳфан, аҭаацәа зегьы ашҭаҿы
ҳшеилагылаз, машьынак ҳгәашә иаадгылт. Зегьы уахь
ҳнеихеит. Амашьына иааҭыҵын Георги иҭаацәа зегьы
игәырӷьаҵәа ҳашҭа иааҭалеит. – «Аа, Саша ара уааи»,
– иҳәан Георги днасыԥхьеит. Амашьына ҳаннаадгыла
ашә ааиртын иаргьы саргьы ҳаицхырааны, амашьына иҭагылаз аӡахыга машьына «Зингер» ааҭааган,
иҳаманы ашәшьыраҿы инҳаргылт.
Георги деихаччауа сани саби рыжәҩақәа ааникылан аӡахыга машьынахь днарыхеит.
– Абри амашьына Саша изы иаазгеит. Ашкол даналгалак сара исҭахуп аҭеразра исырҵарц, сара сеиԥш
иаргьы дҟаза бзианы дҟасҵарц. Иахышәҳәаауазеи, –
иҳәан, сани саби днарҿаԥшит.
– Иаргьы уаргьы сшәыкәыхшахааит, уара уеиԥш
дҟаза бзианы дҟалозар, ҳара мап ахаҳҳәаауам, амала ари аҳамҭа ду аԥара дугьы ахҭнуҵазар ҟалап, –
лҳәеит сан.
– Аус злоу шаҟа ахҭнысҵаз акәӡам, акы иара
игәаԥхозар ауп, ҩбагьы уи сара схәыҷқәа реиԥш
дсыԥхьаӡоит,
сыԥсы ахьынӡаҭоу исылшо акы игсыжьуам – иҳәеит иара.
– Уара иахуҳәаауазеи схәыҷы? – иҳәан, сааигәыдиҳәҳәалеит.
Уи ибон сара шаҟа бзиа ибаны
сахәаԥшуаз.
Георги дуаҩы ԥшӡан, есқьаангьы ихы-иҿы ихаччон, ицәажәашьа ԥшӡан. Иԥҳацәа омашәаҵәҟьа
иԥшӡан, рҟазшьа бзиан, иҳәатәхаҵаҩцәан. Ран, Анести даҳкәажәын. Георги аԥсшәа иаҳауан, ажәақәа
еицҵаны ҭырџьманда сани саби драцәажәон.
1935 шықәсазы Аԥсны еиҿыркаауеит ахәҳахәҭратә
синдикатқәа (Торгсин). Анхацәа ирымаз хьума,
раӡнума, ԥароума, маҭәарума инаганы ирырҭар
акәын (Уи закәанын зегьы рзы). Ҳәарада, урҭ амала
иргомызт, ахә ршәон.
Георги ҟазак иаҳасабала аԥара бзианы ирҳауан.
Иԥҳәыс, иԥҳацәа рзы ахәдахаҵақәа, анапхаҵақәа
уҳәа арԥшӡагақәа ааихәон. Маҷ-саҷқәакгьы аҳәынҭқарра
иаиҭеит, аха шьоукы ицәгьа рҳәазар акәхап,
азинхьчаратә усбарҭақәа рҟнытә иааин иҩны еимырдеит, уиакәым, ҳара ҳҟынӡагьы иааит, аха ҳара
ҳҟны акгьы рымбеит. Ирбаз сара исыздыруам, аха Георги днаганы дынҭаркит. Иус рыӡбаанӡа сани сареи
ҩынтә-хынтә раҟара ихәы наганы даабеит. Ажәакала,
Георги хышықәса аҭакра иқәшәеит.
Рацәак мырҵыкәа адырра ҳауит Георги Кабулеҭ
абахҭа дҭакуп ҳәа. Иԥҳәыс лхәыҷқәа лыманы дцаны
дбаны дааит.
Шықәсык аҟара ааҵхьаны Қобулеҭынтәи ауаҩы
Гәдоуҭа дааит, Георги дыбналаны дцеит арахь
дыҟоума ҳәа. Уи агәра ганы дцеит Георги арахь
дшыҟамыз азы. Аха ачымазара ихьыз иахҟьаны Георги ахәшәтәырҭахь дымнеир ҟамлеит. Ари иԥҳәыс
ианлаҳа акыр рымазар зегьы наҭины, сангьы ԥарала
500 мааҭ лылҭеит, лхәыҷқәа лыманы Қобулеҭҟа дцеит.
Ҩымзҟа ааҵуаны Анести лҟнытә адырра ҳауит
Георги иԥсҭазаара далҵит, арахь шәмааин, ҳара иаарласны уахь ҳнеиуеит ҳәа. Сани саби даараӡа ргәы
далсит, аха рнапы ианызеи.
Ари аамҭа иақәшәеит Сталини Бериеи еиқәдырҽаҽоз арепрессиақәа, нас Аџьынџьтәылатә еибашьра Дуӡӡа, 1949 шықәсазы аурымцәеи аҭырқәцәеи
Аԥсны рықәцара уҳәа ирыхҟьаны Гергиадиааи ҳареи
уаҳа ҳаибамбаӡакәа наӡаӡа ҳаицәыӡит.
Сара Аџьынџьтәылатә еибашьра Дуӡӡа салҵны санаа исыӡбеит абарҭ «саҳәшьцәа» сыԥшаарц. Ашәҟәқәа
дәықәсҵеит Қобулеҭтәи, Ԥуҭтәи араионтә газеҭқәа
рышҟа. Аха аӡәгьы аҭак сзааимышьҭит. Иахьагьы
сгәы иалоуп Георгиадиаа рхабар ахьсзымдыруа…
Иахьа абарҭ ашықәс еиқәаҵәақәа аӡәгьы игәалаиршәарц
иҭахӡам. Урҭ, Қырҭтәыла анапхгаҩцәа,
ирҭахуп абарҭ зегьы ҳхаршҭны, ҳаиҩызара бӷьыц
цқьала ҳалагарц. Иазхоит, шаҟантәы ҳаибажьахьоу.
Уажәшьҭа ҳара ҳажәлар знылаз амҩа аныҵшьа
рымаӡам. Аҩызара зҭаху мап ицәаҳкуам, амала
ҳзинқәа еиҟаразароуп, аӡә инапаҵаҟа аӡә дыҟамзароуп,
ҳара иҳалшоит аҳәынҭқарра аргылара,
аршәҭыкакаҷра,
ахьыԥшымра…
Ацәгьеи абзиеи рышьхәа еивҵоуп рҳәоит. Аԥсҭазаара
нкылашьа амаӡам. 1937–1938-тәи ашықәс
еиқәаҵәақәа рышьҭахь, ԥсҭазаара бзиак ҟалоит
ҳәа аҳәара гәаӷьылацәан, аха иԥсуан ауаа, ииуан
аҿарацәа, анхара-анҵыра, аҵара уҳәа зегьы еилашуан, ажәлар рзыԥшын аԥеиԥш бзиақәа.
Ҳара, аҿарацәа, аԥсҭазаараҿы иҟаз ацәгьарақәеи,
аиҿымкаарақәеи рацәак ҳрызхәыцӡомызт, еиҳараӡак
ҳзызхәыцуаз ҳҵара акәын. Сара гәырҩас исыман
акомҿареидгыла сықәра ахьаҵанамкуаз.
Ҽнак зны ҳкласс дааҩналеит ихы-иҿы ихаччо
Мкан Габлиа, ашкол акомҿареидгалатә организациа
амаӡаныҟәгаҩ. – Аҩызцәа! Акомҿареидгыла иалаларц зҭаху аӡәыр шәыҟазар, шәыԥхамшьакәа адырра
сышәҭа, – иҳәан дындәылҵит. Убри ашьҭахь хымш
ахәыцра саҿын. Акы, сықәра аҵанакуамызт, ҩбагьы,
сани саби ирҳәо сыздырамызт.
Шьжьымҭанк, акласс ахь аҵәҵәабжьы гаанӡа,
Мкан даасԥылан аԥсшәа насеиҳәеит.
– Жәаха зны ишәасҳәаз уазхәыцхьоума? – иҳәан
даасҿаԥшит.
– Сара даара исҭахуп, аха макьана сықәра
аҵанакуам, – сҳәеит сара.
– Уқәра аҵанакуа аҟаҵара рацәак аҭахӡам, аус злоу
уара уоуп, – иҳәеит иара.
Абас 1939 шықәса, сентиабр азы акомҿареидгыла
салалеит. Изулак изгәаӷьит акомҿареидгыла
сшаларҵаз, ашәҟәы (абилеҭ) шсырҭаз сан иласҳәарц.
– Гәыкала иудысныҳәалоит, амала макьана уаб
иоумҳәан, – лҳәан, саагәыдылкылт. Ауыха арбаӷь
дук шьны аҭаацәа зегьы исыдырныҳәалеит. Саб
иҳәамҭаны исгәалашәоит: «Уҩызцәа бзиақәа иҟарҵо
ҟаҵала. Уҽрыҵоумырхан…»
1941 шықәса, иун 22. Ашьыжь асааҭ 8. Ажәытә
ҳаӡлагара ҭыԥ аҿы аҭаҭын аиҭаҳара ҳаҿын. Саб аӡы
ааганы заанаҵы иалигахьаз ацәаҳәақәа ирҭеиҭәон,
ахәыҷқәа афида ацәаҳәақәа ирҭарыԥсон, сани сареи
урҭ реиҭаҳара ҳаҿын.
– Уа шьыжьбзиақәа, бзиа жәуит, – иҳәан, ҳгәыла
Ҳаџьараҭ дааҳадгылт. – Бзиара убааит, – рҳәан, зегьы аҭак наирҭеит. Иара днеин ихҵәаны икажьыз
аҵла днықәтәеит. Игәы-илахь еиқәын, игәы ак шалоу
ҩашьомызт.
– Гәдоуҭантәи ажәабжь ҿыцс иаҳзааугазеи иахьа, –
лҳәеит сан, иара ишҟа дынцәыҵыԥшшәа.
– Иахьа Гәдоуҭа сымцакәа уал дук сықәындаз,
аха...
– Иҟалеи, цәгьароу, бзиароу? – Шьаҿақәак ишҟа
днаскьеит сан.
– Абзиа абаҟоу. Иаха, ашарԥазы имҳәа-мырза Германиа архәҭақәа ҳтәыла иақәлеит. Ақалақь дуқәа
абомбақәа рыларыжьуеит, аҭахара иаҿуп ауаа. Зықәра
аҵанакуа зегьы аррамаҵурахьы, ҳтәыла ахьчарахь
ирыԥхьеит, – иҳәеит иԥсы игәы икылаханы.
Сан илкыз аҭаҭын еиҭаҳага акәапаҳәа иналымпыҵшәан
лаԥхьа инкашәеит. Нас сышҟа даахьаҳәын
сханытә сшьапаҟынӡа лаԥшыла сааимылдеит. Лылабжышқәа
аҽырҳәа лӡамҩа инаҿалеит.
– Шәаала, нан аҩныҟа, – лҳәан ашырҳәа лҿыналхеит.
– Бара бца, афида маҷк ауп иаанхаз, ҳара инеиҭаҳаны
ҳнеиуеит, – сҳәеит сара.
Сааҭқәак рышьҭахь аҩны ҳанааи, ҳгәылацәа: аҳәса,
ахацәа, ахәыҷы, аду еизаны ргәы-рылахь еиқәышьшьы
ҳгәараҿы итәан.
– Ааигәа Тыка шәҟәы ааишьҭхьоу, Басиаҭ, – иҳәан,
аҭынчра еилаго саб днаиазҵааит аррамаҵура иахысуаз Тыка иаб.
– Сҩызцәа рҟны сааит, шәысцәымшәан, ҳархәҭа
аҳәааҿы итәоуп ҳәа иҩуеит, – иҳәеит.
Тыка, ари ҳгәыла, саб ианшьа ду Басиаҭ иԥа
иоуп. Уи иқәра анааи, 1940 шықәса октиабр азы
аррамаҵурахьы иргоз дрылакны дыргеит. Иарбан
қалақьу сгәалашәом Украина ауп аррамаҵура дахьахысуаз.
1941 шықәса февральазы, уахык зыҟаҵарак
аҳасабала ныҟәара ишцоз, аҵаа днықәҟьан дахьынкаҳаз,
иалтәжәҩа ԥҵәеит. Мызкы инеиҳаны агоспиталь аҟны дырхәшәтәуан. Апрель азы ԥсшьара
аҩныҟа доурышьҭит. Тыка ҳәа ҳара иаадыруаз дабаҟоу,
агоспиталь дахьҭаз азԥымккәа, дааӡа-дыхьча,
изҳа-зыӷьа уааеигәырӷьартә даабеит.
Иԥсшьара анҵәара мышқәак шагыз, аррамаҵура
ицахысуаз иҩызцәа Самсон Цеибеи Максим Қьецбеи
рҟынтәи ашәҟәы иоуит. Уи абас аҳәон: – «Тыка, ҳара
ҳархәҭа шынеибаку зегьы ҳахганы ақалақь Коростен
аҟны ҳааргеит. Уи аҳәааҿоуп иахьыҟоу. Уԥсшьара
ашьҭахь арахь умааикәа даҽа архәҭак ахь уца»… Ари
иаанагоз аибашьра шааигәахоз рбон ауп.
– Сҩызцәа ахьыԥсуа саргьы сыԥсааит, – иҳәан
Тыка, иҿҳәара анааи иҽааибыҭаны амҩа дықәлеит.
Сҭыԥаҿы сааит, сҩызцәеи сареи ҳаиқәшәеит ҳәа,
асалам шәҟәы ааишьҭит иҭаацәа рахь. Уи ашәҟәы
ҵыхәтәантәихеит. Рацәак мырҵыкәа Аџьынџьтәылатә
еибашьра иалагеит, иаргьы гәырӡ-шашәаӡ
дныбжьаӡ дцеит.
Адырҩаҽны ашьжьымҭан, ишыҟалҵалацыз еиԥш,
сан ахәыҷқәа зегьы акрынаҳҿаҵаны: «шәца ашкол
ахь, иҟоу еилышәкаап», – лҳәан, амҩа ҳнықәылҵеит.
Ашкол аҟны ҳаннеи, арҵаҩцәагьы, ашколхәыҷқәагьы,
имаҷҩымкәа аҭаацәагьы еизаны илаӷырӡышаха
игылан. Ҳаргьы ҳӡыӷә-ӡыӷәӡа ҳнарылагылт.
Иахьа ашьыжь Москвантәи адырра ҟалеит, иаха
аҵх аҽааҩнашоны имҳәамырза Германиатәи афашизм Ҳаԥсадгьыл иақәлеит, – иҳәан, иажәа дналагеит ҳашкол адиректор Г. А. Ажәанба. Германиатәи
аҳаирпланқәа ақалақь дуқәа абомбақәа рыларыжьуеит, атанкқәа ауааԥсыра амца рылаҵо ажәылара иаҿуп.
Аԥсны ирылаҳәоуп абџьар зкратәы иҟоу 18
шықәса инадыркны 50 шықәса зхыҵуа рҟынӡа арратә
комиссариатқәа рахь инеирц. Ихьчатәуп ҳара ҳзааӡаз
Ҳаԥсадгьыл ду. Аррамаҵурахь изымцо аҿарацәа, арҵаҩцәа,
дарбанызаалак асовет уаҩы ихәҭоуп илшо
зегьы ҟаиҵаларц, ҳтәыла ахақәиҭреи ахьыԥшымреи
реиқәырхаразы, – иҳәеит адиректор.
Адиректор ишьҭахь дықәгылеит ашкол арратә
ҵара анапхгаҩы В.Г. Тарасов.
– Сара, – иҳәеит уи, – 1918–1921 шықәсқәа раан
салахәын аграждантә еибашьра, ԥырҩык иаҳасабала.
Ибзианы издыруеит аибашьра ауааԥсыра ирзаанаго: алаӷырӡ, арыцҳара, амлакра, ахьҭакра. Ҳара,
абра иаанхо иҳахәҭоуп: ахәыҷқәа зегьы аҵара бзианы аҵара, аколнхацәа ибзианы аусура, арҵаҩцәа
ҭакԥхықәрала русқәа рзнеира. Убасҟан ауп ҳара аӷа
ииааира анҳалшо. Аиааира ҳара иаҳтәуп! – иажәа
аахиркәшеит Тарасов.
Сара убри ашықәсан аабатәи акласс салгеит, аха
сықәра аҵанакуамызт аррамаҵурахьы ацара.
1941 шықәса, сентиабр 1 аҽны ашкол аҟны саннеи
абџьарк акра зылшоз арԥыск дыҟамызт. Ажәбатәи
акласс аҟны итәаз сара сыда ҷкәына дыҟамызт, егьырҭ
зегьы ӡӷабцәан. Даара игәырҩазгон, аха иҟасҵозеи.
Аколнхарақәа рнапхгаҩцәеи ашкол адирекциеи
еицәажәаны аиҳабыратә классқәа рҟны итәаз аҵаҩцәа
рыла еиҿыркааит колнхарацыԥхьаӡа аҿартә
бригадақәа.
Сара бригадирс сҟарҵеит аколнхара Сталин ихьӡ зхыз аҳабла Ԥшьандра аҟны. Ашкол аҟнытә
сышҟа инеит ашколхәыҷқәа 10-ҩык инареиҳаны. Урҭ
зегьы ҳәоу еиқәшәала даараӡа аколнхара иацхраауан, аҭаҭын ҿыхны арыԥхра, аџьықәреи арашәара, нас
иҿыхны аҭагалара уҳәа рхы еигӡомызт.
Убри ашықәсан, аколнхацәа зламаҷыз ала, аҽаҩра
ду аарыхны, абригада иадыз апланқәа зегьы еихьӡарала
инаҳагӡеит. Абри аихьӡараҿы даара ацхыраара
сырҭеит аҵаҩцәа ргәыԥ аилазаара.
Иара убри ашықәс декабр азы аколнхацәа
абыргцәеи, аррамаҵура зықәра аҵанамкуаз аҿарацәеи,
саргьы снарылакны, 15-ҩык рҟынӡа адҵа
ҳарҭеит: ауардын ацәқәа наҵакны, мызкы иҳазхашаз
ҳафатә нацҵаны Пицунда ҳцарц. Уаҟа ашьха инаркны амшын аҟәараҟынӡа аӷа хәымга итанкқәа нызкылоз ахырӷәӷәарҭа аҟаҵара иаҿын Гәдоуҭеи Гагреи
араионқәа рҟынтә ауааԥсыра.
Аиаша ҳҳәозар, абри ашықәсан аӡынра даара
ибааԥсын, иҵаауан, аԥша асуан. Аха аиҳабыра иҳадырҵаз
адҵа нагӡатәын, аӡәы ихы деигӡомызт.
Сара шьыбжьон соурышьҭуан, избанзар амҿы сырхион, аӡы аазгон, ачысмаҭәаҳәқәа сыӡәӡәон. Сҩызцәа
раара сааҭк аҟара шагу амца еиқәысҵон, ахьурӡы хысшьуан, дара анааилак иааицхырааны ҳхәы ҟарҵон.
Абас мызкы иазынаԥшуа Пицунда сыҟан.
1942 шықәса, маи азы ԥышәарақәак ҳҭишәа
ҟаҳҵеит. Аха, ашкол алгара мызқәак шагыз арратә
ҵара анапхгаҩы В. Тарасов сиҳәеит аррамаҵурахь
сдәықәиҵарц.
– Шаҟа ухыҵуазеи? – дсазҵааит иара.
– Сынтәа мшаԥы 15 рзы 17 шықәса схыҵуеит, аха
18 шықәса ҳәа иҟаҵазар ҟамлаӡои? – сҳәеит сара,
ииҳәо еилыскаауеит ҳәа.
– Уани уаби ушықәс еиҳатәны ишыҟаҳҵаз ҳаҵырхыр
ҳәа умшәаӡои? – иҳәеит иара.
– Мап, урҭ акгьы рыздырӡом, аррамаҵурахьы
иԥхьеит ада даҽак рзахҳәаауам, – сҳәеит сара.
– Ишыҟало аабап. Макьана аҵара ашықәс нагӡатәуп,
– иҳәан, днасԥырҵны дцеит. Ус, ишысҳәаз еиԥш,
аҵыхәтәантәи аԥышәарақәа ҳанаарылга адырҩаҽны
Гәдоуҭантәи арратә комиссариат аҟынтәи ашәҟәы
ааит, умаҭәақәа уманы уааи, аррамаҵурахьы уҳашьҭуеит
ҳәа. Ауха сҭаацәа даара ирџьабеит, инықәырҵеит,
иаақәырхит, аха иахырҳәаауазеи арахь атәыла
амца акын.
Ашьыжь сымаҭәа-сҩыҭәа сааидкыланы, инасықәныҳәаны
сымҩа снықәырҵеит. Саргьы иаанхоз
ахәыҷы аду бзиала ҳәа нараҳәаны, арратә комиссариат аҟынӡа исыццози сареи амҩа ҳнықәлеит.
Саныхәыҷӡаз инаркны ачашәара бзиа избон. Сачычан снапала ахьшь кны абжьара. Ача анырацәоу
40-50 рҟынӡа ахьшьала искуан. Аха, ачашәаҩ бзиа
имазароуп ала бзиагьы. Убри аҟынтә ачашәа ласбак
аӡәы имхны иаазган ааӡара саҿын, сазԥшын ахьшькра, ачакра аамҭа. Иара аласба – Шарик мшызҳа
иазҳауан, сахьцалак иаасышьклаҳәуа исыцын.
Сымҩанызаҩцәеи сареи верск аҟара ҳцахьаны,
сышьҭахьҟа сынхьаԥшит. Шарик цырг-цыргуа иҳашьҭаланы
иаауан. Саагьежьын иара ашҟа сҿынасхеит.
Ашкол аҟынтәи агәара санааҭалалак, ишыҟанаҵалац
еиԥш, иҩны иаасԥылан, иԥаны инасгәыдԥалеит,
нас исахәмаруа иалагеит. Саргьы иаарыцҳасшьан,
снаԥхныҩлашәа ҟасҵеит. Нас иааныскылан, ахы аасшьышьит, «Шарик аҩныҟа уца, сара ирласны сгьежьуеит», – сҳәан, сымҩа снықәлеит. Сҩызцәа санаарыдгыла, сан лылаӷырӡқәа лызнымкыло илҿыкьаса ицон.
Бара бзырҵәыуазеи, сан! Шарик иадыруаз ҟанаҵеит,
снаскьанагеит, – сҳәеит сара, уи иҟанаҵаз
џьашьауа.
– Уи гәхьаас иҟаумҵан, уан дукәыхшоуп, – лҳәан
сан ҳаԥхьа дгыланы лҿыналхеит.
Шарик акыр аамҭа игыланы иҳахәаԥшуан. Убри
инаркны Шарик уаҳа аҩныҟа имнеиӡакәа ахы ахьынахоз ицеит. Иагьцаӡеит. Нас ала акгьы аздырӡом
ҳәала.
Арратә комиссариат аҟны ҳашнеиз еиԥшҵәҟьа
амашьына гылан, амҩа ақәлара рацәак агмызт. Абри
аҽны идәықәырҵоз 8-ҩык ҳаиқәшәеит, зегьы Актәи
Қарҭтәи аршьаҟатә ҵараиурҭа ҳахырыԥхьаӡалеит.
Ари аҵараиурҭа 6-мыз рышьҭахь иаурышьҭуан, нас
идәықәырҵон архәҭақәа рышҟа.
1942 шықәса иун аналагамҭазы Актәи Қарҭтәи
аршьаҟатә ҵараиурҭа ишеибгаз: анапхгараҭара,
акурсантцәа,
атехника, абџьар, аџьаԥҳаны уҳәа надкыланы Гагра иааргеит. Жәохәымш рышьҭахь арратә
ҵара ҳалагеит. Араҟа ҳаибадырит, ҳаибадырит мацара акәымкәа, ротак аҟны ҳаиқәшәеит: Сафер Аџьба,
Максим Кортуа, Мсас Чычба, Ладикәа Ӡиӡариа, Самсон Оҭырба, Шьаиб Дасаниа, Валодиа Цкәиа, Алиоша
Џьуӷьелиа, Валодиа Џьениа, Зосим Ҭырқьба, абарҭ
ацәаҳәақәа зыҩуа уҳәа Гәдоуҭа араион аҟнытәи,
Ҷиҷико Хиба, Варлам Ԥачулиа – Очамчыратәқәа уҳәа
арԥарцәа.
Аԥхьарақәа цәгьамкәа ицон, ҳаргьы даара хшыҩзышьҭрала
атехника аҵара ҳаҿын. Афронт ахь ҭынчрамызт,
анемец фашистцәа Москвеи Ленингради
ирыкәшаны амца рыжәырҵон. Аха анемеццәа Москва хаха агара шрылымшоз анеилыркаа, еиханы
идәықәлеит Аладахьтәи аҳәаақәа (Кавказ) рышҟа.
Урҭ ргәы иаанагон Кавказ ажәларқәа аӡәыр рымазар Асовет мчра иқәнаххьеит, амилаҭ маҷқәа инеизакны рыдгьылқәа инырхыкәкәааны иқәырцахьеит,
анемеццәа рнеира еигәырӷьаны иаԥылоит ҳәа. Аамҭа
кьаҿк иналагӡаны анемеццәа Нхыҵ Кавказ рнапаҿы
иааганы, ирыӡбеит Кавказ ашьха хада иаахыҵны
Амшын Еиқәа агаҿа (Аԥсны агаҿагьы налаҵаны)
инахаԥарц…
1942 шықәса август анҵәамҭазы арратә ҵараиурҭаҿы
иааит Аахыҵ-Кавказтәи афронт акомандаҟаҵаҩ
армиа аинрал И.Тиуленеви аштаб аначальник,
аполковник Бодини. Урҭ ҳҵараиурҭа анапхгаҩцәа
рҿаԥхьа иқәдыргылеит, иаарласны ҩ-баталионк
акурсантцәа афашистцәа ирԥыланы агаҿаҟа раара
ааныркыларц. Априказ нагӡатәын.
Август 27, ашьыжь акурсантцәа зегьы ацәаҳәа
ҳнықәдыргылт. Ари ахьыҟалаз Гагра ақалақь «Жәаҩакәара
» апансианат ашҭаҿы игылоу аԥслышҵла дуқәа
рыҵаҟа ауп. Аҵараиурҭа анапхгаҩы аполковник П.
Шалимов ҳҿаԥхьа даақәгылан ацәажәара дналагеит:
«Аӷа хәымга Ҳаԥсадгьыл агара иҽазикит Аладахьтәи
аҳәаақәа рыла. Ажәакала уи инапаҿы иааигеит – Кавказ ашьхақәа рхыҵырҭақәа: Клухор, Марыхә, Санчара,
Аӡаԥшь. Иахьа, уаҵәы инапаҿы иааигар ҳәа ашәарҭа
ыҟоуп аԥсуа қыҭа хәҷы Ԥсҳәы. Ҳара ҳахиазароуп уи
иҿагылара, агаҿаҟа икылсра алыршатәым», – иҳәеит
уи.
Адырҩаҽны, ашарԥазы, ҩ-баталионк акурсантцәа
амашьынақәа ҳанрықәртәаны, дасу иаҳзышьҭыхуаз
аџьаԥҳани афатәи ҳаманы Риҵа ҳнаргеит. Уантәи
шьапыла Ауадҳара ҳнеин Ԥсҳәыҟа амҩа ҳақәлеит.
Ауадҳара ҳаннеи уа иаҳзыԥшны иҟан амилициа аусзуҩ алеитинант П. Г. Аршба, мҩаԥызаҩык
иаҳасабала, иара убас аԥшьбатәи абаталион актәи
авзвод акомандир, алеитинант Б. Г. Шамбагьы.
Ҳара ҳаԥхьа инеиз архәҭақәа дыҭҟәаны дрыман
немец қәыԥшӡак, уи ҳара дҳақәлан. Хымш ҵуан
урҭ иацәажәоижьҭеи, аха акгьы иҳәомызт, ҿаҳадагәак иеиԥш ихы мҩаԥигон. Урҭ ирҭаххеит атҟәа
даҳдырбарц. Ҩыџьа аруаа дрыманы иааит ҳара
ԥсшьара ҳәа ҳахьтәаз. Анемец бызшәа здыруаз сержантк ус диазҵааит: «Уара ҳара ҳнапаҿы уҟоуп,
уҿымҭра уахырҟьаны уаҳшьыр ҟалоит, еиҳа еиӷьӡами
ҳазҵаарақәа рҭак ҟауҵалар? Зегь раԥхьаӡа ҳара
иаҳҭахуп иаадырырц – уабанӡатәиу, насгьы ҵаҵӷәыс
иамоузеи абранӡа шьаарҵәырала шәаара?»
– Аҭаҭын сышәҭа, – иҳәеит иара. Зегьы омашәа
ирбеит, хаха-хымш ҿызымҭуаз, акырзымфоз ауаҩ
ацәажәара ахьигәаԥхаз. Ҩынтәҟа днаҿыхашәа ҟаиҵеит,
аха уи иныԥшуан аҭаҭын дшамыхоз. Аимҳәара
далагеит. – Сара сан дынхоит Берлин азааигәара,
дысзыԥшуп. Арахь ҳандәықәлоз ҳкомандирцәа
иҳарҳәеит
еибашьрада Кавказ аагоит, нас ахақәиҭра
шәауеит ҳәа…
Ҳара ҳаамҭа анааи, ҳҽааидкыланы еиҭах Ԥсҳәыҟа
амҩа ҳақәлеит. Ҳара ҳазқәа иқәыз аидареи ҳазныз
амҩахәасҭақәеи еидкылашьа рымамызт, еиҳараӡак
аҩадара-ладарақәа.
Ахыҵырҭа Аҽхы ҳнеиуан. Амш бааԥсын, ақәа
леиуан, ҳамҩаҿы уадаҩрак ҳақәшәоит ҳәа аӡәгьы
ҳгәы иаанагомызт. Убри аамҭазы иааҳакәыршаны
апулемиотқәеи, автоматқәеи рҿаархеит. Ҳарагьы
ҳавтоматқәа ҭҳарҟьашәа ҟаҳҵеит, аха иубода, ахәлара
иалагеит, еилагьежьрахеит. Агәра угартә иҟан урҭ
акыр ишаҳцәыхараз. Ауха ҳара ҳҿы ԥсҭбарак ҟамлеит,
аӡәы ишьапы рхәит акәымзар.
Адырҩаҽны, август 29 рзы, Ԥсҳәы ааигәара ҳнеит,
дара 28 рзы Ԥсҳәы иааин ақыҭауаа еиларгьежьуа
ирылан. Ақыҭа ааӡамҭацәа: аишьцәа Мартыни Емелиани Казаренкораа, Иаҳиа Тлисов, Пиотр Семененко, Владимир Дармилов, аколнхара ахантәаҩы А.
Шишин, амилициа аусзуҩцәа М. Вендель, А. Оҭырба,
П. Папава, уҳәа рабџьарқәа (ашәарыцага шәақьқәа)
аашьҭыхны анемеццәа инарҿагылт, аха ирылуршозеи?
Аҭыԥантәи аҿар гәыԥҩык, ҳара, акурсантцәа
иҳавагыланы,
аибашьра иалагеит. Урҭ еиҳараӡак
ацхыраара
ду ҳарҭон мҩанызаҩцәас, ԥшыхәцәас.
Исгәалашәоит 17 шықәса ирҭагылаз Пелагеиа Добровольскаиа ԥшыхәра дрышьҭуан, дцацыԥхьаӡа
анемеццәа дыҭҟәаны дыргон, ҳара ҳрықәланы дырцәаагон,
ус хынтә лыԥсы еиқәҳархеит, нас Аҟәаҟа
ддәықәырҵеит.
Ԥсҳәы дынхон, ҳаҭыр ду иқәын, маха-шьахала
уаҩы нырҳа дук иакәын, абаза Балҭа. Балҭа анемеццәа
анааи дрыцәшәаны иқыҭа аанимыжьӡеит. Даргьы
омак гәырҩа дадыргомызт, маҷ-маҷ игәшәа ҳәаны
рнапаҿы дааргар рҭахызар акәхарын.
Ҽнак зны, Балҭа ақыҭа агәҭа далаланы дшааиуаз,
хҩык анемец-автоматчикцәа мотоциклк иақәтәаны
иааиԥылеит. Урҭ уажәада дрымбацзар акәхарын.
Ирыӡбеит инаилахәмар-ааилахәмарырц. Иаангылан
иааикәшеит.
– Уарбан, ара узыҟоузеи, иуҭахузеи? – рҳәан ихәлаџьаџьо,
игәҭасуа иалагеит. Балҭа днаԥшы-ааԥшит,
аха рааигәара уаҩ дыҟам. Аӡәы днаимҵасын иавтомат ааимиԥааит, нас рыхҩыкгьы рхы изамыхәауа
инышьҭаҵаны, равтоматқәа аарымхны абна днылалеит…
Август 28 инаркны сентиабр 8 аҽнынӡа архәҭақәа:
25-тәи аҳәаахьчаҩцәа рполк, Актәи Қарҭтәи аршьаҟатә ҵараиурҭа (абарҭ ацәаҳәақәа зҩуа дызлаз)
акурсантцәа рбаталионқәа, 394-тәи ахысратә дивизиа аполкқәа, 61-тәи ахысратә дивизиа 307-тәи
аполк,155-тәи ахысратә бригада уҳәа уахгьы-ҽынгьы
ажәылара иаҿын Ԥсҳәы ахақәиҭтәразы. Сентиабр 8
ашьыжь анемеццәа Ԥсҳәы ааныжьны ашьха хыҵырҭа
Санчараҟа ииасит. Ҳаргьы, Ауадҳарала ижәылауаз
акурсантцәа, анемеццәа ҳрышьҭаланы Санчара
ахыҵырҭаҿы ҳнеит.
Ԥсҳәы ақыҭа хәҷы аҟны анемеццәа 12 мшы ракәын
иахьыҟаз. Урҭ ақыҭа аԥхасҭа ду арҭеит. Ирацәоуп иршьыз, иҭҟәаны Нхыҵ-Кавказҟа иргаз, ԥыҭҩык зхы
изахәаз Аҟәаҟа илбааит. Ԥсҳәы иҟаз агәаҟра атәы
аҳәоит сентиабр 8 рзы Арашҩа аҳаблаҿы абаталион
акомиссар Рудои, аполитрук еиҳабацәа Рыбинцев,
Руденко, аруаа Торговцев, Скаченко, Кублашвили
рнапы зҵарҩыз акт: «Алеитинант иԥсыбаҩ аҟны иубоит ихы-иҿы, инапқәа шыблу, иарӷьа напы хҵәоуп.
Егьырҭ аруаа ирныԥшуеит ргәаҟрала ишшьу, зегьы
рыхқәа хыҵәҵәоуп. Ари еиԥш иҟоу агыгшәыгра
бзанҵы хашҭра ақәым. Ҳара урҭ ршьа кәапеила
иаҳтоит».
1942 шықәса, октиабр аҩбатәи азбжазы акәын.
Санчара ҭыԥқәак рҟны 1,5–2 метрак иазынаԥшуа
асы шьҭан, даара иҵаауан, шьыжьымҭанк
ҳавзвод
акомандир алеитинант Папуша дуԥхьоит
рҳәеит.
Алеитинант иҟны, снаӡаанӡа ҿааиҭит иара: «Акурсант Ҭариа! Ԥсҳәы аштаб аҿы иузыԥшуп, ушзахәо
ирласны уцароуп», – иҳәеит. Априказ нагӡатәуп.
Сҩызцәа абзиараз ҳәаҵәҟьа рамҳәаӡакәа амҩа
сықәлеит. Ашьыбжьышьҭахь, скараха аштаб аҟны
сыԥсы сыманы сааит.
– Уаала арахь, – иҳәан капитанк симаны аккарахь
иҿынеихеит. Ҳашнеиуаз ҳа ҵла дук ҳнаҵалт. Ԥсык
аплашь дылаҳәаны дышьҭоуп. Ҩыџьа асолдаҭцәа
насҭха игылоуп, рааигәара ҽеиқәа ҭоуӷанк ашақә иасуа иҿаҳәоуп. Зегьы аԥсы ҳааикәшаны ҳнихагылт.
– Аҩыза Ҭариа! – Абри ҳаԥхьа ишьҭоу аԥсы
аҳәаахьчаҩцәа 25-тәи рполк аполитрук еиҳабы
(ижәла иҳәеит, аха исгәалашәом) Санчара дызгарыз ахы иқәшәеит. Иҩызцәа дрыҳәеит ибаҩ
анышә иамардарц Гагра ақалақь аҟны. Уара унапы
ианысҵоит, абарҭ аҩызцәа уцырхырааны Гагранӡа
игара. Дызлажәго (Риҵанӡа) аҽы хианы игылоуп, –
ацәажәара даҿын акапитан.
– Абра иҟоуп ҩ-пакетк. Акы, Риҵа аштаб аҟны
ируҭоит, уантәи машьынала дыжәгоит Гагранӡа.
Егьи апакет «Жәаҩакәара» арратә ҵараиурҭа аштаб
аҟны ируҭоит. Нас шәара арахь шәхынҳәуеит, – иҳәан
апакетқәа аасиркит.
– Исҳәаз зегьы еилукаама? – иҳәан даасҿаԥшит.
– Ааи, еилыскааит, аҩыза акапитан, – сҳәеит сара,
сҭашәалаӡаны. Ианакәызаалак аԥсы дыскхьазма,
мамзаргьы
иааигәара снеихьазма.
Аԥсы дҩышьҭыхны аҽы днақәҵаны шахала дақәҿаҳҳәеит.
Акы, амҩа ҳақәлеит алашьцара рацәак шагымз, ҩбагьы, мҩахәасҭала уахынла ашьха аныҟәара
зынӡа иманшәалаӡам, еиҳарак арҩашқәа, аладарақәа,
аҩадарақәа ирхысны ацара…
Аҽы аӷәра кны аԥхьа сгыланы сцон сышзахәоз,
исҭахын илашьцаанӡа амҩабжа ҳахысырц. Сҩызцәа
аҽы ашьҭахь игыланы иҳашьҭан, дара рбызшәала
еицәажәон (Азиатәқәан), милаҭла изусҭцәоу сыздыруам.
Абас 8–10 верск ҳцахьаны, шьха ҳаракык ҳаҿаланы
ҳашнеиуаз, амҩахәасҭа агәҭаны, аиашазы уахьцо
умбо илашьцахьан, исышьҭаланы инеиуаз аҽы џыџӡа
иаангылеит, ашьапқәа изықәгылоу адгьыл иакызшәа.
Маҷк аԥсы аҳаршьап, сҳәан аӷәра шыскыз
сышьҭахь икажьыз ахаҳә снықәтәеит, сҩызцәагьы
аҭаҭын иахо иаатәеит. Ԥыҭрак ашьҭахь, сҩагылан
аҽы аӷәра кны снахеит, аха умԥсит. Шьаҿак ԥхьаҟа
иаҳзамырҟаҵеит, уажәы-уажә ашақә иасны шьҭахьҟа
исыхон. Сҩызцәа ԥхьаҟа ицарц иҟарымҵаз акагьы ыҟам, аха зегьы башахеит. Сара сзыцәшәоз
аԥсы дшақәу исымпыҵҟьан ахра иаҿалар ҳәа акәын.
Уаӷеимшхара алашьцара иналаӡ ицон, нас дыԥшаа
изхароу.
Ҳанеибаршӡа исыӡбеит шьҭахьҟа снаскьаны, нас
ижьаны еиҭах ари амҩахәасҭахь икылызгарц. Исышьҭаланы
аҿынанахеит. Ԥыҭрак снаскьан, нас сармарахь
ала, еиҳа излаиашарҭаз амҩала схынҳәны Ауадҳараҟа
ицоз амҩахәасҭаҿы сынкылсын сҿынасхеит. Уаанӡа
исышьҭаланы инеиуаз аҽы иадырсызшәа иаангылан аӷьеҩҳәа шьҭахьҟа инасыхеит. Уи акәхеит. Сарӷьарахь
ала аарлаҳәа избаз аҳацаҟьақәа рыбжьара
иныбжьазгалан аӷәреи ашахеи неицырхырааны аҵла
инадҿасҳәалеит.
– Аҩызцәа! Шәааи аԥсы дақәҳхып, уаха ара
ҳаԥхьап, ашьыжь иҟало аабап, – сҳәеит.
– Уара укамандируп, ишуҭаху, – рҳәан даарак икра
рҭахӡамкәа, аԥсы аҽы дақәхны, еиҳа иахьыманшәалаз
днышьҭаҳҵеит.
Цас иауазшәа, аҽы ашақә иасуеит, ашьапқәа кыднаҟьоит,
икьыркьыруеит. Арахь иҳакәыршаны ахысбыжьқәа
гоит, анемеццәа алаапк рыцҳазшәа ахрақәа
ирҿоуп. Акыр аамҭа ҳтәан, дара еицәажәон, акы
еимаркуан-еиҿаркуан. Сара ирҳәо сзеилкаауамызт,
шәзыргәамҵуеи, ишәыхьи ҳәа сызразҵаауамызт,
изызӡарызеи, маҷкгьы срыцәшәон. Дареи сареи
зынӡаск ҳаибаздырӡомызт, ҳархәҭақәа хаз-хазын.
Аҵх аҽааҩнашоны, исыӡбеит аӡәаӡәала ҳацәаларц.
– Мап, ҳара ҳацәауеит, ҳанааԥшлак уара, – рҳәеит
дара. Рҩыџьагьы ҩагылан алашьцара иналаӡ ицеит.
Сара абӷьыжә рацәаӡаны иааизызган, савтомат саԥхьа
икажьыз ахаҳә инықәҵаны саатәеит. Ҩ-метрак
роуп аԥси сареи иҳабжьоу.
Зегь реиҳа сзыцәшәоз аҽы аӷәра ԥҵәаны исыцәцар
ҳәа акәын. Алашьцара сахьалаԥшуаз, зны ахаҳәқәа
икажьыз зегьы ҵысны иҳәазо сара сышҟа иаауазшәа
збон, даҽазны анемеццәа сыкәшошәа збон, сҩызцәа
аӡәгьы ихабар збомызт.
Ашьҭахь излеилыскааз ала, урҭ шыцәаз руаӡәк
амгәахь ихьуазаарын, ишакәымыз имаҭәа иҟьашьит,
нас ҳаԥык ԥшааны амца еиқәҵаны ҵаҟатәи имаҭәақәа
ӡәӡәаны ирбашәа ҟаиҵеит. Ишакәхалак, урҭ ааит
иккаӡа ианааша. Сара лацәаеихьшьык ҟамҵаӡакәа
аԥсы дшысҷаԥшьоз аашеит.
– Шәааи аԥсы аҽы дақәҳҵап, ицозар аабап, –
сҳәан, снеин аҽы сыманы аԥсы снеихагылт. Маҷкгьы
иаасзычҳарыма
уҳәартә фҩыкгьы нысҿасит. Аԥсы
дҩышьҭыхны аҽы днақәҳҵан, еиҭах шахала днақәҿаҳҳәеит.
Аӷәра ааныскылан амҩыхәасҭахь сҽы снахеит.
Иаргьы аҽамырххакәа исышьҭаланы аҿынанахеит.
Ҳаи, Анцәа илԥха уауааит, шьҭа исыццар ҟалап, сгәы
инҭысҳәааит. Амҩахәасҭаҿы снеин Ауадҳараҟа схы
рханы сҿынасхеит. Сҽы аӷьеҩҳәа сышьҭахьҟа инасыхан иџыџӡа уа иаангылт, иаха ишыҟанаҵаз еиԥш. Аҽы
иаамеигӡаӡакәа иазырымуз акгьы ыҟам, ирпҟеит, иахеит, аха шьаҿак ԥхьаҟа инеиҭамҵит. Иареи сареи
ҳаибаҟьаҵәҟьеит, аха иныскылеит изулак.
Ишамуҵәҟьоз анызба, еиҭа иахьҿаҳәаз иназган
аԥсы даақәхны деиҭанышьҭаҳҵеит.
– Аҩызцәа, шәара ижәбауеит ҳҽы уаҳа ишымцо,
ҳҳәатәы шханамҵо, иҟаҳҵари, шәгәы иаанагои, –
сҳәан снаразҵааит.
– Уара укамандируп, ҳара иуҳәо ҟаҳҵоит, – рҳәеит
дара.
– Ус акәзар, шәара ара шәыҟаз, сара сышзахәо аштаб аҟны сцаны ирасҳәоит иҟалаз, исабжьарго збап,
– сҳәеит сара.
– Мап, уара ара уҟаз, ҳара ҳцаны ираҳҳәоит, ирҳәо
аилкаа узааҳгоит, – рҳәахт дара.
Мап сҳәар ҟаломызт. Акы, аштаб ашҟа имнеир ҳәа сшәон, ҩбагьы, уа инеины аиаша рымҳәар
еиҳагьы
ишәарҭан. Арахь, убри аламҭалазы СССР
Арратә Мчқәа ркомандаҟаҵаҩ Хада иҟаиҵаз априказ
иаҳәон: «Шьаҿак шьҭахьҟа ацара ҟалом» ҳәа. Ари иаанагоз априказ назмыгӡо аҭакпхықәра иақәыршәара
(ишьра) акәын.
Сара сеилызкаауадаз, аҽы акагьы аҳәаӡомызт,
исыцу аиаша рымҳәар. Абас ҩ-мцакы срыбжьахеит.
– Шәара шәца аштаб ахь, аха аказы сшәыҳәоит
аҩызцәа, – сҳәан рааигәара снеит, – шәара шәышиашоу
аштаб аҟны шәнеины аиашаҵәҟьа рашәҳәа,
аиаша шәара ишәымҳәар, изашәҳәо агәра рымгар
ҟалоит, нас аҽы акагьы азҳәаӡом, уи иаанаго (априказ
анамыгӡароуп). Уи закәу шәара ижәдаруеит, – сҳәеит
сара.
– Уи азы уаҳцәымшәан, уаҳзыԥшыз, – рҳәан аладара инҭакәкәа ицеит.
Ашьыжь аштабахь ицаз, асааҭ 2–3 реиԥш, сержантк дрыцны иааит, сшымгәыӷӡоз. Асержант
аԥсшәа
насеиҳәан днеин ацаҟьа ду днықәтәеит. –
Шьҭа аԥсы аҽы дақәшәҵа, – иҳәеит иҽхыршәааны.
Ишԥасыԥсыхәоу, ари аҽы аҳапаҳәа Ауадҳараҟа амҩа
ианыланы инасышьҭалар… Ахәыцра саҿын сара.
Аԥсы аҽы днақәҵаны дааҿаҳҳәеит. Нас аӷәра аанкыланы аԥхьа снагылан снахеит. Иаргьы мап мкӡакәа
исышьҭаланы аҿынанахеит. Ҳнеит амҩахәасҭаҿы,
нас сарӷьарахь саахьаҳәын Ауадҳараҟа схы рханы
сҿынасхеит. Шьаҿак ҟасҵаанӡа убасҟак ирӷьеҩны
сышьҭахьҟа исыхеит, снапы ҿнахуама сҳәартә. Уаҳа
ԥхьаҟа шьаҿак ҟанамҵеит.
– Шьҭа еилыскааит, угьежьы ушьҭахьҟа – Ԥсҳәыҟа,
– иҳәеит аштаб аҟнытәи ирыцны иааз асержант.
Саргьы сыԥсы аҭыԥ аҟны иааит. Сара ишсылшоз ладароумаҩадароума ацара саҿын, иаргьы
иаасышьклаԥало исышьҭан, аҭыԥаҿы анеира иахыццакуа.
Амра аԥсы шҭаз Ԥсҳәы аштаб аҿы ҳнеит. Аԥсы
даақәаҳхын днышьҭаҳҵеит. Аҽы ахы ишаақәиҭхаз
ашақә иасуа, амла иагаха иҩны аҩызцәа рышҟа ицеит. Сааҭк ашьҭахь ишиаҭәаз еиԥш, амҩаду азааигәара
анышә дамаҳдеит. Ауха уа, аштаб аҟны сынхеит,
адырҩаҽны сҩызцәа ахьыҟаз Санчараҟа сцеит. Уа
сахьнеиз сҩызцәа зегьы џьанаҭынтә саазшәа исԥылеит,
иҟалаз анрасҳәа омашәа иџьаршьеит. Шьоукы аҽы аҩызцәа иахьрылыргаз агәамԥхеит рҳәеит,
даҽа шьоукы – шәымҩа шшәарҭаз ацәа иалашәеит
рҳәеит. Ишакәхалак сара сԥсы еиқәнархеит. Аха
иахьагьы еилкаам, ари зегь ҳзы имаӡоу ахҭыс азы,
аиашаҵәҟьа.
Санчара, аибашьра акәым, уаҩы иааизымычҳаҵәҟьо
ихьҭан, ҩ-метрак инареиҳаны асы шьҭан,
еиҟәжәаны иҵаауан. Арахь ҳара фатәыла ҳаиқәшәамызт,
анагара уадаҩын. Хәылбыҽхак зны солдаҭк,
ҳара иаҳзымдаруаз, дааҳадгылан ҿааиҭит, «Абра,
шәыҵаҟа шьоукы, Ԥсҳәынтә аҽадақәа рыла афатә
аазгоз саарышьҭит, аԥсыуа дыҟазар абранӡа дааиааит», – рҳәеит.
«Аԥсуаа ҳашԥаҟам», – ҳҳәан жәҩык еицыз зегьы
аддыҳәа ахылаӷьара ҳҭаланы ҳҿылаҳхеит. Макьана
цқьа имлашьцацызт. Ус аҽадақәа ҳнарылагылт.
– Ҳара ҳаԥсыуаауп, ҳазҭахыда, – ҳҳәеит.
– Аа, дад бзиала шәаабеит, – рҳәан ҩыџьа ахацәа
заманақәа ааҳԥылан аԥсшәақәа наҳарҳәеит. Дад,
шәызусҭцәоу ҳашәҳәеи, – рҳәан инаҳалаԥш-ааҳалаԥшит.
– Руаӡәк, Бадис Саманџьиа, сара сгәыла иакәын,
иареи сареи ибзиаӡаны ҳаибадыруан.
– Ари Аџьба Сафер иоуп, Ҷандаратәуп, арҭ
Кортуа Мақсим, Мсас Чичба, Ладикәа Ӡиӡариа,
Алеша
Џьуӷьелиа роуп, лыхнытәқәоуп, ари
Оҭырба
Самсон – Бакланкатәуп, Цкәиа Валодиа –
Џьырхәатәуп, Дасаниа Шьаиб – Жәандәрыԥшь, –
иааиқәысыԥхьаӡеит.
– Аа, сгәылацәа хәыҷқәа шәоума, шәхаҵкы сцааит, – иҳәан Мсаси Ладикәеи ааигәыдиҳәҳәалеит Ҳамс
Хынҭәба.
Абас зегьы ҳаибадырит. Урҭ ҳазҵааит
ҳшыҟоу,
ҳшану. Нас Ҳамс ааҵәа дук даахан иаҳәызбала
аӡахырсҭа ааԥиҟан, – «аа, иаажәга, шәарҭмаҟқәа
шәырҭал», – иҳәан, ачарҩа шкәакәа «ишаҳамуаз»
иҳаиҭеит.
– Уаҵәуха Ԥсҳәыҟа ҳгьыжьуеит, даҽа хымш
рышьҭахь ҳаиҭаахуеит, усҟангьы ааҵәак шәара
ишәтәуп, амала даара шәхы гәашәҭа, ижәдыруазааит
шәаӷацәа раҵкыс ашьха еиҳа алеишәа шыцәгьоу,
ишшәарҭоу, – рҳәеит ҳанеиԥырҵуаз Ҳамси Бадиси.
Ашьҭахь излеилыскааз ала Бадис деибганы
иҭаацәа дырзааит, аха рацәак мырҵыкәа иԥсҭазаара
далҵит. Ҳамс хабарда дыбжьаӡит. Иахьагьы уаҳа еилкаак рымам иҭынхацәа.
Иаабон Санчара рацәак ҳашнымхоз. Ҩ-баталионк
иҟаз ҳкурсантцәа зынӡаск иаӷахеит, аӡәи-аӡәи
ҳаибамбо аҟынӡа. Ирацәоуп иҭахаз, иҟоуп зшьапқәеи
знапқәеи аҵаа иакыз, ичмазцәахаз. Бҵарамза аҩбатәи
азбжазы, зыԥсы ҭаны иаанхаз 25-ҩык акурсантцәа
ҳааизганы Голован ҳәа сержант еиҳабык
ҳнаирҭан амҩа ҳақәырҵеит Марыхә акаҵәарахь. Аха
ҳдәықәызҵаз акапитан ахьыӡқәа Гәандреи Драндеи
ицәеилаган Драндаҟа ҳдәықәиҵеит.
Аси аҵааи ҳарцәынханы, иҳаулак хаха-хымш
рышьҭахь Дранда ҳааит. Уа ҳанразҵаа: «Ари еиԥш
иҟоу архәҭа ара иҟаӡам, шәца Аҟәа аштаб аҟны», –
рҳәеит. Ҳкомандир Аҟәа дашьцыламызт азы (саргьы омак исыздыруамызт) сара сицны Аҟәа ҳааит.
Ҳнанагеит Аҟәатәи арратә пулемиоттә ҵараиурҭаҿы
(уажәы асанаториа МВО ). Уаҟа мҩанызас леитинант
еиҳабык дҳарҭеит, иагьидырҵеит Гәандра игылоу
архәҭаҿынӡа ҳаигарц.
Адырҩаҽны, ахәылбыҽха, Гәандра ашьха ҳабла
хәыҷы аҟны итәаз архәҭа ҳнарыҭаны, иара Аҟәаҟа
амҩа дықәлеит. Ашьҭахь еилаҳкааит Марыхә
ахыҵырҭаҿы амлеи ахьҭеи иаганы итәаз аруаа
ҳаԥсахырц азы ҳашнаргаз.
Ҩымыш ҳаԥсы анаҳшьа ашьҭахь, ҽнак ашьыжь
зегьы ацәаҳәа ҳнықәдыргылт. Капитанк длеиҩеиуа
ҳаԥхьа дгылан. Ус хҩык абынуаа реиԥш, рԥаҵақәа
рҿабаба, рнапқәа рышьҭахь иҿаҳәаны ирыманы иааит. Ҩба-ҩба метра рыбжьаҵаны инадыргылеит.
Хҩык автоматчикцәа ҳаалырхын урҭ рҿаԥхьа аӡәаӡәа
ҳнадыргылт. Дареи ҳареи ҩба-ҩба метра ҳабжьан.
Сержантк ҳашьҭахьала дааҳадгылан аӡәаӡәала адҵа
ҳаиҭеит: «Акапитан иажәа даналго аҵыхәтәаны,
Аԥсадгьыл
аԥсахыҩцәа иргәыдышәҵа! аниҳәалак,
аҟәҟәаҳәа иргәыдышәҵа», – иҳәеит.
Аиашазы, сгәы нҭыԥсаа ицеит. «Ишԥа, абри ауаҩ,
асовет уаҩы алажә еиԥш дысшьуану?» – схәыцуан.
– Абарҭ ижәбо ауаа, – дналагеит иажәа акапитан,
– Асовет ҳәынҭқарра иааӡеит, аҵара днарҵеит. Иахьа Ҳаԥсадгьыл ашәарҭа ианҭагылоу, ианыхьчатәу,
дара ҳаӷацәа анемеццәа ирыдгыланы ҳаруаа ирабашьуан. Абарҭ ахәымгақәа рымшала, мышқәак
уажәаԥхьа, абра ҳахьгылоу аҭыԥаҿы иҭахеит хышәҩык
инареиҳаны ҳҩызцәа – апатриотцәа. Аха урҭ
рҳақ иамышьҭит, аҳәаа ихыҵаанӡа иаанкыланы
иҳәынҷоуп. Иахьа ирықәнагоу иақәыршәатәуп, арҭ
реиԥш иҟоу ачарҳәаҩцәа. Шәыҽшәырхиа. Ҳавтоматқәа ҩхаршаланы инарықәаҳкит. Уаанӡа сызхыԥшылоз
аблақәа ракәымкәа, ақәыџьма аблақәа ракәын
избоз, еиҳа дышәпахазшәагьы збо салагеит, саԥхьа
игылаз аԥсахҩы. Арахь аԥсахыҩцәа шәреихс аниҳәо
смаҳарҳәагьы сшәон, сҵашәшәалаӡаны сихәаԥшуан
ари аԥсахҩы қәыџьма. Иара азин имазар иблақәа
рыла сифон. Аха…
Убри аамҭазы: «Ҳаԥсадгьыл аныхьчатәыз изыԥсахыз,
шәҩыла ҳаҷкәынцәа зымшала иҭахаз, аԥсахыҩцәа
рыԥсҭазаара иалхтәуп лаҵас! – Арҵәаа
ааҭиргеит
акапитан. Сгәабжьынацәа савтомат наҵасырӷәӷәеит.
Уи акәхеит…
Адырҩаҽны 100-ҩык рҟынӡа аруаа, ҳара акурсантцәагьы
ҳнарылаҵаны, ацәаҳәа ҳнықәдыргылан
акомандаҟаҵаҩ иприказ иаҳзаԥхьеит. Априказ иаҳәон, Марыхә ахыҵырҭаҿы ҩымз раахыс
анемеццәа ирҿагыланы еибашьуаз ҳаруаа рхаҭыԥан
ҳшыргоз.
Марыхә зхыҵырҭа даара иуадаҩу шьхоуп.
Ҳахьнеиз иҳаԥсахуаз аруаа урҿаԥшыртә иҟамызт.
Ирыгын афатә, џьаԥҳаныла еиқәшәамызт, арахь
аси аҵааи рыхгара уадаҩын. Аиаша ҳҳәозар, аӡәгьы
изхаҵомызт Марыхә ахыҵырҭа аҟнытә аӡә деибганы
дҭыҵуеит ҳәа. Аха ауаҩы иԥсадгьыл анихьчо илымшо акгьы ыҟамзаап.
1943 шықәса ианвар азы Марыхәтәи ахыҵырҭа
ааныжьны, ҳбаталион (акомандир Маиленски) Краснодар атәылаҿацә аӷа хәымга иқәцаразы ҳдәықәлеит.
Ианвар 14 аҽны (хьачхәама аҽны) асержант еиҳабы
Шукуров дсыманы аҩны, Лыхны сани саби рҟны
ҳаакыдгылеит. Аамҭа ҳамамызт, сан, саб, саҳәшьа,
сашьа, сгәылацәа сызхара исзымбо, акрыфа-акрыжә,
ҳамҩаныфа ҳаманы, бзиала ҳәа нараҳәаны, ҳбаталион
ашҟа ҳдәықәлеит. Хыԥсҭа ҳаннеи ҳбаталион зегьы
иҭацәны игылаз, (ақырҭуа хҵәацәа рзы идыргылаз)
аҩнқәа рҟны иаанҿасит иԥхьарц.
Иҭацәыз аҩнқәа анысҳәа, иаасгәалашәеит: 19371938-тәи ашықәс еиқәаҵәақәа рышьҭахь, Қырҭтәыла
аиҳабыра ирыӡбеит Хыԥсҭа ақыҭаҿы аҩнқәа ргыланы Қырҭтәылантәи ауаа (агырцәа) ааганы индырхарц. Шәара шәазхәыц – Ҳаԥсадгьыл амца акуп,
анемеццәа Кавказ ажәылара иаҿуп, арахь ақырҭцәа
аҳаҳаи ҳәа Аԥсны аҩнқәа ргыланы «ахҵәацәа» ааганы рыҩнаҵара иаҿын. Ашьыжь инаркны ауаа раагара иналагон, ахәылбыҽха дара бналаны рышьҭахьҟа
ицон. Ажәакала, ихҵәаны иаауаз зҭахымыз рацәан,
аха рыгәхьаа зкыдаз, дара ртәы ҟарҵон..
Абраҟа исгәалашәоит ахынҩажәатәи ашықәсқәа
рзы ахҵәацәа Аԥсныҟа раагара иазкны амилициа
аполковник Андреи Бобуа ииҳәаз хҭыск: «Агырцәа
Аԥсныҟа раагаразы ицоз амашьынақәа саргьы срыдкыланы сыргеит, – иҳәеит уи. – Ҳнеит қыҭа дук аҟны.
Амашьынақәа (30 иреиҳан) шаны идәықәырҵеит
анхацәа ахганы Аԥсныҟа раагаразы. Сара сызцыз
амашьына шҭа дук инҭалан аҩны аԥхьа иаангылт.
Шьыжьын. Аԥшәма, 45–50 шықәса ирҭагылаз ида уаҩ
дымгылацызт. Аԥсшәақәа анааибаҳҳәа ашьҭахь, еицыз ҳаиҳабы аԥшәма еиҳәеит ҳнеира хықәкыс иамаз,
аиҳабыра ирҳәаз мап ацәкра шыҟамлоз…
Аҭаацәа зегьы ааин иааҳакәшаны иаагылеит.
Аԥшәма, иԥҳәыс, иан, ихәыҷқәа хҩык, иаҳәшьа. Урҭ
ираҳаз иархагеит: «Ҳара џьаргьы ҳцом», – рҳәан, мап
ркит. Убри аамҭазы аԥшәма дынҳалҵын, днеин аҵла
иадгылаз амардуан ду ааиган, рацәак иҳаракымыз
акәасқьа инадиргылан, аддыҳәа аҩны ахыб днықәлеит.
Зегьы ҳшанханы ҳихәаԥшуан. Амардуан ишьапала днагәҭасын ашҭа инықәижьит.
– Исҳәо шәаҳауама, – иҳәан ҳашҟа ҿааиҭит. –
Сара сыԥсҭазаара зегьы абри ашҭа иҭасырӡхьеит.
Шәнаҩсан ижуп саб, сашьцәа, саҳәшьа. Мчыла
ҳшәымгозар, ҳара ари агәараҭа ныжьны џьаргьы
ҳцаӡом. Ҳшәымгар шәымуазар, сара сыԥсы шҭоу
сшәыццарц сыҟаӡам, – иҳәан иаҳәызба цырцыруа
имгәацәа инадкыланы даагылеит. Анс-арс рҳәеит,
аха амалахазгьы дақәшаҳаҭымхеит.
– Уара, иԥсы игәаӷьыҵәҟьап ҳәа шәыҟоума, иҭаацәа
амашьына иақәшәыртәа, рымаҭәақәагьы. Ишаагаҵәҟьо
ибар ихәыҷқәа дрышьҭалоит, – иҳәеит
ҳаиҳабы. Иҭаацәа зегьы ишыҳәҳәоз амашьына инақәҳартәан ҳҿынаҳхеит. Уи акәхеит, имгәацәа ԥжәаны
дбылгьауа хланҵы дынҭалеит аԥшәма.
– Ари збаз иҭаацәа зегьы агәырқьҳәа иҳажәлеит,
ажәакала цәгьала ҳаԥсы рцәаагеит…»
Ари ажәабжь аниҳәоз Аҟәа ԥсрак аҟны ҳгылан, 20ҩык инареиҳаны
агырцәагьы изыӡырҩуан. Аха аӡәы
ажәак изахымҳәааит.
394-тәи ахысратә дивизиа, ҳара ҳбаталион злаз,
Тҟәаԥс инаркны еилаԥыххаа еилажьыз ақалақьқәеи,
астаницақәеи, аҳаблақәеи ирылсны ицон, иҟан
имаҷымкәа анемеццәеи ҳареи ҳаидысларақәагьы.
Белореченск ҳаннеи, архәҭақәа зегьы дәықәырҵеит
Краснодар ақалақь ахақәиҭтәра иазкыз ажәыларахь.
Февраль 12 рзы Краснодар ақалақь ҳналалеит.
Итҟәацуан ана-ара абзырбзан хқәа, ааихсыӷьрак
ҟарҵомызт автоматқәа, апулемиотқәа, аминамиотқәа,
ухы аахырҵәон аснаиперцәа. Ажәак ала, еилашуан амца. Ус немец ҳаирплан хәҷык «миссершмитт»
аҩны еихагылақәа ирбыжьҟьаны пулемиотла ихысуа
иааҳхалеит, имаҷым иҭахозгьы. Ҳара абџьарс иҳамаз
зегьы рыла аҳаирплан аихсра ҳалагеит. Рацәак
мырҵыкәа аҳаирплан аматор неихашәа ицеит, иаадырит ахы шақәшәаз. Ахысра иааҟәыҵын иххаӡа
аҿынанахеит итәарц. Ҳаргьы ҳаивасны ҳнашьҭалеит.
Хара имцакәа аихамҩатә баӷәаза ашҭаҿы инатәан
иҳәазаны еилагылаз аҩнқәа инарыжәлеит. Уи акәхеит,
аԥырҩцәа ахьҭатәаз акабина ҟәаҟәаса, ҩыџьа
рыԥсы рылышәшәаны иааҭыргеит.
Ари ахҭыс зегьы ҳзы игәырӷьараны иҟалеит, аха
аҳаирплан хланҵы илазышьҭыз ахымҭа зтәыз еилкаашьа
амамызт.
Ақалақь аԥхасҭа ду аман, еибгаз аҩны еихагылак убомызт, ауааԥсыра – алыгажәцәа, аҭакәажәцәа,
ахәыҷқәа лаӷырӡышаха иаҳԥылон, ҳгәыдыркылон,
ишәҿаҳҵо ҳамам, ҳаҭашәымҵан, – рҳәон, шьоукы.
Ӡынра бааԥсын, асы шьҭан, иҵаауан, ихьҭан,
арахь фатәыла ҳаиқәшәамызт, фатәыс иҳамаз азараҟьаӡа акәын. Анацәа, аҳәса аҵәарҩа, аҳарҩа уҳәа
ирымаз ахәҷы рнапы иқәҵаны иҳашьҭан. Ари уаҩы
игәы изырхьуаз акакәын, дара ирфо рымамызт, ҳара
иҳазхәыцуан, иҳацхраар рҭахын. Ҳара ҳрылсны
ҳцон астаницақәа, ақалақь хәҷқәа, ақыҭақәа, иаҳцрышәшәон
ҳҩызцәа аӡәаӡәала, ирацәан иҭахоз,
ихәны инхоз, иҵаакуаз.
Хәылбыҽхак зны ҳбаталион неит Пашковскаиа ҳәа
станицак аҳәааҿы. Ари астаницаҿы анемеццәа даара рҽырӷәӷәаны иҟоуп ҳәа ҳарҳәеит аԥшыхәцәа. Даара иаалашьцаанӡа ҳаԥсы ӡаны ҳтәан. – «Аҩ. Ҭариа,
авзвод акомандир дуԥхьоит», – иҳәеит илеи-ҩеиуа
иҳалаз асержант. Авзвод акомандир иааигәара саннеи, сара саԥхьа уа инеихьан даҽа хҩык аибашьцәа.
– Цқьа шәысзыӡырҩы, – иҳәеит ибжьы ҭымгацәакәа,
– ҳбаталион аҽазыҟаҵара иаҿуп ашарԥазы
ажәыларахь аиасразы. Шәареи сареи ҳҿаԥхьа иқәгылоуп
адҵа ду – ақыҭа иналаланы еилкаатәуп
анемеццәа рҭагылазаашьа, ажәакала анемеццәа
ақыҭаҿы иҟоу-иҟаму аилкаара. Ҳармарахь ицо
амҩаду ала дцоит аҩ. Ҭариа, ҳаԥхьа иҟоу – уара,
ҳарӷьарахь иҟоу – уара… зегьы адҵақәа ҳаиҭеит.
30–40 минуҭ аамҭа иалагӡаны еилкаатәуп
аҭагылазаашьа. Ҳаиқәшәоит абна, – инацәа нақәкны
иаҳирбеит ҳашьҭахь игылаз аҵла еимҿаԥа ду. –
Сара убра сышәзыԥшуп. Амалахазгьы еиҿагыларак
иаԥшьыжәымган, ишәарҭаны ижәбозар ирласны
адырра сышәҭа, – иҳәеит иара.
Амҩаду саныланы снеиуеит. Шә-хәыцрак сеимаркуеит, сыла иабоит анемец еиқәиҵаз амца қьоуқьад
хаха сшазцо. Макьана аӡәгьы ихабар збом. Ҩны
хәыҷык снадгылеит, цас иауазшәа, ласба шкәакәа
хәҷык аакылҟьан иаасысны сакит. Уаҳа иҟасҵо ансзымдыр, сарҭмаҟ иҭаз ашьақар ҟәырҷаха хәыҷы
(уи сыԥсы иаҵаҵаны исыман), ааҭызган, аласба инамҵасыршәит. Уи акәхеит, сласба сшьақар
аамҵарсны аҩны аҵаҟа инхәыҵапҟа ицеит. Ус 5–6
ҩны снарывсит, аха аӡәгьы ибжьы смаҳаит.
Сгьежьны ҳкомандир дахьыҟаз санааи, ҳҩызцәа
аӡәы дааихьан. Уигьы уаҩ дшимбаз иҳәахьан. Ажәакала,
анемеццәа ҳнеира рацәак шагымз иахыҵны
ицахьан.
Ашара анаақәла, ҳбаталион зегьы ақыҭа рымҽхакны
иналалеит. Ҳкомандирцәа зегьы адҵақәа
ҳарҭеит аҩнқәа еимаадарац. «Сара усыцаала аҩ.
Ҭариа», – иҳәан, амҩахәасҭа даныланы иҿынеихеит
ҳавзвод
акомандир алеитинант Ахмедзианов. Саргьы
иара снаишьҭалеит. 4–5 ҩны еимаадеит, аха аӡәгьы
дҳамбеит. Ҩбаны еихагылаз ҩнык ҳнадгылт. Ҵаҟатәи
аихагыла ҵҟьаӡамызт, ашьаҟақәа ирықәгылан,
аҩбатәи аихагыла ишақәнагахара иҟан. Арӷьарахьтәи
аганахь ала амардуан халон аҩбатәи аихагыла
ахь. Уи даҿаланы иҿыҩеихеит скомандир. Саргьы
снаишьҭалеит.
Ашә ҳаннадгыла, скомандир даахьаҳәын уавтомат рхианы икыз аанарго даасҿаԥшит. Нас иавтомат ашә инадыргылан иаарӷәӷәаны днагәҭасит. Ашә
анааимҟьа сылаԥш нарықәшәеит хҩык анемеццәа
ацәымза хәыҷқәа кәеицеиуа раԥхьа иқәыргыланы
акрышырфоз.
– Шәгыл, шәнапқәа шәырҩах! – арҵәаа ааҭиргеит
скомандир.
Азнык азы зегьы ҩагылан рнапқәа ирҩахеит.
Ахышә иазааигәаны итәаз абырсааҭк играната
аамҵарсны ишимчыз ҳашҟа аҿаирхеит. Скомандир иавтомат инацәа наҵаирӷәӷәан днаҵхеит, аха
умԥсит, еибамгеит. Аграната наҳхууаан 10 метрак
аҩны инацәыхараны итҟәацит. Убри аамҭазы, –
«ушьҭахьҟа уԥа» – иҳәан иара иарӷьарахь дыԥеит,
сара – сармарахь.
– Аа, сшьапы, сшьапы, иҟауҵалак иумышьҭын
урҭ алақәа, – адҵа насиҭеит слеитенант. Сара сграната ааҭысԥаан азапал нҭаҵаны анемеццәа ахьтәаз
ахышә иарбаны аҿыҩасырхеит. Цас иауазшәа сграната
ахышә иамаз абжьанда иаахеит, аха ианааблаҟьа,
насыԥшәа, ахәҵәы асаркьа ааԥнаҽын, ауада иныҩнаҳаит. Сара исықәҳар ҳәа сшәаны сыҩны
сҿынасхеит, шьаҿақәак ааҟасҵахьаны снықәҵәраан
асы снылаҳаит. Аграната аԥжәареи сара скаҳареи
ахьеиқәшәаз акәхап, азнык азы иҟалаз сзеилымкааит. «Аа, арахь ухала, афырхаҵа», – ибжьы сгәы
инықәҩит скомандир. Сҩагылазар, ихьаақәа ихашҭны,
агәырӷьара ихы иҭагьежьуа ишьны еилажьыз
анемеццәа дырхагьежьуан. Рдокументқәа ҳаманы,
ҳала иабаз ҳазхамҵо, ҳар рҽахьеизыргоз ҳнеит…
Адәы хҟьаны ишьҭаз азымхозшәа, асы еибакны алеира иаҿын. Асааҭ 5 реиԥш, скомандири сареи ҳаицны еиҭах ҩны лаҟә хәҷык ҳныҩналеит.
Ҳахьынҩналаз азхаз ана-ара еиԥхьытта икажьын
ацәырҭақәа, ахызақәа, ахчқәа, шьамхахьы азараҟьаӡа,
ацәымза хәыҷқәа. Зыгәра ҳзымгоз, ҳазцәшәоз ыҟамызт.
– Ара аӡәгьы дыҟам уаала, – иҳәан, саԥхьа дгыланы иҿынеихеит сызцыз. Иара ддәылҵхьан, сара
аӡә дсыхазшәа сышьҭахьҟа сынхьаԥшит. Абар ассир, инапқәа шьҭыхны ҷкәынак аурыс печка ахы
дықәтәоуп. «Аа, арахь уԥши», сҳәан, савтомат снацәа
аҵакны скомандир снаиқәҟааит. «Арахь улбаа, ала»,
– иҳәан, днаиҵаҳәҳәеит скомандир. Илаӷырӡ иҿашы,
20–22 шықәса иреиҳамыз арԥыс ҟатак дналбаан
ҳаԥхьа даагылт. «Аа, сшәымшьын, срыцҳауп», – аанагон немец бызшәала ииҳәоз ажәақәа. Дҳаԥцаланы
ҳбаталион акомандир Маиленски иҟны дҳаманы
ҳааит.
– Иабаҟоу уҩызцәа – афашистцәа? – днаиазҵааит
иааҳгаз анемец.
– Урҭ аҵх аҽааҩнашоны иахыҵны ицеит, сара
сааԥсаха сыҟан аӡәгьы сааимырԥшӡеит, – иҳәеит
аҭакс.
– Ҳара ҳаццакуеит, иахыҵны ицаз ҳрыхьӡароуп,
ари ирххаразы аамҭа ҳамам, – иҳәан, Маиленски
итапанча ааҭихын ихыҵәҟьа иарбаны дааҵхеит.
– Шәымҩа шәықәыл, урҭ алақәа ус иаҳзоужьуам, –
иҳәан дааҳалаԥшит…
Алашьцара рацәак агмызт, ҳара ҳашзахәоз
ԥхьаҟа ацара ҳаҿын, иахыҵны ицоз анемеццәа
ҳрышьҭаланы. Ус ҩны еихагылак ааигәара ҳнеит. Абри
аҩны аҟнытәи игон ԥҳәыск лыбжьы: «Иоушәышьҭ
абарҭ акгьы зхараӡам аҳәса, ахәыҷқәа, иазхоуп
ҳазқәшәыршәаз арыцҳара…» – Угәы кыднашьаауан
уи лыҵәаабжьы, ахәыҷқәа рыӷызбжьы.
Ари ҟалеит 1943 шықәса март аҽааҩнашоны
Ҟәбан, Уст-Лабинск араион астаницақәа руак аҟны.
Хәҩык-фҩык раҟара аруаа аҩны ҳакәшаны ҳгылан.
Аҩны иаҳа иазааигәаз аӡәы ибжьы ҿацаӡа инаиргеит: «Аҩны ҳакәшаны ҳаҟоуп, аӡәгьы уцарц залшом. Еиҳа еиӷьуп уа иҩнакны ишәымоу ауаа хаала
иоушәыжьыр, мамзар акагьы ҳаигӡом», – иҳәеит.
Аха иддырҳарц рҭахым. Ицеит 5–10 минуҭ, еиҭах
аԥҳәыс лыбжьы гоит. Аҩны ахыб иарбаны инароуны шәеихс, – иҳәеит ҳҩызак. Аҳәса, шаҟаҩы ыҟаз
сгәалашәом аӡәаӡәала адәылҵра иаҿын. Аҵыхәтәаны
амардуан иаҿаланы илеиуаз, хҩык ахәыҷқәа сылаԥш
нарықәшәеит. Акы сазымхәыцӡакәа ахыкәалаа еиԥш,
аҩны саавҟьан ахәыҷқәа рышҟа сҿынасхеит. Убри
аамҭазы аҩны иҩнакыз анемеццәа автоматла
амцаҵәҟьа ҳажәырҵеит.
– Аа, умцан, уиа, уҽыҵәах! Иҟоу умбаӡои! –
аҳәҳәара иаҿын сҩызцәа. Сара, алаапк сыцҳазшәа,
сцон ахәыҷқәа рышҟа, аҿыв-сывҳәа исывҟьоз ахқәа
рыгәхьаа мкӡакәа.
– Диадиа, диадиа! – рҳәан хҩык ахәыҷқәа
сылаԥсны сааныркылт. Ус ран дааин, – «иҭабуп, асолдат, шәаала, шәаала, ара ишәарҭоуп», – лҳәан, аҩны
аганахь дынҳахеит, ҳазегьы ҳаилаԥсны ҳаибакын.
– Иацы анемеццәа ахыҵны ианцоз ишыжәбо
ҳаҩнқәа зегьы иҩназ ауаа нарылакны ирблит, ҳара
абри аҩны ҳаҩнацаланы ишырбалак иҳазныҟәон,
абарҭ алақәа, – даҿын ан ацәажәара.
Ҳара абас ахьынӡеибаҳҳәоз, сҩызцәа аҩны ҟәаҟәаса
иргеит, анемеццәа рыхҩыкгьы рыбаҩ узеидымкыло ирцҟьеит.
Ҳбаталион ажәылара иаҿын. Аӡы иаго аҭәыц
дахьынҳалоит ҳәа, иахыҵны ицоз ҳаӷацәа акы
еигӡомызт.
Ана-ара ҳамҩа ркуан автоматчикцәа,
апулемиотчикцәа, аснаиперцәа. Ишаԥу еиԥш, ижәылауа
ар еиҳа иҭахоит. Есымшааира рхыԥхьаӡара иагхон ҳдивизиа аибашьцәа.
1943 шықәса март аҽааҩнашон. Асааҭ 4 реиԥш,
рацәак иҭбаамыз бнарак аҟны ҳнеит. Анемеццәа
рпулемиотқәа ҿааихак ҟарҵомызт, ҳара ԥхьаҟа цашьа ҳамамызт.
– Аа, аҩыза алеитенант, анемеццәа рпулемиот кажьны ицеит, – иҳәан дҩагылт ҳкурсант Игор.
Уи акәхеит, 100 метрак инаҳцәыхараны игылаз
аҵла еилач ду иалатәаз аснаипер иааҭирҟьаз ахы
даахәнаҵәеит Игор.
Ҳлеитенант априказ ҟаиҵеит, ԥхьаҟа шәца,
шәҩызцәа шәрыхьӡа ҳәа. Еизааигәаны иҟаз зегьы
(20-ҩык раҟара ҳаҟан) ԥхьаҟа ҳҿынаҳхеит. Убри
аамҭазы хынтә-ԥшьынтә раҟара ахысбжьықәа геит.
Ус, сылаԥш нақәшәеит, аҵла еилач иалатәаны ихысуаз аснаипер иааҭирҟьаз ахы ихнаҵәаз амахә кәлаауа
ишынҭалаз. Исыӡбеит ҳарӷьарахь иҟаз аӡыҳәҭа
сынҭаланы абни аҵла ду иқәтәаны ихысуа иҟынӡа
сцарц. Уи иааҭирҟьаз ахқәа даҽа хҩык ҳаҷкәынцәа
рхы иамыхәо инышьҭарҵеит.
– Сара абни аҵлахь сцеит, – сҳәан, ҳкомандир
инаиаҳәаны, аӡыҳәҭа сынҭалеит. Аҵла ааигәара
саннеи, сылаԥш наиқәшәеит снаиперк аҵла аимҿаԥара
дыбжьатәаны ҳаҷкәынцәа дшырзыԥшуаз.
Ԥшьшьала снаиҵагыланы игәчамаҵәҟьа иарбаны
аҵықь ааҭсыргеит. Уи акәхеит, аснаипер дыкәлаауа
дынҭалеит. Иахьагьы сгәы иалоу аснаипер ишәақь
аҵла амаҵә инахаԥан, игьало ишкнаҳаз сахьцаз ауп.
– Сара избон иҟоуҵоз зегьы, даараӡа иуџьысшьоит,
ҭабуп ҳәагьы уасҳәоит, – иҳәан, инапқәа рџаџа
даасԥылеит, сҩызцәа санынарыхьӡа, ҳавзвод акомандир алеитенант Ахмедзианов, – уи иҭаирхаз ҳҩызцәа
ршьа ууит, – нациҵеит.
Ажәылара ҳаҿын аанҿасрак ҟамҵаӡакәа, избан
акәзар, анемеццәа аҭабиақәа рыҟаҵаразы аамҭа
роур, ижәылауаз ҳар рыцҟьауан. Ҽнак зны, асы шьҭан,
ихьҭан, станицак ҳналалеит. Аҩнқәа еилаԥыххаа еилажьын, ацҳақәа рықәсра гәаӷьылацәан, иҟәаҟәаса
еилажьын. Угәы иаанагартә иҟан ҳара ҳнеиаанӡа
анемеццәа зегьы алҵны ицеит ҳәа. Иашоуп, аибашьцәа
цахьан, аха ҳар ржәылара аанкыларазы иаанрыжьыз автоматчикцәеи аснаиперцәеи шьаҿак ҳдырҟаҵомызт.
Ухы ҩышьҭухыр, иаахырҵәон.
15–20-ҩык раҟара аҷкәынцәа ҳаизааигәаны ҳцон.
Ҳгәы ҳҽанӡамкәа автоматхқәа рҿаархеит, урҭ азмырхакәа
аснаиперцәа ҳхы шьҭаҳхыр рмуӡеит. Снаҩсан
ииаз Шь. Дасаниа аснаипер ихы имахәар абаҩқәа
ирбыжьҟьаны ицеит.
– Аа, Саша, сара сцеит аҳақьымцәа рышҟа, – иҳәан
инапы игәыдкыланы ҳашьҭахьҟа иҿынеихеит Шьаиб. Сара еилыскааит аснаиперцәа ҳашрылашәаз, аха
уабацо? Сахьиаз гәеиҭазар акәхап, раԥхьатәи ихы
схылԥа иалҟьаны ицеит, аҩбатәи – сарма мышьхәылҵ
инацәхасны ицеит, ахԥатәи – сарӷьа шьацәхыԥ абжак
аманахит, ицеит, аԥшьбатәи – сарма шьапы кылжәаны
инасылҟьеит. Уи дызлахысуаз ахқәа – иԥжәоз ракәын.
Ажәакала, ахәцәа зегьы аси, аҵааи, аԥша хьшәашәеи
ҳареи ҳааизынхеит. Цас иауазшәа ауха илеихатәан
асы алеира иалагеит. Ихәыз зегьы дасу ихы ахьынахаз ицеит. Сара сҳәазаны шьҭахьҟа сдәықәлеит. 500600 метра снеихьаны исыхьӡеит ҩыџьа арԥарцәа:
аӡәы аҵара сыцызҵоз Самсон Оҭырба иакәын, егьи
дқырҭуан. Урҭ ирҭаххеит исыцхраарц, аха акы, асы
рацәаны ишьҭан, ҩбагьы, рҩызцәа ԥхьаҟа ицон, дара
сара исыдхалон.
– Шәца, сааншәыжь, шәҩызцәа шәрыхьӡа, – сҳәеит
аарла.
– Иаҳзалыршозар, ҳара аҳақьымцәа ираҳҳәоит
ацхыраара урҭарц, – рҳәан, еибарыҩны рҩызцәа
ирышьҭалеит. Сара сҳәазаны ҵла дук аҵаҟа снеин
ашьапы снадиалеит. Ашарԥазы, сҳәазаны сахьцоз
сышьҭа ихыланы ҩыџьа асолдаҭцәа насхагылан инсыха-аасыхеит, аха сҵысуа сыҟамызт. Дара сыԥсы
шҭаз анеилыркаа, саашьҭыхны ҵла дук аҵаҟа снаганы
снышьҭарҵеит, дара цеит егьырҭ ахәцәагьы ааргарц.
Ус ҳақьым-маиорк дааин днатәеит. Даҽа хҩык ахәцәа
аарган снаҩсан инышьҭарҵеит. Амаиор ииулак амца
еиқәиҵеит. Амш аҽааҩнашоны аҵаа иакыз солдаҭк
дрыманы иааит. Аиаша ҳҳәозар уааицәшәартә дыҟан.
Аҵаа дафахьан. Иҿаԥшыра гәаӷьылацәан, дҳәазаны
амцахь ддәықәлон, амаиор днаишьҭуамызт. Ҳааигәара
ӡӷьык леиуан, ҳара ҳазларырго рымамызт. Алашьцара иналагоны ҽык рыманы иааит ҩыџьа аҷкәынцәа.
Аӡәаӡәала аҽы ҳақәҿаҳәаны аӡиас инҭарцалон,
аӡы нырцә хҩык амедеҳәшьцәа гылан, ахәцәа аҽы
иаақәхны, еиҭах аҽы ахәцәа ахьышьҭаз идәықәырҵон.
Абас ахәцәа зегьы ҳнырганы, аҽыуардын ҳнақәҵаны
аӡӷабцәа школк аҟны ҳнаганы ҳнышьҭарҵеит. Ажәакала,
санырхә
ашьҭахь, уахыки-ҽнаки асы сылаиан,
снапқәеи
сшьапқәеи аҵаа иакит.
Ашкол аҟны, адырҩаҽны инаркны аҭыԥантәи
аҳәса, аҭыԥҳацәа, ахәыҷқәа илаӷырӡышаха аҳарҩа,
аҵәарҩа, азараҟьа ҷыҷны ирыманы иааиуан, ҳаҭамзааит
уаҳа ҳамам, – рҳәон.
Ашкол азна ахәцәа шьҭан, иҟан ҳара ҳаԥхьа инаргахьаз,
аха ҳақьым цхыраарак ҳамамызт, есымша класс цыԥхьаӡа аӡәы-ҩыџьа аԥсцәа ргон. Сара
сахьышьҭаз акласс 25-ҩык раҟара ахәцәа шьҭан.
Ҽнак ԥҳәыс быргк ҩыџьа аҭыԥҳацәа лыцны ҳпалата
дааҩналеит. Зегьы амла иагон, иаалгаз лымырхырц
изымныҟәоз иҳәазаны рҿынархеит. Сара дсываиан
ҳдивизиа аштаб аиҳабы В. Гарбунов (Аҟәатәын).
Уи сареи ҳшеиқәшәаз абасоуп.
Ашкол аҟны ҳаннарга лашьцахьан, уа алашара аӡбахә
аӡәгьы иҳәомызт. Зегьы акласс аҟны ҳнаганы
ачахәҵәы
ҳныладыриауан. Ауха зегьы шгәаҟуаз аашеит.
– Ара уабаанагеи? – иҳәан, аӡәы сыжәҩа днас-насит.
Сааҳәызар, Володиа Гарбунов иоуп.
– Уара уахьаанагаз саргьы саанагеит, – сҳәеит аарла.
– Ухәра шԥаҟоу, – сҳәан снаиазҵааит.
– Уи уазымҵаан, даара сшәоит, – иҳәеит.
Маҷк ҳгәы еибарӷәӷәон, иаҳгәалаҳаршәон ҳҩызцәа…
Ишысҳәаз еиԥш, иааиз аԥҳәыс бырг фатәыс иаалгаз зегьы шаны инарылҭан, дааин ҳабжьара днеиҳәҭҟәыҟәланы
днатәан, Володиа днеиҿаԥшит.
– Сыҷкәын, ара цхыраарак шәымаӡам, аҳақьымцәагьы
лассы изымаар ҟалоит, ацҳақәа зегьы
еилаԥыххаа еилажьуп, амҩақәа бааԥсуп, амашьынақәа
зныҟәаӡом. Угәы иацәымӷымзар аҩныҟа узгоит, рацәак бжьаӡам, – лҳәеит.
– Аҩныҟа акәым, сганы атыша сҭашәыжь, схьаақәа
сзычҳараны сыҟам, – иҳәеит Володиа.
– Ус акәзар, шәааи аҭыԥҳацәа, – лҳәан, илыцыз
аӡӷабцәа даарыԥхьеит. Аиашазы, даара дшәарҭан,
ишакәымыз
дхәын. Аӡӷабцәа ааин иркыз аносилка аадыртын, ҳабжьара инышьҭарҵеит. Зегьы
ҳааицхыраан Валодиа аносилка днанаҳҵеит. Аԥҳәыс
сышҟа даахьаԥшын, – «сыҷкәын, уара узгьы
иаасышьҭуеит, амала мап умкын», – лҳәан, Володиа
дрыманы ицеит.
Адырҩаҽны Володиа дызгаз аҭыԥҳацәа аносилка рыманы иааин, саргьы саашьҭыхны аҩныҟа сыргеит. Уа сахьнаргаз, аӡӷабцәа ран аӡы рԥханы илыман. Аԥшқа еиԥш сааилырхын, сыхәрақәа зегьы
аадрыцқьан, нас ӡырҟәандала сыркәабашәа ҟарҵеит.
Ҵаҟатәи маҭәа цқьала сааиларҳәан, снаганы акаруаҭ
сныладыриеит. Каруаҭк сымбеижьҭеи 5–6 мза ҵуан.
Чаџьқәак насырҭан ҵәыцак азна кампоткгьы нахызжәылеит.
Снапқәа аҵаа иакны иҟан азы ран днасыцхраан «акрысҿалҵеит». Ари сара сзы акырӡа иаԥсан.
Аиарҭа ансоу, сынҭаҳан сыцәеит. Адырҩаҽны,
асааҭ
12 реиԥш, асолдаҭцәа ҿыҭуа аҳабла иаалалеит, ахәцәа
зегьы ашкол ахь иргьежьны инаргарц азы.
Аӡӷабцәа еибарыҩны ашкол ахь ицеит. Уа иахьнеиз, ақалақь аҟнытә иааз аҳақьымцәа ахәцәа зегьы ацхыраара рыҭаны агоспитальқәа рахь идәықәырҵон.
Аӡӷабцәа аҳақьымцәа ирыҳәеит рҩны, сара сахьышьҭаз, иааины иаҭаху ацхыраара сыҭаны саанрыжьырц, аха урҭ амалахазгьы иақәшаҳаҭымхеит.
Игьежьны иааин, срыманы ашкол ахь ицеит. Урҭ сара
исзыруз аеҳәшьцәа ирзыҟаҵом. Сыԥсы ахьынӡаҭоу
урҭ схашҭраны сыҟам.
Ахәцәа зегьы аҳақьым цхыраара наҳарҭан, еизаны игылаз аҳәса рышҟа ҳақьымк ҿааиҭит: «Шәара
ижәбоит ҳара арҭ ахәцәа злааго амашьынақәа шҳамам.
Урҭ арахь изааӡом, амҩақәа шыҟоу жәбоит.
Убри аҟнытә ҳшәыҳәоит шәносилкақәа рыла абарҭ
ахәцәа амашьына дуқәа ахьгылоу аҟынӡа ижәгарц».
Аиашазы, ари даара иуадаҩыз дҵан. Акы, асы
шьҭан, ҩба, амҩақәа бааԥсын, ихьҭан. Ари аҳәса
ирылымшар ҟалон. Аха ажәак мҳәаӡакәа, зегьы
неин, ахәцәа аносилкақәа ирнырҵауа иалагеит.
Сара «сыӡӷабцәа» ааин ишырҭахымыз, даҽа ҩыџьа
аҳәса иаарыԥхьан, аносилка снанҵаны срыманы
идәықәлеит. Дара изларҳәоз ала, амашьынақәа
рҟынӡа 2 километрак бжьан. Дара зегьы алаф рҳәон,
иччон, ҳаргьы ҳдырччон, ҳхьаақәа ҳхадыршҭуан.
Ус амашьынақәа ахьгылаз ҳнаргеит. Ахәлара омак
агмызт.
«Сыӡӷабцәа» радрес сџьыба инҭаҵаны, сгәыдкылахыдкыла амашьына иацыз снарыҭаны ицеит. Амашьынақәа, ашара иҩалагонеиԥш, Краснодар ақалақь аҟны ҳнаргеит. Ахәцәа зегьы ҳшаны
ахәшәтәырҭақәа рышҟа ҳаргеит. Сара сақәшәеит
Краснодартәи аҳақьымҵара аинститут ахыбра.
Иара убри аҽныҵәҟьа ҳахәрақәа зегьы рыцқьаны,
иҿаҳәаны ҳнышьҭарҵеит. Иаартны сара исарҳәомызт,
аха иахьынӡеилыскаауз сарма шьапы
ахҵәара еиҳа еиӷьуп, ахәшәтәра аасҭа, аанагон урҭ
рҿаԥшылара. Ҳақьым ԥҳәыск мап лкит,срыцҳалшьазар
акәхап. Мчыбжьык аҟара ааҵхьаны, уахык, анемец ҳаирпланқәа
аахалан, ҳхыбра иавагылаз аҩны
еихагыла абомбақәа лақәжьны ахәцәагьы иаргьы
ҟәаҟәаса илықәырҵеит. Адырҩаҽны амашьынақәа
ҳнарықәырҵан адәыӷбаҿы ҳнаганы ицеит.
Хаха-хымш ҳдәыӷба амҩа иқәын. Агоспитальқәа
ҭәын, ҳрыдыркыломызт. Ҽнак, шьыжьымҭанк,
ҳанааԥш, ҳдәыӷба гылоуп Кисловодск аихамҩатә
баӷәазаҿы.
Амашьынақәа ааин, ахәцәа зегьы ахәшәтәырҭақәа
рахь ҳаргеит. Сара сақәшәеит асанаториа
«Аеҵәа Ҟаԥшь» ахәшәтәырҭаҿ.
Сахьнаргаз апалатаҿы дышьҭан сара исықәлаз
Краснодартәи ҷкәынак – Толик. Уи ишьапқәа еибган,
ижәҩахыр акәын ихәыз. Акрыфарҭаҿы ахәцәа рымаҵ
зуаз аӡӷабцәа сара схәы анааргоз Толик ихәгьы ааргон. Ахылаԥшра бзиа ҳаман, аҳақьымцәа даара
хшыҩзышьҭрала иҳазныҟәон, аха ирымамыз рацәан.
Иаҳҳәап, сара сарма шьапы сзыргылаӡомызт, уи
иаҭахын амассаж, фымцала арԥхара, ажәакала сшьапы шәарҭахеит. Ҽнак, сызхәышәтәуаз аҳақьым дааин
сшьапы нарҳәы-аарҳәуа дахәаԥшит. Нас дсазҵааит
уабанӡатәиу ҳәа. Сахьынӡатәиз ласҳәеит. Адырҩаҽны
дааин (ара сыҟеижьҭеи хымз срықәын) ус салҳәеит:
«Уара иубоит ушьапы ахәшәтәра ҳара ишҳалымшо.
Иуабжьазгар сҭахуп даҽа хәшәтәырҭак ахь уцарц».
– Иабыкәу? – сҳәеит сара.
– Ҩымш рышьҭахь апоезд дәықәаҳҵоит Қырҭтәылаҟа,
иага умҳәан уа аибашьра ыҟаӡам, урҭ ҳара
ҳаиҳа ацхыраара рылшоит ҳәа сгәы иаанагоит, –
лҳәеит. Уи исалҳәаз агәра згеит, сақәшаҳаҭхеит.
Ари 1943 шықәса август аналагамҭазоуп. Сара
сеиԥш иҟаз ахәцәа адәыӷбаҿы ҳнарган, амҩа бзиа
ҳзеиӷьашьаны ҳдәықәырҵеит. Хаха-хымш амҩа ҳақәын.
Ашьыжь ҳанааԥш Қарҭ ақалақь аҟны ҳгылан.
Зегьы ҳшаны ахәшәтәырҭақәа рахь ҳдәықәырҵеит.
Гәыԥҩык ахәцәа ҳнаргеит Қарҭтәи ауниверситет
астудентцәа рзеиԥш нхарҭақәа рҟны.
Ҳазегьы дашьман иарҭас иҳамаз. Ҳхәы ааргон анышәаԥшь иалху ачысмаҭәақәа рыла. Актәи
анаҳфалак, урҭ ганы иӡәӡәаны аҩбатәи ҳзааргон.
«Ирызхомызт» ачанахқәа, аҵәцқәа, амҳаҵәқәа.
Сара сшьапы ангәарҭа, алабақәа сыҽрынҵаны
абаҩрҵәырҭа зал аҟны сцон. Уа сыздырҵаз аӡӷаб
Еҭери даара ибзианы дысхылаԥшуан, аҳақьымцәа
ирҳәоз зегьы ҟалҵон. Сшьапгьы акаҟны икылылгап уҳәартә сгәыӷуа салагеит. Ҽнак зны, шьыбжьхьа
анаҳфа ашьҭахь, 55–60 шықәса ирҭагылаз старшинак (зыхәрақәа идыргәаҟуаз) ҳахьышьҭаз дааҩналан
ҿааиҭит: – Аҩызцәа! Ишәасҳәо цқьа шәазхәыц.
Уаҵәы шьыбжьон акранышәфалак ашьҭахь
анышәаԥшь иалху ачысмаҭәа зегьы аԥенџьыр аҟны
шәнеины икашәыжь. Сара сааины игәасҭоит, исҳәаз
назмыгӡаз даанкыланы ачанах ацымхәрас иара
ддәықәсҵоит хланҵы. – Исҳәаз шәхашәмыршҭын, –
иҳәан дцеит.
Адырҩаҽны уи ишааиҳәаз зегьы иҟаҳҵеит.
Абас мчыбжьык иазынаԥшуа ачанахқәа рыԥҽра
ҳаҿын. Ачанахқәа згауа анааилак, урҭ шьоукы иргахьеит, ҳҳәон. Ҽнак зны (аӡәы ацәгьа иҳәазаап),
хҩык – аҳақьымцәа ицны ҳ-старшина дааҩналеит
ҳахьышьҭаз.
– Ачанахқәа ԥышәҽла ҳәа абри иоума ишәазҳәаз,
– иҳәан, аӡәы иҽырцәгьаӡаны дынҳалаҳәҳәеит. Мап,
ҳара чанахкгьы ԥаҳамҽыцт, аӡәгьы ак ҳаимҳәаӡацт
ҳҳәеит.
– Арахь уааԥши, – иҳәан, астаршина аҳақьымцәа
руаӡәк инапы кны дааихеит. – Шәара аибашьра закәу
шәыздырӡом, абарҭ адашьма иқәырианы ишәымоу
рылоуп шәыԥсы злаҭоу. Иабаҟоу акаруатқәа, ацәарҭақәа,
ахызақәа, ахчқәа? Шәара шәхымҩаԥгашьа
иахьаҭаху аиҭаҳәара ҳалшоит, уаҳа ҿышәымҭын,
абри снапы инхаз шәара ишәықәсырӡуеит, – иҳәан
ибжьы неиҵыхны днарықәҟааит. Уаҳа акы мҳәаӡакәа
индәылҵны ицеит.
Адырҩаҽны ашьыжь инаркны амашьынақәа еилысуа акаруаҭқәа, ацәарҭақәа, ахызақәа, ахчқәа рыманы иааҳалалт. Шьыбжьонынӡа ҳаибазымдыруа
ҳнышьҭарҵеит. Ашьыбжьон ҳхәы рыманы иааит
ачанахқәа, амҳаҵәқәа, аҵәцақәа зегьы ҳацыԥхьаӡа.
Ҩымз рышьҭахь лабада сныҟәо салагеит. Убри
аамҭазы СССР аиҳабыра иҟарҵаз ақәҵарала аныҟәара
злымшауа аибашьцәа рзы еиҿыркааит архәҭа
ҷыдақәа (нестроевые части). Ахәшәтәырҭақәа ирҭыҵуа
ахәцәа архәҭақәа рышҟа иахьдәықәырҵоз адкыларҭаҟны
саннеи, ҩыџьа алеитенантцәа иргәаԥхоз
аҿарацәа алԥшааны рырхәҭақәа рышҟа иргон.
Алеитенантцәа аӡәы даасыдгылан, – «удокументқәа
сырба», – иҳәан инапы аасымҵеикит. «Абар», – сҳәан
инеисыркит. Урҭ днарыхәаԥшын, – «сара сыжәла
Лутохин ауп, абни аҵла хәыҷы аҵаҟа усзыԥшыз»,
– иҳәан сдокументқәа иманы дцеит. Уа сахьгылаз
аӡәаӡәала иааиуа 20-ҩык рҟынӡа ҳҟалеит. Лутохин дааин, ацәаҳәа ҳнықәыргыланы, ҳиманы ддәықәлеит.
Сара сшьапы даара сақәгәыӷуамызт азы лаба хәыҷык
скын, инсыҵарсуа.
– Уара ашьҭахьҟа уиас, умццакыкәа ԥшьшьала
уҳашьҭаз, – иҳәан, иара аҷкәынцәа днарԥызеит.
Ус абаталион ахьгылаз даннеи, зегьы ааникылан,
иаасзыԥшит.
– Уара ара усзыԥшыз, сара абарҭ абаталион аҟны
ирыҭаны саауеит, – иҳәан, аҷкәынцәа иманы абаталион ашҭа дынҭалеит. Сааҭыбжак ашьҭахь дааин, – «уаала сара сышҟа», – иҳәан, ҳаицны қьырмытла иҟаҵаны
ахәыԥшӡаҿы иқәгылаз аҩн хәыҷы аҟны ҳнеит.
Аҩныҵҟа ҩ-каруаҭк гылан, астол, асқамқәа уҳәа
еиқәышәшәа ирхиан.
– Ара уахьаазгаз ауаа аҳаирпланқәа ирцәызхьчауа
азенитчикцәа рвзвод аҟноуп. Ара иҟоуп 25-ҩык уара
уеиԥш агоспитальқәа ирҭыҵыз аҿарацәа. Уаҵәы
шәеибасырдыруеит дареи уареи. Уара макьана сара
сҟны уҟазаауеит, ушьапы уацәымшәо иҟалаанӡа, –
иҳәеит Лутохин.
Адырҩаҽны, – «уаала аҷкәынцәеи уареи шәеибасырдыруеит
», – иҳәан симаны авзвод рԥхьарҭаҿы
ҳнеит.
– Даҽаӡәы дышәзаазгеит, дышәдыруаз
аҩ. Ҭариа, –
иҳәан, зегьы аԥсшәа нареиҳәеит. – Шьҭа иудыруазааит, ари асҭаршына Землиански иоуп, ари асержант
Сааков иоуп, арҭ – Богдасаров, Орлов, Шхимиан, –
Занҭариа зегьы неиқәиԥхьаӡеит. – Ари макьана сара
сҟны дыҟазаауеит, ашьыжь ара дааиуеит азениткақәа
ишәырба, ишәырҵа урҭ рыхәҭақәа, ишхысуа, амала
аџьабаа ишәмырбан, иацоуп ахәшәтәырҭа данҭыҵ, –
иҳәан абаталион ахь дцеит.
– Уара уабанӡатәиу, – сҳәан, Занҭариа снаиазҵааит.
– Сара Блабырхәатәиуп, рацәак ҵуам ара
саанагеижьҭеи, – иҳәеит Митра Занҭариа. Аиашазы, даара аҷкәынцәа бзиақәа срыланагалт. Есымша
сцон азениткақәа рҟны. Уа урҭ рыхәҭақәа акакала
иаҳдырҵауан, ҳаишьцылеит, саргьы маҷ-маҷ лабада
аныҟәара салагеит. Рацәак мырҵыкәа авзвод аҟны
иҟаз акомҿараа (18-ҩык) ааизан амаӡаныҟәгаҩыс
салырхит. Урҭ исырҭаз агәрагара пату ақәҵаны
инасыгӡон. Убри инаркны аҿар рҟны аусура бзиа избеит, акыр шықәсагьы акомҿартә хеилакқәа рҟны аус
зуан.
Уахык зны Лутохини сареи шьыбжьхьа анаҳфа
ашьҭахь, дсыҳәеит иарбан фронту сахьеибашьуаз,
исхызгаз, избаз уҳәа иасҳәарц. Саргьы иахьынӡасылшоз
зегьы иасҳәеит, имӡакәа иасҳәеит аибашьра иацу
агәаҟрақәеи арыцҳарақәеи зегьы.
Дхәыцуа дтәаны дысзыӡырҩуан. Аҵыхәтәаны
изуҭахузеи абарҭ зегьы, сҳәеит.
– Ажәакала, афронт ахь сцар сҭахуп, – иҳәеит.
– Хынтә афронт ахь сдәықәырҵахьеит, аха уа
снеиаанӡа чмазарак (ахыхь, амгәахь уҳәа) амшала
ахәшәтәырҭахь сыргон.
Убри аамҭазы Асовет архәҭақәа Европа атәылақәа
рҟны анемеццәа еилаԥыххаауа ԥхьаҟа ацара иаҿын.
– Абра сыштәоу аибашьра еилгар сҩызцәа
ишԥарасҳәо. Сара исыӡбеит иаарласны афронт ахь
сцарц. Сҭыԥаҿы ауаҩы сишьҭоуп, дшаасоулак ҽнак
ара саангылом, – иҳәеит.
Мчыбжьык ашьҭахь леитенантк (Кравченко) диманы дааин зегьы даҳирдырит.
– Абарҭ аҷкәынцәа унапы иануп – сара сцеит, –
иҳәан, зегьы бзиала ҳәа наҳаҳәаны дцеит.
Мызкы ааҵуаны Лутохин иҟнытә асалам шәҟәы
соуит: «Александр! Сара насыԥ дуны исыԥхьаӡоит
афронт аҟнытә сыхәны Болгариа ахәшәтәырҭаҿы
сахьышьҭоу. Шьҭа сҩызцәа рҟны ҿыӷәӷәала сцәажәо
сҟалеит. Иҭабуп ҳәа уасҳәоит ҳаиҩызара бзиа азы.
Ақәҿиарақәа узеиӷьасшьоит, салам рыҭа аҷкәынцәа
зегьы. В. Лутохин». Абри еиԥш иҟоу роуп апатриотцәа
иашақәа ҳәа изышьҭоу.
1991 шықәса ноиабр анҵәамҭазы сгәы-схы
иҭаӡамкәа сара исоуит ақалақь Минеральные воды
апроспект Свобода, 12, ауаҭах 171 аҟны инхо Белоус Васили Иван-иԥа иҟынтә салам шәҟәык. Абар уи
иаҳәо:
«Сара акыр шықәса уажәаԥхьа аус зуан Лабинск араион школк аҟны аҵараҟәша аиҳабыс. 1977
шықәсазы исԥыхьашәеит аҩежьра иагахьаз асалам
шәҟәқәа маҷымкәа. Урҭ зегьы аибашьра ашьҭахь
иҩын, изҩуазгьы апионерцәа роуп.
Абарҭ ашәҟәқәа ирылан Ленинград инхоз
ҭаацәарак рҟынтәи иааз шәҟәык. Урҭ аибашьра
ашықәсқәа раан иахганы Лабинсктәи астаницақәа
руак аҟны иҟаз ҭаацәароуп. Ашәҟәы ианыз ианыԥшуан
ари аҭаацәара гәыкала ишырҭахыз 1943 шықәса
март аҽанааҩнашоз аамҭазы Асовет ар ржәылара
зызнымкылакәа иахыҵны ицоз анемеццәа рҟынтәи
рԥсы еиқәзырхаз асолдаҭцәа реилкаара. Урҭ иаразнак асовет фицарцәа ирыҳәеит рԥсы еиқәзырхаз
агәымшәақәа зусҭцәоу рарҳәарц, аха ирзеилымкааит. Аҭаацәа игәныркылаз жәла заҵәык ауп, аха угьы
инҭкааны ирзымҳәеит: «Таврия, Тамрия, Тария, Тахрия, ихьӡ Александр».
Абри ашәҟәы санаԥхьа инаркны акырынтә аҳәара
ҟасҵеит Қырҭтәыла ателехәаԥшра, арадио,акьыԥхь
рышҟа, аха аӡәгьы аҭак симҭеит.1990 шықәсазы аибашьра иазкны зыҩра саҿу ашәҟәы афырхаҵа еилкааразы сааит Баӷмаран ақыҭаҿы (Аҟәа азааигәара – А.
).). Убри ақыҭаҿы дынхоит сышәҟәы афырхаҵа афицар Амроси Барамиа. Убасҟан ауп сара ианеилыскаа
аԥсуаа шаҟа иуаа разқәоу, рчеиџьыка шҳараку, рыламыс, рыпату уҳәа. Убас абра еилыскааит ажәла Тавриа,
Тамриа, акәымкәа Ҭариа шакәыз, насгьы ишаԥсуа
жәлоу. Ашәҟәы зҩит арадио ашҟа, аха аҭак ҳәа акгьы
смоуит. Убри ашьҭахь, шьоукы изласабжьыргаз ала,
ашколқәа рышҟа аҳәара ҟасҵеит исыцхраарц. Рацәак
мырҵыкәа Афонҿыцтәи абжьаратә школ аҟынтә исоуит аҭак, шәара шәадрес анҵаны. Сгәы самжьозар,
ленинградаа ирԥшаарц ирҭахыз шәара шәоуп. Аҳәара
ҟасҵоит аҭак сзаашәышьҭырц.
Абарҭ ашықәсқәа рыҩнуҵҟала сара сааҟәымҵӡакәа
телехәаԥшрала, радиола, кьыԥхьла аиҭаҳәара саҿуп
афырхаҵа Александр игәымшәареи, ифырхаҵареи,
иуаҩреи инарҭбааны аҿар деилыркаара иазкны.
Асалам ацҵаны Уасил Иуана-иԥа Белоус. 1991
шықәса, ноиабр 14».
Сара ари ашәҟәы ансоу, даара сеигәырӷьеит, сыбла иаахгылеит хҩык ахәыҷқәа диадиа, диадиа ҳәа
рылақәа ҭырхаха исывагьежьуаз, иужәлои, уабанӡатәиу
ҳәа иӷьаҵәы-ӷьаҵәуа исыдгылаз аԥҳәыс
аҳкәажә. Сыжәлагьы сыхьыӡгьы ласҳәеит, аха уи
излалхамышҭ
адырра уадаҩуп.
1991 шықәса, декабр 4 рзы Белоус В. И. аҭак
изысышьҭит агәабзиареи ақәҿиара дуқәеи нацҵаны.
Рыцҳарас иҟалаз, асалам шәҟәы аҭак сшазыԥшыз
Аԥсны аҭагылазаашьа есымшааира еицәахо иалагеит. Ажәакала Белоус иҟынтә исоуз ашәҟәы сара
сеиԥш сҩызцәагьы ирызкуп, аха Аԥснынтәи исыцыз
аҷкәынцәа сара сыда иахьа аӡәгьы дыҟам…
Ҳдивизиа аанҿасрак ҟамҵаӡакәа иахыҵны ицоз
анемццәа ирышьҭаланы ицон. Ахацәа, аҳәса, аҿар
фатәыс ирымаз: аҵәарҩа, азараҟьа ҷыҷы рнапы
иқәҵаны иаҳԥылон. Ҳгәыдыркылон…
Алашьцара ианалага ахысрақәагьы маҷ-маҷ еиқәтәауа
иалагеит. Амлеи ахьҭеи раҵкыс иаҳзеицәахеит
ацәа. Аҵх аҽааҩнашоны маҷк аҟара сыцәеит.
Ԥхыӡрыла аҩны, Лыхны сыҟахуп, Гәдоуҭаҟа сцап
сҳәан, сҭаацәа инараҳәаны амҩа снықәлеит. Километрак снеихьаны сылаԥш нақәшәеит амҩахәасҭа
арӷьарахьтәи аганахь игылаз алаҳаш ҵла дуӡӡа
хәархьла ашьапы нықәкны ихҵәаны ишкажьыз.
Ашьапы ашәпара хыџьара ихҵәан, амахәқәа зегьы урҭ рнаҩсан еилажьын. Есышықәса, лаҳачан
ахәыҷқәа зегьы абра ҳааны алаҳа ҳфон. Уи ааигәара
инхоз Џьынџьуа Ӷьеџьала аӡәы ҳкаҳар ҳәа дшәаны
даҳхылаԥшлон. Ҳаи, иамеикызеи абри алаҳа
хызҵәаз, Ӷьеџьала ус ҟаиҵомызт, нас дызусҭада, даара сгәы иалсит. Убри аамҭазы анемец бзарбзанқәеи
аминамиотқәеи саадырԥшит. Аԥсреи абзареи срыбжьагылоуп, Лыхны сназгазеи, сгәы инҭысҳәааит…
Убри ашьҭахь, шықәсыки бжаки ааҵуаны, азенитчикцәа
рырхәҭаҿы сшыҟаз сыхәрақәа ирыхҟьаны
агоспиталь сҭамлар ҟамлеит. Мызкы ашьҭахь, –
ухәрақәа шьҭа ишәарҭам, мызкы аҩныҟа уца, – рҳәан
аҳақьымцәа ашәҟәқәа сыцҵаны соурышьҭит.
Сааит Лыхны, сҭаацәа рҟны. Ауха сшааз заҳаз
ҳгәылацәа зегьы ааины сырбеит – сраҳаит. Ашьжьымҭан
ҳаныҩагыла ашәаџьҳәаҩ дааин ҳгәыла
Басиаҭ иԥҳа Пица лԥсҭазаара далҵит ҳәа реиҳәеит.
Зегьы рҽеилаҳәаны идәықәлеит, саргьы срыццеит.
Ахацәа 3-4-ҩык раҟара аԥхьа ҳгыланы ҳашнеиуаз,
шықәсыки бжаки уажәаԥхьа афронт аҟны ԥхыӡрыла
ишаазбаз ихыҵәҵәаны, амахәқәа хазы еилажьны,
алаҳаш ду снахагылт.
Исыцыз зегьы ааныскылан ԥхыӡрыла избаз
лабҿаба ишызбаз анрасҳәа даара иџьаршьеит. Аиашазы, ари џьоушьаратә иагьыҟоуп.
Сыԥсшьара аамҭа анынҵәа Гәдоуҭатәи арратә комиссариат аҟны снеит, аррамаҵурахьы сшәыргьежь
ҳәа. – Уаҵәы асааҭ 10 рзы уааи акомиссиа ақәшаҳаҭымхакәа
ҳара арра удәықәҵара азин ҳамам, – рҳәеит.
Адырҩаҽны санааи, аҳақьымцәа зегьы еиқәышаҳаҭны
аррамаҵурахьы сыргьежьра мап ацәыркит.
Иахьынӡасылшоз срыҳәеит, аха ирымуҵәҟьеит,
аррамаҵурахьы сыргьежьра.
– Ҳара аррамаҵурахь уаҳзышьҭуам, аха хымԥада
Қәҭешь уцароуп Аахыҵ-Кавказтәи аҳақьымтә комиссиа
ахысразы, – рҳәеит.
Документла сҽеиқәыршәаны дәыӷбала Қәҭешь
снеит, Аахыҵ-Кавказ аҳақьымтә комиссиа ахысразы.
Аҳақьымтә комиссиа абаҟоу ҳәа санрызҵаа, –
«аа, абни иубо аҩны еихагыла аҵаҟоуп иахьыҟоу», –
рҳәеит. Асааҭ 10 рзы иааит аҳақьымцәа. Сдокументқәа
андсырба ашьҭахь, рацәак мырҵыкәа исыԥхьеит.
Акомиссиа реиҳабы дыԥҳәысын, амаиор ичын лыман.
Инарҳәы-аарҳәуа сыхәрақәа гәарҭеит, исазҵааит
сызусҭоу, иарбан фронту сахьеибашьуаз, убас егьырҭгьы.
Акы еимаркуа иалагеит, аха сара исзеилкаауамызт еимаркуаз. Сгәы излаанаго ала, ахацәа арра
дҳашьҭып, – рҳәеит. Лара мап лкит. Ишакәхалак,
лара лтәы иалыргеит. Аррамаҵурахьы ацара азин
сырымҭеит. Шәҟәыла сеиқәыршәаны соурышьҭит.
Ари 1944 шықәса анҵәамҭазы акәын. Аҩны сыҟеижьҭеи
даҽа мызкы ааҵуаны Гәдоуҭатәи арратә
комиссариат аҟынтә ашәҟәы соуит, иаарласны сырбарц шырҭахыз. Адырҩаҽны арратә комиссариат
аҟны снеит.
– Ҳара иаабоит угәабзиара даара ишыӷәӷәам,
аха ауаа ҳазхом. Араион ашколқәа зегьы рҟны
арраҵара аус аҿар идзырҵауа, ирылазааӡауа ауаа
ҳҭахуп. Аҳәара ҟаҳҵоит мап ҳцәыумкырц, иҳаӡбеит
Афонҿыцтәи абжьаратә школ аҟны ашкол хәыҷқәа
иахьынӡаулшо арратә ҵара дурҵаларц, – иҳәеит
акомиссар.
Макьана аибашьра нымҵәаӡацызт.
–Сара акыр сылшозар, афронт ахь уца шәҳәаргьы
мап ахысҳәаауам, сақәшаҳаҭуп ишәҳәаз, – сҳәеит
сара.
– Аррамаҵурахьы уаҳзышьҭуам, иаҳҳәаз ахьудукылаз азы ҭабуп ҳәа уасҳәоит, – иҳәан, дҩагылан
снапы аасымихит акомиссар. Уи акәхеит, ҩышықәса
Афон-ҿыцтәи абжьаратә школ аҟны ашколхәыҷқәа
арра аус дсырҵауан.
Ашкол аҟны арратә ҵара анапхгаҩцәа зегьы
есымчыбжьа ҩымш (асабшеи амҽышеи) Гәдоуҭа
ақалақь аҟны ҳаизыргон, афицарцәа алекциақәа
ирыԥхьон, ажәабжь ҿыцқәа ҳаилдыркаауан.
Ҽнак зны, изласгәалашәо ала, 1946 шықәса маи
азоуп, ҳҩызцәа аӡәы дҳамбеит. Иҟалеи ҳәа ҳанразҵаа,
абас ҳарҳәеит: «Приморсктәи аурыс бжьаратә
школ
арратә ҵара анапхгаҩы Николаи Анқәаб дҭаркит».
Иҟалаз убри ауп, аурыс школ аҟны аҵара ҳҵар ҳҭахуп
ҳәа инеиуаз аԥсуаа рхәыҷқәа сара априказ сымоуп
аԥсуаа рхәыҷқәа сыдыскылар шыҟамло азы, ақырҭуа
школ ахь шәца ҳәа ралҳәон адиректор. Абри аиашара
аилкааразы Н. Анқәаб СССР Иреиҳаӡоу Апрезидиум
ахантәаҩы М. И. Калинин ишҟа ашәҟәы ишьҭит. Ари
ашәҟәы аилыргаразы Қарҭҟа иаарышьҭит. Қарҭаа, –
«ари ауаҩ иқәнага дақәыршәатәуп», – рҳәан, апартиа
Аԥснытәи абком иазаарышьҭит.
Апартиа Аԥснытәи абком актәи амаӡаныҟәгаҩ
А. Мгьелаӡе идҵала Николаи Мысҭафа-иԥа Анқәаб,
азакәан даҿагылоит рҳәан, дҭаркит.
Абри аҽныҵәҟьа ҳкомандирцәа аӡәы ҳиҳәеит
М. И. Калинин ишҟа абри ахҭыс шыҟалаз иазкны
ашәҟәы ҳзиҩырц. Уи ахы алымҟьо иҩны инықәиҵеит.
Николаи иҩыза Иасон Хәарҵкиеи сареи ҳнапы
наҵаҩны ашәҟәы М. И. Калинин ихьӡала Москваҟа
идәықәаҳҵеит.
Шәхашьыга шәнапала иҟашәҵеит ҳәа ҳазҳәазгьы
ыҟоуп, аха ҳара ҳтәы ҟаҳҵеит.
Ари аус аҭҵаара иалагеит. Приморсктәи аурыс
бжьаратә школ адиректор Лиудмила Герашьченко апартиа обком аҟны илыԥхьеит, иҟалаз шыҟалаз
ралҳәарц.
– Сара инасыгӡон шәара исашәҳәаз, аԥсуа хәыҷқәа
аурыс школ иҭасымҵарц, – лҳәеит лара.
Н. Анқәаб иус анырыӡбо, – «уи ииҩыз ашәҟәы иашам ҳәа биҿагылароуп, мамзар бышколгьы, бпартиагьы уаҳа иббараны быҟам», – рҳәеит дара.
– Уа ҳнеир иаабап, – лҳәан дцеит.
Аӡбарҭаҿы даннарга Лиудмила ус лҳәеит: «Н.
Анқәаб аиҳабыра рҿаԥхьа иқәиргылт азҵаара, аԥсуаа
рхәыҷқәа аурыс школ иҭалар зыҟамлозеи ҳәа.
«Уи диашоуп, азакәан еилазго, аурыс школ аҭалара
азин ҟазымҵо роуп».
Абас, Николаи Анқәаб ишәҟәы дара ирҭахыз рзалымхит. Николаи доурышьҭит. Абри ашьҭахь, Лиудмилеи иареи рынасыԥ еиларҵеит.
1946 шықәса аҩбатәи азыбжазы акомҿареидгыла
Аԥснытәи обком аҟны иуԥхьоит ҳәа, ашәҟәы соуит. Усҟан, иахьуԥхьо умнеир адунеи аадырҳәуан,
иҟалозма.
Сааит Аҟәа, акомҿареидгыла Аԥснытәи обком
аҟны.
– Актәи дыҟаӡам, аҩбатәи амаӡаныҟәгаҩ М. Хәарҵкиа иҟны унеи,– рҳәеит.
– Уа бзиала уаабеит, уахьааз ибзианы иҟауҵеит, –
иҳәеит иара. – Узааҳгаз иааркьаҿны иуасҳәоит, амала
мап мҳәакәа, уазхәыц. Иахьа уара иуқәлоу аҿарацәа
рыла Аԥсны даара иӷаруп. Аррахь ицаз зегьы зымааит, иаазгьы ҵарала еиқәшәам. Ҳара иаҳԥшаауеит аибашьра аҟынтәи иааз аҿарацәа, иаҳҭахуп ҳрыцхраарц.
Шықәсык-ҩышықәса аус анырулак ашьҭахь, иреиӷьу
алԥшааны аҵарахьы иҳашьҭуеит, – ацәажәара даҿын,
Мџьыҭ Шьаақьыр-иԥа Хәарҵкиа.
– Иуҳәо саҳауеит, аха сара сабашәҭаххеи, шәызсыԥхьеи?
– сҳәеит, иажәа снаԥыҩланы.
– Уара узааҳгаз, иуцәымӷымзар акомҿареидгыла
Гәдоуҭатәи араиком ашҟа усура уиааҳгарц ҳҭахуп.
Ишысҳәахьоу еиԥш, шықәсык ашьҭахь аҵарахьы
уҳашьҭыр ҳалшоит, азин ҳамоуп. Москва иҟоуп акомҿареидгылатә
школ, 4–5 шықәса рышьҭахь адиплом
уманы уаауеит Аԥсныҟа, нас умҩа аартуп, – иҳәеит уи.
Аиашазы, сара исҭахын сҵара иацысҵарц, аха акы,
абжьаратә ҵара сымаӡамызт, ҩбагьы, аҵарахь ацаразы иаҭахын аԥара рацәаны. Ажәакала, сақәшаҳаҭхеит.
1946 шықәса, иуль азы акомҿареидгыла Гәдоуҭатәи
араионтә конференциаҿы салырхит араиком
аиҿкааратә ҟәша аиҳабыс.
Абри аҭыԥ аҿы хышықәсеи ҩымзи аус зуан.
Акомҿареидгыла Гәдоуатәи араиком актәи амаӡаныҟәгаҩцәа
хҩык сыԥсахит. Иуадаҩын усҟан аусура. Усҟантәи аамҭазы закәанны иҟан ашьыжь асааҭ
8 инаркны уаха асааҭ 2–3 рҟынӡа аусура. Аԥхьаҩ
дазҵаар ҟалоит асҟаамҭа шәызҿызеи? ҳәа. Ажәакала
иаҳҳәозар – акагьы. Ҳусқәа зегьы ҽынла иҟаҳҵон, уахынла ҷаԥшьаҩык иаҳасабала ҳтәан.
Аиашазы, хаҭала сара аҵарахьы сахьырмышьҭыз
сгәы иалоуп акәымзар, акомҿареидгыла араиком аҟны
аусура сыԥсҭазаараҿы акырӡа исыцхрааит. Акы, араҟа
уаҩы иԥылоит аԥсҭазаара иқәнаргыло азҵаарақәа
зегьы, инарҵоит урҭ рыҭҵаашьа, рыӡбашьа,
реилыргашьа, нас аԥсҭазаараҿы лҵшәас ироуа. Ҩбагьы, аҿар
рыҩныҵҟа аусура – ари рҵага дуӡӡоуп. Дааҟәымҵӡакәа
ихы аус адиулалароуп, изымдыруа иҵалароуп, уи
есқьаангьы идыруазароуп аҿарацәа иара еиԥш даргьы
рдырра иацырҵарц шырҭаху. Ажәакала, араиком аҟны
аус зуа аҿар рԥсҭазаара иԥсҭазааразароуп, ргәырҩа
игәырҩазароуп, ргәырӷьара
игәырӷьаразароуп, мап
анакәха имаҵура аанижьроуп.
Араиком иамамызт атранспорт, араион зегьы
шьапыла
уахысыр акәын. Убас ишыҟазгьы, абар
шьҭа 60 шықәса инареиҳаны ишҵуагьы, иахьагьы исгәалашәоит хамеигӡарала аус зуаз акомҿараа
рацәаҩӡаны.
Исгәалашәоит. 1948 шықәсазы Аԥсны аџьажәлар
рмахәҿа иалыршаны аџьықәреи, аҭаҭын, ачаи, ауҭраҭых
уҳәа аҽаҩра ду шаадрыхыз. Апартиеи аиҳабыреи
арҭ ақәҿиарақәа рыхә ҳаракны иршьеит, даҽакала
иаҳҳәозар, аҽаҩра ду аазрыхыз анхацәа, аҳәса,
аҿарацәа жәпаҩык Асоциалисттә Џьа Афырхаҵа ҳәа
ахьӡ ҳаракқәа рхырҵеит, иҟоуп зқьҩыла аорденқәеи,
амедалқәеи, аҳаҭыртә грамотақәеи занашьазгьы.
1949 шықәсазы Москва имҩаԥысуан изаамҭанызтәи
ВЛКСМ аизара ду. Уахь ақалақьқәеи, араионқәеи,
ареспубликақәеи, аобластқәеи рҟнытә иалырхуан
аделегатцәа. Акомҿареидгыла Гәдоуҭатәи
араиком
аҟнытәи акомҿараа реизара ду ашҟа делегатцәас
иалҳхит Абӷархықә ақыҭан инхоз, 1948
шықәсазы аџьықәреи, аҭаҭын, ауҭраҭых уҳәа аҽаҩра
ду аазрыхыз, Асоциалисттә Џьа Афырхаҵа ҳәа ахьӡ
занашьаз ҩыџьа аҭыԥҳацәа Лиуба Шамбеи Зина
Багаҭелиеи. Ари ахҭыс дара аделегатцәа реиԥш, араион аҿарацәа рзгьы гәышьҭыхган, ҿырԥшыга дуӡӡан.
Москва иахьнеиз даара патуқәҵарала ирыдыркылт. Уантәи Асовет Еидгыла аҿарацәа гәыԥҩык
насыԥ дуны ирзыҟалеит Жәлартә Китаи аҳҭнықалақь Пекинҟа ацара. Ари аделегациа далахәхеит
аԥсуа ԥҳәызба Зина Багаҭелиаԥҳа. Пекин имҩаԥысуаз
аҿар реиԥылара иҽалаирхәит, дрылатәаны ипатреҭгьы
ҭихит Мао Цзе-дун. Зина илбаз-илаҳаз лҿы
илзамырҳәо, насыԥ ду лыманы дааит лыҩныҟа,
Абӷархықәҟа.
Абарҭ аҭыԥҳацәа Москваҟа акомҿараа реизара ду ахь рдәықәҵаразы даара аџьабаа адызбалеит. Изааӡарызеи, ӡӷабцәақәак ирзымдырӡо шьоукы
ирыцҵаны Москваҟа рдәықәҵара даара бзиа ирбомызт излыҵуаз рҭаацәарақәа. Аха сара насыԥ дуны
исыԥхаӡоит урҭ рхы-рыԥсы иақәгәырӷьо, еибгаизҩыда рыҩныҟа иахьааз. «Ала иабо ахы иаԥсоуп»
рҳәоит.
Иахьа шьоукы-шьоукы апионер, акомҿареидгыла
уҳәа аҿар рааӡараҿы, аиашамҩа ранҵараҿы акгьы
иаԥсаӡамшәа иалацәажәоит. Урҭ урықәшаҳаҭхартә
иҟам. Иашоуп, усҟантәии иахьатәии аҿарацәа рҭагылазаашьа еиԥшым. Усҟантәи аҿар аиакәымҟаҵаразы
аамҭа рымаӡамызт. Избан акәзар акомҿареидгылатәи,
азаанаҭеидгылатәи, ауаажәларратәи организациақәа,
арҵаҩцәа, анацәа, абацәа уҳәа есқьаангьы урҭ
ирхылаԥшуан. Аиакәым ҟазҵо дааԥхьаны акомҿараа,
арҵаҩцәа, аҭаацәарақәа ддырԥхашьон, иқәыӡбон,
дахьдырхәуан. Арҭ зегьы аҿар рааӡараҿы, аиашамҩа
ранҵараҿы даараӡа ацхыраара ҟарҵон.
Еиҵагылауа аҿар ииашаны рааӡара: рыԥсадгьыл,
руаажәлар рбзиабара, апатриотизмра, аиҳабы
ихаҵгылара,
аԥҳәыс пату лықәҵара уҳәа еилыхха иаадырԥшит Аџьынџьтәылатә еибашьра Дуӡӡа
ашықәсқәа
раан, абиԥара ҿарацәа рхымҩаԥгашьа,
рԥсадгьыл ахьчаразы ирылдыршаз абзиабареи,
агәымшәареи, афырхаҵареи рыла.
Хыхь ишысҳәахьоу еиԥш, сара жәаҩа шықәса
инареиҳаны акомҿартә организациақәа рҟны аус
зуан, Аџьынџьтәылатә еибашьра Дуӡӡа ашьҭахьтәи
ашықәсқәа раан, аамҭа даараӡа ибааԥсын. Изласгәалашәо
ала килограммк ача 80 мааҭ иаԥсан,
ақалԥад – 50 мааҭ, ауалафахәы 500 инадыркны 1000
мааҭ иреиҳамызт. Акыр шықәса афатә зегьы талонла
акәын ишҳауаз. Ақыҭаҿы акәзар, анхацәа ирымамызт
ацәмаҭәа, имаҷын аҽагақәеи ажыгақәеи змаз. Аха сара
исыздыруам ахныҟәгара цәгьоуп, схәыҷқәа ирҿасҵо
сымам ҳәа аӡәы игәыла дицәӷьычуа, аҳәа, акәты, ажә,
ацә иӡеит ҳәа. Ус здырбалоз иқәыӡбаны иқыҭа далырцон. Аицхыраара рыман. Ирацәан аҳәсеибацәа
– зхацәа, зашьцәа, зыҷкәынцәа аибашьраҿы иҭахаз.
Урҭ ирыцхраауан. Рымхқәа ларҵон, идрашәон, амҿы
рыгрыжьуамызт. Ажәакала, ауаа бзиа еибабон, аӡә
ихьаа зегьы ирхьаан, аӡәы игәаҟра зегьы иргәаҟран.
1948 шықәса, ҽаҩраҭагалан, ажәлар иаарылаҩит:
«Иаарласны аҭырқәцәеи абырзенцәеи Аԥсны иналганы рԥсадгьылқәа рахь идәықәырҵоит» ҳәа. Урҭ
рыбжеиҳараҩӡак Аԥсны ииз, иааӡаз, шьала-дала,
жьра-цәарала аԥсуаа ирзааигәаз ракәын. Ажәакала,
урҭ Аԥсни аԥсуааи ирмыцхраауазар ирԥырхагоу ак
ҟарҵомызт. Ирацәаҩын аибашьра Дуӡӡа иалҵны
иааз.
Аҭырқәцәа ахәҳахәҭра бзиа ирбон, иазҟазан,
адәқьанқәа зегьы дара рнапаҿы иҟан. Акы аазхәарц
инеиуаз зегьы еихаччо ирԥылон, фатәык-жәтәык
аазхәо, ҳамҭак имҭакәа доурыжьуамызт.
Абырзенцәа ракәзар, урҭ ҭеразцәан, ахацәеи
аҳәсеи рымаҭәа бзианы ирӡахуан, ирҳәаз ҳәан, ируз
ун, излоугәамԥхауа акы иалаҟамызт. Аҿар рҩныҵҟа
ирацәан аспортсменцәа бзиақәа. Гәдоуҭатәи
ашьапылампыл акоманда «Динамо» аҟны ихәмаруаз
рыбжеиҳараҩык абырзенцәа ракәын. Аџьынџьтәылатә
еибашьра Дуӡӡа иалагаанӡа ари акоманда Аԥсны иреиӷьу акомандақәа ирылаԥхьаӡан. Уи
ааӡамҭацәа: В. Ҭарба, З. Ҭарба, А. Инал-иԥа, Хазыроглы, Б. Хвичиа, Папондопуло, Сирокашиш уҳәа
ирыцназгоз маҷын…
Ҳәарас иаҭахузеи, аҭырқәцәеи абырзенцәеи рахгаразы ажәлар ираҳаз даара игәырҩаргеит, аха рнапы
ианызеи, аҳәынҭқарра иҟанаҵаз ақәҵара зегьы рзы
закәанын. Шьоук рыла иҳаҳаит, иаҳҳәап аҭырқәа, ма
абырзен рыҳәсақәа аԥсуаазар иара дахыргоит, аха
дара ақәшаҳаҭзар рхәыҷқәеи дареи Аԥсны иаанхар
ҟалоит ҳәа.
Ҽнак зны гәыԥҩык акоммунистцәа апартиа Гәдоуҭатәи
араиком аҟны ҳаизыргеит. Апартиа араиком
аҩбатәи амаӡаныҟәгаҩ Г. Ԥлиа дааин зегьы аԥсшәа
наҳаиҳәан, ҳааирӡырҩит: «Иахьа шәзеизаагаз зҵаара
заҵәык азоуп», – иҳәеит.
Асиа аашьҭыхны дасу ҳахьцоз ақыҭақәа аиқәыиԥхьаӡеит.
– Уаха аҩнуҵҟатәи аусқәа русзуҩцәа машьынала инеины, абарҭ ақыҭақәа еиқәысԥхьаӡаз рҟны
инхауа аҭырқәцәеи абырзенцәеи рҭаацәа нарыдкыланы иахганы иргоит. Адәыӷбақәа гылоуп Приморски аихамҩатә баӷәазаҿы. Шәара шәзаҳашьҭуа
машәырк ҟамларц азоуп. Иахьынӡауа урҭ ихааны
ирацәажәатәуп, урҭ иахьыршьуа иргом. Ҳара излаадыруа ала, урҭ иахьнеиуа ҩныла-дәныла зҳәаз
еиԥш, зегь рыла еиқәышәшәа иҟоуп. Ари аус даара ҟәышрала имҩаԥгатәуп, – иҳәан, дасу ҳахьцоз
ақыҭақәа еиҭа даҳзаԥхьеит.
Сара Оҭҳара ақыҭа садырҵеит. Ари ақыҭаҿы инхон даара исзааигәаз ҭырқәа ҭаацәарак. Аҭаацәа раб
сан лабԥса Мамеҭ Чақмач-оглы иакәын. Уи ихылҵны
иман хҩык аԥацәа. Аиҳабацәа ҩыџьа ҭаацәаран,
рыҳәсақәа ԥсыуа ҭыԥҳацәан, дара аҷкәынцәагьы
ианакәызаалак ҳҭырқәцәоуп рҳәаӡомызт. Раб заҵәык
иакәын аҭырқәшәа здыруаз, аԥсшәа бзианы иҳәон.
Аешьцәа ҩыџьа, аиҳаби аиҵбаӡеи Аџьынџьтәылатә
еибашьра Дуӡӡа активлаҵәҟьа иалахәын. Аҳамҭа
дуқәа рыманы иааит аибашьра ашьҭахь.
Ахәылбыҽха Оҭҳара аусҳәарҭаҿы снеит. Урҭ исарҳәеит
рқыҭаҿы ҩ-ҭӡык аҭырқәцәеи ҩ-ҭӡык абырзенцәеи
шахырго. «Даара иаҳџьабоит иахьахырго,
аха иҳамчузеи, азакәан зегьы рзы изакәануп», –
рҳәеит. Сара иахьысҭахыз ҭаацәарак рҟны саанҿасит.
Ауха, асааҭ 3–4 реиԥш, амашьынақәа рбжьы аагеит.
Ҳҩагылеит аԥшәма Мақсими сареи, ҳҽааилаҳәаны
амашьынақәа ҳнарышьҭалан Чақмач-оглы рҭаацәараҿы
ҳнеит. Амилициа ашҭахь ҳнармышьҭит. Аҭаацәа
зегьы рҽазыҟаҵаны иҟан, рымаҭәақәа рыманы
амашьынақәа рышҟа рҿаархеит. «Уара, Қьаазым, аибашьра Дуӡӡа уалахәын, аешьцәа шәеиҵбаӡагьы уаргьы ара шәаанхоит, шәаби, агәыбжьанытәи шәашьа
иҭаацәа наидкыланы иахымҵыр ҟалом», – рҳәеит.
Аешьцәа реиҵбы, «сара саб аҭаҳмада дахьыжәго
сицымцар зуам», иҳәан днеин амашьына дынҭалеит.
Абас, аб, Мамеҭ, иҷкәынцәа Ерыфи Платони (Ҳаилыми),
Ерыф иԥҳәыс Какашьа Бжьаниаԥҳа лхәыҷқәа
ҩыџьа налыдкыланы ирыманы ицеит.
Ашьжьымҭан Оҭҳара аусҳәарҭаҿы снеин,
амаӡаныҟәгаҩ Лиуба Мықәԥҳа ашәҟәы лсырҩит
Ерыф Чақмач-оглы иԥҳәыс Бжьаниаԥҳа дшаԥсуоу
азы. Ашәҟәы астаршыни лареи рнапқәа нанҵаны Лиубагьы саргьы асааҭ 2 рзы Приморск ҳааит. Хьҭоуп,
ақәа леиуеит, аҳәынҵәа узылсуам, арахь алыгажәцәа,
аҳәса, ахәыҷқәа лаӷырӡышаха аилагьыжьра иаҿуп.
Адәыӷба анапхгаҩцәа ҳаԥшааит, иҳамаз ашәҟәы
дҳарбеит. Акыр аамҭа еилацәажәон, нас инасыԥхьан
Абжьаниаԥҳа лхәыҷқәа налыдкыланы иаага рҳәеит.
Урҭ сыманы санааи, арҭ рхы иақәиҭуп, аҩныҟа ижәга
рҳәеит. Абас Какашьа лхәыҷқәеи лареи ааидкыланы
аҩныҟа иаагеит.
Аешьцәа рҩыџьагьы раб дрыманы Казахсҭан инеит. Абзиа абаҟоу, аха амлеи ахьҭеи иадыркӡомызт.
Аха рацәак мырҵыкәа 80 шықәса ирҭагылаз раб
даачмазаҩхан иԥсҭазаара далҵит. Аешьцәа реиҵбы
Платон Аџьынџьтәылатә еибашьра Дуӡӡа аан Асовет Еидгыла амаршал А. Васильевски ирхәҭаҿы
сҭаршынас дыҟан. Ажәакала, урҭ ибзианы еибадыруан. Раб данԥсы ашьҭахь Платон даалаган иҭаацәа
зықәшәаз арыцҳара зегьы нанҵаны Васильевски
ишҟа ашәҟәы ишьҭит. Мызкы мҵыкәа аҭак Казахсҭан
аиҳабыра ироуит, аешьцәа Чақмач-оглы иаарласны
рҩныҟа иоушәышьҭ, излацауа рыгшәмыжьын ҳәа.
Платон, сара ҳаб ибаҩқәа цқьахаанӡа саангылоит,
уара аҩныҟа уца иҳәан, иашьеиҳаб Ерыф аҩныҟа
ддәықәиҵеит. Шықәсык ашьҭахь, раб ибаҩқәа
ааҵхны аҭанақьтәы ҭоубыҭ хәыҷы инҭаҵаны ателеграмма ааишьҭит, саб ибаҩқәа сыманы абри аҽны
Адлер снеиуеит, шәысԥыл ҳәа.
Рҭынхацәа зегьы Адлер инеин раб ибаҩқәа Оҭҳара
иааганы ран дахьжыз анышә иамардеит.
Аӡәгьы издырам 1948-тәи ашықәс азы Аԥсны
инахганы иргаз аҭырқәцәеи абырзенцәеи шаҟаҩ
рыцҳарыла
иҭахаз, урҭ ирхыргаз агәаҟра, амлакра,
ахьҭакра. Иашоуп, усҟан иахганы иргаз рахьынтә
Аԥсныҟа иааз ыҟоуп, аха шаҟаҩы иахьагьы изааӡаз
рԥсадгьыл Аԥсны иаҟәыганы иҟоузеи.
1993 шықәсазы Аԥсны иқәҵны ицаз ақырҭцәа
лабҿаба ирбеит харада-барада ауаа арыцҳара рақәыршәара
шаҟа рыцҳара ацу, шаҟа гәнаҳара ацу. Ари
зегь рзы ҿырԥшыга дууп. Агәнаҳара ҟазҵауа ауаҩы
бзиа дақәшәаӡом. Убри азоуп изырҳәауа: «бжьынтәы
ишәа, знык ихҵәа» ҳәа.
Исгәалашәоит, 1974–1975-тәи ашықәсқәа раан
Гәылрыԥшь
араион Акаԥа ақыҭан Бырзентәылантә
игьыжьны иааит гәыԥҩык абырзенцәа. Дасу рыҩнқәа
рҟны ианнеи, ақырҭцәа ҩнан. – Ҳара ҳааит,
ҳаҩнқәа ҭашәырцәы, – анырҳәа, – шәара шәыҩнқәа
ҳара иҳаздыруам, арҭ аҩнқәа зтәу ҳара ҳауп, – рҳәеит
ақырҭцәа. Ажәакала урҭ ашьакаҭәарахьы икылеибагеит. Қырҭтәылатәи Акомпартиа Ацентр Комитет актәи амаӡаныҟәгаҩ В. Мжаванаӡе даанагеит. Аҵыхәтәаны ақырҭцәа Акаԥа иалганы иргеит,
абырзенцәа иахьагьы инхауеит.
Ари ҳара иаҳнарбауеит ақырҭцәа Аԥсны зегьы
ҭарцәны рнапаҿы аагара шәышықәсала ишазхәыцуа,
аха аиаша ианакәызаалак аиааира агоит.
Сара исҳәарц сҭахым усҟантәи аамҭазы зынӡа зегьы татаԥшьын, акәтаӷь мцада иџьуан ҳәа. Усҟангьы,
уи ашьҭахь акыраамҭагьы ажәлар рԥсҭазаараҿы даара иԥырхаган, ргәы канажьуан амилаҭ реиҟарамра,
амилаҭ реилыхра, амилаҭ маҷқәа ратәамбара.
Иахьагьы сгәы ихьшәашәаӡа иалоуп сҵара иацысҵарц
сҭахуп, абзиаразы ҳәа расҳәарц апартиа
Гәдоуҭатәи араиком амаӡаныҟәгаҩ Р. Бохуа иҟны саннеи сышидикылаз.
– Ҳара аус ҳацуур уҭахымзар, иахьуҭаху уца, арахь
уаҳа уқәымлан, – иҳәеит уи, – аҵарахьы уцозар амҩа
бзиа уақәшәааит, уаналгалак арахь уаҳзаа ацынхәрас.
Ԥшьышықәса ирзынаԥшуа хеигӡарак ҟамҵаӡакәа,
сгәы ҭыӷьӷьаа аҿар џьара бзиарак ахь иҳазкылгандаз,
рыԥсадгьыл, руаажәлар бзиа ирбо рааӡара ҳалшандаз
ҳәа сзышьҭаз сусура зегьы ҳаҭырк, патук ақәымҵаӡакәа
аӡы инеиҭеит. Сара сымацара сакәындаз, Бохуа имшала шаҟаҩ акоммунистцәа иашақәа апартиа иалцозеи,
рмаҵурақәа ирымхузеи, шаҟа талант ԥхасҭахазеи.
Уи иаҵкыс излеиӷьзеи апартиа Аԥснытәи обкоми,
Гагратәи, Аҟәатәи, Очамчыратәи, Гәылрыԥшьтәи,
Галтәи араикомқәеи, Аҟәатәи, Тҟәарчалтәи ақалақьтә
комитетқәеи рмаӡаныҟәгаҩцәа,
араинагӡкомқәеи
ақалақь нагӡкомқәеи рнапхгаҩцәа.
Аԥсуа жәлар рхатәы бызшәала изымцәажәо
рыҟаҵара
акәымзи изызкыз 1944 шықәсазы аԥсуа
школқәа зегьы ақырҭуа школқәа рахь риагара?
Изеиԥшрақәадаз дара аԥсуа школхәыҷқәа аҵара
дзырҵоз?
Урҭ рыбжеиҳарак Жәыргьыҭтәи ҩышықәсатәи
арҵаҩратә техникум иалгаз ракәын. Усҟан ари
атехникум аҟны ирыдыркылоз абжьаратә школ изалымгоз, аҵара ззымҵоз ракәын. Нас абанҭ роума
ҳара ҳхәыҷқәа знапы ианыз, аҵара дзырҵоз?
Ишысҳәахьоу еиԥш, акомҿареидгыла Гәдоуҭатәи
араиком аҟны ԥшьышықәса ирзынаԥшуа аус зуан,
схы сеигӡомызт. Аҵарахьы сцар сҭахуп анысҳәалак,
сынтәа заҵәык уаагыл, ҳаԥхьа ҳара уҳашьҭуеит ҳәа,
сжьауа сааргон. Сгәы аныԥҵәаӡа, 1949 шықәса, август 1 инаркны ԥсшьара сцеит. Сыԥсшьара мшқәа
ирылагӡаны
Қәҭешьтәи ашьхатә ҵараиурҭаҿы сцаны аԥышәарақәа ҭины сааит. Убри ашьҭахь ауп
арзаҳал ҩны аҵарахьы сцоит, смаҵура аҟнытә
схы сақәиҭышәтә ҳәа араион аиҳабыра ианрасҳәа.
Избанакәзар,
аԥышәара рыҭаразы сцоит сҳәар,
сшырмышьҭуаз здыруан.
Аха сахьнеизгьы исықәымҿиеит. Аҩбатәи акурс
саналга, ҳкласс астудентцәа зегьы практика ҳасабала
Тҟәарчал ашахҭаҿы мызкы ҳаарышьҭит. Апрактика
анҵәара жәабаҟа мшы шагыз, ҽнак ашахҭа санҭыҵ
исарҳәеит уаха асааҭ 12 рзы апартиа Тҟәарчалтәи
ақалақьтә комитет актәи амаӡаныҟәгаҩ В. Балаваӡе
дузыԥшуп ҳәа. Сара уи ахаангьы дсымбацызт, иӡбахәгьы
смаҳацызт. Аиашазы, сҭаацәа рышҟа иҽеимыз
ак иаҳазар акәхап сҳәан, апартиа ақалақьтә комитет
аҟны сааит ауыха, асааҭ 12 рзы.
– Улеи, дузыԥшуп, – иҳәеит адкыларҭаҿы итәаз
аҷаԥшьаҩ.
– Уа бзиала уаабеит, – иҳәан инапқәа рџаџаӡа
даасԥылан, снаганы снаиртәеит. Нас днеин иҭыԥаҿы
днатәеит. – Ыы, у-Гәдоуҭатәума, иарбан қыҭоу уахьиз? – Азҵаарақәа сыҭауа схы-сҵыхәа зегьы еиликааит В. Балаваӡе.
– Сара сызуԥхьаз шьҭа иуасҳәап, – иҳәан, ацәажәара
дналагеит. – Ҳара иаҳҭахуп аҭыԥантәи акадрқәа
ҳааӡарц, амаҵурақәа раҳҭарц. Уара ашьхатә ҵара
уашьҭоуп, аха еиҳараӡак ҳара иҳамам апартиатәи
акомҿареидгылатәи кадрқәа роуп. Сара излаздыруала, уара аҿар рааӡараҿы, рԥызараҿы аԥышәа ду
умоуп. Ажәакала, уҵара ааныжьны арахь уаҳзаароуп,
– иҳәеит Балаваӡе.
– Даҽа ҩышықәса роуп исыгу, нас арахь саауеит, –
сҳәеит сара.
– Иуҳәаз саҳаит, аха сара исҳәаз уара узы иреиӷьу
усуп, уаҳа акгьы ахумҳәаан, – иҳәан ателефон
аақәихит. – Аҭыԥҳа, иаарласны апартиа Қәҭешьтәи
ақалақьтә комитет актәи амаӡаныҟәгаҩ Нарсиеи сареи ҳаимабдароуп, – иҳәан атрубка нықәиҵеит.
Минуҭқәак рышьҭахь аҭел абжьы геит. – Аа, аҩ.
Нарсиа, хәылбзиа, ари иуацәажәо Васо Балаваӡе
соуп, Тҟәарчалнтәи. Иҟоузеи, бзиарас ишәымоузеи?
аамҭа акыр ицахьеит, иаарласны исҭаху уасҳәап, –
иҳәан даасҿаԥшит. – Убра, шәара шәышьхатә техникум аҟны аҵара иҵауеит ҳара даара иаҳҭаху
аԥсыуа ҷкәынак, ашәҟәы данҵеи, Ҭариа Александр
Мақьҭаҭ-иԥа. Аҳәара ҟасҵоит иаарласны ипартиатә
документқәа Тҟәарчалҟа идәықәышәҵарц. Уи ҳара
аҵара дуқәа рахь дҳашьҭырц ҳҭахуп, даара акыр
иаԥсоу ҷкәыноуп, еилукаама? Уаҳа аџьа усырбом,
абзиаразы, – иҳәан иикыз атрубка нықәҵаны сышҟа
даахьаҳәит.
– Нарсиеи сареи еибаҳҳәаз умаҳаи, сара абзиара уазыскыр сҭахуп, аҵараҳәа уара хьаас иумоу азы,
сара агәра усыргоит, шықәсык ашьҭахь Москватәи
апартиатә школ ашҟа ушаҳашьҭуа. Уи уалганы уаар,
нас уара узы ашәқәа зегьы аартуп, – иҳәеит Балаваӡе.
(Ари шеижьагоу умбо иҟамызт, аха усҟан узыхҟьа
узымдырӡо уԥхасҭартәыр алшон).
– Уаҵәыҵәҟьа Қәҭешь уцаны умаҭәақәа зегьы уманы ушиашоу сара сҟны уааи. Уара уаанӡа умаҵура,
уҩны-угәара зегьы ӡбахоит, – иҳәан дҩагылт, шьҭа
уца ҳәа аанарго.
Адырҩаҽны изаҳаз сҩызцәа иргәамԥхеит исзыруз,
аха рнапы ианызеи. Ахәылбыҽха Очамчыра сааин,
адәыӷба сынҭаланы Қәҭешь снеит. Ҳтехникум адиректор иҟны снеит, абасоуп иҟоу ҳәа, иасҳәарц.
– Сара издыруеит зегьы. Даара сгәы иалоуп
ҳтехникум алгаха ахьурымҭаз, аха даҽакала аиаша
ҟауҵеит, избан акәзар, иахьатәи аамҭа зеиԥшроу
ала урҭ уԥхасҭартәыргьы рылшоит, – иҳәеит аҩыза
Микелаӡе.
Сымаҭәа хәыҷқәа аасгәыдкыланы, Қәҭешьаа
снарылҵын Тҟәарчал сааит. Апартиа Тҟәарчалтәи
ақалақьтә комитет аиҿкааратә ҟәша аиҳабы С. Ҭарба
иҟны снеит, уажәшьҭа сахьырышьҭуа аилкааразы.
– Уара уус ҳалацәажәахьеит. Уаҵәы асааҭ 2 рзы
ашахта №2 аклуб аҟны унеи. Акомҿареидгыла ақалақьтә
комитет амаӡаныҟәгаҩ Шоҭа Гвазавеи сареи
убра ҳнеиуеит, – иҳәеит Ҭарба.
Асааҭ 2 рзы ашахта аклуб аҟны аизара иаҿын
ашахтиорцәа ҿарацәа. Издыруа аӡәгьы дыҟам.
Сара студентк иаҳасабала апрактика сахьахысуаз
актәи ашахтаҿы акәын. Ус С. Ҭарбеи Ш. Гвазавеи ааит.
Аԥсшәақәа анааибаҳҳәа ашьҭахь, аклуб ахь
инҳаԥхьеит. – Ухал арахь, – иҳәан, Ҭарба сыжәҩа
аанкыланы апрезидиум ахь дынсыԥхьеит. Иаразнак
еилыскааит ашахта акомҿареидгылатә организациа
амаӡаныҟәгаҩыс салырхырц шырыӡбаз. «Акомҿараа
ақәшаҳаҭхару», – сгәы инҭысҳәааит.
– Аҩызцәа, акомҿараа (150-ҩык раҟара тәан).
Иахьатәи ҳаизараҿы зҵаарак ауп ҳазлацәажәо.
Ишыжәдыруа
еиԥш, шәара шәмаӡаныҟәгаҩ иусура аԥсыҽразы дамхуп. Иахьа абра дҳацуп акомҿареидгылатә
организациақәа рҟны акыр шықәса аус
зухьоу, аԥышәа ду змоу аҩыза Ҭариа А. М. Сгәы иаанагоит, шәкомҿартә хеилак маӡаныҟәгаҩыс иалхра
шәақәшаҳаҭхап ҳәа. Азҵаарақәа шәымазар иҳашәҭа,
ҳаргьы рҭак ҟаҳҵоит, – иҳәеит Ш. Гвазава.
– Иааркьаҿны ибиографиа ҳаиҳәааит, – иҳәеит
комҿар ҷкәынак. Сара иааркьаҿны ирасҳәеит сызнысыз сыԥсҭазааратә мҩа атәы. Уи акәхеит, 1951
шықәса, март азы ашахта №2 акомҿареидгылатә хеилак амаӡаныҟәгаҩс салырхит.
Усҟантәи аамҭазы аҩбатәи ашахта егьырҭ ашахтақәа
зегьы иреиҳан аусуцәа рхыԥхьаӡарала, аха
арацәаҵхраҿы ашахтақәа зегьы ирыҵахон, еиҳараӡак
ашахта анапхгара рхарала. Сара убра саннеиуаз аламҭалазы араҟа ҿыц аусурахь инаган: ашахта аначальник В. Ревишвили, апарторганизациа
амаӡаныҟәгаҩ Б. Лагәлаа, азаанаҭеидгылатә комитет
ахантәаҩы А. Цаава. Ажәакала ашахта анапхгара ҿыц
алхын.
– Уаҵәы шьжьымҭан «Тҟарчалрацәа» атрест
аиҳабы Архип Мирон-иԥа Лабахәуа иҟны унеи, излаздыруала уи инапы иануп нхарҭала уеиқәыршәара,
– иҳәеит С. Ҭарба данцоз.
– Уа бзиала уаабеит арԥыс, сызлаухәаԥшуа ала,
уара аҩбатәи ашахтаҿы ҿыц аусура иалагаз уоуп,
– иҳәан, илақәа ихаччо, ишиаҭәоу деинааланы
дҩагылан аԥсшәа саҳәаны снаиртәеит. Аҩыза Хахамов бсызиԥхьа, – иҳәеит иааҩнашылаз аԥҳәыс лышҟа
дынхьаԥшын.
Минуҭқәак рышьҭахь Хахамов дааҩналеит.
Аԥсшәақәа анааибырҳәа ашьҭахь, Архип Мирон-иԥа
ҿааиҭит:
– Аҩыза Хахамов, абри аҷкәын иацы аҩбатәи
ашахтаҿы акомҿараа рхеилак амаӡаныҟәгаҩыс далырхит. Иаарласны нхарҭала деиқәыршәатәуп:
ауаҭах, акаруаҭ, ацәарҭа, ахыза, астол, асқам, амҳаҵә…
Еилукаама исҳәаз?
– Ааи, Архип Мирон-иԥа. Ауаҭах азы, атрест
аҿаԥхьа игылоу аҩнаҿы иҭацәу иаҳҭар ҟамлаӡои?
– Аа, ибзиаҵәҟьаны исгәалауршәеит. Иара
абыржәыҵәҟьа днаганы ирба, ацаԥхақәа иҭа, нас
иаҭаху зегьы…
– Ибзиоуп, – дақәшаҳаҭхеит Хахамов.
– Зны ҭынч ҳаицәажәап. Уажәазы иааркьаҿны
иуасҳәо абри ауп. Аусуцәа ҿарацәа бзиа урбар ирылумыршо акагьы ыҟаӡам. Абри даара уазхәыц. Иуҭаху
акыр ҟалозар, уԥхамшьакәа сара сҟны уаакыдгыла...
Уца. Абзиаразы, – иҳәан аԥсшәа насаҳәаны иҭыԥаҿы
днатәеит, абас зегь рыла сеиқәыршәаны. Шьҭа
иаҭахыз аусура акәын.
Рацәак мырҵыкәа имҩаԥысуеит акомҿареидгыла
Тҟәарчалтәи ақалақьтә комитет изаамҭанутәи аконференциа. Абри аконференциаҿы акомҿареидгыла
ақалақьтә комитет абиуро алахәылас салырхит.
Раԥхьатәи амшқәа инадыркны еилкаатәын
ашахтаҿы шаҟаҩы акомҿараа ыҟоу, шаҟа еиҵбыратә
организациа ыҟоу, шаҟа мзы ахшәаатәы рымшәацкәа
иҟоу, аҿар зегьы нхарҭала ишеиқәыршәоу, ирыгуирыбзоу уҳәа азҵаарақәа.
Ҩымз сцәақәӡит, аха акомҿараа шаҟаҩы аус руаз
шьақәсыргылеит – 505-ҩык, акомҿартә организациақәа
13, ахшәаатәы ашәара акәзар, 75–80 процент акомҿараа хымз инаркны ҩышықәса рҟынӡа
изымшәацыз ыҟан.
Амзызқәа рацәоуп. Усҟан аусуцәа ҿарацәа Тҟәарчалҟа
иааргон Молдавиантәы, Аладахьтәи Украинантәи,
Урыстәылантәи, ҩба, ара ианааи ашахтаҿы
иҟаз акомҿартә хеилак анапхгаҩы рацәак
дашьҭаӡамызт акомҿараа русура арманшәалара.
Ирымшәацкәа иҟаз акомҿартә шәахтә (взносы)
иартәон 33 нызқь мааҭ. Ари иаҭаххеит даара дыррала азнеира, даҽакала иаҳҳәозар, иаҭахын инеизакны
иаразнакы рымхра акәымкәа ҩба-ҩба, хԥа-хԥа мза
рымхрала, рыгәшәа ҳәаны рхатәгәаԥхарала есымза
иршәауа рыҟаҵара.
Иага уадаҩра ҟалазаргьы, ԥшьымз рыла капеик
рықәымкәа зегьы ршәахтәқәа ршәеит. Аӡәзаҵәык
идамхаргьы акомҿарра далымҵит.
1951 шықәса аҩбатәи аквартал азтәи аусура аихшьалақәа иаадырԥшит ақәҿиара шьахәқәа.
Тҟәарчалтәи аҩбатәи ашахта ҳамҭас иарҭеит СССР
Аминистрцәа Рсовети, Зегьеидгылатәи азаанаҭеидгылақәа
рцентртә совети иртәу еиҭаҵуа Абираҟ
Ҟаԥшьи 600 нызықь мааҭ аԥареи. Ари ашахта аусуцәа
зегьы рзы, еиҳараӡак акомҿараа рзы иааира дуӡӡан.
Ари аиааира иазкыз аизараҿы ашахта аколлектив
ақәҵара рыдыркылт иранашьоу Абираҟ Ҟаԥшь наӡаӡа
аӡәгьы иширымҭо азы. Ус иагьыҟан акыр шықәса.
Хыхь ишысҳәахьоу еиԥш, Архип Мирон-иԥа
Лабахәуеи сареи ҳаибадыруеижьҭеи рацәак ҵуамызт,
исҭахын еиҳа сизааигәаны дыздыруазарц. Аха, уи
сара снапы ианымызт.
Ҽнак зны ашахта аиҳабы В. Ревишвили ашахта анапхгара даарыԥхьан ус реиҳәеит: «Иаарласны
Донбассынтә Тҟәарчалҟа иааргараны иҟоуп арацәа
ҵаԥызҟо амашьына «Донбасс». Уи ҳшахта аҭаразы
даара дацхрааит Архип Мирон-иԥа, уи акәым иара
ихаҭа иҭахуп ақәыргылараҿы ацхыраара ҟаиҵарц.
«Шьҭа сызхара дзбап», – сгәы инҭысҳәааит, сахьтәаз.
Дук мырҵыкәа ҳзызԥшыз амыруга (амашьына)
ҳшахтаҿы иааргеит. Уи дацны дааит Архип Мирониԥагьы.
– Ыы, арԥарцәа, ишәгәаԥхоу? – днарылаԥшаарылаԥшит еизаны игылаз ашахта аусуцәа, илақәа
ихаччо. – Уаҵәыуха асааҭ 8 рзы саауеит, ари аҭыԥаҿы
иқәыргылатәуп, аусура иаларгатәуп, – иҳәан иусурахь дцеит.
Адырҩаҽны, ахәылбыҽха Архип Мирон-иԥа шахта
маҭәала иҽеилаҳәаны дааит.
– Мышьҭа бзиала, шәааи аҩызцәа, – иҳәан, ҳаԥхьа
дгыланы, ашахта аҿышәҭа дынҭалеит. Ҳмашьына
хәҭа-хәҭала еимҿыршәшәаны
еихамҩала ирыманы
инеит аҩбатәи аучасткаҿы. Ажәакала, атехникцәа
амашьына аибыҭара иалагеит,
Архип Мирон-иԥа
инапхгарала. Мызкы иалагӡаны арацәаҵаԥҟага машьына аҳәиҵәҳәа арацәа аанашьҭуа
аусура иалагеит.
Мызкы иазынаԥшуа уахгьы-ҽынгьы абри иеиԥш
иҟаз ауаҩы аус ицура, иацәажәара, ихымҩаԥгашьа
уҳәа ҳара ҳзы амалқәа зегьы иреиҳан. Хаҭала сара
бзанҵы сгәаҵаҿы иԥхаӡа иаанхеит, уии ҳареи
ҳусеицура.
Хыхь ишысҳәахьоу еиԥш, сара Тҟәарчал саннанага,
абжьаратә ҵара сымамызт, сызҭаз ашьхатә ҵарагьы
салдмыргеит. Ажәакала, ацгәы алаӷәра иқәҿарҳәаз
еиԥш, схы зқәыскра сыздыруамызт. Исыӡбеит сусура сҽахаршәаланы ахәылԥазтәи абжьаратә школ
сҭаларц. Ҳәарас иаҭахузеи, 10 шықәса инареиҳаны
ашкол иацәхҟьаны иҟаз сзы даара иуадаҩын
абжьаратә школ аҭалара. Аха ианысыӡба инаркны
схы самеигӡеит, уахгьы-ҽынгьы аус зуан, сҵара
иацысҵон, арҵаҩцәагьы ацхыраара сырҭон. Абас
1953 шықәсазы абжьаратә школ сызлалгаз ала аттестат снапаҿы исоуит.
Убри ашықәсан Гәдоуҭеи Аҟәеи араионқәа жәқыҭак аарымхны еиҿыркааит Афон ҿыцтәи араион.
Гәдоуҭантәи адырра сырҭеит Афон араион ҿыц ахь
уаҳзааи аусуцәа ҳҭахуп ҳәа. Усҟан сыԥшәма, Александра Аргәынԥҳа Афонтәи абжьаратә школ аҟны
аҵара аҟәша аиҳабыси рҵаҩыси аус луан, саргьы
сақәшаҳаҭхеит, Афонҟа аиасра.
Абраҟа иааркьаҿны исҳәарц сҭахуп Тҟәарчал
сыҟазаара иазкны ажәақәак. Сара макьана исыздыруам ашахтаҿы аусура аҵкыс иуадаҩу даҽа усурак. Иага
убас акәзаргьы, ҩышықәса рыҩныҵҟала сара абраҟа
исоуит аҿар рааӡараҿы, ԥызара рзураҿы аԥышәа
дуӡӡа. Уи акырӡа исыцхрааит ԥхьаҟа сыԥҭазаараҿы.
Бзанҵы исхашҭуам гәыкала исывагыланы исыцхраауаз, аусура сгәазырԥхоз акомҿараа: Максим
Лазба, Баграт Аршба, Иван Мосиагин, Михаил Воротинцев, Зина Дубинана, Мариа Переверзева, Лиудеи
Валиеи Купцоваа убас егьырҭгьы.
Аус ахьынӡеицаауаз, ҳахьеилибакааз азы ҭабуп,
сара иахьсыԥхьаз Афонҟа сымцар ҟалом ҳәа,
ҩышықәса аус сыцызуаз ианрасҳәа, зегьы ргәалаҟара
бжьысит. Ауха акрыфарҭаҿы исыԥхьаны амҩа бзиа,
агәалаҟара бзиа сзеиӷьаршьеит. Ашьыбжьышьҭахь
апоезд Тҟәарчал–Аҟәа ахь санцоз 30-ҩык инареиҳаны Џьанҭоу аҟнытә Кәазанынӡа исыцны иааит, амҩа бзиа сзеиӷьашьаны соурышьҭит, дара
аҷкәынцәеи аӡӷабцәеи ракәзар, урҭ есқьынгьы сыла
ихгылоуп.
Афон саннеи, апартиа араиком аҟны инасыԥхьан
ус сарҳәеит: «Афон араион макьана ишьақәымгылацт,
иахьа иҭацәны иҳамоу ҭыԥ заҵәык ауп – араион
астатистикатә усбарҭа аиҳабы иҭыԥ, уақәшаҳаҭзар
иахьанатә аусура уалага». Сара исҭахыз зны сшьапы
сзаркыр акәын. Ирҳәаз сақәшаҳаҭхеит. Аха уахгьыҽынгьы сгәы иҭаз сҵара ацҵара акәын.
Анцәа ду иџьшьарала Афон араион ԥсынҵра
дук амамызт акәымзар ахьымӡӷыҵәҟьа ҳнаргон.
Апартиа араиком актәи амаӡаныҟәгаҩыс Аҟәантәи
даарышьҭит Кондрат Хәыта-иԥа Убилава. Уи зегь
раԥхьаӡа иргыланы имамызт аламыс, ауаҩра,
аҟазшьа, ауаа дырзааигәамызт. Аҵара ду сымоуп
иҳәон, аха имаҵура иақәнагоз ахшыҩи адырреи имамызт. Ишакәымыз ауаа драцәажәон, дрызныҟәон.
Ауаҩы апартиа иалцара гәырӷьарак, фырхаҵарак
изаҩызан.
Исгәалашәоит, Аҷандара ақыҭантәи аколнхара
ахантәаҩыс дыҟан Ԥкьын Иасон ҳәа ауаҩы хазына,
ауаҩ иаша. Маимзак азы, зегьы ажәжәаҳәа анхараанҵыра ианаҿыз, дызлеигәамԥха уара идыр, Иасон
апартиа араиком актәи амаӡаныҟәгаҩ дуԥхьеит ҳәа
иарҳәеит.
– Аҩыза Кондрат Хәыта-иԥа, шәсыԥхьазма? – ҳәа
ашә аартны акабинет дныҩналеит.
– Аа, бзиала уаабеит, утәеишь, ак уасҳәарц сҭахуп,
– иҳәеит Убилава. – Сара изласаҳаз ала, Гәдоуҭа араион аҟны ачарыц рацәак аҽаҩра аанашьҭуам, рҳәауеит.
– Ааи, ус ауп, – иҳәеит Иасон.
– Ибзиоуп, ус акәзааит, аха сара исыӡбеит сынтәа
уара уколнхараҿы х-гектарк ача лоуҵарц. Угәы иаанагозеи?
– Х-гектарк адгьыл баша ак ҳзалымхыр ҳәа сшәоит,
– иҳәеит Иасон.
– Мап, иҟоуҵалак сынтәа х-гектарк ачарыц
лоуҵоит, ишылоуҵаз алагьы шәҟәыла адырра ҳауҭоит
10–15 мшы ирылагӡаны. Иуаҳама? Убриакәын
иуасҳәарц исҭахыз, умҩа бзиахааит, ухы уақәиҭуп, –
иҳәан, Кондрат Хәыта-иԥа дҩагылан ашәаҟынӡа днаскьаганы дноуишьҭит Иасон.
«Иаууеи, абри акы иазҳәоуп, изакәхарызеишь?» –
игәы инҭиҳәааит Иасон. Аҷандара данааи, иҩызцәа
иреиҳәеит апартиа араиком актәи амаӡаныҟәгаҩи
иареи еибырҳәаз ажәабжь. «Уи игәы иҭеикыз
ҳара иҳаздыруам, аха х-гектар адгьыл баша
иҳазбжьыхуам», – рҳәеит анхацәа.
Кондрат баша аӡы дҭахысуамызт. Мчыбжьык
ашьҭахь деиҭаиԥхьеит Иасон. Ашәхымс ахыҵха
имҭакәа, – «ачарыц лоуҵама ишеибаҳҳәаз еиԥш», –
иҳәан, илақәа цәырқшаԥаны дниҿаԥшит.
– 2–3 мшы ирхымгакәа илаҳҵоит, – иҳәеит иԥсы
игәы икылачны Иасон.
– Ус акәзар, абыржәыҵәҟьа астатистикатә
усбарҭаҟны унеины ашәҟәы рыҭа ачарыц шылоуҵаз
атәы зҳәо. Нас илоуҵап, иуаҳама?
Иасон уаҳа мҳәаӡакәа астатистикатә усҳәарҭаҿы
дааин ашәҟәы ҩны инықәиҵеит Аҷандара ақыҭантәи
аколнхараҿы х-гектар ачарыц лаҵоуп ҳәа. Абри аҽны
сара сыҟаӡамызт, санааи исарҳәеит иҟалаз-шыҟалаз.
Мчыбжьык ашьҭахь Кондрат Хәыта-иԥа хҩык акомиссиа даарыԥхьан адҵа риҭеит, Аҷандара ақыҭан
ицаны ачарыц ахьылаҵоу агәаҭаразы. Ҳәарас
иаҭахузеи, ари адҵа зиҭоз зыгәра игоз ракәын, сара
сыгәра имгозар акәхарын, акгьы сыздырӡомызт. Акомиссиа реиҳабы амаӡаныҟәгаҩ иҟны днеин Аҷандара
ақыҭан ачарыц ҳәа акгьы шылаҵам, иларҵарцгьы
ргәы ишҭам иҳәеит. Ари акәын амаӡаныҟәгаҩгьы
ииҭахыз.
Мышқәак рышьҭахь ахәылбыҽха, асааҭ 6 рзы, апартиа араиком абиуро аилатәараҿы иуԥхьоит рҳәеит.
Ԥыхьақәа раасҭа абиуро аҟны изхәаԥшуаз азҵарақәа
рацәамызт.
– Аҩыза Ԥкьын длашьҭы, – иҳәеит иааҩналаз
аԥҳәызба (Валиа) лахь ихы нарханы Убилава. Сара
ашә уахьынхыҵуа игылаз адиуан анаӡараҿ сықәтәан.
Иасон дахьааҩналаз, сааигәара даангылт.
– Аа, шәихәаԥш ари амцҳәаҩ, – иҳәан иҽхыршәааны, Иасон блала дааимидеит амаӡаныҟәгаҩ. Абиуро иалаз ртәы сыздыруам, аха итәаны иӡырҩуаз:
аколнхарақәа рхантәаҩцәа, апарторганизациақәа
рмаӡаныҟәгаҩцәа, асовет усбарҭақәа рнапхгаҩцәа
уҳәа иҟалаз рзеилымкаауа, инеиҿаԥшы-ааиҿаԥшуа
иаанхеит.
– Нас, иҳаҳәишь Аҷандара илашәҵаз ачарыц «марымажаха» азҳара ишаҿу, – иҳәеит Убилава. Нас ани
зыгәра игоз (ижәла сгәалашәом) ажәа наииҭеит.
– Рацәак ажәа шәасыршьуам, сынтәа х-гектар
ачарыц ласҵоит, ибзиахар ҳаԥхьаҟа иацысҵоит, –
иҳәан аҩ. Ԥкьын араион аплан иалеиҵеит. Уи ииҳәаз
дшамеижьо азы, ҳаҭыр зқәу ҳмаӡаныҟәгаҩ Кондрат
Хәыта-иԥа ажәа ииҭеит.
– Ача шааз аабоит ҳәа ҳахьнеиз, аара акәым, цыракгьы каимыршәит, арахь ашәҟәы риҭахьеит х-гектарк
ачарыц шылаҵоу азы. Ари иаанаго аҳәынҭқараа
ржьароуп, араион акәзар аплан иадыз нанамыгӡеит
ауп, – иҳәан, даара ажәабжь бзиак рылеиҳәазшәа
днатәеит «ажәахәҟаҵаҩ».
Афон араинагӡком ахантәаҩы М. Аҩӡба игәы
иааҵаххшәа, – «иашоуп ачарыц алаҵара аамҭа маҷк
ицахьеит, аха азин иаҳҭап иаарласны илеиҵарц.
Ԥкьын ҳара дызлаадыруа ауаҩ иаша, аколнхара
ахантәаҩ бзиа ҳәа ауп», – ацәажәара дналагеит.
– Михаил Кәынта-иԥа! Араион, аҷандараа зегьы,
иара уаргьы убра унарылаҵаны амц ҳаижьеит, ари
иоума узхашшаауа, – иҳәан, илақәа ҵырхәны итәаз
зегьы днарылаԥшит амаӡаныҟәгаҩ.
Абиуро алахәыла С. Гезердаа (апартиа араиком
аҩбатәи амаӡаныҟәгаҩ), В. Осиа маҷк идырԥсыҽырц
рҽыназыркит. Аха урҭ ирҳәоз баша ӡҭахысрак иаҩызахеит,
абиуро иалаз хыԥхьаӡарала ақырҭцәа еиҳан.
– Упартбилеҭ астол иқәҵа, уара уеиԥш иҟоу амцҳәаҩ
ҳпартиаҿы ҭыԥ имаӡам! Аҵыхәтәан иуҳәарц
иуҭахузеи? – иҳәан амаӡаныҟәгаҩ Иасон днеиҿаԥшит.
Азнык азы ииҳәара изымдыруа иҿы акны даанхеит.
Ԥшьшьала иплашь акалҭ аанкыланы снахан, – «уара
апартиаҿы сааншәыжь ҳәа раҳәа», – сҳәан, сыбжьы
ныҵакны ҿаасҭит. «Иҟалозар апартиа салшәымцан»,
– иҳәеит аарла. – «Уаҳа иуҳәо умамзар, еиҭасҳәахуеит,
упартбилеҭ астол иқәҵа», – иҳәан, Убилава ибжьы
ихацаланы ҿааиҭит. Уи акәхеит, Ԥкьын Иасон, ауаҩ
иаша, ауаҩы хазына инапқәа ҵыс-ҵысуа ипартбилеҭ
иџьыба иааҭиган, днеин ԥшьшьала астол инықәҵаны
дындәылҵит.
– Абиуро иалоу шәаанха, егьырҭ шәхы шәақәиҭуп,
– иҳәеит амаӡаныҟәгаҩ. Ашә аартны адкыларҭа сшыныҩналаз,
уа итәаз аӡӷаб Валиа, – «абааԥс, Саша,
Иасон абахҭахь дыргеит ҳәа сыҟоуп», – лҳәеит, дӷьаҵәыӷьаҵәуа.
Абиуро ахьцоз ауада ашә ааимԥааны сныҩналеит.
– Ара иухашҭи, аҩыза Ҭариа? – илақәа ҵырхәны
даасҿаԥшит Убилава. Сара Михаил Кәынта-иԥа
Аҩӡба снаидыххылан, – «игәнаҳа шәзымгааит, Иасон
абахҭахь дыргеит», – сҳәан, сыла акамбо аҵх лашьца
снагәылалеит.
Иасон Ԥкьын иус ӡбаны хышықәса аҭакра иқәырҵеит,
аха иара убри ашықәс анҵәамҭазы араион
аԥырхит. Иасонгьы аҩныҟа дааит, ипартбилеҭгьы
ирҭеит. Абриала уаҩы ибоит аԥсуа кадрқәа харадабарада рмаҵурақәа ишрымырхуаз, апартиа ишалырцоз, аха зҟны уашшуадаз.
Аԥхьаҩ дазҵаар ҟалоит: «Афонтәи араион ҿыц
шықәсыкгьы инамгакәа изаԥырхзеи?» ҳәа. Сара иахьынӡеилыскаауа,
уи абасоуп ишыҟалаз.
1953 шықәса, февральазы, Гәдоуҭа араион аҟынтәи
ақыҭақәа: Аҷандара, Аацы, Абӷархықә, Мҵара, Приморск, Анхәа, Ԥсырцха, Аҟәа араион аҟнытә: Ешыра
Аҩадатәии Аладатәии ақыҭақәа, Гәымсҭа нарыдкыланы инеидырҵан Афонҿыцтәи араион еиҿыркааит.
Убри ашықәсан ауп И. Сталини Л. Бериеи рыԥсҭазаара
ианалҵ. Урҭ рыԥсы анҭазгьы Қырҭтәыла анапхгара
Аԥсны зегь реиҳа изыцәшәоз, згәаӷ рымаз Гәдоуҭа
араион акәын. Афонҿыцтәи араион аԥҵарала урҭ еилыркааит Гәдоуҭа араион аҵкыс еицәаз даҽа раионк
шаԥырҵаз.
Иҟалаз убри ауп. 1953 шықәса, иуназы, апартиа
Афонҿыцтәи араиком имҩаԥнагеит изаамҭанутәи
апленум. Араҟа иқәгылаз зҵаара заҵәык акәын: И.
Сталин ихаҭаратә культ ақәӡбара ашьҭахь аџьажәлар
рыҩнуҵҟа аидеологиатә усура аиӷьтәра. Апленум аҟны ажәахә ҟаиҵеит апартиа араиком актәи
амаӡаныҟәгаҩ
К. Убилава. Убри ишьҭахь дықәгылт
апленум ахь иааԥхьаз апартиа Аԥснытәи обком
амаӡаныҟәгаҩ. В. Адамиа. Уи иажәахә аҟны инарҭбааны
далацәажәеит Сталин ихаҭаратә культ, убас
аџьажәлар рыҩнуҵҟа аидеологиатә усура шьаҭанкыла
аиӷьтәра аҭахны ишыҟоу, иахьа уажәраанӡа
иҟоу
аилагарақәеи аиҿымкаарақәеи аҭыԥ шрымоу уҳәа
убас егьырҭгьы.
– Абарҭ аиҿымкаарақәа раԥыхразы, – иҳәеит
уи, – зегь раԥхьаӡа аԥсуа жәлар рҵара, ркультура,
рбзазаратә ҭагылазаашьа зегьы ақырҭуа культура
ашьаҭалоуп ҳаԥхьаҟа ҿиашьас ирымоу, даҽа
мҩакы шыҟам иагьшыҟамло. Апарторганизациақәа,
акоммунистцәа ирылшо зегьы ҟарҵалароуп ашколқәа
русура шьаҭанкыла аиӷьтәразы, ашколхәыҷқәа аиҩызареи
абзиабареи рылааӡара уҳәа убас егьырҭгьы.
Ажәакала уи апленум иалахәыз идеилиркааит
қарҭаа рполитика хәымга мап шацәырымкуаз.
Ажәахә ахцәажәаразы дықәгылт Аџьынџьтәылатә
еибашьра иалахәыз, аиааира зарма напы ахҭнызҵаз
Н.Тәанба.
– Сталин ихаҭаратә культ, – иҳәеит уи, – апартиеи ажәлари ақәӡбеит, иахәҭаз ахәшьара арҭеит,
ақәҵарагьы рыдыркылеит, аха аҩ. Адамиа
дзаҟәыҵуам Мгьелаӡе «иашәа» аҳәара. Избан аԥсуаа
ркультура, рбызшәа Қырҭтәылатәи акультура ада
ҿиашьа зрымам. Сгәы иаанагоит иазхоит ҳәа апартиа
аполитика аилагара, ажәлар рыргәаҟра, ҳара ҳажәлар
ԥхьаҟатәи рыԥсҭазаара шьҭарнахыс дара рнапы иануп, даҽаӡә ицхыраара рҭахӡам…
Уи ишьҭахь дықәгылт аибашьра аветеран Леонти Сымсым. Уи инарҵауланы дақәӡбеит Сталин
ихаҭаратә культ, убас харада-барада иреиӷьу ҳҵеицәа
рҭакра, ршьра, рырӡра, аԥсуаа ршколқәа раркра,
рбызшәа рҿыхра, шәҩыла арҵаҩцәа, ааӡаҩцәа маҵурада
рааныжьра уҳәа убас егьырҭгьы.
В. Осиа иқәгылараҿы акоммунистцәа иргәалаиршәеит
аибашьра дуӡӡа ашьҭахь Аԥсны данааи иибаз
шизхамҵоз.
– Ҳара, – иҳәеит уи, – аӷа хәымга ҳаиҿагыланы
ҳаибашьуан, қарҭаа аибашьцәа рыцхраара ацынхәрас,
Аԥсны аҩнқәа ргыланы (аҭыԥантәи ауааԥсыра
рхарџьала), рҭынхацәа Қырҭтәылантәи иааганы
рнырхара иаҿын, ҳхәыҷқәа ақырҭшәада даҽа бызшәак
рҳәар, ҟалаӡомызт.
Ажәакала, апартиа Аԥснытәи обком амаӡаныҟәгаҩ
Адамиа лабҿаба ибеит, ари араион акоммунистцәа
дара ишырҭаху рнапаҿы ишырзаамгоз. Убри ашьҭахь
рацәак мырҵыкәа Афонтәи араион аусура иаҟәырхит.
Абас Афонҿыцтәи араион аҟны амаҵура иалаз
зегьы усурҭада ҳаанхеит. Мызкы ашьҭахь апартиа
Гәдоуҭатәи араиком аҟны исыԥхьеит. Апартиа араиком актәи амаӡаныҟәгаҩ Д.А.Хәарҵкьиа иҟны снеит.
– Ишубо еиԥш, Афонтәи араион анықәырга ашьҭахь
усурҭада инхаз ауаа рацәаҩуп, – иҳәеит уи. –
Ҳара ҭыԥ заҵәык ҭацәны иҳамоуп, уақәшаҳаҭзар
уаҵәыҵәҟьа аусура уалага – уи Афон узҿыз ауп –
астатистикатә усбарҭа аиҳабыс, – иҳәеит. Алаԥшха
аамҭа сызҭодаз, сақәшаҳаҭхеит.
Ажәакала, шықәсыбжак аҟара аџьабаа збеит. Убри ашьҭахь, 1954 шықәса, август азы,
Қырҭтәылатәи Акомпартиа Ацентр Комитет аҟны
еиҿкааз хышықәсатәи
апартиатә школ аҟны
аԥышәарақәа рыҭаны сааит. 1954 шықәса, сентиабр 1 азы аҵарахьы сцеит. Усҟан сыҷкәын фымз
ракәын ихыҵуаз, сыԥшәма Аргәынԥҳа Александра
Афонҿыцтәи абжьаратә школ аҟны аҵара аҟәша
аиҳабымс дыҟан, Аԥснытәи АССР Иреиҳаӡоу Асовет
адепутатс (ҩынтәны) дыҟан.
12 шықәса (1942 шықәса аррамаҵурахь санца инаркны 1954 шықәсанӡа) рышьҭахь аҵара напаркра даараӡа
исцәыуадаҩхеит. Аха исыӡбеит
уахгьы-ҽынгьы ашәҟәқәа рыԥхьара, исзымдыруа
аилкаара… Маҷ-маҷ сҩызцәа среицәамкәа аҵара салагеит. Ари ашкол иҭаз рыбжеиҳараӡак апартиатәи
асоветтәи усбарҭақәа рҟны аус зуаз, аԥышәа ду
змаз ракәын. Аиаша ҳҳәозар, ари апартиатә школ
аинститутқәеи ауниверситетқәеи раҵкыс излеицәаз
акагьы ыҟаӡамызт. Арҵаҩцәа дуқәа аус руан, урҭ
ҭакԥхықәрала иазныҟәон, аӡырҩцәагьы ламысла
иҳазныҟәон, иҳацхраауан.
Ари ашкол аҟны заочно ҳасабала аҵара рҵон
Қырҭтәыла апартиатәи асоветтәи усбарҭақәа рнапхгаҩцәа жәпаҩык. Имаҷмызт Аԥснытәгьы аԥышәарақәа
рыҭаразы иҩеиуазгьы. Ҽнак зны, 1955 шықәсазы
Гәдоуҭантәи Қарҭ инеит: Михаил Аҩӡба,
Енвер Аҩӡба, Михаил Шамба, Владимир Иосава уҳәа
аӡәырҩы.
– Уаала, ақалақь ахь ҳалбаап, – иҳәан, Михаил Аҩӡба
дааит сара сҟны. Сҽааиласҳәан, ҳаицны, Руставели
ипроспект ҳаныланы ҳҿынаҳхеит. Аимадара аҩны
ааигәара ҳнеиуаны, аӡә дԥышәарччо, – «аа, убара
сеигәырӷьоит Михаил Кәынта-иԥа», – иҳәан, инапқәа
шьҭыхны дааҳадгылт. Аԥсшәақәа анааибырҳәа
ашьҭахь, – «аригьы дгәдоуҭатәуп, апартиатә школ
аҟны аҵара иҵоит», – иҳәан, Михаил Кәынта-иԥа
иҳадгылази сареи ҳаибаирдырит.
Дара еицәажәон, сара наскьа сгыланы сырзыӡырҩуан.
– Аԥсны иҟоузеи, ишԥаҟақәоу ҳҩызцәа? – иҳәан,
даԥсышәа мацараха зегьы дразҵаауа ацәажәара
дналагеит, иҳадгылаз ахаҵа. Михаил Кәынтаиԥагьы уи изҵаарақәа рҭак ҟаиҵон: «Зегьы бзиоуп, ҭынчроуп, ҳапланқәа наҳагӡоит…» Иҳадгылаз
ахаҵа инапы ҩышьҭихын инацәа иаргәҵысҭа
инадикылан, – «ҳара агаӡақәа, агаӡақәа», – иҳәан,
ҩынтә-хынтә инацәа аахаиргьежьит. Убри ашьҭахь
рацәак мырҵыкәа, – «абзиаразы», – иҳәан, аԥсшәа
наҳаҳәаны иҿынеихеит.
– Миша, дызусҭада ари ауаҩ? – сҳәеит Сара.
– Дышԥаузымдыруеи, ари ԥыхьа апартиа
Аԥснытәи абком актәи амаӡаныҟәгаҩ Шоҭа Гьеҭиа
иоуми, – иҳәеит иара. Нас даусымдыруаз. Ҳара
агаӡақәа зиҳәазгьы хыхьынтәи ироуаз адҵақәа зегьы иахькылнаго иазымхәыцӡакәа рылақәа хҩаны
иахьынарыгӡоз азакәхап.
Хыхь ишысҳәахьоу еиԥш, 1953 шықәса, февраль
азы Афонҿыцтәи араион аҟны аусура салагеит.
Мызкаҟара ааҵуаны, апартиа араиком
амаӡаныҟәгаҩ К. Убилава дсыԥхьеит.
– Утәа, аказы ҳаицәажәар сҭахуп, – иҳәеит.
– Иахьа асааҭ 6 рзы абра уааи уск азы Аҟәанӡа
ҳаиццар сҭахуп, – иҳәеит.
– Ҳазцо соуҳәар ҟамлаӡои, сҳәан сиазҵааит.
– Ара, имаӡоу ҳәа акагьы ыҟаӡам, амҩа ҳақәлар
иуасҳәоит, уажәы ухы уақәиҭуп, – иҳәеит иара.
Асааҭ 6 рзы амашьына ҳанҭалан Аҟәаҟа ҳдәықәлеит.
Ҳашиашаз апартиа Аԥснытәи абком аҟны ҳнеит.
Ахԥатәи аихагылаҿы ҳҩыхәнан, адкыларҭа ашә аартны ҳныҩналеит.
– Ара уаатәа сара уажәы сааиуеит, – иҳәан Убилава
амаӡаныҟәгаҩ ишҟа дныҩналеит. Рацәак мырҵыкәа
адкыларҭаҿы итәаз аӡӷаб ашә аалыртын, – «улеи,
амаӡаныҟәгаҩ дыузыԥшуп», – лҳәеит.
– Уа, бзиала уаабеит, утәа, – иҳәан, Ш. Гьеҭиа
аԥсшәа насаҳәаны днатәеит. – Кондрат Хәыта-иԥа
даара ибзианы духцәажәеит, саргьы сиқәшаҳаҭуп.
Шәраион аҟны ақыҭақәа иреиӷьқәоу
иреиуоуп,
Аҷандара ақыҭа, аха уи иақәнагоу анапхгаҩы дамам
иахьа. Сгәы иаанагоит мап укрым ҳәа аколнхара
ахантәаҩыс уҳашьҭыр, – иҳәеит иаарԥшқаӡаны.
Азныказы исҳәара сҿамшәо саанхеит. Нас маҷк
сыԥсы ааивызган, – «сара абжьаратә ҵара салгаанӡа
Ҳаԥсадгьыл ахьчарахь сыргеит. Саныгьежьгьы сҵара
исзацымҵеит. Аӡара сышәҭозар, аҵарахьы сцар сҭахуп,
саналгалак иахьышәҭаху сыхиоуп, ҩбагьы Аҷандара
даара қыҭа бзиоуп, ауаа бзиақәагьы нхоит, еиҳа
еиӷьуп аҭыԥантәи аӡәы аколнхара дахагылазар», –
сҳәеит.
Ажәакала, асааҭ 12 рҟынӡа аицәажәара ҳаҿын.
– Адкыларҭаҿы уаасзыԥшы, – иҳәеит Убилава. Сааҭк инеиҳаны адкыларҭаҿы стәан. Нас Убилава даадәылҵын, – «уаала аҩныҟа ҳцап», – иҳәан,
иҿынеихеит.
Абас ҳаибадырит апартиа Аԥснытәи абком амаӡаныҟәгаҩи
сареи. Убри ашьҭахь ауп, хахь зыӡбахә сҳәаз,
Иасон Ԥкьын Аҷандаратәи аколнхара ахантәаҩыс
даныҟарҵа. Аамзы рышьҭахь Афонҿыцтәи
араион еимдырпит, уи еиднакылоз ақыҭақәа ԥыхьатәи
рраионқәа рахь ихынҳәит.
1956 шықәса аналагамҭазы, Қарҭ ақалақь аҟны
И. Сталин ихаҭаратә культ азы КПСС Ацентр Комитет XX аизара ду ақәҵара аҿагылара иазкны
амитингқәа рымҩаԥгара иалагеит. Қырҭтәылатәи
Акомпартиа Ацентр Комитет зқьҩыла иаакәшаны
иаагылт. Рыбжьы ҭганы ҿырҭуа иалагеит апартиа
Ацентр Комитет актәи амаӡаныҟәгаҩ В. Мжаванаӡе
ҳашҟа улбаа, гәаартыла ҳаицәажәап ҳәа. Аха урҭ
рышҟа аӡәгьы албаара изыгәаӷьуамызт. Избан
акәзар ажәлар убысҟак рычҳара хыжжуан, иакәым
ак ҟарҵар ҳәа ишәон.
Март 4 рзы азин ҟарҵеит ирҭаху ақьаад ианҵаны
4–5-ҩык аделегациа рынашьҭразы. Урҭ инаргеит
СССР аиҳабыра, убас апартиа Ацентр Комитет
реилазаара ҿыц аҟаҵаразы ргәаанагара. Изласгәалашәо
ала СССР ақыҭа нхамҩа аминистрс иӡбахә ҳәан
Н. Хрушьчов, апартиа Ацентр Комитет аҩбатәи
амаӡаныҟәгаҩыс – В. Мжаванаӡе уҳәа убас егьырҭгьы.
Ажәакала урҭ рус акгьы алымҵит.
Адырҩаҽны, март 5 (Сталин дыԥсижьҭеи 3 шықәса
аҵра аҽны) рзы В. Ленин иашҭаҿы еизеит 20
нызқьҩык инареиҳаны ақырҭцәа. Урҭ ҽнак хәлаанӡа
инеиҭанеиҭасуа КПСС XX-тәи аизара ду ақәҵара
иақәӡбон.
Убри ашьҭахь, рацәак мырҵыкәа, Қарҭ ақалақь
Палиашвили ихьӡ зху аоператә театр аҟны рус аӡбара
иалагеит апартиатәи аҳәынҭқарратәи напхгаратә
усзуҩцәа, ашәҟәыҩҩцәа, анаука аусзуҩцәа, аусуцәа,
анхацәа, аинтеллигенциа рхаҭарнакцәа уҳәа зыԥсҭазаара
иалзхуаз, ҿааҳәыра рымаӡамкәа акы зхараӡамыз
ауаа зырӡуаз: Рапава, Рухаӡе, Ҵереҭели, Абакумов уҳәа егьырҭгьы.
Аӡбарҭахь зинда анеира ҟалаӡомызт. Ҽнак зны,
«ара уааи» иҳәан, днасыԥхьеит аҭоурых ҳзырҵоз
апрофессор Е. Бурҷулаӡе.
– Уаҵәы анҭ ауаа ржьыфацәа рус ахьырыӡбо узгар
сҭахуп уақәшаҳаҭзар, – иҳәеит уи.
– Сцар сҭахуп, аха снарышьҭуама? – сҳәеит сара.
– Узланеиуа ашәҟәы сара иаазгоит, ҳаиццап, –
иҳәан иҭыԥахь дцеит.
Адырҩаҽны азин амхны дааин, симаны дцеит
аусӡбарҭахь.
Аӡбаҩцәа ахьтәаз рацәак иацәыхарамкәа ҳҭыԥқәа
аанкыланы ҳнатәеит. Ахарадҵаҩ СССР апрокурор хада
Руденко даақәгылан: – «Абарҭ иахьа зус рыӡбо акыр
шықәса имҳәа-мырза ҳҳәынҭқарра иреиӷьу
аҵеицәа
рҭакра, рышьра иаҿын. Иахьа урҭ рҿы рықәшаҳаҭханы
иҟарҵаз ахәымгарақәа рҳәара иаҿуп,
урҭ зегьы закәанла
ирыхәҭоу иақәыршәатәуп, – иҳәеит Руденко.
Урҭ ацәгьоуцәа рнаҩсан дтәан, шаҳаҭк иаҳасабала,
Аԥсны аҩныҵҟатәи аусқәа рминистр Г. Ԥачулиа. Убри
аамҭазы хыхьынтә аӡәы ибжьы ҿацаӡа иааҳалаҩит:
Аҩ. Руденко! Абанҭ ахәымгақәа дызрылатәамзеи
Аԥсны ауаа ржьы зфоз Ԥачулиа?
Уи акәхеит, хыхь иҟаз аилагьежьрақәа ааиқәтәеит,
аҭынчра еилазгаз ддәылырцазар акәхап.
Адырҩаҽны, сара уахь анеира азин сымаӡамызт,
аха излеилыскааз ала уи Григори Чагә-иԥа Ашьхараа
иакәын. Адырҩаҽны Ԥачулиагьы ацәгьоуцәа рыгәҭа
днадыртәеит…
Абраҟа апрофессор Е. Бурҷулаӡе иӡбахә анысҳәа,
исгәалашәеит даҽа хҭыскгьы. 1954 шықәсазы Қарҭ
иҭыҵит Ингораҟәа ишәҟәы, аԥсуаа 17-тәи ашәышықәсазоуп
Аԥсныҟа (ҳадгьыл) ианықәнагала ҳәа,
раԥхьаӡа ауаа ирылазырҵәаз.
Ари ашәҟәы Аԥснытәи аинтеллигенциа даара
ргәы днархьит. Ашәҟәы рҩит апартиа Қырҭтәылатәи
Ацентр Комитет ашҟа, абри амилаҭ еиҿазыргыло
ашәҟәы аилыргара еиҿыркаарц.
Е. Бурҷулаӡе днасыԥхьан убас сеиҳәеит: «Уаҵәы
Аҟәантәи иаауеит аҵарауаа: Гь. Ӡиӡариа, Ш. Иналиԥа, Нарсиа. Ингораҟәа ишәҟәы еилдыргоит
анаукақәа ракадемиа аҟны, иҳәеит. Уара уалатәар
сҭахуп, ашәҟәы автор длитераторуп. Уи еиԥш иҟоу
ашәҟәы зҩырц зыхәҭоу ҳара, аҭоурыхҭҵааҩцәа ҳауп.
Уара узызго, ашәҟәы автор сиҿагыланы сықәгылоит,
исҳәо уаҳар сҭахуп».
Ажәакала аҽны ҳцеит анаукақәа ракадемиахь.
Аԥснынтәи иҩеит Гь. Ӡиӡариеи, Ш. Инал-иԥеи, Нарсиеи. Аха иара дмааӡеит. Ашәҟәы аилыргара ахдырԥеит.
Иарҭаз аҿҳәаразы еиҭах спрофессори сареи ҳнеит.
Дырҩегьых автор дмааит. Убри ашьҭахь уаҳа акагьы
ахымҳәааӡакәа, ашәҟәы еилыргаӡамкәа иаанхеит.
Ари уаҩы инарбоит ашәҟәы ҵаҵӷәык амаӡамкәа
ауаа реичырчара ишазкыз. Ажәакала, ашәҟәы автор
ииҳәаз шиашамыз идыруан азоуп аилыргара ихы
залаимырхәызгьы.
Хышықәса рышьҭахь, апартиатә школ салганы
Аԥсныҟа сааит. Апартиа Аԥснытәи обком аҟны снеины апартиатә школ сызлалгаз ашәҟәқәа дсырбеит,
ирасҳәеит иарбан усзаалак мап шацәысымкуа, схы
сшамеигӡо исылшо азы.
Усҟан апартиа Аԥснытәи обком знапы ианыз
ақырҭцәа ракәын, сара сыгәхьаа зкыдаз. Апартиа
Гәдоуҭатәи араиком аҟны саннеи ибзианы сидикылт,
исыдиныҳәалеит сҵара ибзианы сахьалгаз азы Д. А.
Хәарҵкьиа.
Аҩыза Хәарҵкьиа имӡакәа исеиҳәеит араиком
аҟны ҭыԥ заҵәык ҭацәны (аинструкторра) шыҟоу,
аха исеиҳәеит апартиа Аԥснытәи обком аҟны аусура салагар шиҭахыз. Телефонлагьы диацәажәеит
апартиа Аԥснытәи обком аиҿкааратә ҟәша аиҳабы А.
Баӷаҭуриа. Адырҩаҽны Баӷаҭуриа сидикылт. Аха уи
иаартны исеиҳәеит араионқәа рҟынтәи Аҟәа ақалақь
аҟны усура аӡәгьы дышрыдрымкыло (аквартира
амамзаара ҽыҵгас иҟаҵаны). Уи ииҳәоз еиԥшҵәҟьа
исеиҳәеит апартиа Аҟәатәи ақалақьтә комитет актәи
амаӡаныҟәгаҩ М. Чикованигьы. Урҭ зегьы еибыҳәаны
иҟан, ирҳәоз акы акәын.
Мызқәак рышьҭахь исаҳаит апартиа Аԥснытәи обком актәи амаӡаныҟәгаҩыс М. ). Бӷажәба дҟарҵеит
ҳәа. Шьоукы исабжьаргеит хымԥада Бӷажәба иҟны
унеи ҳәа.
Ауаа рыдкылара амш аҽны ашәҟәы сҽанҵаны
снеит Михаил Ҭемыр-иԥа иҟны. Даара сҭиҵааит,
сышәҟәқәа дрыхәаԥшит, нас ателефон аашьҭихын
иааирҵәиит:
– Уа, мшыбзиа Николаи Басиаҭ-иԥа! – иҳәан аӡәы
аԥсшәа наиеиҳәеит. – Абра ҷкәына ҟаимаҭк дысҭоуп,
аԥсшәа цәгьамкәа иҳәоит, сгәы иаанагоит уаргьы
дугәаԥхап ҳәа. Убра иҭацәны иумоу аҭыԥ – аидеологиа аҟәшаҿы аусура даларга, дманшәалахап ҳәа
сыҟоуп, – ацәажәара даҿын Михаил Ҭемыр-иԥа. Сара
сгәы аҭыԥ иҭагыломызт, дарбан дзацәажәо, иарбан
ҭыԥу исыдыргало, шә-хәыцрак сеимдырххон.
– Аа, уажәыҵәҟьа уа днеиуеит, шәеицәажәа,
аҭакгьы
сазыԥшуп, – иҳәан итрубка нықәиҵеит.
– Ицәгьам ҭыԥк узысыԥшааит. Сзацәажәоз агазеҭ
«Аԥсны ҟаԥшь» аредактор Николаи Басиаҭ-иԥа Киут
иоуп, ушиашоу уца, шәеицәажәа, уадаҩрак ҟалозар
адырра сыҭа, – иҳәан, дҩагылан снапы аасымихит.
– Уа, бзиала уаабеит арԥыс! – иҳәан аԥсшәа
насаҳәаны асқам ахь инапы наирххеит, утәа ҳәа аанарго, Николаи Басиаҭ-иԥа. Уи акыр аамҭа дсазҵаауан,
схы-сҵыхәа уҳәа азҵаарақәа сыҭо.
1958 шықәса, март 8 аҽны агазеҭ «Аԥсны Ҟаԥшь»
марксизм-ленинизм аидеологиа аҟәша аиҳабыс аусура салагеит. Изӡаӡом, раԥхьатәи амзақәа даараӡа
исцәыуадаҩын. Акы, 1942 шықәса, аррамаҵурахьы
санца инаркны аԥсышәала аҵара
сҵаӡомызт, ҩбагьы,
1954 шықәсазы аԥсуа школқәа рахь ҳаниас иҟарҵаз
алфавит ҿыц исҵар акәхеит. Убри аҟны акзаҵәык
исыцхрааз Қарҭ апартиатә школ санҭаз исԥыхьашәаз
агазеҭ заҵә («Аԥсны Ҟаԥшь») уахгьы-ҽынгьы аԥхьара
саҿын, ицәгьамкәангьы саԥхьон, амала уи алфавит
ала цәаҳәакгьы смыҩӡацызт.
Даараӡа ҭабуп ҳәа расҳәоит аредакциа аколлектив
зегьы аԥсышәала аҩра, аԥхьара, аиҭагара рҿы ацхыраара ду исырҭаз азы.
Хәышықәса рышьҭахь сиаргоит аредактор ихаҭыԥуаҩыс.
Аусгьы зуан 1972 шықәса анҵәамҭанӡа.
Абра салалеит СССР ажурналистцәа реидгыла, сусура иалагӡаны заочно салгеит КПСС Ацентр Комитет
хәышықәсатәи иреиҳау апартиатә школ, акырынтә
салырхит аџьажәлар рдепутатцәа Аҟәатәи рықалақьтә
совет адепутатс, апартиа Аҟәатәи ақалақьтә комитет ачленс, уҳәа убас егьырҭгьы.
Дарбанызаалак зхы пату ақәызҵо, синтеллигентуп ҳәа зхы зыԥхьаӡо ауаҩы ашьыжь агазеҭ ҭирҭаҿы
днеины агазеҭ аахәаны аԥхьара дналагоит. Игәаԥхо
астатиақәа днарыԥхьаны, егьырҭ ус илаԥш нархганы
инықәиҵоит. Амала гхак ибар агазеҭ ҭзыжьыз зегьы
аӡы инаҭаны даатәоит. Ианакәызаалак уи дазхәыцӡом
агазеҭ аҭыжьра иамоу аџьабаа, еиҳараӡак Асовет Еидгыла еилаҳаанӡатәи ажурналистцәа рџьабаа.
Журналистк иаҳасабала сара усазҵаауазар, агазеҭ
аредакциаҿы аусура аҵкыс иуадаҩу даҽа уск ыҟаӡам:
уи иаҭахуп адырра ду, ара иуԥымло зҵаарак ыҟам,
урҭ зегьы рыҭҵаашьа, рызнеишьа уақәшәозароуп.
Иудыруазароуп иукьыԥхьуа астатиа ианҭыҵуа аҽны
зқьҩыла аԥхьаҩцәа шамоу, урҭ иргәаԥхартә ианузыҟамҵа
ишуқәӡбо. Убри аҟынтә ажурналист аашьарак, ааԥсарак ҟамҵаӡакәа уахгьы-ҽынгьы ихы аус
адиулозароуп, дрыԥхьалароуп агазеҭ еиуеиԥшым
ажанрқәа, ԥхашьарада иразҵаалатәуп уеиҳа здыруа,
аԥышәа змоу ажурналистцәа.
Усҟантәи аамҭазы аредакциаҿы, агазеҭ аҭыжьраҿы
зегь реиҳа иуадаҩыз аиҭагара акәын. Аиҭагатә аауан
Москвантә, Қарҭынтә, апартиа обкоми Аминистрцәа
Рсовети рҟынтә, ирацәаҩын агазеҭ ахь астатиақәа
урысбызшәала иаазышьҭуазгьы.
Урҭ зегьы ишрықәнагоу еиҭаганы агазеҭ ианҵатәын.
Еиҳараӡак игәыԥҵәагаз аофициалтә материал
аиҭагара акәын. Иаҳҳәап, агазеҭ «Советскаиа Абхазия»
аусзуҩцәа аофициалтә материал зегьы урысбызшәала
ироуан, ахәылбыҽха ргазеҭ ҭыжьны рыҩныҟақәа
ицон. Ҳара, агазеҭ «Аԥсны Ҟаԥшь» аусзуҩцәа,
ателетаип иаанагоз аматериалқәа зегьы аԥсышәала
еиҭаганы
агазеҭ ианаҳҵаанӡа цашьа ҳамаӡамызт.
Сара аредакциа «Аԥсны Ҟаԥшь» аҟны снеиаанӡа
аиҭагара атәы зынӡа исымбаӡацызт. Араҟа сиқәшәеит
ауаҩы хазына – Ӡаӡ Дарсалиа. Уи хықәкыла дзызкыз
аредакциа урысбызшәала иааиуа аинформациатә
материалқәа зегьы аԥсышәала реиҭагара акәын.
Зны-зынла аиҭагараҿы ацхыраара ҟарҵон агазеҭ
аредактор: Н. Киут, З. Гәлариа, Р. Гадлиа, В. Шларба
уҳәа егьырҭгьы.
Шықәсык аҟара аус зухьан. Ҽнак зны Ӡаӡ Дарсалиа
агазеҭ «Правда» иаԥхьа иқәҵаны статиак аиҭагара
дшаҿыз снеит. Уи ашколхәыҷқәа адиктант шырыҩуа
еиԥш, агазеҭ «Правда» аԥсышәала даԥхьаны илеиҳәон
акьыԥхьҩы Валентина Берулааԥҳа.
Акыр аамҭа стәаны сихәаԥшуан. Сышҟа даахьаҳәын,
– «сеиҭагашьа угәаԥхома?» – иҳәан, дааччеит.
– Исгәаԥхоит, аха агазеҭ «Правда» аԥсышәала
аҭыҵра иалагаз џьысшьан, аха уи иану зегьы
урысбызшәоупеи, – сҳәеит сара саахыхәымаршәа.
– Абри аҳәоу уаԥхьеи, – иҳәан игазеҭ аасиркит.
Саԥхьаны санаалга, – «уажәшьҭа иаҳәаз аԥсышәала
еиҭагеи», – иҳәеит Ӡаӡ. Анс ҟасҵеит, арс ҟасҵеит,
аха исзеиқәмыршәеит. Нас уи ҭынч-ҭынч исеиҳәеит
аиҭагашьа аформақәа, атехника.
– Агазеҭ аҟнытә макьана иулымшар ҟалап, еиҳа
еиӷьзар ҟалап урыс бызшәала иуоууа астатиақәа
реиҭагара уҽазукыр. Иузымдыруа уазҵаа. Уи
ԥхашьара аҭахӡам, – иҳәеит уи.
Акыр аамҭа садхалеит аиҭагара, аха аҵыхәтәаны
хар сымаӡамкәа аиҭагара салагеит. Иаҳҳәап, ахәылбыҽха
аҩныҟа санцо агазеҭ «Правда» сыманы сцон.
Ауыха асааҭ 1–2 рҟынӡа даҟьак еиҭаганы, еиҭа сылаԥш
нахыганы снышьҭалон. Сара еиҭазгаз акьыԥхьра
аҭахӡамызт ишиашоу атипографиахь ирышьҭуан.
Агазеҭ ианаҳҵон еиуеиԥшым ажанрқәа: астатиақәа,
аочеркқәа, афелетонқәа, апропагандатәқәа уҳәа.
Инарҭбааны ианаҳҵон ақыҭа нхамҩа, аекономика,
ааглыхра, акультура, аҵара, аҿар рааӡара уҳәа
ирызкыз астатиақәа. Имаҷӡамызт аилагарақәеи
аиҿымкаарақәеи ртәы зҳәоз акритикатә статиақәагьы.
Урҭ рыбжеиҳарак апартиеи аиҳабыреи хшыҩзышьҭрала
иҭырҵаауан, ирылацәажәон. Ахара зду
ахьдырхәуан. Уи ҳара, агазеҭ аусзуҩцәа ҳгәы ҟанаҵон,
ҳусураҿы ацхыраара ду ҳнаҭон.
Аредакциаҿы сусура иалагӡаны сара заочно ҳасабла 1963 шықәсазы салгеит КПСС Ацентр
Комитет аҟны иҟаз хәышықәстәи иреиҳау
апартиатә школ, 1969 шықәсазы срыдыркылт
СССР ажурналистцәа рхеилак ахь, 1972 шықәса
инаркны 1978 шықәсанӡа апартиа Аԥснытәи обком ақәҵарала КПСС Ацентр Комитет иҭнажьуаз
ажурнал «Агитатор» аштат иалам акорреспондентс
сыҟан. Абарҭқәа зегьы сара сыԥсҭазаареи сусуреи
рҿы акырӡа иаԥсан.
Абас жәохә шықәса инарзынаԥшуа аус зуан аредакциа агазеҭ «Аԥсны ҟаԥшь» аҟны: марксизм-ленинизм апропаганда аҟәша аиҳабыс, аредактор
ихаҭыԥуаҩыс, аҵыхәтәантәи ашықәс азы аредактор
иусқәа насыгӡон. Хыхь ишысҳәаз еиԥш, аредакциаҿы
аусура шымариамызгьы, сара сыԥсҭазаараҿы даара
акыр иаԥсаны исыԥхьаӡоит. Ирацәоуп иснарҵаз, иснарбаз, исеилнаркааз.
1972 шықәса октиабр азы апартиа Аԥснытәи обком
актәи амаӡаныҟәгаҩ В.О. Кобахьиа дуԥхьоит рҳәеит.
– Уа бзиала уаабеит, утәа, – иҳәан, днеин иҭыԥаҿы
днатәеит. Ишаԥу еиԥш, В. Кобахьиа зны аредакциа
аусура дазҵааит, аус зуа рҭагылазаашьа, цхыраарас
ирҭаху уҳәа убас егьырҭгьы.
– Сара узаазгаз уасҳәап шьҭа, – иҳәан ацәажәара
дналагеит. – Агазеҭ аҟны иухугахьоу аџьабаа зегьы иаадыруеит, ҭыԥк аҟны 10–15 шықәса аусура мариаӡам.
Ҳара иҳаӡбеит, уусуразы ҭабуп ҳәа уаҳҳәоит, угәы
иацәымӷымзар апартиа обком аҟны ҭыԥк ҭацәны
иҳамоуп, убри аҭыԥахь уааҳгар ҳҭахуп, – иҳәеит. – Уи
апартиа Аԥснытәи обкоми Аҟәатәи ақалақьтә комитети иртәу аполитикатә ҵара Аҩны аиҳабы ихаҭыԥуаҩыс
ауп, – иҳәеит Валериан Осман-иԥа.
– Шәара, апартиа анапхгаҩцәа абраҟа уақәнагоит,
аус иазеиӷьуп ҳәа ишәыԥхьаӡозар, сара мап
ахысҳәааӡом, иаасылшо акы иагсыжьуам, – сҳәеит
сара.
– Ус акәзар, уаҵәы аредакциаҿы удокументқәа
нарыҭаны, уааины уҭыԥаҿы аусура уалага, – иҳәан
дҩагылеит В. Кобахьиа.
Ари аҩнаҿы аус зуаз аколлектив хәыҷы А. П.
Арӡынба раԥхьа днаргыланы зегьы цхыраарак,
хылаԥшрак
сыгмыжьӡакәа срыдыркылт. Саргьы
исылшоз акы агмыжьӡакәа снапынҵақәа зегьы
насыгӡон.
Усҟантәи аамҭазы ари аҩны аҿаԥхьа уснагӡатәыс
иқәгылаз апартиа иаднакылауаз ақәҵарақәа зегьы ажәлар рхы-ргәы аҟынӡа анагарала, урҭ зегьы
аԥсҭазаараҿы рынагӡара акәын. Араҟа апропагандистцәеи,
алекторцәеи, агитаторцәеи разыҟаҵара
иазкны алекциақәеи ажәахәқәеи ирыԥхьон
ҳреспублика аҵарауаа, арҵаҩратә институт алекторцәа,
Москвантәи аҵарауаа, аекономистцәа, ашәҟәыҩҩцәа.
Ажәакала, апартиеи аиҳабыреи ирыдыркылоз ақәҵарақәа аԥсҭазаараҿы рынагӡара иазкын.
Усҟантәи аамҭазы Аԥсны аҭагылазаашьа хыхьхыхь уахәаԥшуазар ицәгьам уҳәартә иҟан. Аха
Аԥсни аԥсуааи егьырҭ амилаҭқәа ирыдкыланы
уанахәаԥшлак иумбарц залшомызт урҭ зинла ишеиԥшымыз,
ишеицәыхараз.
Иаагап Аԥсны аҭоурых. Ҳара иаадыруеит жәытәнатә аахыс Аԥсны ахала ишыҟаз, акы ишахьԥшымыз,
иара аусқәа ахала ишаӡбоз. Идыруп, 1921 шықәсазы
Асовет мчра Аԥсны ишьақәымгылар,
уи иахьа иамоу
ақәҿиарақәеи аихьӡарақәеи шамоуаз. Асовет мчра
Аԥсни аԥсуа жәлари ирнаҭаз абзиарақәа маҷӡам.
Аха Асовет Еидгыла еиднакылоз амилаҭ республикақәа
аҿиара, аизҳара ианаҿыз аамҭазы, шьоукы Аԥсны иамаз азинқәа рыркьаҿра иаҿын. Абас,
1921–1931-тәи ашықәсқәа раан Аԥсны зхы иақәиҭу,
ихьыԥшым республиканы Аахыҵ-Кавказтәи Афедерациа иалан. 1931 шықәсазы Абжьаратәи Азиа
автономтә республикақәа: Узбекистан, Киргизистан,
Туркменистан, Ҭаџьыкистан республика дгылақәаны
ианыҟарҵоз Сталини Бериеи ргәы иҭаз Аԥсны зинда
Қырҭтәыла иахьԥшны, ишнеи-шнеиуа иналаӡҩаны
ицо аҟаҵара акәын.
Қырҭтәыла ианаларҵа ашьҭахь Аԥсны аекономика, акультура, аҵара уҳәа рҿиараҿы аԥырхага
ду ҟанаҵеит И. Сталин иабжьагарала афинанстә
усбарҭақәа зықәныҟәоз аполитика. Ареспубликақәа
рырҿиара иазкны СССР аиҳабыраҿы ирыдыркылоз
абиуџьеҭ аҟнытә Аԥсны иақәнагоу аԥарақәа ишиашоу Аԥсныҟа раашьҭра азин рымырхит. Абиуџьеҭ зегьы ишиашоу Қарҭҟа ирышьҭуан.
Ари даара иаԥырхаган Аԥсны ԥарала аиқәыршәараҿы.
Ажәакала, Аԥсны аекономика ашьҭыхразы,
акультура, аҵара, анаука рырҿиаразы иақәнагоу
аԥара амамызт.
Ус ишааиуаз, Қырҭтәыла анапхгара, анаука аусзуҩцәа,
ашәҟәыҩҩцәа уҳәа иҟам-ианым рыла еиқәырҽаҽаны
аԥсуа милаҭ ҳәа, акгьы шыҟам, ишқырҭуа
хылҵшьҭроу уҳәа ауаажәларра ихарҵартә аҟаҵара
нападыркит. Аԥсуаа ракәзар, ари даара игәырҩаргон,
рҽазыршәон урҭ раҿаԥҽра, аха СССР аиҳабыра
ақәҿырҭуамызт, аамҭа цацыԥхьаӡа маҷ-маҷ аԥсуаагьы
ақәшаҳаҭхап ҳәа ргәы иаанагон.
Ус, 1937–1938-тәи ашықәс еиқәаҵәақәа ҳаарҭагылт.
Раԥхьаӡа Қарҭ дҩаганы иԥсҭазаара далырхит, амилаҭ
зҵааразы зегь реиҳа изцәшәоз, Аԥсны анапхгаҩы Н.
А. Лакоба. Уи инаишьҭаргыланы Аԥсны анапхгара
зегьы, убас аҵарауаа, ашәҟәыҩҩцәа, аинтеллигенциа, анхацәа нагақәа, аусуцәа уҳәа харада-барада рус
ӡбаны иршьуаз ршьит, егьырҭ рыԥсадгьыл инахганы
ҿааҳәыра рымамкәа идырӡит.
Шьҭа инызкылодаз? Анапхгаратә усбарҭақәа:
апартиатә, асоветтә, анхамҩатә, аҵараиурҭақәа
уҳәа рышәқәа ҟьаҟьаӡа иаатит ақырҭцәа рзы. Қырҭтәылантәи
рҿаархеит «акадрқәа». 1937 шықәсқәа
инадыркны
1954 шықәсанӡа аӡәык-ҩыџьак рыда
(урҭгьы дара ртәқәа ракәын), маҵура дук аԥсуак
дахагыланы дубомызт. 1938 шықәсазы Қырҭтәыла
аиҳабыра ирыдыркылт ақәҵара: аԥсуа школқәа зегьы рҟны ашколхәыҷқәа ақырҭуа бызшәа дырҵаразы.
Иҭыжьын арҵага шәҟәқәа, апрограммақәа, школцыԥхьаӡа
иаарышьҭуеит арҵаҩцәа ақырҭцәа.
1941 шықәса, иун 22 ашарԥазы имҳәа-мырза
Германиатәи архәҭақәа Ҳаԥсадгьыл иақәлеит. Ҳәарас
иаҭахузеи, ихьчатәын усҟантәи Ҳаԥсадгьыл
дуӡӡа СССР , шьа злаз арԥарцәа рабџьар аашьҭыхны
аӷа хәымга иниҿагылеит. Хыԥхьаӡара рацәала Аԥснытәи
аҿарацәа рарзаҳалқәа рыманы инеит арратә
комиссариатқәа рҟны: ҳдәықәшәҵа афронт ахь
ҳәа. Аԥснытәи еиуеиԥшым архәҭақәа рышҟа
ицеит
55 нызқьҩык арԥарцәеи аҭыԥҳацәеи. Убарҭ рхыԥхьаӡараҿы
иҟан 900-ҩык инареиҳаны аҭыԥҳацәа.
Аибашьра ашықәсқәа раан афронт аҟны иаадырԥшыз
афырхаҵареи агәымшәареи рзы 22ҩык Аԥсны аҵеицәа Асовет Еидгыла Афырхаҵа
ҳәа ахьӡқәа рыхҵан, 3-ҩык аибашьцәа Ахьӡ-аԥша
аорденқәа хԥа-хԥа ранашьан, жәанызқьҩыла аибашьцәа
орденлеи медаллеи ргәышԥқәа ҩычаны
рҭаацәа ирзааит.
Ара иахьааиз ирбаз-ираҳаз еигәырӷьартә иҟамызт.
Аԥсуа школқәа зегьы қырҭуа школқәаны иҟаҵан,
аԥсуаа рхәыҷқәа аурыс школқәа рҭалара азин рымамызт, ақырҭуа бызшәа ада даҽа бызшәак аҳәара азин
ыҟамызт. Арҵаҩцәа зегьы усурада адәы иқәын.
1953 шықәса, март 5 рзы И. Сталин иԥсҭазаара
далҵит. Рацәак мырҵыкәа Л. Бериагьы уи
днаишьҭарҵеит. Иара убри ашықәсан август аҩбатәи
азбжазы Аҟәа еизыргеит Аԥсны араионқәа зегьы рхаҭарнакцәа. Абраҟа апартиа Аԥснытәи обком актәи амаӡаныҟәгаҩ Г. Қарчаа инапхгарала
имҩаԥысыз аизараҿы иалацәажәеит зҵаара заҵәык:
аԥсуа школқәа ԥхьаҟатәи рԥеиԥш. Г. Қарчаа иҽадмырхалацәакәа
аизара иалахәыз иреиҳәеит аԥсуа
школқәа ԥхьаҟатәи русуразы ажәлар ирҭаху иаартны
аиҳабыра ираҳарц шырҭаху.
Асценаҿы игылаз астол хәыҷы иадтәалан апартиа обком амаӡаныҟәгаҩ Г. Қарчаа, Д. И. Гәлиа, А. М.
Ҷоҷуа.
– Ажәа зҭахыда, – иҳәан, Қарчаа днарылаԥшаарылаԥшит.
– Ҩбаҟа ажәа сҳәарц сҭахуп, – иҳәан инапы дҩахеит
Қарчаа иармарахь итәаз аԥсуа шәҟәыҩҩы дуӡӡа
Д. И. Гәлиа.
– Аа, ухаҵкы Дырмит Иасыф-иԥа, ҳаузыӡырҩуеит,
– иҳәеит Қарчаа.
Дахьтәаз дҩагылан, атрибунахь дымнеиӡакәа,
ҿааиҭит:
– Дадраа, сгәы иаанагоит абра иқәгылоу азҵаара
аԥсуа жәлар рзы иамоу аҵакы цқьа шәазхәыцны
шәгәаанагара шәҳәап ҳәа. Сара шәсазҵаауазар, –
иҳәеит Д. Гәлиа, – ҳашколқәа ԥыхьа ишыҟаз еиԥш
рыҟаҵара ауп сыззыразу. Даҽакала иаҳҳәозар. ԥшькласск рҟынӡа аԥсуаа рхәыҷқәа аԥсышәала аҵара
рҵалааит. Хәба инадыркны урыс бызшәала, амала аԥсуа бызшәеи алитературеи маҭәарк еиԥш
ирҵалароуп. Абас шәақәшаҳаҭзар, сара сажәа абри
ала салгоит, – иҳәан иажәа аахиркәшеит.
– Ажәақәак сҳәар сҭахуп, – иҳәан инапы дҩахеит
Арзаабеи Гәлиа. – Уажәы ааигәа, – иҳәеит уи, – ауҭра
сҭан, ҽагак кны. Аҩны ахәыҷқәа рыҳәҳәабжь саҳаит.
Машәырк ҟалазаап, сҳәан, сҽага нкаршәны, аҩны
сааизар арадио хәыҷы иакәшаны игылоуп. «Аа, бабаду, ҳрадио аԥсышәала ацәажәара иахьалага убоу?»
– рҳәеит дара. Ари лакәӡам, ҵабыргуп. Иҟалеи,
ҳхәыҷқәа рбызшәа зырҿаҳхи, аԥсышәала ицәажәар
зыҟамлои, егьырҭ ажәларқәа рхатә бызшәа рыбла
ҷыц еиԥш ирыхьчозар, иалеицәажәозар?
– Иазхазааит Сталини Бериеи рполитика хәымга
ақәныҟәара, – иҳәеит Платон Кикориа. Уи инарҭбааны далацәажәеит Сталини Бериеи рполитика ԥаршеи
иахҟьаны ажәларқәа, убарҭ рхыԥхьаӡараҿы аԥсуаагьы
налаҵаны, ирхыргаз агәаҟреи арыцҳареи ртәы.
Сара 15 шықәса инарзынаԥшуа сзыхҟьа сзымдырӡо
Аԥсны салганы сыҟан. Сара исхызгаз ҳаӷоу ихигааит. Ашколқәа зегьы иадыркаанӡа ишыҟаз иҟаҵатәуп,
ҳхәыҷқәа рбызшәа рдыруазароуп, мамзар раԥсуара
зынӡа ирхашҭыр алшоит. Зҭоурых ззымдыруа урҭ
милаҭӡам…
– Сара, – иҳәеит М. Аҩӡба, Афонҿыцтәи
араинагӡком ахантәаҩы,
– аибашьра дуӡӡа схызгеит, милаҭла саԥсыуоуп анысҳәалак саҟара сыцлон.
Аибашьцәа зегьы аҳауеиԥш ҳаззыԥшыз аиааирагара акәын. Аиааира аагеит. Амилаҭқәа зегьы, аибашьра иацәынхаз, бзиала ҳәа неибыҳәаны досу
ҳаҩныҟақәа рахь ҳаихеит. Иаабеи ҳара, аԥсуаа аибашьра ҳахганы Аԥсны ҳанааи? Ҳашколқәа зегьы аркны ақырҭ бызшәахь ииагоуп, аԥсышәала иҭыҵуам
ашәҟәқәа, агазеҭқәа, ҳқыҭақәа, ҳҳаблақәа рбжеиҳарак
рыхьӡқәа
ԥсахуп, усҳәарҭак аҟны уарлашәарла ада
аԥсуак дубом, арҵаҩцәа зегьы амхны усурҭада адәы
иқәуп. Уаҩы игәы иаанагар ҟалоит, Аԥсны анемеццәа
рнапаҿы иҟазма ҳәа…
Ҳқыҭақәа рыбжеиҳарак рҟны аҩнқәа ргыланы
Қырҭтәылантәи ахҵәацәа ааганы иҩнарҵеит. Афронт ацхырааразы анхацәа ирылырхуаз аԥарақәа,
аҳәынҭқарра ацхыраара ацынхәрас, абарҭ аҩнқәа
рыргылара иахҭнырҵеит.
Абра иқәгылаз ишырҳәаз еиԥш, Аԥсны ишьақәыргылатәуп
асовет политика, иазхоуп ажәлар ирхыргаз арыцҳарақәа. Ҳашколқәа ԥыхьа ишыҟаз еиԥш
иҟалароуп, ажәакала Асовет закәанқәа зегьы Аԥсны
аус руа иҟаҵатәуп.
15-ҩык инареиҳаны иқәгылаз зегьы еицҿакны,
хҭак еицҭаршәны ирҳәоз акызаҵәык акәын: аԥсуа
школқәа зегьы ԥыхьа аус шыруаз рыҟаҵара, аԥсуаа
рхәыҷқәа аԥсышәала аҵара дырҵара, аиаша ақәныҟәара,
азакәан еилазго иқәнага иақәыршәара.
Абас 1953–1954-тәи аҵара ашықәс инаркны аԥсуа
школқәа зегьы, уаанӡатәи рпрограммала аусура иалагеит. Арҵаҩцәа гьежьит русурахь, аԥсышәала
иҭыҵуа иалагеит ашәҟәқәа, агазеҭқәа, ажурналқәа,
аԥсышәала ацәажәара иалагеит арадиоқәа, аԥсышәала
имҩаԥыргауа иалагеит аизарақәа, аконцертқәа,
аспектакльқәа, маҷ-маҷ аусҳәарҭақәа рышҟа инеиуа
иалагеит аԥсуа кадрқәа.
Абарҭ аиҭакрақәа шыҟалазгьы акыр шықәса иаанханы иҟан иӡбамыз апроблемақәа жәпакы: атопанимика, ателехәаԥшра, аспециалистцәа ҿарацәа разыҟаҵара,
ақалақь уаа нхарҭала реиқәыршәара уҳәа
убас егьырҭгьы.
Иааидкыланы зегьы хыхь-хыхьла уанрыхәаԥшлак
агәаанагара уоуан егьа џьабаа аабазаргьы ҳаԥхьаҟа
ҳусқәа зегьы бзиахоит, ҳара иаҳҭахыз амҩаду
ҳанылеит ҳәа. Иара убас агәаанагара ҳаман, иахьа
уажәраанӡа ҳахәаҽра иаҿыз ҳгәылацәагьы иҟарҵаз
ахәымгарақәа еилыркаап, уажәшьҭарнахыс уаҳа
еилагарак,
еиҿагыларак ҟарҵарым ҳәа. Аха аамҭа
цацыԥхьаӡа, ргәы иҭаз ахәымгарақәа «ажә адәахьала
иӷроуп, ауаҩы иҩнуҵҟала» ҳәа, шырҳәо еиԥш, маҷмаҷ адәахьы ицәырҵуа иалагеит ақырҭцәа рыгәҭакы.
Еиҭах Қарҭынтә иаарышьҭуа иалагеит маҵура
ҳасабла «аԥшыхәцәа» апартиатәи, асоветтәи, азанааҭеидгылатәи, акомҿареидгылатәи усҳәарҭақәа рышҟа.
Изҿузеи урҭ? Зегьраԥхьаӡа урҭ рхакәын изышьҭаз,
нас рҩызцәа, рҭынхацәа ирыԥхьаны иааргон
амаҵурақәа, анхарҭақәа, аагарҭақәа зегьы дара
иртәын.
80-тәи ашықәс анҵәамҭазы иумбарц залшомызт ажәлар рычҳара рызнымкыло, рымч
ақәымхо ишыҟаз. Ԥҟарак еиԥш, ес-жәашықәса
(1957, 1965, 1967, 1978, 1989 шықәсқәа) ажәлар иаартны ргәынамӡара рҳәауа иалагеит. Аизарақәа,
ақәгыларақәа мҩаԥысуан ана-ара, аидысларақәагьы
аҭыԥ рыман. Аха аиҳабыра рҟынтәи хылаԥшрак, ма
ирҭахыз дгыларак рбомызт.
Аԥсны анапхгара (Б.Адлеиба, В.Кобахиа, В.
Хынҭәба) рыла иабон рыжәлар ргәазыҳәара, Қырҭтәыла
адҵра шырҭахыз, ақырҭцәеи дареи реицынхара, реиҩызара шзалымшоз, аха изықәтәаз
рҽы аӷәра зкыз қарҭаа ракәын. Аурыс ҳәынҭқарра
акәзар, урҭ уҵәы мблыкәа укәац ӡы ҳәа, есқьаангьы
еиқәдырҽаҽон, иаартны ақырҭцәа иҟашәҵо иашам
ҳәа рызҳәомызт.
1989 шықәсазы ақырҭцәа аҵараиурҭақәа милаҭла
ршара иалагеит. Ақырҭцәа Аԥснытәи ауниверситет иаҿыганы Аҟәа еиҿыркааит Қарҭтәи ауниверситет афилиал. Рҭыԥахь инармышьҭуа иалагеит
аорганизациақәа рнапхгаҩцәа – аԥсуаа. Аҟәаҟа иаауа
иалагеит ладахьтәи Қырҭтәыла араионқәа руааԥсыра,
урҭ имҩаԥыргауа иалагеит зинк рымаӡамкәа
амитингқәеи, аизарақәеи, ақәгыларақәеи. Иаартны
ирҳәауа иалагеит Аԥсны жәытәнатә аахыс Қырҭтәыла
ишатәу, аԥсуаа ракәзар исасцәаны ара ишынхауа, адгьыл дара ишыртәым. Уаҩы ибон еиҭах қарҭаа мчыла
Аԥсны агара рҽшазыҟарҵоз. Қырҭтәылантә иааргоз
аҳәса ракәзар, акыр жәашықәсала Абжьаратәи Азиаҟа
иахганы иҟаны иааз џьушьап, асаба рҿатата ишьамхнышгыланы адгьыл иагәӡуан, – «ари ҳара ҳадгьыл
ауп», – рҳәон.
Раԥхьатәи амшқәа раан, аԥсуаа иаадырԥшуан ачҳара,
игәыӷуан Асовет еиҳабыра қарҭаа иҟашәҵо иашам, шәҽаанышәкыл, шәаланагалацәеит ҳәа рарҳәап
ҳәа, аха аҭагылазаашьа есымшааира еицәахон.
Ари збоз рычҳара хыжжуа иалагеит. 1988 шықәса
иун 17 рзы 100-ҩык инареиҳаны аинтеллигенциа рнапы аҵаҩны КПСС 19-тәи Загьеидгылатәи
аконференциа ашҟа идәықәырҵоит ашшыԥхьыӡ:
ақырҭцәа Аԥсны имҩаԥыргоз ахәымгаратә политика
ақәӡбаразы.
Иара убри ашықәс, декабр 13 рзы Аҟәа
аҳәынҭқарратә филармониаҿы имҩаԥысуеит аизара Жәлар рфорум «Аидгылара». Абра ирыдыркылаз
ақәҵара инақәыршәаны 1989 шықәса, март 18 рзы
Лыхнашҭа имҩаԥысуеит 30 нызқьҩык инареиҳаны
излахәыз аҭоурыхтә еизара. Аизара иалахәыз СССР
иреиҳаӡоу амчрақәа рыхьӡала ирыдыркылт Ааԥхьара
– 1931 шықәсанӡа Аԥсны иамаз астатус: Республика дгыланы аҟаҵара иазкны. Абри ааԥхьара рнапы аҵарҩит аизара иалахәыз зегьы, убас апартиа
Аԥснытәи обком актәи амаӡаныҟәгаҩ Б. Адлеиба
(уи ибзианы идыруан Қырҭтәылатәи Акомпартиа
Ацентр Комитет аусзуҩцәа дзықәдыршәоз). Апрель
6 рзы иаалырҟьаны имҩаԥгаз апартиа Аԥснытәи обком апленум аҟны Б. Адлеиба ихы дақәиҭыртәуеит,
иҭыԥаҿы апартиа обком актәи амаӡаныҟәгаҩыс далырхуеит В. Хышба.
Аԥсуа интеллигенциа рнапы зҵарҩыз ашәҟәы
аилыргаразы Москвантәи иаауеит гәыԥҩык СССР
жәлар рдепутатцәа. Акомиссиа алахәылацәа иҟарҵаз
алкаақәа рҟны иарбан ауниверситет Қарҭтәи афилиал
Аԥсны аиҿкаара мап ацәкра, абитурентцәа ауниверситет
адкыларазы иҟаҵаз априказ аԥыхра уҳәа
убас егьырҭгьы. Урҭ рынагӡара ацынхәрас Аҟәатәи
актәи абжьаратә школ аҟны акомиссиа нападыркит Қырҭтәылатәи ауниверситет Аҟәатәи «афилиал»
ашҟа астудентцәа рыдкылара.
Абарҭ зегь рышьҭахь гәыԥҩык аԥсуаа актәи ашкол илақәлан акомиссиа еимдырбӷьыжәааит. Абас
1989 шықәса ԥхынгәы 15–16 рзы, ақырҭцәеи аԥсуааи
реидыслараҿы иҭахеит 14-ҩык – 5-ҩык аԥсуааи 9-ҩык
ақырҭцәеи. Ари ақырҭцәа рхарала аԥсуа ҭоурых аҟны
дамыӷны иаанхеит.
Абарҭ амшқәа рышьҭахь, Қырҭтәыла аладахьтәи
араионқәа рҟнытә Аԥсныҟа иааргауа иалагеит хыԥхьаӡара
рацәала ақырҭцәа. Урҭ гәыԥ-гәыԥла рыҽшаны
имҩаԥыргауа иалагеит аизарақәеи амитингқәеи.
Иркыз алозунгқәеи аплакатқәеи ирнын:
«Аԥсны жәытәнатә аахыс ақырҭцәа иртәуп, аԥсуаа
ара исасцәаны иаланагалаз роуп».
Уи акәым, 1989 шықәса апрель 8 рзы Қарҭ иҟалаз
асовет ари аҭыԥантәи ауааԥсыреи реидыслараан
иҭахаз ақырҭцәа рзы Аҟәа ақалақь К. Маркс иулицаҿы
идыргылоит абаҟа. Абри абаҟа амшала Аҟәа, Гәдоуҭа,
Очамчыра уҳәа аԥсуааи ақырҭцәеи рыбжьара иҟалеит
аидысларақәеи аиҿагыларақәеи. Аҵыхәтәаны
аԥсуаа
абаҟа ҟәыбаса иқәырҵеит. Аха дара иҟарҵац
ҟарҵон. Ари абаҟа ганы Гәымсҭа иреиӷьу аҭыԥ аҿы
еиҭадыргылоит.
Қырҭтәыла ахада ҿыц З. Гамсахурдиа напаиркит амилаҭ маҷқәа рҟынтә атәыла «арыцқьара».
Убас Қырҭәтәыла иалырцеит Даӷьысҭантәи аварцәа,
аурысцәа адинхаҵаҩцәақәак, аибашьра иалагеит
Аахыҵ-Уаԥстәыла аобласт иаҿагыланы, мап ркит
аҭырқә-месхитинеццәа Қырҭтәылаҟа рырхынҳәра.
З. Гамсахурдиа иоуп «Қырҭтәыла ақырҭцәа рзы»
ҳәа, афашист лозунг раԥхьаӡа иаԥызҵаз. Убри
аамҭазы Аҟәа аҩнқәа рҭӡамцқәа, аҵлашьапқәа,
афымца шьаҟақәа уҳәа рҟны икыдыӷӷала иаакыдлеит ашәибӷьыцқәа, Қырҭтәыла аҿар рахь ааԥхьара
ҟазҵоз: «Ақырҭуа дызшьуа ақырҭуа – ақырҭуа жәлар
рышәиԥхьыӡ иқәшәааит. Атәым милаҭ еиуоу аԥҳәыс
даазго ақырҭуа – ақырҭуа жәлар драӷоуп».
Абарҭ афашист ажәақәа акьыԥхь иананыла
ашьҭахь Қарҭынтә даауеит апрокуратура аусеилыргаҩцәа
рнапхгаҩы. Уи «иҭиҵаауа» далагеит
абарҭ ашәибӷьыцқәа ахьынтәааз, еиҿызкааз реилкаара. Даара
иҽазишәеит урҭ аԥсуаа еиҿыркаазшәа
аҟаҵара. Аха уи еиқәирҽаҽоз лҵшәа иамуит «асапын
шәах» еиԥш иныҵаба ицеит.
Абарҭ амшқәа раан 5-ҩык аԥсуаа – СССР
Иреиҳаӡоу Асовет адепутатцәа атәыла апрокурор
хада Сухарев ихьӡала ашәҟәы дәықәырҵеит Аԥсны
имҩаԥысуа ахҭысқәа рҭҵаара Қырҭтәыла апрокуратура иамхны дара иргарц. Аха Аидгыла апрокурор
ицхырааҩцәа аӡәы абри арзаҳал Аԥснытәи апрокуратура ашҟа иааишьҭит уи алацәажәара азы. Ари иаанагоз амилаҭ маҷқәа ратәамбареи рхамыҵгылареи
роуп.
Ажәакала, абарҭқәа зегьы лабҿаба иаҳдырбоит
ақырҭцәа рнапаҿы Аԥсны аагара, аԥсуаа милаҭк
аҳасабала зинк рымаӡамкәа, акы иақәиҭӡамкәа
рыҟаҵара рыҽшазыршәауаз.
Абри ашықәс  азы, амилаҭ еизыҟазаашьа
бааԥсы амшала, ақырҭцәа азин змазгьы измамызгьы
Аԥсны 14 џьара имҩаԥыргеит аизарақәеи амитингқәеи,
70 нызқьҩык инареиҳаны ауааԥсыра
злахәыз.
1978 шықәса февраль 21 рзы апартиа Аԥснытәи
обком абиуро аҟны иалацәажәеит гәыԥҩык аԥсуа
интеллигенциа КПСС Ацентр Комитет ашҟа ирҩыз
ашәҟәы аилыргара иазкыз азҵаара. Иара абри ауха
радиола сара исаҳаит аԥсуа интеллигенциа КПСС
XIX-тәи апартиатә конференциа ашҟа иршьҭыз
ашәҟәы апартиа Аԥснытәи обком абиуро аҟны иалацәажәаны
гәыԥҩык акоммунистцәа ахара рыдҵаны
апартиа иалырцеит, рмаҵурақәа ирымырхит ҳәа.
Адырҩаҽны, асааҭ 8 рзы, сусураҿы (апартиа обком аҟны) снеит, сҩызцәа рааира сазыԥшны стәан.
Издырырц сҭахын иҟалаз аиашаҵәҟьа. Асааҭ 10
реиԥш ателефон абжьы аагеит, атрубка аақәсхын, –
«сӡырҩуеит», – сҳәеит.
– Александр Мақьҭаҭ-иԥа, апартиа обком актәи
амаӡаныҟәгаҩ В. М. Хынҭәба дуԥхьоит, – лҳәеит
адкыларҭаҿы итәаз аԥҳәыс.
Аҩбатәи аихагылаҿы сышҩеиуаз, хыхьынтәи абиуро алахәылацәа аӡәаӡәала исԥылауа иалагеит. Шьоукы аԥсшәа рҳәошәа ҟарҵон, рыхқәа аадырҵысуан,
даҽа шьоукы сҟәаҟәа инас-насуан, ус аӡәы ибжьы
ныҵакны иудысныҳәалоит, – иҳәеит. Сара иҟалаз
сыздыруамызт шәхәыцрак срылан. Ашә аартны
адкыларҭа снҩналеит.
– Уажәыҵәҟьа, – лҳәан актәи амаӡаныҟәгаҩ ишҟа
днҩналеит, адкыларҭаҿы итәаз аԥҳәыс. – Улеи, лҳәан
ашә аалыртит.
– Бзиала уаабеит, утәа ҳәа уасҳәаӡом. Иацы иҟалаз
уаҳазар акәхап. Уажәы уи алацәажәаха ҳамам, ҵаҟа
дузыԥшуп аҩ. Маршьаниа. Мап мҳәакәа уицны уца,
маҷк ҳааҭынчхар, ҳагәҭыхақәа цқьа еибаҳҳәап, –
иҳәеит В. Хынҭәба.
– Уажәы ҳара иаадыруеит амузеи аколлектив агәынамӡара шрымоу, урҭ иахьынӡауа ргәы
ҟаҵатәуп, иҟалаз русура иаԥырхагамхароуп. Иахьа уа
иаҭахуп апориадак аҟаҵара, аусуцәа ирҭахуп, аиаша
аилкаара, ргәы кармыжьааит, маҷк иааҭынчрахар,
нас зегьы ҳнеидтәаланы гәаартыла ҳалацәажәап, –
шьҭа улбаа амашьынахь, – иҳәеит Валери Михаилиԥа.
– Уа шьыжьбзиа, ҳахьцо уеиҳәама Валери Михаилиԥа? – иҳәеит Л. Маршьаниа.
– Ааи, исеиҳәеит, аха еиҳа еиӷьӡамзи сара шәсазҵаар,
ма абиуро ахь снашәԥхьар, – сҳәеит сара.
– Уаҟа иқәгылан акандидатурақәа 4–5, аха зегьы
еицҿакны уара укандидатура иазыразхеит, – иҳәеит
иара.
Амузеи аҿы ҳаннеи, аколлектив зегьы еизаны
итәан. Аԥсшәа нареиҳәан астол днахагылт Маршьаниа.
– Акы сазҵаар сҭахуп, – иҳәеит амузеи аусзуҩык.
– Изакәызеи? – иҳәеит Маршьаниа.
– Ҳара иаҳҭахуп иаадырырц ҳдиректор имаҵура
дзамшәхыз? – иҳәеит уи.
– Иацы апартиа Аԥснытәи обком абиуро аҟны
иалацәажәеит аԥсуа интеллигенциа Москваҟа
ирҩыз ашәҟәы. Иахьа ара сзааз абиуро иаднакылаз ақәҵара алацәажәаразы акәӡам. Уи иаарласны ҳалацәажәараны ҳаҟоуп аколлективқәа зегьы рҟны. Сара дышәзаазгеит адиректор ҿыц. Аҩ.
Ҭариа А. М. зегьы дыжәдаруеит, ҿыц дшәырдырра
аҭахуп ҳәа исыԥхьаӡом, убри аҟнытә даҽа кандидатурак шәымамзар дааныжьны сцоит. Иаарласны
ҳаиқәшәоит, – иҳәан Маршьаниа иусурахь дцеит.
Абас аколлектив уаҳа акы ахымҳәааӡакәа срыдыркылт.
Рацәак мырҵыкәа абиуро иалатәаз сҩызак даасыдгылан: «Иудысныҳәалоит, ақәҿиарақәагьы узеиӷьасшьоит,
– иҳәеит. – Зегь реиҳа исгәаԥхаз. хәҩык
рахьынтә абиуро иалахәыз зегьы аӡәк иеиԥш уара
иахьудгылаз ауп. Аха 10–15 шықәса аус зцууаз, ҩызак
еиԥш узцыз аӡәы, дҩагылан ҿааиҭит: «Шықәсқәак
уажәаԥхьа ақырҭцәа ирҿагылоз ашәҟәы инапы
аҵаҩны апартиа обком ахь ианааишьҭ, ари ажәлар
реичырчароуп иаанаго ҳәа лахь ишәҭеит, иахьа амузеи аиҳабыс дшәышьҭуеит, ишԥеилкаатәу?» – иҳәеит.
Уи ииҳәаз аӡәгьы ихаҟны иааимгеит, иара иазынхеит.
Ашәҟәы ҳәа уи зыӡбахә имоу 10 шықәса уи аԥхьа
қырҭуа журналк аҟны ҵарауаҩык, Берзенишвили
ҳәа аӡәы, статиак аниҵеит аԥсуаа ақырҭуа дгьыл
ианықәнагала XVII ашәышықәсазоуп ҳәа. Ингораҟәа
иҭижьыз ашәҟәы ашьақәырӷәӷәара иазкны. Гәыԥҩык
агазеҭ «Аԥсны ҟаԥшь» аусуҩцәа Берзенишвили истатиа ақырҭцәеи аԥсуааи еичзырчауа статиоуп,
иҟалозар ақырҭцәа рҟынӡа инашәыгӡа абри еиԥш
иҟоу астатиақәа рҩра иаҟәыҵырц ҳәа, ашәҟәы ҩны
апартиа обком ахь 15-ҩык ҳнапқәа аҵаҩны иҳашьҭыз
ауп.
Иашоуп, сара аколлектив анапхгаҩык иаҳасабала
снапы ахьанысҵаз шьоукы иргәамԥхеит, лахьгьы
сырҭеит. Аха уи сара сгәы иалымсӡеит, избан акәзар,
сыжәлар рыхьчаразы исыхьуа акгьы мап ацәыскӡом.
Усҟан иара инапы аҵеимыҩӡеит, иааигәарагьы
инеимышьҭӡеит
унапы аҵаҩ ҳәа инеиз аҷкәынцәа.
Хымшҟа ааҵуаны, апартиа Аҟәатәи ақалақьтә комитет аҟны иуԥхьоит рҳәеит. Уа сахьнеиз ус сарҳәеит:
«Уаҵәы абиуро аилатәараҿы иалацәажәараны иҟоуп
амузеи аҟны аус зуа акоммунистцәа: В. Аҩӡба,
Е. Аџьынџьал, Т. Гыцба, И. Мархолиа, Н. Шенкао
Москваҟа иршьҭыз ашәҟәы знапы аҵазҩыз рус». Сара
шәызсыԥхьеи анысҳәа, – «акы, урҭ уара уусзҩцәа
роуп, ҩбагьы, урҭ ашәҟәы рнапы ахьаҵарҩыз иашам
ҳәа уқәгылароуп», – рҳәеит дара.
– Мап, избан акәзар: акы, ашәҟәы иану сыздырӡом,
ҩбагьы, хымш роуп иҵуа амузеи адиректорс аус
зуеижьҭеи. Иҟашәҵаз иашам ҳәа иахьа сырҿагылоит,
нас уаҵәы аус шԥеицаауа дареи сареи.
Макьана ашәҟәы иану сыздырӡом, аха излеилыскаауала, урҭ апартиеи аиҳабыреи рҿаԥхьа иқәдыргылт
рыԥсҭазаараҿы,
русураҿы ирԥылауа аиҿымкаарақәеи
аилагарақәеи ирызку азҵаарақәа. Урҭ рҭак аҟаҵара
ацымхәрас, дара рықәӡбареи, рыршәареи иалагеит.
Сара ҟазшьас исымоуп иахьагьы, схала еилыскаанӡа
иарбан зҵааразаалак аламцәажәара.
– Абиуро аҟны иаабап аус шцо. Иаҭахны
исыԥхьаӡозар сгәаанагарақәак сҳәоит, исымԥхьаӡозар
ажәакгьы сҳәом, – сҳәан, сындәылҵны сцеит.
Адырҩаҽны абиуро алахәылацәа зегьы қьаадқәак
еилырхуа ирыхәаԥшуа итәан. Ақалақьтә комитет
актәи амаӡаныҟәгаҩ Қарҭҟа «иԥхьан» дцеит, иусқәа
зегьы аҩбатәи амаӡаныҟәгаҩ З. Аҩӡба инаиҭаны.
Ишырҳәаз еиԥш, аԥсуа интеллигенциа Москваҟа
иршьҭыз ашәҟәы иаԥхьеит. Уи ус имарианы еилукаауа иҟамызт. Иҟан узыдгылашаз маҷымкәа, уздымгылашазгьы. Ишысҳәахьоу еиԥш, иқәыргылаз
азҵаарақәа рҭак аҟаҵара ацынхәрас, аҷкәынцәа рус
аӡбара иалагеит.
Араҟа иҟан аиҿагыларақәа, аилибамкаарақәа,
ақәымчрақәа. Аҵыхәтәаны акоммунистцәа В. Аҩӡба,
Е. Аџьынџьал, И. Мархолиа, Н. Шенкао, Т. Гыцба ахара рыдҵаны лахь рырҭеит, рпартиатә документқәа
ирынҵаны.
Сара сықәгылара аҭахны исымԥхьаӡеит. Избан
акәзар, акоммунистцәа ирыдгыланы акы зҳәарц
зҽазызкуаз зегьы аҿаԥырҽуан, ражәа аҵыхәтәанынӡа
иддырҳәомызт. Сара избон аҷкәынцәа аиаша раҳарц
шырҭахыз, аха урҭ рызҵаарақәа рҭак ҟазҵодаз.
Еицәастәыр аҵкыс, сҳәан сҽааныскылт.
Абиуро иалгеит, зегьы ҳалбааит. Избоит сыҷкәынцәа
ргәы шԥыжәжәоз, ишгәамҵуаз.
– Маҷк шәаасзыӡырҩы, – сҳәан, саарылагылт. – Сара ибзианы еилыскаауеит ишәаҳаз, ишәзыруз шәгәы
ишалсыз, аха абиуро алахәылацәа иахьа шәара ахара
шәыдҵаны ишәықәырҭәаз «аҳәынҵәа» иаарласны,
шәара шәаамԥхьаӡакәа дара рнапала «ишыдрыцқьо»
агәра шәсыргоит, – сҳәеит.
Ус иагьыҟалеит, мызкы инамгакәа.
Абри аамҭазы амузеи аҟны имҩаԥысуан аусура
дуқәа, Октиабртәи ареволиуциа 60 шықәса ахыҵра
аԥыларазы ҽазыҟаҵарақәа. Ҳәарада, ара иҟан ауадаҩрақәа.
Акы, амузеи адиректор иамхра аколлектив
ргәы днархьит, ҩба, ари еиԥш иҟаз аныҳәа дуӡӡа иазкны аекспозициа аҟаҵара иаҭахын амалқәа (аԥара)
рацәаны, урҭ амузеи иамаӡамызт.
Абарҭ ауадаҩрақәа зегьы ириааины амузеи аколлектив ирылшеит Октаибр дуӡӡа иақәнагаз аекспозициа аҟаҵара. 1979 шықәса аналагамҭазы СССР
Акультура аминистрра аҟнытә Аҟәа иаауеит акомиссиа ). Свирепова хадара ззылуаз, аԥсуа музеи
аныҳәа ишаԥылаз аилкааразы. Акомиссиа ахәшьара
ҳаракы арҭеит амузеи аныҳәа ишаԥылаз азы. Рацәак
мырҵыкәа Москвантәи иааит СССР акультура
Аминистрреи азанаҭеидгылақәа Рцентр Комитети
иртәыз Адиплом. Убри инашьҭарххны Қырҭтәыла
акультура аминистрра аҟнытә амузеи иаиуит Адиплом 1-тәи аҩаӡара.
80-тәи ашықәсқәа раан ҳтәылаҿы Аԥсуа ҳәынҭқарратә
музеи 2-тәи агәыԥ ирылаԥхьаӡан, амузеи
аусзуҩцәа рхыԥхьаӡара маҷын, илаҟәӡан урҭ руалафахәы,
азин рымамызт аҟәшақәеи, асекторқәеи
реиҿкара. Абарҭ азҵаарақәа рыӡбаразы апартиа
Аԥснытәи
обком аҟнытә документла сеиқәыршәаны
сдәықәырҵеит
СССР афинансқәа рминистрра ашҟа. Уа сидикылт аминистр ихаҭыԥуаҩ.
Исҭахыз зегьы анеиликаа, – «уара уца Аҟәаҟа.
Азҵаатәқәа иқәургылаз зегьы ҳрылацәажәаны аҭак
узынаҳашьҭуеит», – иҳәеит уи.
Мызкы ааҵуаны Москвантәи иааит СССР
афинансқәа рминистрра ақәҵарала Аԥсуа
ҳәынҭқарратә музеи 2-тәи агәыԥ аҟнытә 1-тәи
агәыԥ ашҟа ишиагоу атәы зҳәоз ашәҟәы. Уи ҳара
иҳалнаршеит иаарласны аҟәшақәа – 4, афилиалқәа
– 4, асекторқәа – 4, реиҿкара, аусуцәа рхыԥхьаӡара
56-ҩык рҟнытә 98-ҩык рҟынӡа ашьҭыхра, аусуцәа
руалафахәы акырӡа азырҳара убас егьырҭгьы.
Абарҭқәа рышьҭахь ҳмузеи иаҭаауаз асасцәа
рхыԥхьаӡара
иазҳауан, бжьаратәла шықәсык 550600 нызқьҩык аднакылон. Анаукатә усзуҩцәа лассылассы еиҿыркаауан еиуеиԥшым атемақәа ирызкны
еиҭаҵуа ацәыргақәҵақәа. Урҭ рыманы ицон Аԥсны
ақалақьқәеи араионқәеи рахь. Ацәыргақәҵақәа инарымаданы анауктә усзуҩцәа ирыԥхьон алекциақәеи
ажәахәқәеи Аԥсни аԥсуааи рҭоурых, ареспубликаҿы
аекономика аизҳашьа, ақыҭанхамҩа аҿиашьа, аҿар
рааӡара аҭагылазаашьа уҳәа убас хадара злаз атемақәа
ирызкны.
Абарҭ реиԥш иҟоу аусурақәа мҩаԥыргон Аԥсны
анҭыҵгьы: Нхыҵ-Кавказ инхауа ҳашьцәа
рыҩнуҵҟа. Адыгцәа, аҟабардақәа, ачерқьесцәа,
ауаԥсаа, абазацәа.
Урҭ иахьагьы аҳәара ҟарҵауеит
Аԥсуа ҳәынҭқарратә
музеи аусзуҩцәа еиҭарҭаарц
азы.
Амузеи Аџьынџьтәылатә еибашьра Дуӡӡа азал
аҟны аибашьра аветеранцәа алархәны ашколхәыҷқәа
апионеррахь ирыдыркылоз агалстукқәа рыхәда
ихыршьуан, акомҿаррахь ирыдыркылоз – абилеҭқәа
рыдныҳәаланы рнапаҿы ирырҭон, Асовет архәҭақәа
ҿыц ирыдыркылоз асолдаҭцәа ааганы Рыԥсадгьыли
рыжәлари рыбла ҷыц еиԥш ишырыхьчауа, рымаҵ
шыруа азы ҭоуба руан, убас егьырҭгьы.
Абри аамҭазы, ақырҭцәа Асовет ҳәынҭқарра иаҿагыланы
апровокациақәа рыҟаҵара есымшааира
идырҭбаауа иалагеит.
1988 шықәса, ноиабр азы, СССР Аконституциа
ахәҭақәак рыԥсахра ауп изыхҟьа Қарҭ ақалақь аҟны
иҟалаз Асовет арбџьар мчқәеи аҭыԥантәи ауааԥсыреи
реидысларақәа. Аха ақырҭцәа уа иаанымгылакәа
Аԥсныҟа ииаргоит амитингқәеи, аизарақәеи, апровокациақәеи
рымҩаԥгара.
Аԥсуаа ачҳара ду аарԥшны ақырҭцәа ргәы
рҽанырҵон, ирабжьаргон изҿу апровокациақәа
ирҟәаҵырц,
аха дара еиҳагьы рҽырыцәгьаны, аҭыԥантәи
ақырҭцәа (5-тәи рколонна) рыцырхырааны, зинк рымаӡамкәа аизарақәеи амитингқәеи
мҩаԥыргауа иалагеит.
Убри аамҭазы КПСС Ацентр Комитет аҽазыҟаҵара
иаҿын XIX апартиатә конференциа амҩаԥгаразы.
Аконференциа аҿы иалацәажәараны иҟан
аҵыхәтәантәи аамҭазы, СССР анеилаҳа ашьҭахь,
амилаҭқәа ирыбжьалаз аилибамкаарақәа рҭышәынтәалара
иазкыз азҵаара.
Ақырҭцәа имҩаԥыргоз аизарақәа раан иркыз
аҩырақәа руак аҟны ианын: «Аԥснытәи автономтә республика аԥыхтәуп», «Аԥсуа жәлар ашьауӷа иақәыршәатәуп
» ҳәа. Ари аԥсуа интеллигенциа реиԥш,
Аԥсны иқәынхоз амилаҭқәагьы ргәахы ԥнажәеит,
рмилаҭтә хьыԥшымра, ршьамдгьыл чарҳәара
азура,
ратәамбара реиԥш ирыԥхьаӡеит, иагьеиҿыркааит
еиуеиԥшым акциақәагьы.
1989 шықәса, март 18 рзы Гәдоуҭа араион Лыхнашҭа
имҩаԥысит 30 нызқьҩык инареиҳаны излахәыз
аԥсуа жәлар реизара. Аизара иалахәыз ирыӡбеит
Москва иҟалараны иҟаз КПСС Ацентр Комитет апленум амилаҭбжьаратә проблемақәа рылацәажәараан
1988 шықәса ноиабр азы Қарҭ ақалақь аҟны иҟалаз
аидысларақәа раан Аԥсни аԥсуааи ратәамбареи рықәыӷәӷәареи
рзы иҟаҵаз ааԥхьара апленум иалахәу
рхаҟынӡа инаргарц. Ажәлар ринициатива зыхҟьаз
Аԥсны аиҳабыра абарҭ ааԥхьарақәа ахьақәҿырымҭыз
ауп.
Ари ааԥхьара хықәкы хадас иамаз 1921 шықәса
инаркны 1931 шықәсанӡа Аԥсны Советтә социалисттә
республика ҳәа иамаз астатус аиҭашьықәыргылара
акәын.
Қырҭтәылантә иаауаз агәыԥқәа акьыԥхь рхы
иархәаны, аҭыԥантәи ақырҭцәа ирықәыӷәӷәон, урҭ
Аԥснытәи АССР ауаажәларра рмилаҭтә проблемақәа
рыӡбараҿы ацхыраара ҟарҵарц азы. 1988 шықәса
апрель 8 рзы Гәылрыԥшь ақыҭан имҩаԥысыз
ақырҭцәа
реизараҿы ақырҭуа уаажәларратә гәыԥ
«Русҭавели» анапхгаҩы А. Бакраӡе иқәгылараҿы иаартны иҳәеит: акы, Аԥснытәи автономтә республика
аԥыхра, аҩбатәи, Қырҭтәыла СССР алҵразы ирылшо
зегьы шыҟарҵо.
Убри ашықәс март, апрель, маи раан Аԥсны
имҩаԥысуа иалагеит массала аизарақәеи, амитингқәеи
Қырҭтәылантәи иаауаз агәыԥқәеи аидгылақәеи
рнапхгарала.
1989 шықәса март 25 аҽны Аҟәеи Гали рҟны зинда имҩаԥысит амитингқәа, Қарҭынтә иааз агәыԥқәа
рнапхгарала. Уаҟа ирыдыркылаз ақәҵараҿы абас
аҳәон: – Қырҭтәыла арегионқәа зегьы аус руазароуп Қырҭтәылатәи аиҳабыра рнапхгарала; – наӡаӡа
рҵыхәа ԥҵәатәуп аурыс шовинистцәа Қырҭтәыла
аҩнуҵҟатә усқәа рҭҵааразы иҟарҵо аусурақәа; – шьҭа
иаамҭоуп имҩаԥгазарц автономтә республикақәа рааныжьра аҭаху-иаҭахыму аилкааразы Қырҭтәылатәи
ССР аҟны (бжьыҭарала) ареферендум амҩаԥгара.
Апрель 1 азы Гагра азона Леселиӡе ақыҭан ақырҭуа
милаҭ имҩаԥыргеит зинк рымаӡамкәа амитинг,
аԥсуа жәлар рықәӡбара еилыхха изныԥшуаз.
Убри инеиҳангьы, амитинг иалахәыз ишәыршәыруа иркын х-ԥштәык змаз аменшевикцәа рбираҟқәа.
1918–1921-тәи ашықәсақәа раан Аԥсны ашьаарҵәыра
иалазыргылаз Қырҭтәылатәи абуржуазиатәдемократиатә республика агвардееццәагьы иркыз
абарҭ афлагқәа ракәын.
Абарҭ ашықәсқәа раан ақырҭцәа иааргәамԥхоз
зегьы: абольшевикцәа ирыдгылоз, дара рполитика
хәымга иаҿагылоз рԥсҭазаара иалырхуан.
Абри амитинг аҟны иқәгылаз Зураб Ҷавҷаваӡе А.
Бакраӡе ихы наиқәкны ҿааиҭит: «Иацы март 31 аҽны
уара бжьыҭарала президентс уалырхит, Урыстәылатәи
аимпериа ахьынӡаҟоу амилаҭ дуқәа реиԥш, амилаҭ
хәыҷқәагьы азԥшуп ахақәиҭреи ахыхьчареи. «НхыҵКавказтәи ажәларқәа зегьы гәыӷырҭас ирымоу
Қырҭтәыла ауп», – иҳәеит уи.
Амитинг иалгоит. Уи иалахәыз зегьы аменшевикцәа
рфлагқәа кны идәықәлеит Аҟәаҟа. Урҭ рымҩан
зычҳара зызнымкылаз гәыԥҩык аԥсуаа рыҷкәынцәа
Бзыԥ ақыҭан, Афон ҿыц аҳаблаҿы, Аҟәатәи амҩаду
уҳәа аҭыԥқәа рҟны амитинг иалахәыз иларыжәлан
рхы изамыхәо иҟарҵеит.
Автобусқәа ирықәланы ацәгьара ҟазҵаз рзы
ашьауӷатә ус хацыркын.
Апрель 2 рзы Аҟәа ақалақь Қырҭтәылатәи асубтропикатә
институт ахыбраҿы Қырҭтәылантәи
агәыԥқәа рнапхгаҩцәа Коставеи Ҷавҷаваӡеи зинк
рымаӡамкәа имҩаԥыргеит астудентцәа рмитинг.
Урҭ ааԥхьара ҟарҵеит аизарақәеи, азабастовкақәеи,
амлакреи рымҩаԥгара аԥҵаразы, ашколхәыҷқәеи
астудентцәеи аԥхьарақәа рышҟа имнеирц азы.
Абри амитинг аҟны Костава иқәгылараҿы абас
иҳәеит: «Иацы сара сыла иабеит уаҩы иааизымычҳаша
ахҭыс. Апартиа Гәдоуҭатәи араиком актәи
амаӡаныҟәгаҩ К. Озган длеит Леселиӡе аҳаблаҿы, уа
иара ус имаӡам (уи даҽа раионк датәуп). Атрибунаҿы
дҩыхәнан, – «аизара иалахәу шәеимпы, ақырҭцәа ара
ус шәымаӡам», – иҳәеит. Уи алымшошәа аниба амитинг иалахәыз рышҟа ҿааиҭит: – «шәара абраҟа, абри
ҳара ҳадгьыл аҟны ишәҭахузеи, шәзышьҭоузеи?» ҳәа.
– Ҳара абри адгьыл аҟны есқьынгьы ҳныҟәалоит,
уи ажәытәан изтәыз Давид  дышныҟәоз
еиԥш. (Анапеинҟьарақәа.)
Анаҩсан уи иҳәеит: «Ҳара гәыԥҩык аԥсуа сепаратистцәа
«амш еиқәаҵәа» рзааҳгоит. Урҭ рыхшыҩ
маҷуп. Урҭ ҭабуп ҳәа рарҳәар рхәҭоуп ақырҭуа
еиҳабыра иахьа уажәраанӡа ҳадгьыл аҟны иаанкыланы измоу. Урҭ ирҭаху акрыҟазар зегьраԥхьаӡа
ирҳәароуп Урыстәыла аиҳабыраҿы акәымкәа Қырҭтәыла
аиҳабыраҿы. Урҭ нхауеит ақырҭуа дгьыл аҟны,
убри аҟнытә аԥсуаа иаарҭаху иарбан зҵааразаалак
Қырҭтәыла аиҳабыра рыла ирӡбалароуп.
Ҳара
аԥсуаа ахшыҩ дҳарҵап. Ара аҳра зуа Қырҭтәыла ауп,
Урыстәыла аиҳабыра ракәӡам»…
Аԥсны еиҿкааз Ҷавҷаваӡе ихьӡ зхыз агәыԥ
алахәыла Какубава иқәгылараҿы абас иҳәеит:
«Қырҭтәылатәи аиҳабыра ҳара (аҭыԥантәи ақырҭцәа
– А. ).) иҳадгылозар, убасҟан ауп ақырҭуа дгьыл
– Аԥсны, ахьчара анҳалшо. Убри ақырҭуа еиҳабыра
ианырзеилымкаа уи иаанаго ҳара ҳақәӡаара ауп,
убасҟан ауп ашьакаҭәарагьы аныҟало…»
Апрель 4 рзы Қарҭ ахаҭарнакцәа алархәны
Гал ақалақь аҟны ақырҭцәа имҩаԥыргоит амитинг. Уаҟа аҭыԥантәи ауааԥсыра рықәгыларақәа
рҿы, Лыхнашҭа аԥсуаа ирыдыркылаз ааԥхьара
аҵакы шырзымдыруазгьы, уи иақәӡбон. Иара убас
цәаԥҽыгас иҟоу зегьы рзырҳәон аԥсуаа, аурысцәа,
асовет ҳәынҭқарра. Аизара иалахәыз дҵаны
иқәдыргылт Ш. Русҭавели ихьӡ зху апремиа алауреат
Б. У. Шьынқәба ихьӡ ахыхны уи ианашьоу аԥарақәа
Ҷавҷаваӡе иуаажәларратә фонд иахырыԥхьаӡаларц.
Иара убри апрель 8–10 рзы Гәылрыԥшьи Гагреи
имҩаԥысыз ақырҭцәа рмитингқәа рҟны Қырҭтәылатәи
аиҳабыра ирыдырҵеит иаарласны Қырҭтәыла
ареферендум мҩаԥыргарц Аԥснытәи автономтә
республика аԥыхреи, ССР Аԥсны астатус
ашьақәыргыларазы Лыхнашҭа ирыдыркылаз ааԥхьара
знапы аҵазҩыз СССР Иреиҳаӡоу Асовет аԥсуа
депутатцәа рмандатқәа рымхреи ирызкны.
Маи 15 рзы, Аҟәа ақалақь, Ленин иашҭаҿы аԥсуа
милаҭ зинда имҩаԥыргеит 10 нызқьҩык инареиҳаны
излахәыз амитинг. Уаҟа уаҩы ибон алозунгқәа:
«СССР ҳара ҳаҩнду ауп», «Нагӡара ақәзааит СССР
ажәларқәа реиҩызара», «Ҳара адҵа ҟаҳҵоит Аԥсны
арепрессиа ахыхра» уҳәа егьырҭгьы.
Аизара иалахәыз ишрықәыӡбауа рҳәеит ҳреспубликаҿы
имҩаԥысуаз ахҭыс гәымхақәа, аԥсуаа
рықәымчра, аультимативтә формала аиҳабыра
рықәыӷәӷәара.
Дҵаны иҟарҵеит Қарҭтәи аҳәынҭқарратә
университет афилиал Аҟәа аҟаҵаразы иҟоу
аусԥҟа аԥыхра, х-ԥштәхәык змоу аменшевикцәа
рфлаг ацәыргара мап ацәкра уҳәа убас егьырҭгьы.
Маи 25, асааҭ 13 рзы, Аҟәа ақалақь Аконституциа
ашҭаҿы 1500-ҩык злахәыз ақырҭуа ҳәсақәа зинда
имҩаԥыргеит амитинг. Уа иқәгылаз рықәӡбеит апрель
8 рзы Қарҭ иҟалаз ахҭысқәа, дҵаны иҟарҵеит ахара зду рықәнага иақәдыршәарц, ақырҭуа ҿарацәа
аррамаҵура ареспубликаҿы ирхыргауа рыҟаҵара,
ашколқәа рҟны Аԥсны аҭоурых дырҵара аҟәыхра
уҳәа егьырҭгьы.
Апартиа Аԥснытәи обком аизарақәеи амитингқәеи
рымҩаԥгара алзмыршоз ақәҵара шаднакылазгьы, маи 26 аҽны Аҟәа ақалақь, Аконституциа ашҭаҿы Ҷавҷаваӡеи, Русҭавели руаажәларратә
гәыԥқәа зинк рымаӡамкәа имҩаԥыргоит жәанызқьҩык
злахәыз амитинг. Ашҭаҿы ихыршьуеит аменшевикцәа
рфлагқәа жәба.
Амитинг аҟны иқәгылаз аиҳабыра ирыдырҵеит
Қырҭтәылеи Аԥсынтәылеи рҟны ҳәынҭқарратә бызшәаны
иҟарҵарц ақырҭуа бызшәа мацара.
Ахәылбыҽха, гәыԥҩык аԥсуа ҷкәынцәа, зинк
рымаӡамкәа афлагқәа кыдырхуа иалагеит. Аҿарацәа
наҟ-ааҟ реидысларақәа аԥырҟәҟәаан азинхьчаратә
усзуҩцәа рыбзоурала. Урҭ имҩаԥыргоз аилибамкааратә
усурақәа рышьҭахь, ақырҭуа ҿарацәа иаанханы иҟаз афлагқәа рхала икыдырхит.
Ԥхынгәы 21 аҽны, Аԥсуа филармониа ахыбраҿы
еизеит Аԥсны араионқәа зегьы рхаҭарнакцәа. Урҭ
иаартны иақәӡбеит Қырҭтәылатәи ССР Аминистрцәа
рсовет маи 14 рзы Қарҭтәи Аҳәынҭқарратә университет афилиал Аҟәа аҟаҵаразы иаднакылаз ақәҵара.
Урҭ СССР аиҳабыра рышҟа аҳәара ҟарҵеит абри
ақәҵара аилкааразы Аҟәаҟа иаарышьҭырц СССР
Иреиҳаӡоу Асовет адепутатцәа злахәу акомиссиа.
Ишдыру еиԥш, Аԥсны жәытәнатә аахыс инхауеит амилаҭқәа рацәаны. Ҳара иҳазҳәом урҭ рыбжьара еимакык-еиҿакык ҟамлацызт ҳәа. Аха урҭ ирыбжьалоз аилибамкаарақәа дара рхала, изыхәҭоу ауаа
ақәыршәаны, аҭыԥантәи ауааԥсыра рымчала аимакаиҿак еилдыргон, ацәгьаура аҟынӡа инамгакәа.
Рыцҳарас иҟалаз уажәтәи аимак-аиҿак ҭынчла рыӡбара
аҭыԥантәи амчрақәа ирылымшеит.
Абарҭ амшқәа раан Қарҭынтәи иаауаз ақырҭуа
националистцәа рнапхгарала санкциак рымаӡамкәа
Аԥсны имҩаԥыргоз аизарақәеи, амитингқәеи,
апровокациақәеи
рхаралоуп ҩ-жәларык:
ақырҭцәеи
аԥсуааи еичырчаны ашьаарҵәырахь
икылзгаз.
1992 шықәса, август 12 рзы, ашьыжь сусураҿы сааит. Рацәак мырҵыкәа ателефон абжьы аагеит:
–Сӡырҩуеит, – сҳәан, атрубка аақәысхит.
– Шьыжьбзиа, акультура аминистр соуп агәырҩа
уазырго, – иҳәеит.
– Уахь снеир уҭахума, мамзар телефонла исоуҳәома
иуҭаху? – сҳәеит сара.
– Мап, арахь умааин. Аиҳабыра рыдҵа уасҳәар
сҭахуп, – иҳәан аминистр исеиҳәарц ииҭахыз
дацәыԥхашьо ацәажәара дналагеит. – Ишудыруа
еиԥш, иахьа атәанчарахьы ацаразы заамҭа ааиз зегьы, русуразы ҭабуп ҳәа раҳәаны рҭыԥаҿы аҿарацәа
амҩа раҳҭоит.
– Сара уи хьаас иҟасҵаӡом, сааԥсара хәыҷы
ԥхасҭазымтәуа ауаҩы даажәгозар иахьагьы сҭыԥ
ихызбаауам, – сҳәеит.
– Ус акәзар ҳаилибакааит, август 18 рзы адиректор
ҿыц дҳаманы ҳнеиуеит, аколлективгьы ирдырааит,
– иҳәеит иара. Убри ашьҭахь ҩымш адокументқәа
зегьы реиқәыршәара саҿын, адиректор ҿыц актла иҭаразы. Аиаша ҳҳәозар 15 шықәсатәи сааԥсара
ԥхасҭазымтәуа ауаҩы иакәын исҭахыз. Маӡамзар,
схаҭыԥан иаажәгода, сҳәан снаиазҵааит аминистр. Араҟа маӡа ыҟаӡам: 3–4-ҩык рыжәлақәа
неиқәиԥхьаӡеит. Урҭ зегьы сара ибзианы издыруазсыздыруаз ракәын. Имӡакәа, иаҳҳәозар, урҭ аӡәгьы
илшоны дыҟамызт. Амузеи знапхгара мариоу усӡам.
Ажәакала, сара схы сақәиҭын, аколлектив ракәын аус
злаз, иалырхуа дара рнапы ианын…
Абри аамҭазы сара адырра сырҭахьан август 14
ашьыжь асааҭ 10 рзы Аԥсны Аминистрцәа рсовет
ахантәаҩы ихаҭыԥуаҩ З. А. Лабахәуа иҟны снеир
шиҭахыз. Сара издыруан уи ииҭахыз. Убри аҟнытә саалаган аплан ҟасҵеит октиабр аналагамҭазы Пицунда иҟалараны иҟаз «Аԥсуа-база» аконгресс иалахәыз
рзы ацәыргақәҵа аиҿкаара иазкыз.
Сара сеиԥш, абри аиԥылараҿы днеит Урыстәыла
арратә ҭоурыхтә архив аусзуҩ Л. Ҵәыџь-ԥҳа. Ҳахҩыкгьы
ҳнеидтәалан ҳалацәажәеит Пицунда иҟалараны
иҟаз аконгресс азы ацәыргақәҵа аиҿкаара
азҵаатәы. Сара ирасҳәеит Шәача ақалақь аҭоурых
иазку амузеи аҟны еиҿкааны иҳамаз ацәыргақәҵа
сентиабр 25 рзы Пицундаҟа аагара сгәы ишҭоу, иазымхо Аҟәантәи ишназго, Лариса илҳәеит архив
анапхгаҩцәа 25 рҟынӡа Аԥсны иазку адокументқәа
шлырҭо. Ажәакала, иҳаӡбеит ацәыргақәҵа аиҿкара
ҭакԥхықәрала ҳшазнеиуа.
Асааҭ 12 реиԥш, Зураб Акаки-иԥа аԥсшәа наҳаҳәаны
ҳауижьит.
– Сара аиҳабыра ирасҳәоит еибаҳҳәаз, нас шәареи
сареи ҳаиқәшәоит ашәахьеи аҩашеи ирхымгакәа, –
нациҵеит.
Лариса аҩныҟа дцеит, сара амузеи ахь. Амҩа
сахьынӡақәыз исаҳауан хысбыжьқәак, аха изакәыз
сзеилкаауамызт. Ус, амузеи аҟны санааи аколлектив
зегьы, ашәқәеи аԥенџьырқәеи аркны, еилагьежьуа
исзыԥшны игылан.
– Иҟалазеи, ара шәызгылоузеи, шәдәылырцама? –
сҳәеит сара.
– Ыы, ҳара ажәабжь ҳзааугоит ҳәа ҳаузыԥшуп, уара
ҳара уҳазҵаауеит. Излеилаҳкааз ала Қырҭтәылантәи
зқьҩыла бџьарла еиқәных, атанкқәеи абзарбзанқәеи
рыла Ацҳа ҟаԥшь анаҩсан игыланы ақалақь алахысра иаҿуп, – рҳәеит дара. Убри аамҭазы вертолиотк аахалан абомба канажьт Аԥсны аиҳабыра рҩны
азааигәара. Абас иалагеит 1992 шықәса, август 14
аҽны ақырҭуа-аԥсуатә еибашьра, 314 уахи ҽни ицоз.
Рыцҳарас иҟалаз, ҳара ҳазыҟаҵамызт ари еиԥш
аҭагылазаашьа.
1992 шықәса, август 14, ахәылбыҽха, Аԥсны ауааԥсыра
рахь телевизорла ааԥхьара ҟаиҵеит Аԥсны
Иреиҳаӡоу Асовет Ахантәаҩы В. Г. Арӡынба. Ааԥхьараҿы
абас иҳәон:
«Акыр иаԥсоу Аԥсны ауаатәыҩса. Абри даараӡа
иуадаҩу асааҭ азы, шәышҟа схы нарханы ааԥхьара
ҟасҵоит. Ҳара ҳадгьыл иақәлеит абџьарла еиқәных
Қырҭтәыла Аҳәынҭқарратә совет архәҭақәа, зхыԥхьаӡараҿы
аԥсҭбареи аилаԥыххаареи ҳтәыла иазаазгаз ацәгьоуцәа. Иҟамызт, иагьыҟам аҭагылазаашьа
абри еиԥш иҟоу акциа хәымга Аԥсны хәыҷы аҟны
иҟалартә. Ҳара ҳаҩны ҳанхон, еимактәу проблемак
ҟаларгьы иҳалшон ҭынчымҩала аӡбара.
Ҳара иҟамлац акгьы ҟаҳамҵаӡеит, Қырҭтәылаҟа
ажәалагала ҟаҳҵеит иҳабжьалаз апроблема цивилизациала аӡбаразы. Ҿырԥшыгас иаагозар, СССР
анеилабга ашьҭахь аӡәгьы аибашьра даламгаӡеит,
ажәларқәа зегьы еилибакааны аиқәышаҳаҭра рнапы
аҵарҩит.
Ҳаргьы ҳаилибакааны ҭынчмҩала, цивилизациала аӡбаразы иҟаҳҵаз ажәалагала аҭак ацынхәрас
атанкқәеи, аҳаирпланқәеи, абзарбзанқәеи ҳажәырҵеит,
ауаа ршьреи аҩнқәа рырҳәреи иалагеит.
Абри иаанарԥшит Қырҭтәыла анапхгара иахьатәи
рхаҿра хәымга иашаҵәҟьа. Аҵыхәтәаны ҵәахышьак
амамкәа дара рҟазшьаҵәҟьа аацәырҵит. Рсабрада
рҿырхит. Аиҳабыра рхарала Қарҭ икаҭәеит ақырҭуа
ишьа, Агыртәыла – агыруа ишьа, Уаԥстәыла – ауаԥс
ишьа, шьҭа ҳара ҳҟны иааит.
Сара ишәасҳәар сҭахуп адунеи ажәларқәа зегьы
ишырдыруа Аԥсны аҭагылазаашьа бааԥсы. Адунеи ажәларқәа зегьы урҭ иҟарҵаз акциа хәымга
иақәыӡбоит.
Иахьа ҳара аморалтә дгылареи аматериалтә цхыраареи ҳагӡам. Ҳәарас иаҭахузеи, сара ацәажәара
сцәыуадаҩуп иахьа, ҳара ҳаҩнаҭа арҳәрақәеи,
ахәыҷқәа рыргәаҟреи, ауаа рԥсҭазаара ашәарҭа
ианҭагылоу аамҭазы. Аха сеилышәкаар сҭахуп аҳәара
шысцәыуадаҩу, аха агәра ганы сыҟоуп ацхыраареи адгылареи шҳагымхо азы. Иахьа инаркны агәра
шәсыргоит ҳаирпланума, верталиотума ҳажәлари,
ҳақалақьқәеи, ҳқыҭақәеи рылахысра зҽазызкуа зегьы
хланҵы рылашьҭра шҳалшо. Изыхәҭоу адҵа рымоуп
Аԥсны игылоу аҳаиртә полк анапхгаҩцәа. Урҭ ирбоит
Аԥсны имҩаԥысуа акциа хәымгақәа. Хымԥада даргьы
уаауп, иҟоу рбоит, аха адҵа ирымоу нармыгӡаргьы
шыҟамло рдыруеит. Урҭ гәахеибакрала ирықәӡбоит
Қырҭтәылатәи аруаа имҩаԥыргауа ацәгьаурақәа.
Даҽа ганкахьала ҳара иҳамоуп иҳадгылауа ауаа.
Раԥхьатәи аверталиотқәа ааит апрезидент Дудаев
иҟнытә. Сара агәраганы сыҟоуп абри аҭагылазаашьа
бааԥсы ҳшаиааиуа, Аԥсны имҩаԥысуа аԥсҭбарақәеи
аилаԥыххаарақәеи ҳзаазгаз, Аԥсни Қырҭтәылеи рыбжьара аиӷарара рыбжьазҵаз зегьы шахьырхәхауа азы».
Абри аҽны инаркны ҿааихак ҟамҵакәа апулемиотқәеи,
автоматқәеи, верталиотла ажәлари,
ақалақьқәеи,
ақыҭақәеи рылахысра иаҿын. Ажәлар
ирзеилкаауамызт иҟалаз, изхараз, изыхҟьаз, аха
аӡәгьы аҭак ҟаиҵомызт, еилагьежьран иҟаз.
Аха Аԥсны Иреиҳаӡоу Асовет асессиаҿы ақырҭуа
депутатцәа Гамахариа, Надареишвили, Какәбава,
Астемирова, Месхи рхымҩаԥгашьа, рцәажәашьа,
арахь ҳара ашьакаҭәара ҳҭахым ҳәа ирҳәоз уанрыхәаԥшлак,
иумбарц залшомызт урҭ рыжәлар аибашьрахь ишрыԥхьоз.
Август 15, ашьыжь, сыԥшәма аҩны дааныжьны сара амузеи ахь сцеит, Акультура аминистрра,
ма аиҳабыра рҟнытә цхыраарак сауазар ҳәа. Аҟәа
иалгатәын Аԥсны аҭоурыхи анаукеи рзы аҵак ду
змаз амаҭәарқәа. Абас август 15 инаркны 18 рҟынӡа
сара амузеи савагьежьуан, сыԥшәма аҩны ателефон дадтәалан, аха аӡәгьы даҳзымҵааӡакәа амузеии
ҳареи ҳааизынхеит. Август 18 рзы ақырҭцәа бџьарла
еиқәных, ртанкқәа ақалақь ықәырцәажәауа Аҟәа
инахаԥеит.
1992 шықәса август 25 рзы сгәыла – аҳәаахьчаҩ
Владик дааит.
– Ателефон аҟны аӡәы уиҭахуп, – иҳәеит.
Атрубка анаақәысх, – «Саша, уаҳәшьаԥа Гера
дҭахеит, узааиуазар уааи», – иҳәеит, даара исзааигәаз
аӡәы. Иҟасҵара сзымдыруа сыԥсы сылшәшәаны
асқам снықәҳаит, ԥытрак ашьҭахь Владик сыжәҩа
днаҵагылан сҩны снаганы, – «аибашьра закәу уара
иудыруеит», – наҳәаны дцеит.
Убри ашьҭахь жәамш инареиҳаны сыԥшәмеи сареи гәырҩала ҳаҩны ҳаҩнан. Гәдоуҭаҟа сцар сҭаххеит,
аха излеилыскааз ала, арахь аашьа ыҟаӡамызт. Ара
инхон ҳмузеи хылаԥшрада, ара дынхон уахгьыҽынгьы сара исывагыланы амузеи иахылаԥшуаз
сыԥшәма.
Аибашьра алагара рацәак агмызт. Сабшак аҽны
саҳәшьаԥа Хынҭәба Гера ателефон дасит, аҩныҟа –
Лыхныҟа уцар уҭахума ҳәа. Саргьы сҽазкны сыҟан.
Ус асааҭ 10 реиԥш машьынала дааин, симаны амҩа
ҳақәлеит. Усҟан ақырҭцәеи ауаԥсааи аибашьра
иаҿын.
– Диадиа Саша, Қырҭтәыла Асовет ҳәынҭқарра
иалҵит. Ақырҭцәа рхатә ҳәынҭқарра аргылара иалагеит. Владислав Григори-иԥа аԥсуаагьы Қырҭтәыла
иалҵны ихьыԥшым рхатә ҳәынҭқарра дыргылоит
ҳәа зрылеимҳәои? – иҳәеит.
– Иқәургылаз азҵаара иашоуп, аха уи ус имариоу
усӡам. Акы, ҳара макьана Қырҭтәыла ҳахыԥхьаӡалоуп,
ҩбагьы, Аахыҵ-Уаԥстәыла аиҳабыра
автономтә област аҟнытә автономтә республикахь
ҳаиасуеит
анырҳәа ауп ақырҭцәа ауаԥсаа ирабашьуа ианалага. Ҳаргьы убас ҳзырур ҟалоит, – сҳәеит сара. – В.
Арӡынба урҭ зегьы ибоит, еиликаауеит, аха макьана аамҭа мааицт, ахатә ҳәынҭқарра аргылара рылеиҳәарц азы. Ус хымԥада иагьыҟаиҵоит, –
сҳәеит. Ақырҭцәа ҳара изҳабашьӡом, избан акәзар
дара ара ирацәоуп, аибашьра иалагар рыжәлар
ықәырхуеит, – иҳәеит Гера.
– Иуҳәо иашоуп, ахы ауаа милаҭла еилнахӡом, аха
урҭ хьаас ирымаӡам, ҳадгьыл ауп ирҭаху, – сҳәеит
сара.
Аибашьра иалагаанӡа Гера хҩык аӡӷабцәа иман.
Иԥшәма лцәа лтәымкәа дыҟан. Ҳара урҭ зегьы ҳрызхәыцуа
ҳаналагалак ҳгәалаҟара еиҳа еицәахон, аха
даҽа мҩакгьы ҳамамызт, амузеи ааныжьны ацара
чарҳәараны иҳаԥхьаӡон.
1992 шықәса август 26 аҽны «Демократическаиа
Абхазиа» ҳәа, ампыҵахалаҩцәа иҭрыжьуаз агазеҭ
ианылеит «Аԥышәара аамҭа» зыхьӡыз астатиа. Уи
иаҳәон: «Аԥсны иага аҭагылазаашьа бааԥсызаргьы,
ауааԥсыра ирымазароуп афатә, арыжәтә, аҳақьымтә
цхыраара, рыдгьыл аҟны имшәа-мырҳауа аныҟәара
уҳәа убас ауаҩы зда дхәарҭам».
Уаҩы игәы иаанагар ҟалон, шаҟа гәцаракрыла,
гәыбылрыла ауаа ирзыҟоузеи ҳәа. Арахь урҭ еиқәыԥхьаӡоу
зегьы рыӡбахә аҳәара ҟалозма.
Ана-ара аҩнқәа, амагазинқәа, акультура аусҳәарҭақәа
абылра иаҿын. Ҵыхәаԥҵәарак рымамызт ауаа
ршьра, рҭакра, арҳәрақәа. Урҭ иҟарҵоз мӡаӡакәа знызынла агазеҭқәа ирнырҵон.
«Аҟәа ақалақь аҟны ирблит хеихагыларак змаз аунивермаг, амагазин «Белаиа роза», Абсоиуз уҳәа убас
амал рацәаны изыҩназ ахыбрақәа. Абарҭ ирыхҟьаны
ақалақь иаиуз аԥхасҭа иартәауеит 85 миллион мааҭ
инареиҳаны», аҳәон урҭ агазеҭ ианырҵаз статиак аҟны. Убриала уаҩы ибоит ақырҭуа оккупантцәа
шықәсыки ҩымзи рыла Аԥсны иарҭаз аԥхасҭа шаҟа
ыҟоу.
Август анҵәамҭазы амузеи гәаҭаны аҩны сааит, аҩбатәи аихагылаҿы сышҩеиуаз ҳаҩны
аҿаԥхьа атанкқәа хԥа ааин ахысра иалагеит.
Сыԥшәма дшәар ҟалап сҳәан, иаарццакны амардуан саныҩаҿала, сшьапы нсыҵаҟәалан ишакәымыз
скаҳаит. Убри аамҭазы ҳәсақәак аасықәшәан исыҵагыланы
аҩнынӡа снаргеит. Убри амшала мызкы
иазынаԥшуа аҩны саанхеит. Есышьыжь асааҭ 7-8
рзы сыԥшәма амузеи аҟны дцаны игәаҭаны даауан,
убас ахәылбыҽхагьы.
Мызкы ашьҭахь сара сцаны сахылаԥшуа салагеит, аха анҭ арҳәцәа акы иааннакылозма. Уахык зны,
аихатәы ԥенџьыр ҿҳәаны аҳасабеилыргаҩы дахьтәаз
иҩналаны, асеиф ԥҽны ахьтәы мацәазқәа ҩбеи 400
мааҭ аԥареи ндәылганы иргеит. Убри инаркны амузеи ахьчара уадаҩхауа иалагеит.
1992 шықәса анҵәамҭазы акультура аминистрс
дшьақәдырӷәӷәоит С. П. Қьецба, уаанӡа Аҟәатәи
амузыкатә ҵараиурҭа адиректорс иҟаз. С. Қьецба
слацәажәаны ақалақь амал ахьчара иазкыз
аусҳәарҭеи амузеи адирекциеи аиқәышаҳаҭра шәҟәы
рбжьаҵаны 1992 шықәса, декабр 20 инадыркны амузеи ахьчаҩцәа ықәсыргылеит. Урҭ ауалафахәы роуан
аминистрцәа ркабинет аҟнытә.
С. Қьецба министрс лыҟаҵара абасоуп ишыҟалаз.
Уахык ателефон абжьы геит. Атрубка анаақәысх:
«Александр Мақьҭаҭ-иԥа, саҭамзааит ауадаҩ
уахьаласҵо, ари зҳәо Светлана Қьецба соуп. Акы
еиԥшымкәа суҳәоит усыцхраарц, – лҳәеит уи. – Иахьа, аиҳабыраҿы инасыԥхьан акультура аминистрс
бҟаҳҵарц ҳҭахуп, бгәы иаанагозеи ҳәа сарҳәеит. Сара
мап скит, аха уаҵәынӡа аамҭа баҳҭоит, ашьжьымҭан
аҭак ҳазԥшуп, рҳәеит. Иҟасҵари?»
– Светлана Прокофи-иԥҳа! Сара иахьа сыҟазар,
уаҵәы сҟамлар ҟалоит. Иббоит аамҭа зеиԥшроу, сара
рахәыцла икнаҳау ибабжьазгараны иҟоузеи, – сҳәеит.
– Сара уаҳа сзазҵаауа уаҩ дсымаӡам, суҳәоит
изакәызаалак ак сабжьга, шьжьымҭан ирасҳәаша? –
лҳәеит дӷьаҵәы-ӷьаҵәуа.
– Уаха сазхәыцоит ибасҳәаша, ашьыжь асааҭ 8 рзы
ибасҳәоит, – сҳәан, атрубка нықәысҵеит.
– Иуацәажәоз дзусҭа? – лҳәеит сыԥшәма.
– Исацәажәоз Светлана лоуп. Иахьа илыԥхьаны
акультура аминистрс бҟаҳҵоит ҳәа ларҳәеит.
– Нас дызуазҵааи, уара уҟнытә илҭахузеи? Уара
арахәыц уакуп, макьана иҟало ҳаздырӡом.
– Ибҳәо саҳауеит, аха сара даҽакала сазхәыцуеит
уи илҳәаз, – сҳәан, сгәы иҭаскыз аартны иласҳәеит.
– Акы, мап бымкын, бақәшаҳаҭха ҳәа ласҳәоит.
Уи министрс дҟарҵар сара сахьыҟоу сылзамхӡом.
Ус анакәха сара директорс сахьынӡаҟоу амузеигьы
ыҟазаауеит. Ҩба, министрс лара лакәымкәа даҽаӡә
дҟарҵар, агәра ганы сыҟоуп ҽнак сшаанырмыжьуа.
Усҟан бареи сареи ҳааԥсара аӡы инарҭоит, сҳәеит.
Адырҩаҽны, асааҭ 8 рзы телефонла иласҳәеит мап
мкыкәа дақәшаҳаҭхарц. Ус иагьыҟалҵеит.
Уи министрк иаҳасабала уа иҟалҵоз сыздыруам, аха сара ацхыраара сылҭеит амузеи ахьчаразы
аиқәшаҳаҭра аҟаҵараҿы, ахьчаҩцәа ауалафахәы рауа
рыҟаҵараҿы.
Убри ашьҭахь акультура аминистр слыҳәеит, Н.
Лакоба иул. 31 аҟны иҟоу асахьаркыратә галереиа
ахьчара иазкыз аиқәшаҳаҭра ҳабжьаҵаразы. Уи излеилылкааз ала Аминистрцәа рсовет аҟны мап ркит,
аԥара ҳамам ҳәа аҽыҵга ҟаҵаны. Аха азин лымсхит
агалереиа аусзуҩцәа ирауаз ауалафахәала ахьчаҩцәа
рықәгыларазы. Есымза аведомост ҟасҵон
урҭ аус
руазшәа. Уи схы иархәаны, ианвар 29 рзы аиқәшаҳаҭра
ҳабжьаҳҵеит аҷаԥшьаҩцәа Б.Бобыри, В.Киселиови
сареи, уахгьы-ҽынгьы агалереиа ахьчаразы. Абас
асахьаркыратә галереиа иҵәахны иамаз 487
инареиҳаны асахьаҭыхҩцәа, убарҭ рхыԥхьаӡараҿы А.
К.Чачба (Шервашиӡе), В. Д. Бубнова, Е. Г. Котлиаров, С.
Габелиа, Х. Аҩӡба, В. Гамгиа уҳәа рырҿиамҭақәа кьыс
рымаӡамкәа еиқәхеит. Аибашьра ианалга ҳара, амузеи аусзуҩцәа, шықәсык иазынаԥшуа уалафахәыда
аус аауан.
«Ишәысҭо аԥара сымаӡам, аҩныҟа шәца», – анысҳәа,
– «уара ауалафахәы ануоуа ҳаргьы иҳауп», –
рҳәан, 1994 шықәса апрель нҵәаанӡа агалереиа
рхьчон Бобыри Киселиови. Ари ҟазҵо ҳкультура
даара бзиа избо иоуп. Убри аҟнытә сара даараӡа
ҭабуп ҳәа расҳәоит Б. Бобыри В. Киселиови иҟарҵаз
агәымшәаразы.
Ҳәарас иаҭахузеи, аибашьра анцоз, Аҟәа ақырҭуафашистцәа рнапаҿы ианыҟаз, ауаа шәаны ақалақь
ианзаламлоз аамҭазы, сара схы сацәшәаны, ишәҭаху
азыжәу ҳәа аԥсуаа ҳмилаҭ музеи заҵәы ҳаӷацәа иаарызныжьны сзымцеит. Шықәсыки ҩымзи
сыԥшәмеи
сареи иаҳхаагаз агәаҟрақәеи, арыцҳарақәеи,
амлакреи, ахьҭакреи ртәы аҳәоит 1999 шықәсазы Аҟәа
иҭыҵыз «413 уахи-ҽни ампыҵахалаҩцәа
рнапаҿы»
зыхьӡу сышәҟәы.
Ақалақь уаа аамҭа бааԥсы иҭагылан, ирымамызт
ауаҩы зда дхәарҭамыз: ача, аӡы, алашара, аԥхарра.
Урҭ зегьы ҳаргьы иҳамаӡамызт. Сыԥшәма есышьыжь, ҳгәылацәа, аурыс ҳәсақәа дрыцны дцон,
сдокументқәа лыманы Аҭынчра апроспект аҟны аибашьра аветеранцәа рзы иаадыртыз адәқьан ахь,
чахык, ма даҽа фатәык аалгарц. Зны-зынла лнапқәа
ыркәлаауа даауан.
Адәқьан аусзуҩцәа ача аазгоз амашьына агвардееццәа
иргеит, уаҵәы шәаа ҳәа рарҳәон.
Ҽнак зны, лгәы аныԥҵәаӡа акәхап, дсазҵааит:
«Ақалақь ауааԥсыра зегьы рхы ахьынахоз ицеит, издыруа аӡәы ақалақь аҟны дызбом, арахь уара
ақәҿуҭуам, угәы иаанагои, ҳаагылоу, ҳцауоу?»
– Сгәы иҭаҵәҟьоу иаартны ибасҳәоит, нас иҳаӡбап
иҟаҳҵо, – сҳәан, ацәажәара сналагеит: – Абар шьҭа
15 шықәса ҵуеит ҳаԥсуа милаҭ рҭоурыхи
ркультуреи еилыхха изныԥшуа, жәанызқьла абаҟақәа
зҩноу
амузеи аиҳабыс сыҟоижьҭеи, аибашьра ҟалеит
ҳәа
уи ааныжьны сцара иаанаго чарҳәароуп. Сара сызцом, аха исыӡбеит бара Лыхныҟа бдәықәсҵарц,
амала мап сцәыбымкын, аамҭа бааԥсык ҳҭагылоуп,
шәаџьҳәаҩык бысзиҩызахоит.
– Иуҳәаз еилыскааит, амузеи ааныжьны ацара саргьы сақәшаҳаҭӡам. Аха сара шьаҿак снеираны
сыҟам, уара умацара уааныжьны, ҳаԥсуазар
ҳаицыԥсааит, – лҳәеит. Убри инаркны ацара-амцара
ҳәа ҳалацәажәаӡомызт…
Лассы-лассы «асасцәа» ҳҭаауа иалагеит. Урҭ ирҭаххеит
еилыркаарц, ақалақь иалҵны зегьы ахьцоз
ҳзымцаз, ара иҟаҳҵо, ҳаззыԥшу уҳәа убас егьырҭгьы.
Урҭ рызҵаарақәа рҭакс иаҳҳәоз акакәын: ҳара ҳаҩны
ҳаҟоуп, цәгьарак ҳгәы иҭаӡам, – ҳҳәон. Дара ирҭаху
маҭәоума, шьаҵоума имҵааӡакәа ирыманы ицон.
Ҽнак зны хәҩык ааин ҳаҩны аимдара иалагеит.
– Маӡамзар шәзышьҭоузеи? – сҳәеит.
– Ҳара иҳаҳаит шәара ачеченцәа ҵәахны ишәымоуп,
убас арациа, абџьар, – рҳәеит.
– Урҭ акгьы сымаӡам сара, баша шәеимдоит, –
сҳәеит.
Ус аӡәы днеин ҳамаҭәақәа зҭаз ашкаф ааиртит.
Амаҭәақәа рыбжьара иаабжьихит иҵәахны иҳамаз
ҳԥара хәыҷқәа.
– Уаҳа шәымаӡами? – иҳәан, илақәа ҵархәны
даасҿаԥшит.
– Исымоуп даҽа 10 мааҭк, уаҵәы чахык злаасхәара,
– сҳәан сџьыба иааҭыхны инаимҵаскит.
– Омашәа иубаша, иаахәлаанӡа ишымнеиуа
рыздырӡом, уаҵәтәи амш иазхәыцуеит, – иҳәан иикыз аԥарақәа 25–25 мааҭ ицоз 4 бӷьыцк аарылихын
астол инықәиԥсан индәылҵны ицеит.
– Уаҵәынӡагьы ҳаԥсы ҭазааит, – лҳәеит лылаӷырӡ
лҿашы сыԥшәма.
Сара избон илбоз, илаҳауаз шылзымычҳауаз, аха
исымчзеи. Беслан Валериан-иԥа Кобахьиа азин иман
Гәдоуҭантәи изҭаху арахь раагара, изҭаху арантәи
уахь ргара. Уи хынтә телефонла дсацәажәеит: «Рыԥсы
ҭазар арахь иаага ҳәа уҭынхацәа снапы ианырҵеит,
амашьына гылоуп афилармониа аҿаԥхьа, шәнеи
шәызгоит», – иҳәон иара. «Макьана ҳаԥсы ҭоуп, аха
амузеи ааныжьны сызцом, уахьнеиуа исызраҳәа ара
снызкылауа», – сҳәон сара.
Ҽнак зны амузеи аҟны снеин ашәқәа, аԥенџьырқәа
гәасҭеит, аӡә дыҩналеит уҳәо иҟамызт. Адольмен
аԥхьа игыланы еицәажәон хҩык амузеи аусзуҩцәа.
Снеин аԥсшәа нарасҳәеит. Убри аамҭазы машьына ласык ааин ҳаԥхьа иаангылт. Хҩык агвардееццәа
ааҭыҵын:
– Ари амузеи аиҳабы дабаҟоу? – рҳәеит.
– Сара соуп адиректор, ишәҭахузеи, – сҳәеит.
– Ашә аарты, амузеи аабарц ҳааит, – рҳәеит дара.
Снеин аекспозициа ахьыҟаз ашә аасыртит. Аӡәы
иавтомат насықәкны саԥхьа даагылт, егьырҭ азалқәа
реимдара иалагеит. Урҭ адокументқәеи афотоқәеи
рыда анырымба иааин, – «ашә аркы», – рҳәан,
идәылҵны иаагылт.
– Егьырҭ ҳҩызцәагьы ирбар рҭахуп шәмузеи, –
рҳәан, рмашьына инҭалан, сахьынхо адрес ааилкааны ицеит.
Сара исыӡбеит Аџьынџьтәылатә еибашьра аветеранцәа
ркабинет аҟнытә сыԥшәма адырра лысҭарц,
уа инеиуа агвардееццәа ҳдокументқәа гәарҭарц
шырҭаху, ажәакала дымшәарц.
Сышнеиуаз машьынак абжьы аасаҳаит. Сааԥшызар,
анҭ амузеи гәазҭоз роуп. Урҭ ицазшәа ҟаҵаны,
исхылаԥшуазаарын сахьцо еилыркаарц.
– Аа, ҳацәгьа уҳәарц уцома? Уааины уҭал амашьына, ҳара уаагоит, – рҳәеит. Умнеир уабацо, снеин
амашьына сынҭатәеит. Саԥхьа итәаз иавтомат сгәы
иҵакны иааникылт, сармарахь итәаз сармарахьтәи
сҩыҵра иавтомат ныҵакны даатәеит. Амашьына 4-тәи ашкол аҟны ианнеи, аныҟәцаҩы дааҳәын
асасааирҭа «Ҭбилиси» ашҭаҿы даангылт. Зегьы
ааҭыҵын акы еимаркуа иалагеит, аха сара исзеилкаауамызт урҭ ирҳәоз. 10–15 минуҭ аибарххара иаҿын.
Нас зегьы амашьына иааҭалан Ленин ибаҟа аҿаԥхьа
ҳанааи, амашьына ааныркылан дырҩегьых реимакреиҿак иналагахт.
15–20 минуҭ рышьҭахь амашьына иааҭалан, –
«шьҭа уҩныҟа ҳга», – рҳәеит. Ҳаҩны ашҭаҿы ҳанааи,
зегьы ааҭыҵит; сара санааҭыҵ, ашҭаҿы игылаз сгәылацәа, уаанӡа аԥсшәа карҵәаны исазҳәоз
(ақырҭцәа) зегьы ныҵаба ицеит. Сара раԥхьа снагылан аҩны ашә аартны зегьы ҳныҩналеит.
– Бымшәан, арҭ аҭыԥантәи ҳаҷкәынцәа роуп,
ҳдокументқәа гәарҭарц иааит, – сҳәеит, дымшәарц
азы.
Сыԥшәма днеин ҳпаспортқәа ааганы индлыркит. Урҭ апаспортқәа аахдыртын аԥсышәала ҳажәла,
ҳахьӡ зныз абӷьыцқәа аагәылыржәжәан икәыкәны
инкарԥсеит.
– Аԥсуа милаҭ ыҟаӡам, шәара иабашәыԥшааи? –
рҳәеит.
Сара сгыланы срыхәаԥшуан: «Абарҭ амарҵеҩцәа,
амилаҭ зҵаара иазкны цәаҳәак иамыԥхьац, сара аԥсуа
милаҭ ҳәа ак шыҟам сдырҵоит», – сгәы инҭысҳәааит.
Аха исымчзеи, хҩык абнауаа бџьарла еиқәных саԥхьа
игылоуп. Сыԥшәма лыԥсы ааибакын, ак лҳәарц
инақәылкит, аха данаасҿаԥш, лҽаанылкылт.
Ҳахьынҭыҵлак угәы узырхьша ада ҳаҳауамызт,
иаабомызт. Уи гәырҩаагон, аха иҳамчзеи: иацы
хаҵеи ԥҳәыси агәам-сам ахькарԥсо иганы иршьит,
артистк Курченко лпарк аҟны дыршьит, арҳәра,
аҭакра, ацәаԥҽра рҵыхәа ԥҵәаӡом, анышәынҭрақәа
ирыкәыршоу амармалташь амхны Қырҭтәылаҟа иргоит, убас егьырҭгьы.
Ҽнак зны маҷк исзааигәаз, аибашьра ду иалахәыз
агыруак даасыдгылан, – «Саша угәы иахәаша ак
уасҳәоит. Исҭахыз
аӡәы агәра згартә исеиҳәеит, есымша Гәдоуҭаҟа Нхыҵ-Кавказынтә аҿарацәа аԥсуаа
ирыдгыланы аибашьразы аара ишаҿу, аҟабардақәа,
ачеченцәа, ауаԥсаа, ашаԥсыӷцәа, ачеркесцәа,
Аладатәи Урыстәыла
аказакцәа, аҳәаа-нырцәынтәи
аԥсуа диаспора», – иҳәеит.
– Убри ииашаны ишуҳәо еилыскаар изласылшо ала
ухәы ҟасҵоит, сҳәеит, арахь сара исфо сымаӡахымзт.
– Уара уеиԥш уи саргьы сгәы иахәоит, – иҳәан,
дынсыдҵны дцеит. Рацәак мырҵыкәа еилыскааит уи
ииҳәаз шиашаз. Ари ҳара ҳзы игәышьҭыхган.
1992 шықәса, ноиабр аҩбатәи азбжазы, ашьаарҵәыратә
еибашьра анцоз, ампыҵахалаҩцәа рнапаҿы
Аҟәа аныҟаз, ауаа ршьрақәа, арҳәрақәа, харада-барада ауаа рыԥсҭазаара ианалырхуаз аамҭазы,
Аџьынџьтәылатә еибашьра аветеранцәа рықалақьтә
хеидкылаҿы, гәыԥҩык аветеранцәа шеицәажәоз
(саргьы убри аҽны ԥсымышьҭыга фатәык сзаагозар ҳәа снеины сыҟан) ашә аартны А. Аҳашбеи Џь.
Микелаӡеи ааҩналеит.
– Аа, иаҳҭахыз зегьы ара шәыҟоуп, – рҳәеит.
– Ҳзышәҭахузеи? – днаразҵааит ветеранк.
– Абри аҩыра шәнаԥхьа, нас ҳаицәажәап, – рҳәан,
астол инықәырҵеит иркыз абӷьыц. Абӷьыц неимда-ааимдауа зегьы рылаԥш нахырган, саԥхьа
иаақәырҵеит.
Абӷьыц аақәысхын снаԥхьеит:
Қырҭтәыла ареспублика апарламент
Акыр иаԥсоу Едуард Амвроси-иԥа!
«Ҳара аԥсуа уаажәларра рхаҭарнакцәа агәҭынчымра
ҳнаҭоит ажәлар рҭагылазаашьа бааԥсы,
аешьцәа еиҿагыланы реибашьра. Ҳара ҳажәлар ԥхьаҟатәи
рлахьынҵа ҳазхәыцны ааԥхьара ҟаҳҵоит:
Автономтә республика анапхгаҩцәа рхарала
иҟалаз ауаажәларратәполитикатәи асоциалтәекономикатәи ҭагылазаашьа хьанҭа ҳара иҳаднаҵауеит
иҳалшо зегьы ҟаҳҵарц ауаа реиқәырхаразы.
Ҳара уаҩытәыҩсак иаҳасабала ҳуалԥшьақәа ируакны иҳаԥхьаӡауеит аԥсуаа, ақырҭцәа, убас милаҭрацәала
еилоу автономтә республика иаланхауа зегьы рышҟа ааԥхьара ҟаҳҵауеит «Аԥсны аиқәырхара
акомитет» аԥҵараҿы ацхыраара ҳарҭарц.
«Аԥсны аиқәырхара акомитет» шәаанаԥхьоит:
– Амилаҭқәа зегьы реиқәшаҳаҭреи ауаатәыҩсаратә
ҭынчреи рыҟаҵара шәацхраарц:
– Аԥсны ақалақьқәеи ақыҭақәеи ааныжьны ицаз
ахҵәацәа рыргьежьра, жәлар рынхамҩа анаплакқәа
зегьы аусура раларгара, ауааԥсыра агәыҳалалратә
цхыраара рыҭара уҳәа рҿы ацхыраара ҟашәҵарц.
Аҳәара ҟаҳҵауеит «Аԥсны аиқәырхара акомитет» аиҿкааразы аидеиа ацхыраареи адгылареи рзы
ишәылшауа ҟашәҵарц».
Ари ашәҟәы раԥхьатәи аԥхьараан иааԥшит Гәдоуҭа
иҟаз Аԥсны аиҳабыра ирызкыз уаҩы изымычҳауаз
ажәа бааԥсқәа.
Раԥхьа сара, нас Н. Цхомариа иаартны ираҳҳәеит
абарҭ ажәа цәаԥҽыгақәа рааныжьра ҳшақәшаҳаҭымыз.
Зны мап ркит, аха нас иақәшаҳаҭхеит. Сара
снапала урҭ ажәа цәаԥҽыгақәа ҵәаӷәаны акьыԥхьҩы
илысҭеит, ҿыц акьыԥхьразы.
Аҵыхәтәаны абас ҿаасҭит:
– Ҳара макьана ари еиҿышәкаауа акомитет
хықәкыс иамоу ҳаздыруам, аха иахьынӡеилыскаауа
ари ҳәынҭқарратә усбарҭоуп. Ҳара ҳветерантә хеидкыла уаажәларратә усбарҭоуп, ус анакәха ҳара ҳнапы
аҵаҩра акгьы аанагаӡом.
– Ҳара абри аидеиа атәы Е. Шеварднаӡе ианиаҳҳәа,
ус ҳаиҳәеит, иарбанзаалак усбарҭак (уаажәларратәзаргьы)
анапхгаҩцәа рнапы аҵарҩыр азхоит ҳәа.
Аиашазы, урҭ ирҳәаз ахаҵара уадаҩын, аха аиаша
уазҳәодаз.
– Иахьа иалыршаны ари ашәҟәы Қарҭ иганы
Шеварднаӡе иаҳҭароуп, уи шьақәрӷәӷәахоит иаарласны
апарламент аҟны, – рҳәеит дара.
Уи ашьҭахь
излеилаҳкааз ала ари џьаргьы
ишьақәыдмырӷәӷәаӡеит.
Избан акәзар, уи зинк,
мчык, лшарак аманы, аӡә дазыӡырҩуа, ихы иаирхәо
иҟаӡамызт.
Иахьа абри акомитет акәша-мыкәша аимак-аиҿак
рацәоуп. Сара излаздыруала акомитет анеиҿыркаа
инаркны аибашьра ааилгаанӡа зынзаҵәык иадамхаргьы уи алахәылацәа ааизганы зҵаара заҵәык
изаламцәажәеит.
Уи акәым, 1993 шықәса, ианвар аанҵәаанӡа «акомитет» хантәаҩыда аус ауан.
Иахьеиԥш исгәалашәоит 1993 шықәса, ианвар
анҵәамҭазы Акомитет еизыргеит. Хҩык уи алахәылацәа
аветеранцәа рхеидкылаҿы иааин Н. Цхомариеи
сареи мчылаҵәҟьа ҳрыманы ицеит аилатәарахь.
Уа
иқәгылан зҵаара заҵәык: «Аԥсны аиқәырхара
акомитет» ахантәаҩи уи ихаҭыԥуааи ралхра.
Г. Габуниа ажәалагала ҟаиҵеит акомитет ахантәаҩыс
Л. Маршьаниа, ма Р. Ешба ралхразы. А. Ҳашбеи
Џь. Микелаӡеи ҩагылан Маршьаниа хантәаҩыс
иҟаҵара мап ацәыркит. Л. Маршьаниа идгылаҩцәа Р.
Ешба идымгылт. Ажәакала, ҭыӷьӡаа реиԥш еилалеит.
Аҵыхәтәаны А. Ҳашбеи Џь. Микелаӡеи лыӡбахә рҳәеит
Виолетта Агрба. Уи зынӡаск лыӡбахә рҳәар лымуит.
– Сара иаасыдышәцалар, акомитет салҵуеит, –
лҳәеит.
Убри аамҭазы Н. Цхомариеи сареи ԥшьаала
ҳандәылҵны ҳҭыԥахь ҳцеит.
1993 шықәса ианвар 28 рзы агазеҭ «Демократическая Абхазия» аҟны ианырҵеит «Аԥсны аиқәырхара
акомитет» еиҿкаауп, иагьалахәуп 72-ҩык, апрезидиум – 15-ҩык ҳәа. Убри ашьҭахь иара убри агазеҭ аҟны
иаабеит «Аԥсны аиқәырхара акомитет» ахантәаҩыс
далхуп С. П. Қьецба ҳәа.
Сара слазҵааит, банбалырх, насгьы бақәшаҳаҭума
ҳәа.
– Апрезидиум аҟны инасыԥхьан, иахьарнахыс
акомитет ахантәаҩыс балхуп, рҳәеит. Сгәы иҭаҵәҟьаз
сыдмырҳәаӡеит, – лҳәеит Светлана.
Абраҟа иазгәасҭарц сҭахуп даҽакгьы. Акомитет
аԥҟараҿы ишиҳәоз ала: «Аԥсны аиқәырхара акомитет» иалаларц зҭаху дарбанзаалак, милаҭ еилыхрак
ҟамҵаӡакәа, арзаҳал иҩыр акәын, нас апрезидиум аҟны днаԥхьаны иарзаҳал еилдыргон, даԥсоуп
ҳәа рыԥхьаӡозар акәын данрыдыркылоз. Акомитет иалоуп 72-ҩык, ҳәа агазеҭ иану аӡәызаҵәык
арзаҳалгьы имҩит, џьаргьы дрыдрымкылаӡеит.
Акомитет еиҿызкааз ирдыруаз асиа ианырҵон
ирзымҵааӡакәа. Асиаҿы иану аӡәырҩы Аҟәа иҟаӡамызт.
Акыр шықәса Аԥсуа ҳәынҭқарратә музеи
аҟны машьынаныҟәцаҩыс аус зуаз Иаша Кәарҷиа
иавтомат кны Гәымсҭа аруаа дрылагыланы деибашьуан. Асиаҿы дануп уи акомитет далалазшәа. Уи
еиԥш иҟоу маҷӡам.
Ажәакала, «Аԥсны аиқәырхара акомитет»
ҳәа, иахьа еимаҳкуа ҳаҭырк амаӡамкәа, џьаргьы
ишьақәырӷәӷәаӡамкәа, еижьаганы асапыншәах еиԥш
иныҵаба ицеит.
Ҽнак зны Аиҳабыра рыҩнаҿы, аветеранцәа
рхеидкыла
акабинет аҟны снеит, џьара чаҿаҵак,
ма ԥаҭликак аӡы сзаагозар ҳәа. Уа итәан 10-ҩык раҟара
аветеранцәа. Ус ветеранк (Абель) дааин даасыдтәалеит.
Уи сара дансықәшәалак ажәабжь ҿыцқәа
сеиҳәон. Ҩыџьа аԥацәа иман: аӡәы Гәымсҭа абџьар
кны ҳаҷкәынцәа дырҿагылан, егьи-азауад «Сухумприбор» аҟны аџьаԥҳаны ахьыҟарҵоз дыҟан. Ари даара игәы иалан. Аҟәа иалганы игар иҭахын, аха аԥара
имамызт. Иҟаиҵалак аԥара ԥшааны Гәымсҭа иҟаз
иҷкәын Қарҭ дганы ахәшәтәырҭаҿы дышьҭоушәа
ашәҟәы ааганы аштаб аҟны ириҭеит. Даҽа мызкы
ашьҭахь «Сухумприбор» аҟны аус зуаз Москва дганы
ашәҟәы ԥаршеиқәа ҟаҵаны иааигеит.
– Шьҭа сыԥсыргьы џьанаҭ сцоит, сыҷкәынцәа
Аԥсны иалзгеит, – иҳәеит, ихы аасыдикылан.
Абри аҽны итәаз зегьы днарылаԥш-аарылаԥшын,
– «батоно Шьоҭа», – иҳәан, апрофессор Шь. Мисабишвили ихы наиқәикит.
– Иуҭахузеи, Абель? – иҳәан, Шьоҭа дааҳәын
днаизыԥшит.
Ара итәан аҵарауаа: аиурист, аекономист, аҭоурыхҭҵааҩ,
афилософ, ажәакала ауаа нагақәа.
– Зҵаарак еилыскаар сҭахуп, амала, сызлашәыҳәо,
шәара шәҵарауаауп, сара аусуроуп издыруа, – иҳәеит.
– Сара еилыскаарц сҭахуп, зҵаара заҵәык, уи аҭакс
иаҭаху ажәа заҵәык ауп.
– Иҳәа, сӡырҩуеит, – иҳәеит Шьоҭа Мисабишвили.
– Абри ҳахьынхо адгьыл зтәыда, аԥсуаа ракәу,
ақырҭцәа ракәу?
Зегьы неиҿаԥшы-ааиҿаԥшуа иааилахеит.
Минуҭқәак рышьҭахь, – «батоно Абель, ари азҵаара
иаарласны аҭак аҟаҵара уадаҩуп, уи цқьа иҭҵаатәуп
», – иҳәеит Мисабишвили.
– Батоно Шьоҭа, еиҭасҳәахуеит, сара аҵара
сымаӡам, ажәак ауп исҭаху – изтәыда абри адгьыл?
Шьоҭа деиҭалагеит аҭак ахыкәшара.
– Сара избоит уи аҭак аҟаҵара шышәҭахым,
шәара аҵара зшәырҵауа аиаша рашәҳәаӡом, иазхоит аҿарацәа ржьара. Ҳара зегьы ҳазқәынхо адгьыл
жәытә-натә аахыс аԥсуаа иртәуп. Ҳара аԥсуаа ҭабуп
ҳәа раҳҳәар ҳахәҭоуп ҳахымбаакәа ҳахьырчҳауа азы,
– иҳәан, дҩагылт Абель, – аҩныҟа уцозар, унаскьазгоит, – иҳәан, саԥхьа дгыланы иҿынеихеит.
Ленин иашҭа ҳанаақәла, – «Абель, уара иуҳәаз азы
ӷәӷәала ушахьдырхәуа удыруоу уа итәаз уашьцәа?» –
сҳәеит, ииҳәарызеишь ҳәа сиҿаԥшуа.
– Сара зегьы срызхәыцны ауп азҵаара шықәсыргылаз.
Акы, уара иахьуаҳауаз, иахьубаз сгәы
иахәоит, ҩба, Шьоҭа Мисабишвили астудентцәа
аиаша шреимҳәоз еилсыркааит, – иҳәеит иара. –
Сыҷкәынцәа Аԥсны иалзгеит, уи азы сгәы ҭынчуп.
Сара рацәак нызҵуа сакәым, ирҭаху сзыруааит,
ргәхьаагьы скым, сгәы иҭаз аартны ирасҳәеит.
Урҭ сара сеиҳагьы ирдыруеит ари адгьыл аԥсуаа
ишыртәу, – иҳәан, аԥсшәа насаҳәаны дцеит.
Излеилыскааз ала, Абель аибашьра ашьҭахь
Баҭым азааигәара иԥсҭазаара далҵит.
1992 шықәса, декабр 14 аҽны Аҟәа ақалақь знапаҿы иҟаз ақырҭуа фашистцәа еибарччауа, – «ара иацы
аԥсуаа иҟарҵаз шәаҳау, ари гыгшәыгроуп», – рҳәон
иааидгылоз зегьы.
– Урҭ ақырҭцәа роуп иҟазҵа ҳәа, ҳара ҳхы
иҭадырԥар рҭахуп, шәагьымыччаӡан, – иҳәеит В. Гогиа.
Сара ирҳәо сзеилкаауамызт, урҭ телевизорла ираҳаит,
сара стелевизор аус азымуа, иҟарҵахьан, насгьы, алашара ҳамырххьан.
– Изакәуи уара шәызлацәажәо, аԥсуаа цәгьарас
иҟарҵеи? – сҳәеит.
– Иҟарҵа умбои, иацы Тҟәарчалынтә иԥырны
Гәдоуҭаҟа ицоз аверталиот Лаҭа ақыҭаҿы аԥсуаа
еихсны иҭадырхеит. Изларҳәо ала, уи иҭан 70-ҩык
инареиҳаны аҭаҳмадцәа, аҳәса, ахәыҷқәа. Зегьы
лҭанҵәа ицеит.
– Иаҳҳәап, уи аԥсуаа иҭадырхеит, аха ҵаҵӷәыс иамоузеи? – сҳәеит.
– Урҭ хықәкыс ирымоу ажәларқәа иреилдыркаар
рҭахуп, аверталиот ақырҭцәа роуп иҭазырха ҳәа.
Хымш абри ада даҽа жәабжьк ыҟамызт.
Аха жәларбжьаратәи акомиссиа иҟалаз ацәгьара
анҭырҵаа ашьҭахь, урҭ иҟарҵаз адырраҭара ак
рзымҳәауа иҟанаҵеит, аргама ауаа ирбеит, ираҳаит
ацәгьара ҟазҵаз ақырҭцәа шракәыз. Абарҭқәа зегьы рышьҭахь ақырҭцәа ирҭахуп, дара ишырҳәо
еиԥш, «ицқьоу ақьаад бӷьыц ала ҳалагап ҳаиҩызареи
ҳаицхыраареи».
Ақырҭцәа рырхәҭақәа акырынтә рҽазыршәахьан
Гәымсҭатәи афронт ԥжәаны Гәдоуҭа ажәылара.
Аха иамуашәа анырба ирыӡбеит ашьра зықәҵаны
Қарҭ иҭакыз 50-ҩык ақырҭцәа ааганы аԥсуаа
ирыжәырҵарц.
Ус иагьыҟарҵеит. 1993-тәи ааԥынра
анҵәамҭазы 50-ҩык ашьра зқәыз ақырҭцәа Аҟәа
иааганы Апионерцәа рыҩны иҩнарҵеит. Урҭ ар
рнапхгаҩцәеи дареи аиқәышаҳаҭра рыбжьарҵеит.
Ашьра зқәыз ԥҟараны иҟарҵеит: жәамш фатәылажәтәыла иаарҭаху зегьы рыла еиқәдыршәарц,
ишырҭаху рԥсы ддыршьарц, нас бџьарла еиқәыршәаны
аԥсуаа ирыжәырҵарц. Архәҭақәа рнапхгаҩцәа
рхы иадырҵеит урҭ афронт ԥжәаны ақырҭуа
архәҭақәа ианрырҭалак ашьҭахь рхы ишақәиҭыртәуа,
иахьырҭаху ицар шыҟало.
Жәамш урҭ иаарҭахыз зегьы рзааргон, ргәы
ҟарҵон, ажәылара иазыҟарҵон. Аҵыхәтәаны абџьар
рыманы ианнеи, аӡәзаҵәык иҭыԥаҿы дрымбеит,
аӡәаӡәала ибналаны ицахьан.
Ҽнак зны, ашьыбжьышьҭахь, ақалақь аҟны ахысра иалагеит, аҩнқәа зегьы хыџхыџуан, иҟала уаҩы
издырамызт, ишәаны издәылҵуамызт. 25–30 минуҭ
инареиҳаны абџьарс ирымаз зегьы рыла ахысра
иаҿын. Сара даара интересс иҟасҵеит, абри ахысра ҵакыс иамаз аилкаара. Сыԥшәма ус лҳәеит: «Арҭ
ахәымгақәа Гәымсҭа афронт ԥжәаны Гәдоуҭаҟа ицазар ҟалап, мамзар уаҳа изыргәырӷьозеи!» Ишакәхалак
ашара сазԥшын. Адырҩаҽны «сҩыза» дааин,
– «уаала ӡык, чахык ҳауазар аабап», – иҳәан, симаны
аветеранцәа рхеидкылаҿы ҳнеит.
– Иҟалаз шәаҳау иаха? – иҳәеит, ҳара ҳаԥхьа
инеихьаз аӡәы. Иҟалазеи ҳәа, ҳанҵаа: – Иацы,
ашьжьымҭан, Гәдоуҭа иҟоу Аԥсны аиҳабыра ирҿагылоу
аоппозициа анапхгаҩцәа руаӡәы В. Арӡынба
икабинет дныҩналан, иацәажәара далагеит. Ишеицәажәоз
рбжьы цәгьахеит, ажәакала ақырҭцәеи
аԥсуааи реинаалара еимаркит. Убри аамҭазы инеиз
итапанча ааҭихын Арӡынба диеихсит. Ӷәӷәала ихәыз
В. Арӡынба ҳаирпланла Москваҟа ддәықәыргалт, аха
Москва инаӡаанӡа, иԥсҭазаара далҵит, изызкызгьы
абри иҟалаз ахҭыс ауп, – иҳәеит иара.
– Уи шәара ишәнаҭозеи? – сҳәахт, ииҳәарызеишь
ҳәа сиҿаԥшуа.
– Уи иаҳнаҭо – аибашьра аҟәыҵроуп, аинааларахь
аиасра ауп, – иҳәеит иара.
Убри аамҭазы дааҩнашылт аветеранцәа рхеидкыла аҭакзыԥхықәу амаӡаныҟәгаҩ Нора Хачатуриан. Уи
илаҳаз омашәа илбеит.
– Иаха В. Арӡынба телехәаԥшрала
дцәажәон, сылала дызбеит, – лҳәеит Нора.
– Бара иббази ибаҳази ҳаздыруам, аха иҟалаз сара
даара сгәы иахәеит, – иҳәеит Кегәраӡе дахьтәаз.
– Гәдоуҭаа азин руҭар, ҽнак ала Арӡынба иеиԥшу
жәаҩык рԥшаауеит, – иҳәеит Ш. Мисабишвили; зегьы
ааибарччеит.
Ҳаҩныҟақәа рахь ацара ҳҽыназаҳкуаны еиԥш,
сара исзымдыруаз хаҵак дааҩнашылан, зегьы аԥсшәақәа
нараҳәаны днатәеит.
– Уанбааи Москвантәи? – иҳәан, уи азҵаара
наииҭеит В. Гогиа.
– Сара иацоуп санаа. Сыла иабеит В. Арӡынба
анышә дахьамардаз «Новодевичиа анышәынҭраҿы»
еилажьу ашәҭқәеи авенокқәеи – вагонк иазкуам, –
иҳәеит уи.
Ари ицәажәашьала уаҩы ибартә иҟан уи уҳәансҳәан аҳәара дазыҟаҵаны дшыҟаз. Сшьапы снанамго аҩны сааит. Ак шсыхьыз, иҽеимыз ак шсаҳаз
гәалҭеит сыԥшәма, аха иаартны абас ауп ҳәа лаҳәара
сзымгәаӷьит. Лара убасҟак бзиа дылбон, Анцәа
ду еиԥш диқәгәыӷуан Владислав Арӡынба. Лгәы
иазымычҳар ҳәа сшәан акгьы ласымҳәаӡеит. Хымш
рышьҭахь урҭ ирҳәаз зегьы шхыҭҳәааз, ишымцыз
ҿаҿаӡа иаанарԥшит ателехәаԥшраҿы В. Арӡынба
иқәгылара.
Сара избон, исаҳауан Арӡынба иакәымзар аибашьра ҟалаӡомызт ҳәа агәаанагара змаз шырацәаз.
Аха иумбарц залшомызт аԥсуаа аибашьра ахықә
иқәзыргылаз дара ақырҭцәа шракәыз, иара ԥызак
иаҳасабала ижәлар рыхьчара дахӡыӡаауа дшашьҭаз.
Дашьҭан мацара акәым, ҳара иаадыруазар ҳахәҭоуп,
шәышықәсала аԥсуа жәлар иреиӷьу рыҷкәынцәа рԥсы
нахҭынҵо иззықәԥоз ахақәиҭреи ахьыԥшымреи
наӡаӡа ирзаазгаз Владислав Григори-иԥа Арӡынба
ижәлар рышҟа имаз абзиабара шакәу. Уи Аԥсны
аҭоурых аҟны даанхоит зыжәлар рзы зхы, зыԥсы
иамеигӡоз, наӡаӡа аԥсуа жәлар ахьыԥшымра рзаазгаз иакәны. Аԥсуа жәлар ирыхәҭоуп аӡәк еиԥш еидгыланы, иахьа ироуз ахақәиҭреи ахьыԥшымреи,
аҳәынҭқарреи рыбла ҷыц еиԥш рыхьчара, рыԥсадгьыл
арбеиара, аршәҭкакаҷра, иҿырԥшыганы аҟаҵара…
1993 шықәса март 15–16 рзы Ешыратәи ажәылараан
ҳархәҭақәа ирықәымҿиеит, дара, ақырҭцәа
изларҳәоз ала 600–700-ҩык амацәаз еиԥш иҭакын.
«Рнапы иҩахар аӡәгьы дыркьысӡом, мап анакәха –
аӡәзаҵәык дынҳажьуам», – рҳәон дара.
Урҭ ирыхьыз зегьы ижәдыруеит.
80–90-тәи ашықәсқәа раан Аԥсуа ҳәынҭқарратә
университет аҟны аҵара зҵоз аҿарацәа зегьы дырдыруеит
ауниверситет алектор, афилософиатә
наукақәа рдоктор Л. Џьахаиа. Ари «зегьы здыруа»
афилософ Гагра ақалақь ақырҭуа мпыҵахалаҩцәа
рнапаҿы ианаарга, агазеҭ «Демократическая
Абхазия» ианиҵеит астатиа. Зегьыҵәҟьа цқьа
исгәалашәом, аха уи аҵакы абасоуп ишыҟоу:
«Аԥсуаа рхала ааҵәа иҭалеит, урҭ шьҭа ирыхәҭоу
рнапы иҩаханы, шәааи аинааларахь ҳаиасып. Мап
анакәха урҭ зегьы уа иҭарҟәаҟәоит». Ааҵәа ҳәа уи
зыӡбахә имаз Ешыра мацара акәӡамызт, Гәдоуҭа
араионгьы уа иалан.
1993 шықәса, октиабр 6 рзы ҳабџьар мчқәеи НхыҵКавказнтәи иааз ҳашьцәеи Гагра ахы ианақәиҭыртә
ашьҭахь даҽа статиак агазеҭ ианиҵоит абас: «Аԥсуаа
ирыҭатәуп инарҭбаау азинқәа змоу ареспублика,
Қырҭтәыла аилазаараҿы иааныжьны». Абри астатиа санаԥхьа иаасгәалашәеит схәыҷра ашықәсқәа.
Усҟантәи аамҭазы аахәара мариамызт ашьаҵамаҭәа.
Убри азы аҷкәынцәа ажәцәа иалхны аимаақәа
ҳзырӡахлон. Рыҵақәа анкылҵәалак, иаарҳәны ирӡахуан.
Убри даара деиԥшуп Л. Џьахаиагьы.
Ажәаԥҟак аҟны иаҳәауеит: «Милаҭ бааԥс ыҟаӡам,
анапхгаҩы бааԥс иоуп иҟоу». Ақырҭцәа рҟынгьы
иҟоуп ацәгьара зҭахым, аиҩызара пату ақәызҵо ауаа.
Акырынтә иӡбахә сҳәахьеит Николаи Михаил-иԥа
Цхомариа. Убри еиԥшҵәҟьа ихы мҩаԥигон Абель
Гваџьиагьы.
Ари ҟалеит 1993 шықәса, март аналагамҭазы,
чахык, ма ԥаҭликак аӡы сзаагозар сҳәан, аибашьреи аџьеи рветеранцәа ркабинет аҟны снеит. Ари
аиҳабыра рҩны аҟны ауп иахьыҟаз, 7–8-ҩык раҟара
тәан. Снеин сҭыԥаҿы снатәеит, ҵаҟа ҳахьынаԥшуаз
Ленин ибаҟа аҿаԥхьа автобусқәа ҩба гылан, уахь анеира иалагеит аҳәса ашәҭқәа рыманы.
– Иҟалеи, анҭ абацо? – иҳәеит аӡәы.
– Урҭ Гурам Габуниа иани иаби иахьа анышә иарҭоит, идышшыларц ицоит, – иҳәеит Валико.
– Александр Мақьҭаҭ-иԥа, ҳаргьы ҳрыццап, ҳанаауа
аҩны ҳалбаап, – иҳәеит Н. Цхомариа ихы
аасықәикын.
Сара аӡәы дсыцымкәа ақалақь сзалалаӡомызт, мап
сзымҳәеит. Ҳнеин автобус атәарҭақәа рҟны ҳнатәеит.
Аӡҩыбжьа ҳаннеи, – «наҟ амашьынақәа зцаӡом, ацҳа
ԥыржәахьеит», – рҳәан, амашьынақәа ааныркылт.
Зегьы амашьынақәа ҳаарықәҵын аԥсцәа ахьышьҭаз
ашҭа ҳанҭалеит. Аҩнеихагыла ҵаҟатәи иаартыз
ашә инылагыланы иаагьежьуан ҳаԥхьа игыланы
ҵәыуара инеиуаз зегьы. Ак шыҟалаз ҩашьомызт,
аха…
Ҳара, ашьҭахьӡа игылаз ашә ҳаннылагыла, ҳаӷоу
иибаша! Иаразнак ҳаагьежьын Гурам ҳнаидашшылашәа
ҟаҳҵан, еилагылаз ауаа ҳнарылагылт.
Аԥшәмацәа ҭаҳмадак даарылҵын, – «дадраа, арахь,
ашҭахь иаажәга аҭоубыҭқәа», – иҳәеит. Арԥарцәа
аддыҳәа инеин ҭоубыҭк рыманы рҿаархеит. «Ари
аб, ари ан, ари аԥа, ари аҭаца, ари аԥҳа», – рҳәан, хәҭоубыҭк ашҭа агәҭаны инеивадыргылт. Аҭоубыҭқәа
дәылжәга зҳәаз абырг даарылҵын ҿааиҭит:
– Сара ажәа шәасыршьуам, исҳәогьы сақәшәом.
Абри аҭаацәара ду анхареи, асасдкылареи, ауаҩреи
рыда рыздырӡомызт. Иҟалаз шәаргьы ижәбоит
ҳаргьы игәырҩаагоит, аха ҳнапы ианузеи. Иаха
ахәылбыҽха аԥшәмацәа аҭаацәа рхәы ааҟарҵан,
рнаҩсан инхоз рыҷкәын ишҟа рыбжьы надыргеит,
уԥҳәыс думаны уааи, какалк еицаҳкып ҳәа. Ирхианы
игылаз астол рыхәҩыкгьы аакәшаны инатәеит, акрышырфоз, агвардееццәа ашә иаалагылан аҟәҟәаҳәа
иааргәыдҵаны ишьны ицеит. Рышьра мацара
азмырхакәа рыхқәагьы хырыҵәҵәеит. Абас абри
аҩнаҭаҿы, ишыжәбо, ахлымӡаах ҟалеит.
Адырҩаҽны:
– Уа мшыбзиа, сара Аминистрцәа рсовет аҟнытә
сааит, амузеи аҟны аус зуаз ахацәа ахьынхауа рыхьӡ,
рыжәла аага ҳәа саарышьҭит, – иҳәеит капитанк.
– Амузеи аҟны аус зуаз ахацәа иахьа Аҟәа
аӡәызаҵәыкгьы дыҟаӡам, урҭ зегьы приказла рхы
иақәиҭтәуп, – сҳәеит.
– Ус акәзар, иахьа аамҭа сымам, уаҵәы саауеит
априказ ахҩыла соуртә иҟаҵа, – иҳәан дцеит. Аухаҵәҟьа
априказ «ахҩыла» ҟасҵеит 1992 шықәса сентиабр
25 арыцхә ала: «Иахьцаз ахьсзымдыруа азы
русура аҟнытә рхы иақәиҭтәуп амузеи аусзуҩцәа:
Т.
Гыцба, В. Кәыҵниа, Р. Гәажәба, С. Аҩӡба, Е. Аџьынџьал,
Д. Амқәаб, М. Хәарҵкьиа, З. Гәылуа, Г. Корсантиа, Н.
Шенкао, Л Еныкь, Б. Берулаа, П. Саӡба». Акапитан
ианиҳәаз аҽны дааин априказ иманы дцеит.
Убри ашьҭахь рацәак мырҵыкәа ареспублика
асоциалтә еиқәыршәара аминистр дсыҳәеит Аҟәа
иалаханы иҟоу аԥсуаа рынхарҭақәа нарбаны рсиа
исҭарц.
– Сара издыруеит урҭ рҭагылазаашьа шбааԥсу,
исҭахуп фатәыла срыцхраарц, – иҳәеит. (Ижәла
аҳәара аҭахны исыԥхьаӡом.)
Аиаша сҳәозар, зны сақәшаҳаҭхазшәа ҟасҵеит,
аха иааԥҵәаны игәра сзымгеит. Аибашьра ашьҭахь
ҳаиқәшәеит ари «аминистри» сареи. Аԥсшәа
анааибаҳҳәа, ус иҳәеит:
– Сара еилыскааит сыгәра шумгаз, аха сара гәыкала
исҭахын срыцхраарц, – иҳәеит.
Саргьы иаартны иасҳәеит игәра шызымгаз.
Убри ашьҭахь сара зыгәра згоз рыла амузеи
аусзуҩцәа 16-ҩык есымза акультура аминистрра
аҟнытә аулафахәы рысҭон, иҟасҵаз аҳәарала даҽа
10-ҩык инареиҳаны, ақалақь иалаханы иҟаз Аџьар
ҟаԥшь аҟнытә афатә рауан…
Аҟәа ақалақь ақырҭуа мпыҵахалацәа рнапаҿы
ианаарга ашьҭахь, рацәак мырҵыкәа ақалақьуаа
ирыларҳәеит ачаҭирҭа амагазин Аҭынчра апроспеқт
аҟны иаартуп ҳәа. Хәыҷгьы-дугьы рдокументқәа
рыманы уахь еихеит. Ҳгәылацәа аурыс ҳәсақәа ааин
сыԥшәма сдокументқәа налыдкыланы дрыманы
ицеит. Афатә (ача) аахәара аԥҟара шыҟаз абыс ауп:
ашарԥазы асааҭ 5 рзы ицаны ашәҟәы рҽанырҵон,
асааҭ 7 рзы аталонқәа рырҭон, ашьыжь асааҭ 9–10
рзы ача ааргон, аха рыцҳарас иҟалаз, лассы-лассы
ача аазгоз амашьына ача шҭаз агвардееццәа иргеит,
«уаҵәы шәаа» рҳәон аҭиҩцәа. Ари ачҳара уадаҩын,
аха зҟны уашшуадаз. Ажәлар амла иагон, аха ргәхьаа
зкыдаз.
Ҽнак зны, аҵаа рҿашәы, уаашәҩык инареиҳаны
агәаран иқәгылан ача иазԥшны. Убри аамҭазы, аԥсыуа
хаҵак 60–70 шықәса ирҭагылаз, аҳәса днарыдгыланы, ибжьы ныҵакны ҿааиҭит: «Сбызшәа еилызкаауа шәысзыӡырҩы, – ашәы еиқәаҵәа шәшәышәымҵан,
шәгәы-шәылахь еиқәҵаны идшәмырбан, иҟоу
жәбоит, шәҩызцәагьы ирашәҳәала абри исҳәо, сгәы
иаанагоит аҵакы еилышәкаауеит ҳәа».
Ииҳәоз ззеилымкаауаз, – «ҳаи рыцҳа, ари ихы
еилаԥсазар ҟалап», – рҳәон. Уи ашьҭахь излеилкаахаз
ала, Аҟәа ақалақь Ацҳа ҟаԥшь анаҩсан аԥсыуа ԥҳәыск
ашәы лышәҵаны дшааиуаз ақырҭуа гвардееццәа
хҩык аалыдгылан:
– Ари ибшәу ашәы бхаҵа иакәу, быҷкәын иакәу
ибыцәҭахаз, насгьы дабаҭаха? – ҳәа иналазҵааит.
– Сашьа иоуп, Шромоуп дахьҭахаз, – лҳәеит,
лылаӷырӡ лҿаҵәо.
– Баргьы уахь бицца, – рҳәан, иаалгәыдҵаны дыршьит.
1992 шықәса, сентиабр 3 рзы Москва имҩаԥысит
Урыстәыла апрезидент Б. Ельцини, Қырҭтәыла
Госсовет ахантәаҩы Е. Шеварднаӡеи, Аԥсны
Иреиҳаӡоу Асовет Ахантәаҩы В. Арӡынбеи, НхыҵКавказ ареспубликақәеи, Урыстәыла Афедерациа
атәылаҿацәқәеи, аобластқәеи рхаҭарнакцәеи реиԥылара.
Ари аиԥылара азкын Аԥсны аҭагылазаашьа
ҭынчымҩала аӡбара азҵаатәы.
Аха ара изалымшеит Аԥсны алахьынҵа ҭынчмҩала
аӡбара, избан акәзар, хадара злаз азҵаара,
ақырҭуа архәҭақәа Аԥсны ралгара, адокумент аҟны
иӡбамкәа иаанхеит.
Аибашьра шцац ицон, иҭахон акы зхарамыз ауаа,
ибылуан ақалақьқәа, ақыҭақәа, зегьы зҿыз иаанханы
иҟаз амал Аԥсны иалганы агара акәын.
Сентиабр 24–25 рзы Урыстәыла Иреиҳаӡоу асовет
асессиаҿы иалацәажәеит: «Аԥсны имҩаԥысуа аибашьра Нхыҵ-Кавказ иҟанаҵауа анырра» азҵаатәы.
Асессиа ақәҵараҿы ианын: «Қырҭтәыла аиҳабыра
амилаҭбжьаратә
проблемақәа мчыла рыӡбаразы
имҩаԥыргауа
иақәыӡбатәуп, иаарласны аибашьра
аҵыхәа
ԥҵәатәуп, Аԥсны иалгатәуп архәҭақәа зегьы».
Абри ақәҵара анагӡара ацынхәрас, Қырҭтәылатәи
аиҳабыра Гал иааргауа иалагеит архәҭа ҷыдақәа,
Аԥсны иҟаз архәҭақәа рымҽхак есымша идырҭбаауан,
ашьакаҭәара, абылра, арҳәрақәа, аҭакрақәа еихсыӷьрак
рымамызт.
Аԥсны аиҳабыра, арбџьар мчқәа рнапхгаҩцәа
изныкымкәа ақырҭцәа ирабжьаргахьан архәҭақәа
зегьы Аԥсны иалжәга ҳәа, аха урҭ рхахьгьы иааргомызт, аибашьра ишаҿыц иаҿын.
1993 шықәса, иун 27 аҽны Шәача ақалақь аҟны
имҩаԥысит х-ганк рхаҭарнакцәа реиԥылара. Абраҟа
рнапы аҵарҩит аиқәышаҳаҭра, Аԥсны имҩаԥысуа
аибашьра аҵыхәа аԥҵәара иазкны. Уаҟа иаҳәон:
«Еибашьуа аганқәа рыбжьара жәларбжьаратәи
анаԥшцәа
рыбжьагалара, Аԥсны закәанла иалхыз
аиҳабыра русурахь рыргьежьра». Абри адокумент
рнапы аҵарҩит: Ареспублика Аԥсны Иреиҳаӡоу
Асовет ахантәаҩы ихаҭыԥуаҩ
С. Аџьынџьал, Ареспублика Қырҭтәыла апарламент
ахантәаҩы В. Гогәуаӡе,
Урыстәылатәи Афедерациа
адәныҟатәи аусқәа рминистр В. Козырев.
Абри аиқәышаҳаҭра ашьҭахь, лабҿаба иубартә
иҟан ақырҭцәа уи анагӡара ргәы ишҭамыз. Аԥсныҟа
иааргауа иалагеит архәҭа ҿыцқәа, атехника.
Ҳшааиуаз, сентиабр 8 рзы Аҟәеи Очамчыреи
рҟны ақырҭцәа имҩаԥыргеит ауаа рацәа злахәыз
амитингқәа. Уаҟа ирҳәеит закәанла иалху Аԥсны
аиҳабыра Аҟәаҟа раара шалдмыршауа. Уи инеиҳангьы
Аҟәатәи амитинг аҟны ирыдыркылаз ақәҵараҿы
ишарбаз ала, Аԥсны аиҳабыра реилазаара алхразы
иаԥҵатәын ҩ-ганк рхаҭарнакцәа злахәу акомиссиа.
Акомиссиа аҿаԥхьа иқәгылан Аԥсны аиҳабыра реилазаара еиҿагылоу аҩ-ганкгьы рхаҭарнакцәа рыла
аиҿкаара; анаҩсан: В. Арӡынба, К. Озган, С. Аџьынџьал,
С. Ҭаркьыл, О. Дамениа, Иу. Воронов, Л. Лакербаиа, А. Тополиан, А. Гәарамиа, С. Лакоба ашьауӷа
иақәыршәатәын.
Абриала урҭ еиҭашьақәдырӷәӷәеит Т. Надареишвили иажәақәа: «Ақырҭцәеи аԥсуааи дгьылк аҟны
еицынхашьа рымаӡам ҳәа».
Абас Шәача ирыдыркылаз аиқәшаҳаҭра ақырҭцәа
рхарала ақьаад аҿы иаанхеит.
Аԥсны аиҳабыра лабҿаба ирбауан, шықәсык уи
аԥхьа, 1992 шықәса, сентиабр 3 рзы ақырҭцәа рнапы
зҵарҩыз аиқәшаҳаҭра еиԥш лҵшәада, еижьаганы
ишаанхоз. Шьҭа иазхоуп рҳәан, аԥсуаа аҽазыҟаҵара
иалагеит сентиабр 16 инаркны ажәылара.
Аибашьра ашықәсқәа раан амацәаз иҭакны
Гәдоуҭа иҟаз Аԥсны аиҳабыра, В. Г. Арӡынба раԥхьа
днаргыланы, апарламент адепутатцәа уҳәа
Аԥсны аӷацәа ирҿагыланы имҩаԥыргауаз аусура
ахәшьара аҭара даара иуадаҩуп. Ақырҭцәа ирыдгыланы,
Аԥсны аиҳабыра ирацәажәарц Москвантә,
егьырҭ аҳәынҭқаррақәа рҟнытә иаауаз
рԥылареи, убас ирҭахыз абџьар рымамзаара уҳәа
акы иацәымшәаӡакәа имҩаԥыргоз аполитика
уаназхәыцлак
омашәаҵәҟьа уаҩы иџьеишьартә
иҟоуп. Абарҭқәа зегьы рзы урҭ рҿаԥхьа ҳреспублика
иқәынхауа ажәларқәа зегьы ҭабуп, шәыжәлари
шәареи шәеигымхааит ҳәа рарҳәарц рыхәҭоуп. Урҭ
рус бзанҵы хашҭра ақәымкәа ажәлар ргәаҿы иаанхоит.
Сара исаҳаит, 1993 шықәса, сентиабр 16 инаркны
аԥсуаа рырбџьар мчқәа ажәылара ишалагоз Аҟәа
ахақәиҭтәразы. Убри инаркны еилагьежьран иҟаз.
Ҳара иҟаҳҵара ҳаздыруамызт. Уажәы-уажә ашә асра
иалагон, ианаасыртлак, – «иабаҟоу ачеченцәа, арациа,
абџьар?» – рызҵаарақәа нҵәаӡомызт. Иҳамамызт
афатә, аӡы, алашара, аха изоуҳәодаз. Абарҭ амшқәа
рҟынӡа аус зуаз стелефон заҵә, гвардеецк иааҿиԥаан,
адашьма иланиҟьан иҟәаҟәаса илықәиҵеит.
– Уажәшьҭа уашьцәа урацәажәала, – иҳәеит.
Сентиабр 25, ахәылбыҽха, асааҭ 10–11 реиԥш, ашә
иасуа иалагеит. Ашә шаасыртыз еиԥш, – «иабаҟоу
шәбалконқәа?» – рҳәеит. «Акы арӷьарахь, егьи
шәышиашоу», – сҳәан, ашә аасыртит МВД аганахь
иҟаз абарҵа ашҟа. Ҩ-пулемиотк наҟ-ааҟ абалконқәа
рҟны инықәдыргылан, ҳара аҽыкәабарҭахь инҳахеит.
Аванна ацәарҭа нанысҵан сыԥшәма дынҭасыриеит,
сара уи ахықә снықәтәашәа ҟасҵеит. Агвардееццәа
аӡәы иавтомат кны ҳашә дадгылан. Аҩнуҵҟа
рыбжьқәа зласаҳауаз ала 10–12-ҩык иреиҵамкәа
аруаа ицо-иаауа ҳаҩны иҩнан.
Ауха ус цәгьала ҳаршеит. Аҽны хәлаанӡа царан-ааран изҿыз. Ҳара аӡә дҳацәажәомызт.
Акыр аҵх цахьаны рыбжьқәа маҷхо иалагеит, иаркыз ацәацәашьқәагьы дырцәеит. Иҟалаз сзеилкаауам, сдәылҵуеит ҳәа салаган, сыԥшәма слышьҭуам,
сыршьыр ҳәа дшәоит. Аха маҷ-маҷ снаскьо, аҩны
аӡәгьы дшыҟамыз еилыскааит. Ишәарҭахазар акәхап,
апулемиотқәа, рпатронқәа акы аанмыжькәа,
индәылҵны ицеит.
Абас, уахыки ҽнаки апулемиотқәа ҩба ҳаҩны
иҩнаргыланы ҳаҷкәынцәа рааира иазԥшны итәан.
Ашьыжь, асааҭ 7 реиԥш, аӡә ашә дасуа далагеит. Ашә
анаасырт хаҵак дааҩналеит: «Саҭоумҵан, ааҵәа
сҭахуп», – иҳәеит. Зны, – «закәытә ааҵәозеи, иҟоу
умбаӡои
», – аасгәахәит, аха нас иаасгәалашәеит
шықәсык уи аԥхьа акартош зҭаз ааҵәа шҳамаз. Иааганы инеисыркит. Иааиҵихын иаасыдикылт, нас
иааилеигәан иманы дцеит.
– Ани иааиз ииҭахызеи? – лҳәеит сыԥшәма, дахьиаз.
Уи илбон иааиз ааҵәа шисҭаз, иара исыдкыланы ишишәаз. – Урҭ ирыӡбазар акәхап, ҳаныршьлак
убри ааҵәа ҳҭаҵаны ҳаргарц, – лҳәеит, лылаӷырӡ
лҿыҵкьасо…
1993 шықәса, сентиабр 27, ашьыжь, асааҭ 8 рзы, аӡы
ҳзаазгалоз аҳәаахьчаҩ Иван Пиотр-иԥа ашә ааиртын,
– «ара шәызтәозеи, ҳаҷкәынцәа ахьаа шәымбаӡои?»,
– иҳәан, сыжәҩа кны абалкон ахь дынсыхеит. Абар
ассир! Аԥсуаа рыҷкәынцәа, еибарыҩуа МВД-и, КГБ-и,
ҳаҩни рбжьара илеиҩеиуа снарыхәаԥшит.
– Шьҭа шәымшәан, ҳаԥсы еиқәхеит, – иҳәан,
иԥҳәыс лышҟа дцеит.
Сыԥшәма аҵәыуара дысзаҟәыхуам, илаҳаз лызхаҵом.
– Диадиа Саша, шәыԥсы ҭоума, ашә аашәырты,
сара, Иура, соуп, – ҿиҭуеит ҷкәынак, аха ибжьы сзеилкаауам.
Аныҟәара сылымшо ашә аарла иаасыртит.
Равтоматқәа кны агәгәаҳәа иааҩналеит сашьеиҵбы
иҷкәын Иуреи иҩызцәа: В. Барцыц, В. Мшьалиа, Р.
Цкәуа, З. Цкәуа, С.Барцыц ицны.
– Ҳара рацәак ҳанхом.
Ацҳа ҟаԥшь аҟны ҳаннеи
ҳааныркылт. Убри ҳхы иархәаны иҳаӡбеит шәыԥсы
ҭоу-иҭаму еилаҳкаарц. Шьҭа ҳцеит ҳара, иахьа-уаҵәы
урҭ алақәа иахьааз икаҳцауеит, шәара аранӡа шәанаа
шәхы шәыхьча, – рҳәан, еибарҩны ицеит.
Амардуан иаҿаланы ишлеиуаз аӡә даахьаԥшын
ҿааиҭит: «Диадиа зегь рзы ашә аашәмыртлан». Уи
рацәак сазымхәыцӡеит, сазхәыцуагьы сыҟамызт.
Ҩбаҟа сааҭ рышьҭахь хҩык аҷкәынцәа равтоматқәа
кны ашә иасуа иалагеит.
– Иҟалозар ашә аашәырты, – рҳәеит.
Ашә анаасырт, ҷкәына хәырҭыжәк илақәа
ҵырхәны ҿааиҭит: «Уара уаԥсыуоума, ара узҿызеи?
Ақырҭцәеи уареи қьаф уа шәтәан, ҳара акопақәа
ҳарҭаԥсны ҳанырҭатәаз», иавтоматгьы насықәикит.
Убри аамҭазы ҷкәынак ишьҭахьала дааидгылан
ижәҩахыр кны днаихеит. «Уиас арахь, узацәажәо
дуздырам, иуҳәо уздырам, усаԥыс», – иҳәан, диманы
дцеит.
Адырҩаҽны Занбеи Цкәуа машьынак ԥшааны
дааин, ҳҩыџьагьы ҳиманы Лыхныҟа амҩа дықәлеит.
Сара амузеи аҟны саннеи ҩыџьа асолдаҭ ҷкәынцәа
(аԥсуаа) гылан. Ара шәзыҟоузеи анысҳәа, – «ҳара Гиви
Камыгә-иԥа Агрба ҳааишьҭит амузеи ахьчаразы», –
рҳәеит. Сара санеилыркаа, – «диадиа, уара уца, ҳара
ари акы аҳархьуам», – рҳәеит дара. Аха, иага умҳәан,
сгәы ҭынчмызт.
Ешыра архәарақәа рҟны ҳнеиуаны Занбеи ҳашҟа
даахьаԥшын ҿааиҭит: «Избоит акы шәазҵаар
шышәҭаху».
Ииашаҵәҟьаны еилаҳкаарц ҳҭахын, аибашьра ианалагоз сеиҵбы иҷкәын Иура иԥҳәыс лцәа лтәымкәа
дыҟан, аха ҳшәон, иҟоу ҳаздыруамызт. Шықәсыки
ҩымзи рхабар ҳаздырӡомызт, ҳара ҳхабар дара
ишырзымдыруаз еиԥш.
– Иура аԥҳа диауит, уи илыхьӡырҵеит Алина, –
иҳәеит Занбеи…
Ари аҵкыс еиӷьыз гәырӷьара ыҟазма, аха
саҳәшьаԥа Гера иҭахара зегьы ҳабӷа ԥҵәаны ҳаман.
Усоуп адунеи шеибарку: аӡә дҭахоит, даҽаӡә диуеит.
Хәыцра шәкы ҳаимырххо ҳрыман. Зегьы акака
ҳрызхәыцуан. Ҳҭынчра ааилалган сыԥшәма лыбжьы ныҵакны днасазҵааит: «Уара, абарҭ аҷкәынцәа
ҳазго, ҳаԥсы ҭаны ҳаргоу, ма ҳаԥсыбаҩ акәу ирго?»
Сааччашәа, – «ҳаԥсы ҭамзар бызласацәажәозеи, акы
бацәымшәан, шьҭа ҳаԥсы шҭоу аҩны ҳнаргоит», –
сҳәеит, лгәы аасырӷәӷәарц.
Ашҭа ҳанынҭала, шықәсык зхыҵуаз Алина дбажәгәалеиуа
дааҳԥылеит. Убысҟан ауп ҳаргьы ҳаԥсы
ҭаны аҩны ҳшааз анеилаҳкаа.
Убри ашьҭахь ҩымш ааҵуаны, Ермолаи Аџьынџьал
чечен поетк дицны Лыхны ҳаҩны днеит.
«Иҟалеи, уаазцазеи, Ермолаи?» – анысҳәа. – «уцаны адиректор дааугароуп ҳәа саарышьҭит», – иҳәеит.
– Сара иахьа сцаратәы сыҟам, уаҵәы хымԥада
сҩеиуеит, – сҳәан, Ермолаи амҩа днықәсҵеит.
Ианысҳәаз аҽны сааит Аҟәа. Амузеи ахыб
ақәа кылсуан, алашара ыҟамызт, еибгоу саркьак
ԥенџьырк амамызт. Арахь аусзуҩцәа аӡәгьы ихабар
збом. Изулак акабинетқәа еилсыргашәа ҟасҵеит.
Аиҳабыра рҟны снеин Владислав Григори-иԥа
Арӡынба иасҳәеит аҭагылазаашьа шыҟаз, иаарласны ахыб ҟаҳамҵар, аԥенџьырқәа асаркьа раҳамҭар
шыҟамлоз уҳәа убас егьырҭгьы. Урҭ зегьы анеиликаа 16 миллион мааҭ аԥара азоуижьҭит, аргылаҩцәа
дрыԥхьаны адҵа риҭеит, амузеи иагу-иабзоу иаарласны аҟаҵаразы.
Иаарласны ахыбра иалагеит, иҟәаҟәаны, ахы
иаганы иҟаз ахыб ақәхны аҿыц ақәырҵеит. Мызкы инеиҳаны ахыбра иаҿын, саргьы убра срыдгылан. Иақәырхуаз ахыб еизганы еиқәысҵон. Убри
ашьҭахь асаркьа рыманы иааит аҟазацәа. Урҭи сареи
ҳаицхырааны аԥенџьырқәа зегьы асаркьа рҭасаны
иҟаҳҵеит. Аӡәгьы гәыбӷан симҭааит, аха абарҭқәа
зегьы рышьҭахь ауп аколлектив аӡәаӡәала аусура иаауа ианалага. Убри инаркны аусура ҳалагеит.
Зегьраԥхьаӡа напаҳаркит ақырҭуа-аԥсуатә еибашьра
иазкыу аматериалқәа реизгара, рыԥшаара, рыҭҵаара,
аус рыдулара.
Аколлектив маҷ-маҷ ирыдыркылауа иалагеит
амузеи абаразы иааиуаз ашколхәыҷқәа, астудентцәа,
асасцәа. Еиҳараӡак урҭ ирбартә иҟаҵаз аԥсабареи
аетнографиеи рыҟәшақәа ракәын. Ажәакала,
ирацәан аибашьра ашьҭахь амузеи аҿаԥхьа иқәгылаз
ауснагӡатәқәа, аха ҳара иаабон Аԥсны аиҳабыра
зҭагылаз аекономикатә уадаҩрақәа.
Ус ақырҭуа-аԥсуатә еибашьраан аԥсуаа иргаз
Аиааира 10 шықәса ахыҵра ааигәахауа иалагеит. Ҳара иҳаӡбеит ари амшныҳәа инарҭбааны ауаа
лабҿаба дырбара, даҽакала иаҳҳәозар, 2003 шықәса
сентиабр 30 аҽны аибашьра иазкыу аекспозициа
ҿыц ауаа ирбауа аҟаҵара. Ари иаҭахын ирацәаны
аԥара, амҿымаҭәахә, асаркьа, афотосахьақәа, адокументқәа,
аибашьра иалахәыз рыҿцәажәара уҳәа убас
егьырҭгьы.
Абарҭ зегьы Аԥсны аиҳабыра ианрасҳәа, урҭ еилкаарала иазнеит. В. Г. Арӡынба амузеи еиҭеит 100
нызықь мааҭ. Абарҭ аԥарақәа рыла аколлектив ирылшоз зегьы ҟарҵеит Аиааира жәашықәса ахыҵра
иазкны
аекспозициа ҿыц аартразы.
Рыцҳарас иҟалаз, аибашьра ашьҭахь амузеи ахыб
ақәа акылсра, аԥхарра аҟамзаара, аԥшаҩнаҵагақәа
(авентелиаторқәа), русмура, ахәаҷа-маҷақәа
рцәырҵра
уҳәа аекспонатқәа аԥхасҭа ду рырҭеит,
еиҳараӡак
аԥстәқәеи аԥсаатәқәеи рцәаҳақәа, урҭ
рбжеиҳараӡак
ашәҟәы ианаҳамхыр ҟамлауа аҟынӡа
иҟарҵеит. Иашоуп, аибашьра ашьҭахь амузеи иагу-иабзоу аҟаҵара иазкны аиҳабыра акырынтә
рҽазыршәеит, аха урҭ зегьы ҳара ишаҳҭахыз изыҟамлеит.
Документла ашьақәырӷәӷәара уадаҩуп, ақырҭцәа
Аԥсны имҩаԥыргоз аԥаршеитә политика, избан
акәзар усҟан акьыԥхь иадырбаӡомызт, имаӡан.
Аибашьра дуӡӡа салҵны Аԥсныҟа санааи исыӡбеит,
аррамаҵурахьы иансыԥхьа сырҵаҩцәа, сҩызцәа,
амҩа бзиа сзеиӷьашьаны снаскьазгаз рҟны снеины
сшааз дсырбап, ҭабуп ҳәа расҳәарц.
1944 шықәса, октиабр анҵәамҭазы снеит Лыхнытәи
абжьаратә школ, аҵара ахьысҵоз аҟны.
– Уа бзиала уаабеит, уахьцо уаалеит, – иҳәан
инапқәа рџаџа даасԥылан сааигәыдиҳәҳәалт сдиректор Григори Алмахсиҭ-иԥа Ажәанба. Сшааиз заҳаз
сырҵаҩцәа: М. Ҷедиа, В Панченко, Н. Ажьиԥҳа уҳәа
егьырҭгьы исыдырныҳәалеит Аиааира, сыԥсадгьыл
Аԥсныҟахь саара.
Сара исҭахын еилыскаарц егьырҭ сырҵаҩцәа
рлахьынҵа. Г. А. Ажәанба изласеиҳәаз ала, иара директорс дҟалаанӡа иҟаз адиректорцәа: Аркади Возба,
Виктор Ҭарба, аматематика арҵаҩы Гриша Кобахьиа
Аџьынџьтәылатә еибашьраан ишҭахаз, рхабаргьы
шыҟам.
– Рыцҳарас иҟалаз, – иҳәеит уи, – 1942 шықәса
анҵәамҭазы ҳарҵаҩцәа иреиӷьыз Иван Шьаабан-иԥа
Гәлариа харада-барада дныбжьаӡ дцеит.
Абри ауаҩ ихьыз аилкаара акыр аамҭа сашьҭан.
Ажәабжьқәа саҳауан еиԥшымкәа, рыгәра угартә
иҟамызт.
Иҳаҩсыз ашәышықәса 60-тәи ашықәсқәа
раан, аибашьра ашықәсқәа ирхааныз быргк И. Гәлариа
дигәаларшәо ишсеиҳәоз ала: «1942 шықәса
анҵәамҭазы анемец-фашистцәа рырхәҭақәа НхыҵКавказ рнапаҿы иааганы Қырҭтәыла аҳәаақәа иаарыдгылт. Убри аамҭазы анемеццәа Қырҭтәыла
иажәлар ҳәа дшәаны Л. П. Бериа Қарҭ аиҳабыра адҵа
риҭеит: хышәҩык аҽыбӷаҟазацәа, шкәакәа маҭәала
еилаҳәаны, аҽы шкәакәақәа ирықәыртәаны Гитлер данааиуа иԥылара иаздырхиарц. Убри аамҭазы
Кавказ ашьха хада ахыҵырҭақәа Марыхә, Клухор,
Аллашҭрахә, Санчара, аԥсуа қыҭа хәыҷы Ԥсҳәы
анемеццәа рнапаҿы иааргеит. Урҭ хықәкыс ирыман
Амшын Еиқәа агаҿа Аԥсны рнапаҿы аагара. Уиала
рымҩа аадыртуан Бақәеи Ирани рышҟа.
Қарҭынтәи азинхьчаратә усбарҭақәа рхаҭарнакцәа
гәыԥҩык Аԥсны иаарышьҭит 50-ҩык ирыдамхаргьы аԥсуаа ҽыла Гитлер иԥылара рҽазыҟарҵарц.
Урҭ қыҭацыԥхьаӡа ицаны ауаа разыҟаҵара иалагеит. Исазҳәаз абырг излеиҳәаз ала, ҩыџьа-хҩык
раҟарагьы ақәшаҳаҭхеит. Аха аиҳараӡаҩык мап
ркит. Ари аус шыцәгьахоз анеилыркаа, ақырҭцәа уахыкала 25-ҩык аԥсуа рԥарцәа, убарҭ рхыԥхьаӡараҿы
Гәдоуҭа араион аҟнытә: Иван Гәлариа, Қьаамын
Ахба, Урыч Ҳагба, Шьмаҭ Гәынба, Едраҭ Гәынба,
Ҭышькәа Гыцба (егьырҭ игәаламшәеит), Очамчыра араион аҟнытә: Ваниа Сангәлиа, Симон Басариа, Самкәа Џьопуа уҳәа неидкыланы ирыманы
ицеит, иахьа уажәраанӡагьы урҭ рлахьынҵа аӡәгьы
издырӡом.
Абригьы иаҳнарбоит ақырҭуа еиҳабыра аԥсуа
жәлар рзыҳәа бзиак шырмыӡбоз, апровакациа шырзыруаз.
1992 шықәса, октиабр 25 аҽны амузеи аагәаҭаны
сшааиуаз, Ленин иашҭала ицоз Кәымф Ломиа
сылаԥш наиқәшәеит. Дысзааигәахо даналага, ичабра
иџьыба иааҭиган, ихы-иҿы ааирыцқьеит. Аибашьра
иалагеижьҭеи ҳаибамбацызт, маҷкгьы сгәы иаахәеит,
аха арахь агвардееццәа ҳарбар ҳәагьы саашәеит
(ҩыџьа аԥсуаа еидгыланы ирбар ҟалаӡомызт).
– Уара иубазар ҟалап сылаӷырӡқәа шысрыцқьоз, –
иҳәеит Кәымф.
– Иҟалеи, аӡәыр уцәҭахама? – сҳәеит сара.
– Мап. Абни амашьына иувсыз сара смашьына
ауп. Иақәтәаз сидырзар акәхап, данаасывала асигнал
ҟаҵаны дҩасывҟьеит, – иҳәеит иара.
– Умашьына ухаҵкы ицааит, уара уеибгазар,
амашьына умоур ҳәа ушәома, – сҳәеит, маҷк игәы
аасырӷәӷәап ҳәа.
– Иуаҳазар ҟалап ҳархьивгьы шырблыз, урҭ
алақәа. Ааигәарагьы ҳнармышьҭит, – иҳәеит ибжьы
ихәлашәаны.
1993 шықәса, апрель аналагамҭазы аӡәы ашә дасуа далагеит. Ҳашьцыланы ҳаҟан азы, агвардееццәа
ракәыз џьысшьеит. Ашә шаасыртыз еиԥш, – «аа,
ирласны иаркы, анҭ ҳаӷацәа сырбар ҳәа сшәоит»,
– иҳәан, дынсывсын аҩныҟа дныҩналеит ҳгәыла,
аҳәаахьчаҩ И. П. Кириленко.
– Иҟалеи, бзиароу уаазгаз? – сҳәан, дсыманы
асасааирҭахь сныҩналеит.
Иҿаԥшыларала иубартә иҟан ак иҳәарц шиҭахыз,
аха игәы инарҳәомызт.
– Александр, уара иудыруеит сара шәҭаацәара
шаҟа ҳаҭыр рықәсҵо. Аҳәара сцәыуадаҩуп, аха
имҳәакәа сызшәывымсит.
– Иҳәа угәы иҭыхо, сара избоит акы ушаргәаҭеиуа,
– сҳәеит.
– Уара иумбац цәгьареи-бзиареи акгьы ыҟам,
исҳәо еилкаа. Ҳаҩны санаавала полицаик даасыхьӡан
сааникылт: «Абааԥс, абарҭ угәылацәа (шәара шәоуп
иззиҳәоз), иҟарҵалак уаха идәылҵны ицааит. Уаха
агвардееццәа иршьраны иҟоуп», – иҳәеит. Саргьы суҳәоит, Шура думаны ижәдыруа шьоук рышҟа
шәцарц. Сара акгьы сухәарҭам, – иҳәан, Иван Пиотриԥа илаӷырӡ хыҳәҳәыла даасҿаԥшит.
– Иван Пиотр-иԥа! Уи гәырҩас иҟоумҵан. Сара
џьаргьы сцаӡом. Аԥсуаа ааигәа уаҩ дыҟаӡам, шәара
аурысцәа, ма даҽа тәымжәлак рахь ҳнеир, ҳара
иаҳхырҟьаны иршьыр ҟалоит, ҳазшьуа ара иааиааит. Иҭабуп иахьсоуҳәаз, амала аказы суҳәоит,
мап сцәыумкын. Ҳрымшьыр ҟамлозар, уи аӡәгьы
изахырԥом. Ҳара ҳаршьуазар, уҩызцәа – аҳәаахьчаҩцәа
уаарыԥхьаны, ҳнаганы Пушкин иулицаҿы
иҟоу асахьаркыратә галереиа ашьҭахь аҭыԥ ыҟоуп,
убра анышә ҳашәҭа, ԥыҭрак ашьҭахь ӷәыцәмаҟьак
аҿы «абра ижуп А. М. Ҭариеи А. М. Аргәыни» ҳәа,
ҳажәлақәеи ҳахьӡқәеи анҵаны анышәынҭраҿы уаҩы
ибартә иҟаҵа. Иҟамло акгьы ыҟам, мышкызны аӡә
дҳашьҭалар ҟалоит, уи изымариахоит ҳабаҩқәа
рыԥшаара, – сҳәеит.
– Иуҳәаз саҳаит, уаҳа соумҳәан, – иҳәан, дцеит.
– Иван Пиотр-иԥа ииҭахызеи? – лҳәеит сыԥшәма.
– Ҳара еибаҳҳәахьан иааҳаҳауа ицәгьа-ибзиа
имӡакәа еибаҳҳәаларц. Уажәы уи дазыҟаҵатәын,
ажәакала аԥсра ҳҽазыҟаҵаны аԥылара ҳазԥшызар
акәын.
Аԥҳәыс ишлаҭәоу еиԥш, ажәак мҳәаӡакәа днеин
фатәыс иҳамаз ахәыҷы астол инықәылҵан:
– Уааи акы ҳнацҳап, урҭ ззынҳажьуа ҳәа уаҩ
дыҟам усгьы, – лҳәеит. Уажәы-уашьҭан иааиуеит ҳәа
ҳашԥшыз ашара иааҵалт. – Уахагьы ҳазшазааит, –
лҳәеит.
Мчыбжьык аҟара уаҩ ихабар аабомызт.
Ҽнак еиҭах Иван Пиотр-иԥа дааихт.
– Иҟои, шәыԥсы ҭоума? – иҳәеит.
– Макьана ҳаԥсы ҭоуп, иабацеи анҭ ҳазшьуаз? –
сҳәеит.
– Урҭ, убри ауха Очамчыраҟа ирыԥхьан, иахьоуп Аҟәаҟа ианаа, иҳәеит. – Излеилыскааз ала уаха,
ма уаҵәыуха иааираны иҟоуп, – иҟалозар шәхы
нахыжәга, иҳәахт, илаӷырӡ хыжжыла.
– Уи хьаас иҟоумҵан, ианааиуазаалак ҳара ҳахиоуп,
– сҳәеит. Ишыҟалазаалак уаҳа урҭ рхабар ҳамбеит.
Аиаша ҳҳәозар, сара схы сацәшәаӡомызт, избан акәзар, аханатә сгәы иҭаскыз анагӡара акәын
сзызхәыцуаз. Сара сзыцәшәоз лара лакәын. Анс
сҳәеит, арс сҳәеит, аха амалахазгьы илымуит Аҟәа
алҵра. «Ҳцозар ҳаиццоит, ҳаԥсуазар ҳаицыԥсуеит»,
– лҳәон, уаҳа акы лхаҟны иаалгомызт. Ишакәхалак
урҭ ҳарцәынхеит. Аха иаҳхаагаз агәырҩа, агәаҟра,
амлакра, ахьҭакра, ҳала иабоз ахәымгарақәа рычҳара
уадаҩын. Абарҭқәа зегьы акәхап лыԥсҭазаарагьы
зыркьаҿыз.
1993 шықәса аҩбатәи азбжазы ҳаҩни аҩнуҵҟатәи
аусқәа рминистрреи рбжьара агәгәаҳәа ақырҭцәа
ртанкқәа ааилагылт. Убри аамҭазы аминистрра аусзуҩцәа
зегьы аадәылҵын «асасцәеи» дареи гәыдибакылауа,
еидныҳәалауа иалагеит. Ус аҭыԥантәи
фицарк ҿааиҭит: «Акыр аамҭа аҳауеиԥш ҳаззызԥшыз
Лоҭи Қобалиа
Агыртәылантәи ир иманы дааит».
Сара акырынтә исаҳахьан Л. Қобалиа ҳәа аӡәы
10 нызқьҩык бџьарла еиқәных ар азыҟаҵаны имоуп, ианааҭаххауа аҽны Аԥсны еибашьуа рашьцәа
рыцхырааразы даауеит ҳәа. Аиаша ҳҳәозар, даараӡа
сгәалаҟара бжьысит, избан акәзар жәанызқьҩык ар
раанкылара мариамызт. Акыр аамҭа ахышә сылагыланы сыԥшуан, аха аӡәгьы дызбомызт.
– Уззыԥшыда? – лҳәан, ҿаалҭит сыԥшәма.
– Сыззыԥшыда, Жәыргьыҭынтәи 10 нызқьҩык
ар ааит, рҳәеит, снарыхәаԥшыр сҭахуп, – сҳәеит. –
30–40-минуҭ сгылан, аха аӡәгьы ихабар сымбеит.
– Ақырҭцәа иахьа ирбама амцҳәара, урҭ ҳаҷкәынцәа
дыршәарц рҭахуп, аха сара иахьынӡеилыскаауа
Жәыргьыҭынтә уаҩ дмааӡеит, еибажьароуп иҟоу, –
сҳәан ахышә саадҵит.
Уахгьы-ҽынгьы ҿааихак ҟамҵакәа ахысра иаҿын
Аҟәа Ҷанба имҩеи Гәума адәыӷба аанҿасырҭеи рыбжьара иҟоу атоннель ихәыҵагылаз «Град».
Ҷанба имҩаҿы инкылсны Гәдоуҭаҟа ахысра иалагон, гәдоуҭаа уи еихсуа ианалагалак атоннель ихәыҵаланы
Гәма иааины уантәи Ешыраҟа ахысра иалагон. Абас, асыга амарқәа еиԥш, ицо-иаауа атоннель
ихәыҵагыланы шықәсык инеиҳаны град ахысра
иаҿын.
Уахык зны, ахышә аҟнытә избон уи иҭнарҟьоз
ахқәа ижжаӡа еишьҭагыланы Ешыраҟа ишцоз. Урҭ
збоз аӡәгьы игәы иаанагомызт ешыратәи ашьхақәа
акы еибганы иҟоуп ҳәа.
Ацәа захьӡу усгьы исыздырӡомызт, агвардееццәа
рышьҭыбжь, абзарбзанқәа рхысбжьы, ацәара акәым
ухьӡ ухадыршҭуан. Усгьы стәан, град ахысра иалагон
еиҳараӡак ахәылбыҽха асааҭ 11–12 инаркны. Уахык
ацәымза хәыҷы астол инхәыҵакны иҩасыркит, арахь
алашара рбарҳәагьы сшәон. Асааҭ 12 рыбжа ыҟан. Град
ахысра иалагеит. Саргьы акы, ҩба, хԥа ҳәа аԥхьаӡара
сналагеит. Иаацқьаны сааҭк ала иҭнарҟьеит 180 хы,
даҽакала иаҳҳәозар минуҭк ала х-хык (снариадк).
Ари ачҳара уадаҩын. Зегьреиҳа ҳара ҳарбџьар мчқәа
аҭак ҟарҵо ианалагалак – уажәы-уашьҭан ак ҳаҩны
иҩнаҳар ҳәа ҳшәон. Аха Анцәа иџьшьарала хыла
ԥырхага ҳмоуит. Амала ашәқәеи аԥенџьырқәеи саркьа
рҭасамкәа иҟәыбаса иқәырҵеит. Убри ашықәсантәи
аӡынра иаабахьоу акы еиԥшымызт. Асы рацәаны илеит, аҵаа цәгьахеит, аԥхарра ҳамамызт, аԥенџьырқәа
асаркьақәа рҭасамызт, алашара ҳамамызт. Аха
зҟны уашшуадаз. Сара уахгьы ҽынгьы сшьаҵақәа
сышьсхӡомызт «асасцәа» рааира сазԥшын.
Ҽнак зны, ақалақь ахьынтәи сааит чахык сыманы,
сшьапқәа реихыгара сылымшауа, сшьацәкьарақәа
сара истәу-истәыму сзеилкаауамызт, ахьаа рыман.
Иҟоу збап сҳәан, сшьаҵақәа аасышьсхит. Сшьацәкьарақәа
зегьы иԥахә-ԥахәӡа ичны, апарпыл еиԥш
иҟаԥшь-ҟашьӡа снарыхәаԥшит. Иаасгәалашәеит 1943
шықәса март азы шьамхышәара ишьҭаз асы сыхәны
уахыки-ҽнаки санылаиаз сшьапқәа аҵаа ишакыз. Усҟан агоспиталь аҟны аҳақьымцәа сывагьежьуа
срыхәшәтәит, уажәы? Сабацо, аҳақьымцәа зегьы ҳара
ҳаӷацәа роуп, унеир шьапыда уаанхар ҟалоит.
Сшьапқәа хтны, иҟасҵара сзымдыруа сыштәаз
аҳәаахьчаҩ В. Курдиумов иԥҳәыс Вера даҩнашылт.
– Ари закәызеи, иухьи?»– лҳәеит.
– 50 шықәса уажәаԥхьа, сшьапқәа рҩбагьы хәны
асы санылажьыз аҵаа сшакыз еиԥш, уажәгьы, ишыббо, сшьацәкьарақәа аҵаа иакит, сахьцара сыздыруам,
– сҳәеит сара.
– Уажәыҵәҟьа сааиуеит, – лҳәан, дындәылҵит.
10 минуҭк рышьҭахь 150 грамм раҟара ирҭәаны
илымаз аҳәашша лыманы дааит.
– Уаха уанышьҭало абри ашша ахьшьны, хыхь
ақалԥадқәа ушьаҵаны уиала. Абри ашша аанҵәанӡа
убас ҟаҵала, – лҳәан дцеит. Мчыбжьык уи ишылҳәаз
еиԥш ес-уаха сшьацәкьарақәа аҳәашша рыхьшьны
сиауан. Жәамш рышьҭахь сшьапқәа рҭыԥаҿы иааит,
ахҵәарагьы рҭахымхаӡеит. Иахьагьы уи ҭабуп ҳәа
ласҳәоит, сшьапқәа еибганы иахьсымоу азы.
Аԥсҭазараҿы ауаа қьиақәа ыҟамзар ажәлар дара-дарала иқәибахуан, усҟан аԥсҭазаарагьы зыҟаломызт.
Аӷацәа рыҩныҵҟагьы иҟоуп ауаа қьиақәа,
ауаҩы дрыцҳазшьо, аха урҭ иаартны ирызҳәом. Акырынтә
иӡбахә сҳәахьеит Абель Гваџьиа. Ҽнак зны
даасыдтәалан ус иҳәеит.
– Александр, ишубо, аибашьра цоит, ианаҟәыҵуагьы макьана аӡәгьы издыруам.
Қырҭтәылантәи
иааз агвардееццәа зегьы ҳадгьыл ҳахьчоит, абзиара ҟаҳҵоит ҳәа иаа џьушьома.
Урҭ рыбжеиҳараҩык
зааз амал азоуп. Иаханы
агара иаҿуп, аҩнқәа зегьы
дырҳәхьеит, рызхара
ҟалаӡом. Шәкыла Аҟәантәи
иргахьеит ателевизарқәа,
архьшәашәагақәа…
Абарҭ зегьы сара изуасҳәо, угәуҽанысҵарц сҭахуп.
Ажәакала, иаҳҳәап, ахәылбыҽха шьоукы неины,
рҽыргәабзыӷны иуарҳәар ҟалоит, – «ишубо еиԥш,
аибашьра иаҿуп, ауаа аҭахара иаҿуп, ҳара иакәым
акы шәақәшәар ҳҭахым. Атәым милаҭ иқәҵны
ацара иаҿуп, аԥсра аӡәгьы иҭахӡам. Ҳара ҳааит
ҳшәыцхраарц. Шәақәшаҳаҭзар, уаҵәы ашьыжь
асааҭ 8–10 реиԥш амашьына абра иааиуеит. Уаха
шәаалаганы ижәгарц ишәҭахыу маҭәоума, шьаҵоума,
ԥароума, документума зегьы рхианы ачемоданқәа,
асумкақәа ирҭаҵаны иҟашәҵа.
Ашьыжь убарҭ зегьы
аашәыдкыланы амашьына шәнақәыртәаны, шәара
иахьаашәҭаху, Москваҟоума, Гәдоуҭаҟоума шәымҩа
аартуп, аӡәы дышәԥырхагахар ҳәа шәымшәан,
ҳагәра жәга», – ҳәа.
Ашьыжь амашьына ааганы инадыргылоит, аӡәы
икалам аанкыланы днатәоит: шәыжәла, шәыхьӡ,
шәцарц абашәҭаху, ашәҟәы анҵара дналагоит.
Убри аамҭазы егьырҭ иҩызцәа шәымаҭәақәа амашьына ақәҵара иналагоит. Урҭ зегьы амашьына
ианнақәырҵалак, ари ишәыдтәалоу, уажә сааиуеит
ҳәа нашәаҳәаны, днеины амашьына дынҭалоит, нас
иҟало уара иудыруеит. Абри уасымҳәар сгәы иауамызт, шьҭа исҳәаз уаҳаит, иҟаҵатәу уара уазхәыц, –
иҳәан, аԥсшәа насаҳәаны дцеит Абель.
Ари исаҳаз ажәабжь џьашьауа аҩны сааит. Иахьа
абри ауаҩ абас сеиҳәеит, бгәы ианагои сҳәан зегьы
иара ишсеиҳәаз еиԥш, сыԥшәма иласҳәеит.
– Уи ииҳәаз хоуҵартә иҟоуп, излазбо ала, дҳацхраарц иҭахуп, аха мыч имам акәымзар, – лҳәеит
сыԥшәма.
Адырҩаҽны асааҭ 4 рзы ашә иасуа иалагеит.
Ашә шаасыртыз еиԥшҵәҟьа ԥшьҩык агвардееццәа
равтоматқәа кны иааҩналеит. «Уажәыгьы ара шәыҟоума,
алақәа», – иҳәан, илақәа ихагәҭа иқәыргыланы
днасықәҟааит аӡәы. «Ара ҳаҟамкәа, ҳаҩны ҳаҟами»,
– сҳәеит сара. «Уара наҟ уҩнал, ари аҭаҳмадеи сареи
ҳааицәажәоит», – иҳәан, ани исықәҟааз днигәҭасны
даасҿагылт иҩызак. «Уи ииҳәо уазымӡырҩын, ҳара
иаҳҭахуп ҳшәыцхраарц, – иҳәеит. – Уара иубоит Аҟәа
иҟоу, атәым милаҭ, убарҭ рхыԥхьаӡараҿы аԥсуаагьы
ыҟоуп, ақалақь иалҵны ацара иаҿуп, шьоукы
Шәачаҟа, даҽа шьоукы Москваҟа, Гәдоуҭаҟа. Шәара
иахьаашәҭаху шәааидкыланы, кьыс шәымаӡамкәа
шәдәықәҵара ҳара ҳхы иадаҳҵауеит».
Зегьы иреиҵбаз хәыҷык урҭ дрылан. Уи сыԥшәма
лгәы бзиамкәа дахьышьҭаз днеин днылхагылан, –
«бара башьцәа-абандитцәа Бармышь ақыҭан сандуи
сабдуи шыршьыз еиԥш бысшьуеит», – иҳәан инапала лыхәда ааникылт. «Уара абџьар зурҭаз ухысырц
азоуп, сушьырц уҭахызар усеихс», – лҳәеит, лыбжьы лыхәлашәаны. «Бара бзы хык сзыԥхасҭатәуам»,
– иҳәеит иара. Убри аамҭазы иавтомат ижәҩахыр
инықәҟьан лгәышԥы ишакәымз аԥынҵала иаахеит.
Избеит лыԥсы шеилахәаз, аха уахь сназышьҭуадаз,
равтоматқәа кны исывагылан ԥшьҩык аӷламцәа.
Убри ашьҭахь уи иннажьыз ашәытара ачымазара
бааԥс ахь икылнагеит, лыԥсҭазаарагьы аркьаҿит.
– Шәцарц шәҭахызар, уаҵәы ашьыжь амашьына
абра иааиуеит, шәымаҭәақәагьы шәаргьы шәааидкыланы
иахьаашәҭаху шәдәықәаҳҵоит, иуаҳама?
– Ааи, исаҳаит, – сҳәеит.
– Ус акәзар, ҳара ҳцеит, абри аҷкәыни шәареи
шәеицәажәа, – иҳәан, иҩызцәа днарыԥхьан индәылҵны
ицеит. Ари аҷкәын зиҳәаз қәыԥшк иакәын,
ҳацәажәаргьы изыгәаӷьуамызт, дгыланы дҳахәаԥшуан.
– Уаха аангылара саар шәақәшаҳаҭума? – иҳәан
даасыхәаԥшит.
– Иҟалеи, шәара шәахьиауа шәымаӡами? – сҳәеит.
– Мап, иҳамоуп, аха сшәыцхраарц сҭахуп, – иҳәеит
иара.
– Ацхыраара ҳҭахӡам, амала, ашьыжь шәанааилак
ашә ҩынтә уас, уара шуакәу здырырц, – сҳәан ашәахь
сҿынасхеит, днаскьазгарц.
– Абзиаразы, шьыжьынӡа, – иҳәан дцеит.
– Иҟоуҵарц иуҭахи, урҭ ҳрымгар руӡом шьҭа, –
лҳәеит сыԥшәма.
– Иҟасҵо абри ауп, – сҳәан, снеин пакетк сыманы сааит дахьышьҭаз. Ҳамаҭәақәа зҭаз ашкаф аасыртын ҵаҟатәи лымаҭәа хәыҷқәеи леимаақәеи
ааҭызган апакет инҭасҵеит, убасҵәҟьа сара ҵаҟатәи
сымаҭәақәагьы ааганы инҭасҵеит, ҳдокументқәа
зегьы агазеҭ иаалаҳәаны хыхь инахасҵан иааганы
лаԥхьа инасыргылеит.
– Ари закәызеи ҳәа иуазҵаар ироуҳәауеи? – лҳәеит.
– Ирасҳәои, абарҭ роуп ҳара иҳамоу, егьырҭ уаҩ
иигараны иҟаз зегьы шәара шәҩызцәа иргахьеит,
сҳәоит.
– Сара излазбо ала уҽудыршьуеит, даргьы уиоуп
ирҭаху, – лҳәеит.
Ашьыжь асааҭ 8 рзы ашә ҩынтәы днас-насит.
Снаԥшызар, ари аҷкәын иоуп, аха бџьарк имамызт.
– Шәыхиоума? – иҳәеит.
– Ааи, ҳахиоуп, шәмашьына ааима? – сҳәеит сара.
– Иабаҟоу шәымаҭәақәа ижәго? – иҳәан днаԥшыааԥшит.
– Абар, зегьы еизганы абри апакет иҭоуп, – сҳәеит.
– Уаҳа шәымгаӡои? – иҳәан азҵаара ныҟаиҵеит.
– Инхаз акаруаҭқәеи, асқамқәеи, ашкафқәеи роуп,
урҭ шәызгома? – сҳәан аҭак ныҟасҵеит.
– Мап, урҭ ргара азин ҳамаӡам. Уажә сааиуеит, –
иҳәан дындәылҵит. Рацәак мырҵыкәа дааҩналан
алеиҩеира далагеит, ак иҳәарц шиҭаху збоит, аха
аҳәашьа дақәшәом. Иџьыба иааҭигеит папирос ҭоԥк,
аха акгьы ҭаӡамызт. Иааилеиџьгәан еиҭах иџьыба
инҭеиҵеит. Сара ианакәызаалак аҭаҭын сахаӡом.
Иаасгәалашәеит ҷкәынак папирос ҭоԥк апианино ахы иқәҵаны дышцаз. Снеин иаақәхны инеисыркит. «Иҭабуп», – иҳәан, акы ааҭихын, егьи астол
инықәиҵеит. Сара иаақәсхын, иџьыба иҭасҵеит.
Асқам снахан инаимҵасыргылт. Саргьы снеин егьи
асқам снықәтәеит. Днатәан ҩынтәҟа хынтәҟа днаҿыхан,
даасыхәаԥшит.
– Диадиа, иацы иҟалаз уаҳазар ҟалап, – иҳәеит.
– Иҟалеи, сара акгьы сыздырӡомеи.
– Иацы асасааирҭа «Ҭбилиси» иҩназ 180-ҩык
агвардееццәа рабџьар зегьы ааныжьны аеропорт
аҟны игылаз аҳаирплан ТУ-154 иҭаз зегьы ааҭцаны
дара Қарҭҟа ицеит, – иҳәеит.
– Нас ара еибашьуада шьҭа? – сҳәеит сара.
– Шәара, аҭыԥантәи ақырҭцәа аԥсуаа раҵкыс
шәаиааир наӡаӡа Аԥсны шәара ишәтәуп, шәзымаиааир
иахьышәҭаху шәцоит, амала Қырҭтәылаҟа
амҩа шыҟам жәдырааит, рҳәеит.
– Ари шәара шәкомандирцәа ирдыруоу? – сҳәеит.
– Ишԥарзымдыруеи, урҭ ибзиаҵәҟьаны ирдыруеит, – иҳәеит.
«Ҵаара ԥхашьарам, уара раионс уабатәиу?» – ҳәа
саниазҵаа, – «сара с-Галтәуп, сани саби уа инхоит»,
– иҳәеит.
– Иужәлоузеи, уаб ихьӡузеи? – сҳәеит.
– Сара Анчибиӡе сыжәлоуп, Зурико сыхьӡуп, саб
Шьукри ихьӡуп.
– Аибашьра алгара омак агым, аибашьра ианалгалак ашьҭахь уани уаби уманы уаа, ҳаибадырып,
сара ирасҳәоит уара ибзианы ушырааӡаз, – сҳәеит.
– Уи Анцәа иаҳирбааит! Сара уаҳа арахь сааиуам, абзиаразы, – иҳәан дындәылҵны дцеит, уаҳагьы
ихабар сымбеит. Уи исеиҳәаз ижәла, ихьӡ, иабхьӡ
шымцыз ихы-иҿы ианызбаалон, аха иҟасҵозеи. Уи
ашьҭахь излеилыскааз ала, Бармышь уи еиԥш иҟоу
ажәла змоу уаҩ дынхаӡомызт, аӡәгьы дрымшьӡеит.
Ҳәарас иаҭахузеи, ҳақалақь ақырҭуа мпыҵахалаҩцәа
рнапаҿы иахьынӡаҟаз Аҟәа иалаханы иҟаз
ауаа рзы «ашьра зықәҵаны акарцер иҭаку» ирҩызан.
Избан акәзар аӡәгьы издырӡомызт даныршьуа, дызшьуа, дызхыршьаауаз. Есминуҭ аԥсра ҳазԥшын.
Ҽнак зны ателефон абжьы аагеит.
– Сӡырҩуеит, – сҳәеит аарла.
– Александр Мақьҭаҭ-иԥа! Сара Беслан Кобахьиа
соуп. Сара азин сымоуп Гәдоуҭантәи арахь, Аҟәантәи уахь ицар зҭаху раагареи ргареи. Шәҭынхацәа,
еиҭа сыҳәеит Гәдоуҭаҟа шәызгарц. Шәақәшаҳаҭзар,
амашьына Афилармониаҿы игылоуп, шәымаҭәақәа
шәыманы
шәнеи уаҵәы ашьжьымҭан, – иҳәеит Беслан.
– Беслан, иуҳәаз саҳаит, аха аԥсуаа рҭоурых зегьы
зҩноу амузеи ааныжьны, схы сыхьчоит ҳәа цашьа
сымаӡам. Амала, уахьнеиуа исҳәаз зегьы ираҳәа, –
сҳәеит сара.
Убри ашьҭахь даҽа ҩынтә дааны дсыҳәеит, аха
амузеи ааныжьны ацара чарҳәарак, ԥсахрак еиԥш
исыԥхьаӡеит. Исыхьлак, сҳәан аҵыхәтәанынӡа сыҟан,
иагьеиқәсырхеит.
1986 шықәса анҵәамҭазы КПСС Ацентр Комитети
СССР Аминистрцәа рсовети ирыдыркылт аибашьреи аџьеи Зегьеидгылоутәи рветеранцәа рхеилак
аиҿкааразы ақәҵара. Абри ақәҵара инақәыршәаны
1987 шықәса, ианвар инаркны атәыла ареспублика дгылақәеи, автономтә республикақәеи,
атәылаҿацәқәеи, аобластқәеи, ақалақьқәеи, араионқәеи
зегьы рҟны имҩаԥысуан аветеранцәа рхеилакқәа
реиҿкара иазкыз аконференциақәа.
Аԥсны ақалақьқәеи араионқәеи рҟны имҩаԥысуаз
аконференциақәа рҟны иалырхит ахеилакқәа реилазаара, урҭ рнапхгаҩцәа, убас аветеранцәа Аԥснытәи
робласттә конференциа ашҟа аделегатцәа.
1987 шықәса, март 4 аҽны Аҟәа ақалақь аҟны
имҩаԥысит
аибашьреи аџьеи рветеранцәа Аԥснытәи
робласттә хеилак аиҿкааразы аконференциа. Аконференциа аартуа, апартиа Аԥснытәи обком аҩбатәи
амаӡаныҟәгаҩ О. Зыхәбаиа аделегатцәеи асасцәеи
идеилиркааит аибашьреи аџьеи рветеранцәа рҿаԥхьа
КПСС Ацентр Комитет иқәнаргылауа ауснагӡатәқәа.
– Зегьраԥхьа урҭ рҿаԥхьа иқәгылоуп, – иҳәеит
ажәахәҟаҵаҩы, – аибашьреи аџьеи рветеранцәа, убас
аибашьраҿы иҭахаз рҭаацәа аҳақьымтәи, асоциалтәи,
ахәҳахәҭратәи, абзазаратәи, атранспорттәи цхырара
рыҭара аиӷьтәра. Ажәакала, урҭ ахылаԥшра рыгымхароуп.
Аконференциа аделегатцәа бжьыҭарыла еицҿакны
иалырхит аибашьреи аџьеи рветеранцәа Аԥснытәи
робласттә хеилак аилазаара 57-ҩык, апрезидиум
23-ҩык, аревизиатә комиссиа 7-ҩык.
Аветеранцәа робласттә хеилак ашҟа рыӡбахә
рҳәеит Асовет Еидгыла Афырхацәа, Асоциалисттә
Џьа Афырхацәа, Иреиҳаӡоу Асоветқәа рдепутатцәа,
аусуцәа, анхацәа, убас егьырҭгьы.
Аветеранцәа Аԥснытәи робласттә хеилак актәи
апленум алахәылацәа бжьыҭарала еицҿакны ахеилак ахантәаҩыс далырхит абарҭ ацәаҳәақәа зыҩуа,
ихаҭыԥуаҩыс Ш. Мисабишьвили, аҭакзыԥхықәу
амаӡаныҟәгаҩыс. Н. Ишьченко, аревизиатә комиссиа
ахантәаҩыс М. Сигов.
Аԥснытәи аветеранцәа робласттә хеилак аусура иалагеит аибашьра аветеранцәа реиԥш, иҭахаз
рҭаацәагьы рҩнаҭақәа рҟны инеины рбзазаратә
ҭагылазаашьа, цхыраарас ирҭаху аилкаарала. Агәаҭарақәа
рымҩаԥгара иазкны ақалақьқәеи араионқәеи
зегьы рҟны еиҿкаан акомиссиа ҷыдақәа апартиатәи,
акомҿартәи, асоциалтә еиқәшәареи, арратә комиссариатқәеи,
аибашьреи аџьеи рветеранцәа
рхаҭарнакцәеи
алархәны. Урҭ зегьы рнап ианыз аус ҭакԥхықәрала
иазнеит.
Агәаҭарақәа ианрылга ашьҭахь аветеранцәа рхеилак алахәылацәа апленум аҟны ирылацәажәеит
аибашьреи аџьеи рветеранцәа рсоциалтә-бзазаратә
ҭагылазаашьа аихшьалақәа. Апленум ахь иааԥхьан
апартиа обкоми Аминистрцәа рсовети русзуҩцәа,
асоциалтә еиқәыршәареи, ахәҳахәҭреи, абзазаратә
маҵзуреи, агәабзиарахьчареи рминистрцәа, азанааҭеидгылақәеи,
атранспорттә наплакқәеи рхаҭарнакцәа.
Иааидкыланы уахәаԥшуазар, аветеранцәа
рбзазаратә-социалтә ҭагылазаашьа цәгьам
уҳәартә иҟан. Аха агәаҭарақәа иаадырԥшит агхақәеи
аиҿымкаарақәеи маҷымкәа: 500-ҩык инареиҳаны
аветеранцәеи иҭахаз рҭаацәеи нхарҭала
еиқәыршәамызт. 400-ҩык инареиҳаны ахатәы
ҩнқәеи аквартирақәеи аремонт рҭахны ишыҟаз,
1500-ҩык рҟынӡа телефонла ишеиқәыршәамыз.
Апленум алахәылацәа иаарԥшыз агхақәа иаарласны раԥыхра иазкны ирыдыркылеит ақәҵара.
Абри ақәҵара инақәыршәаны аҭыԥантәи апартиатәи
асоветтәи усбарҭақәа рыцхыраарала 1987 шықәса
инаркны 1991 шықәсанӡа нхарҭала еиқәыршәан
500-ҩык инареиҳаны аветеранцәеи иҭахаз рҭаацәеи,
ахатәы ҩнқәеи аквартирақәеи 400 ирзынаԥшуа
аремонт
рзыҟаҵан. Аветеранцәа рҩнаҭақәа рҟны
иқәыргылан 1500 инареиҳаны ателефонқәа. Аветеранцәеи
иҭахаз рҭаацәеи фатәылеи ҩнымаҭәалеи
реиқәыршәара иазкны Аԥсны араионқәа зегьы рҟны
еиҿкаан афатәи ааглыхратә аалыҵқәеи рыҭира
иазкыз 19 дәқьан, урҭ рымаҵ руан 21 нызқьҩык
аветеранцәеи иҭахаз рҭаацәеи. Аҟәа ақалақь
аҟны иаартын ахәшәтәырҭа ҷыда. Аветеранцәа
аҳақьымтә цхыраара рыҭара иазкны атәанчаҩцәа
зегьы есышықәса ҩынтә еиҵамкәа аҳақьымтә
гәаҭарақәа ирхысуан, ирҭахыз ахәшәқәа рырҭон,
аԥсшьара зҭахыз зегьы азанааҭеидгылақәа рҟны
апутиовкақәа роуан.
1991 шықәса сентиабр азы аветеранцәа Аԥснытәи
робласттә хеидкыла иаиуит 69 машьына ласқәа
«Жигули». Урҭ зегьы еизшаны ақалақьқәеи
араионқәеи ирыҭан. 1992 шықәсазы ҳазԥшын даҽа 20
цыра. Аха абри ашықәс азы Қырҭтәыла аҽазыҟаҵара
иалагеит СССР алҵразы. СССР азакәанқәа мап
рцәыркит, рхатә ҳәынҭқарра аргылара иалагеит. Уи инеиҳангьы, Қырҭтәыла раԥхьатәи ахада З.
Гамсахурдиа ижәлар ирылеиҳәеит афашисттә лозунг: «Қырҭтәыла ақырҭцәа рзы» ҳәа. Нап аиркит
автономтә республикақәа: Аԥсны, Аҷара, Уаԥстәыла
раԥыхра. Ари иаанагоз шәышықәсала ҳәынҭқаррак,
республикак аҟны еицынхоз, еицхыраауаз, зыбзиеизыцәгьеи еилаз ажәларқәа реичырчара акәын.
Ишдыру еиԥш, Аахыҵ-Уаԥстәыла аиҳабыра
автономтә
област аҟнытә Автономтә республиканы аҟаҵаразы ақәҵара анрыдыркыла ашьҭахь,
Қырҭтәыла абџьаршьҭыхла Уаԥстәыла иақәлеит.
Икаҭәеит ашьа, иҟәыбаса иқәырҵеит ақалақьқәеи,
ақыҭақәеи, ахыбрақәеи, иҭахеит ак зхараӡамыз
аҭаҳмадцәа, аҳәса, ахәыҷқәа.
Қырҭтәыла ақалақьқәеи араионқәеи рҟны имҩаԥыргауа
иалагеит аизарақәеи амитингқәеи. Ҳшааиуаз
арҭ аизарақәеи амитингқәеи Аԥсныҟа ииаргауа
иалагеит. Аԥсны аиҳабыра, адепутатцәа,
аинтеллигенциа,
аҵарауаа, ачҳара аарԥшуа ирылшауа зегьы ҟарҵауан аԥсуааи ақырҭцәеи ирыбжьалаз
аимак-аиҿак, аилибамкаарақәа зегьы ҭынч мҩала
рыӡбаразы, аха урҭ амалахазгьы рхаҿы иааргомызт.
Уиакәым аџьатә коллективқәа милаҭла ршара иалагеит: Иреиҳаӡоу асовет адепутатцәа, ауниверситет,
ашәҟәыҩҩцәа реидгыла, амедицинатә усбарҭақәа,
аԥсуаа рмаҵурақәа рахь инармышьҭуа иалагеит.
Аизарақәа рҟны иқәгылоз ақырҭцәа зегьы ирҳәоз
акакәын: Аԥсны ақырҭцәа рыдгьыл ауп, аԥсуаа
қырҭуа хылҵшьҭроуп. Аҳәса асаба рҿатата адгьыл
иагәӡуан «Ҳадгьыл аҟны ҳааит», – ҳәауа. Абас ҳажәлар
еиларгьежьуа, рхы зқәыркуа рзымдыруа ишыҟаз 1992
шықәса ҳааҭагылт. Еиҳараӡак СССР анеилаҳа ашьҭахь
қарҭаа ирыӡбеит аԥсуаа ирымоу зегьы рыдгьылгьы
нарыдкыланы наӡаӡа ирымырхырц.
Жәытәнатә аахыс аԥсуаа рыдгьыл хәыҷы рымхра
рҽазыршәахьан: византиаа, аримлианцәа, арабцәа,
абырзенцәа, аҭырқәцәа, ақырҭцәа, аха иреиӷьу рыҷкәынцәа
рԥсы нахҭынҵауа, иахьа уажәраанӡа ихьчауа иааргауеит, аӡәгьы ирҭарц ргәы иҭаӡам.
Хыхь ишысҳәахьоу еиԥш, аветеранцәа Аԥснытәи
робласттә хеилак аибашьреи аџьеи Зегьеидгылатәи
рхеилак иалан, ес-квартал имҩаԥысуаз апленумқәа
рахь ҳнарԥхьон, аибашьреи аџьеи Қырҭтәылатәи
рреспубликатә хеилак аҟны аветеранцәа Аԥснытәи
рхеилак иреиӷьу ахеилакқәа ирылаԥхьаӡан. Аха
1992–1993-тәи ашықәсқәа раан иҟаз ақырҭуааԥсуатә еибашьра ашьҭахь, аветеранцәа Аԥснытәи
рхеилак џьаргьы иҳаԥхьомызт, ҳаԥсҭазаашьагьы
иазҵааӡомызт.
1992–1993-тәи ашықәсқәа рышьҭахь Аԥснытәи
аветеранцәа рбзазаратә ҭагылазаашьа даараӡа
ибааԥсхеит. Аус зуаз ауалафахәы роуамызт, атәанчаҩцәа
атәанчахәы роуамызт, ачымазцәа ирымамызт
ахәшә злаархәоз. Аибашьреи аџьеи рветерАнцәа
Аԥснытәи рхеилак иалшоз зегьы ҟанаҵон урҭ ацхыраара рыҭаразы.
1994 шықәса инаркны 2003 шықәса аанҵәаанӡа
аибашьреи аџьеи рветеранцәа Аԥснытәи робласттә
хеилак Аџьынџьтәылатә еибашьра Дуӡӡа аан анемецфашистцәа ирҿагыланы Ҳаԥсадгьыл ахьԥшымреи
ахақәиҭреи рзы хацәнымырха иқәԥоз аветеранцәа
иахьа арыцҳара иақәшәеит, амла иагауеит шәрыцхраа
ҳәа ашәҟәқәа дәықәысҵауан Урыстәыла аиҳабацәа:
Б. Ельцин, В. Черномырдин, Г. Зиуганов, Г. Селезнев,
И. Радионов, А. Лебед, В. Путин, В. Варенников, Е.
Примаков, И. Лужков, Н. Шаталин, Сергеев уҳәа убас
ацхыраара зылшартә иҟаз зегьы рыхьӡала. Иҟоуп
сышәҟәқәа рҭак сзаазышьҭыз. Урҭ ирҳәоз акакәын:
«Ҳара апенсиа заҳҭауа Урыстәыла инхауа, ашәҟәы
иҭаҩу роуп, амала иҟоуп ихьыԥшым аҳәынҭқаррақәа
рхадақәа реиқәшаҳаҭра. Уаҟа иарбоуп аибашьра иалахәыз
аветеранцәа зегьы атәанчахәы
дасу дахьынхауа изҭауа аиқәшаҳаҭра, урыстәылантәи
аветеранцәа
ироуа еиҵамкәа». Ари иаанагоз еибажьаран. Ҳара,
Аԥснытәи аветеранцәа џьаргьы ҳаҵанакӡомызт. Убри
аҟнытә сара аҭак сыҩуан: «Аԥснытәи аветеранцәа
џьара ҳәынҭқаррак иалаӡам, ирԥсыхәозеи
» ҳәа. Урҭ
рҭак аӡәгьы иҟаиҵомызт иагьизыҟаҵомызт.
Абарҭ
ашықәсқәа раан ачеи ахәшәи рымамзаара иахҟьаны
шаҟаҩ рԥсҭазаара иалҵзеи?
Аҟәа ақалақь аҟны ахәшәи афатәи рымамзаара иахҟьаны 1999–2000 шықәсқәа рзы рыԥсҭазаара
иалҵит 102-ҩык аветеранцәа.
2004 шықәса, август 27 аҽны ателефон абжьы аагеит. Атрубка аақәсхит.
– Ари зҳәауа Пиотр Лыков соуп, Краснадарынтә.
Август 29 аҽны Дагомыс аҳаблаҿы Урыстәыла
Аҳәынҭқарратә Дума адепутатцәа В. И Варенников иҩызцәеи иареи гәыԥҩык Аԥсны аветеранцәа
ишәзыԥшуп, – иҳәеит.
– Александр Мақьҭаҭ-иԥа! Макьана аӡәгьы иоумҳәан,
уара иудыруазар сҭахуп, шәеиԥылараҿы В.В. Путин дышнеиуа, еилукаама? – иҳәеит Пиотр Алексеииԥа.
– Ааи, еилыскааит, сара амаӡа аҵәахышьа здыруеит, – сҳәеит.
– Шәыгәҭыхақәа зегьы рашәҳәа, амала, аамҭа
рацәаны ирымаӡам, – нациҵеит.
2004 шықәса, август 29 аҽны Аԥснытәи Дагомыс ҳнеит: В. Занҭариа, Аԥсны аԥыза аминистр
ихаҭыԥуаҩ, аветеранцәа: Л. Маршьаниа, П. Евдокимов, С. Адлеиба, В. Џьопуа, абарҭ ацәаҳәақәа зыҩуа,
уа дҳақәшәеит зыԥсы зшьоз Аԥсны Аԥыза-министр
Р. Џь. Ҳаџьымба.
Асааҭ хԥа рзы ҳнарыԥхьеит аилатәарахь. Уа иаҳԥылеит:
В. И. Варенников, В. Н. Вериовкин-Рохальски, В. Г. Михаилов. Зегьы ҳанеибадыр ашьҭахь,
аилацәажәарахь ҳаиасит. В. Варенников инарҭбааны
иҳаиҳәеит ҳаиԥылара зызкыз, уи 2005 шықәса
маи
8 рзы Москва имҩаԥысраны иҟаз Аџьынџьтәылатә
еибашьра Дуӡӡа Аиааира 50-тәи ашықәсхыҵра
ҽазыҟаҵарала аԥылара ишазкыз. Ҳделегациа
иалахәыз иаартны ирҳәеит аибашьра ашьҭахь
аџьажәлар рҭагылазаашьа шбааԥсу. Ақалақьқәеи
ақыҭақәеи еилаԥыххаа ибылны ишгылоу, аус зуа
руалафахәы зынӡа ишмаҷу, аветеранцәа атәанчахәы
шырмоуа уҳәа убас егьырҭгьы.
Ҳаицәажәара 30–40 минуҭ раҟара цахьаны, ҳахьтәаз
дааҩналеит В.В. Путин. Зегьы дааҳалалан
аԥсшәа наҳаҳәаны днеины адепутатцәа рыгәҭаны
днатәеит.
– Владимир Владимир-иԥа! Аԥснытәи аветеранцәеи
ҳареи даара инарҭбааны ҳрылацәажәеит
Аиааира 50 шықәса ахыҵра аԥыларазы иҟаҵатәу,
атәанчаҩцәа рҭагылазаашьа аиӷьтәра шаҭаху уҳәа
хадара злаз азҵаарақәа.
– Урҭ зегьы бзиоуп. Ҳара ибзианы иаадыруеит шәара шәҭагылазаашьа, иҳалшауа ацхыраара
шәыгҳажьуам, – ацәажәара даҿын В. Путин. – Аиааира 50 шықәса ахыҵра аԥылара иазкны апрограмма ду
ҟаҵаны иҳамоуп, хымԥада шәара шәветеранцәагьы
аныҳәахь инаҳаԥхьоит, амала шәаргьы ижәдыруазар
сҭахуп макьана иаҳҭаху зегьы шаҳзыҟамҵо, – иҳәеит
В. Путин.
Аҵыхәтәаны аиԥыларазы ҭабуп ҳәа раҳҳәеит,
агәыӷрагьы ҳаманы ҳгьежьит ацхыраареи ахылаԥшреи
шҳарҭауа азы.
Ҷыдала В. В. Путин ҭабуп ҳәа иаҳҳәеит 2004
шықәса, ианвар инаркны Аԥсны атәанчаҩцәа зегьы
атәанчахәы рауа иахьыҟаиҵаз азы.
Ари аиԥылара иалахәыз ҳамацара ҳакәымкәа
аԥсуа жәлар зегьы рызгьы акырӡа иаԥсаны,
ҳгәалаҟазаара шьҭызхуа хҭысны иҟалеит.
Ишыжәдыруа еиԥш, ақырҭуа-аԥсуатә еибашьра ашьҭахь Аԥсны ахьыԥшымра астатус ахьамамыз иахҟьаны аибашьреи аџьеи рветеранцәа Аԥснытәи
рхеилак анапхгара иҟарҵауа рзымдыруа
иааилахеит. Акы, аветеранцәа ирымамызт афатәи
ахәшәи злаархәоз, ҩбагьы, аӡиас Ԥсоу амҩа аркра
даара ирԥырхаган, Урыстәыла инхауа рҭынхацәеи
рҩызцәеи рахь иршьҭуамызт.
Аха, аџьма имԥсыша арасамаҵә азылҟәуеит ҳәа,
атәанчаҩцәа агәыҳалалратә цхыраара рыҭаразы
Аԥсны
иааит Жәларбжьаратәи Аџьар Ҟаԥшь Акомитет аусзуҩцәа. Урҭ Аԥсны еиҿыркааит акрыфарҭақәа
9. Уахь есымша 2500-ҩык крырфар рылшон. Изымнеиуаз атәанчаҩцәа 12 нызқьҩык, агәыҳалалратә
цхыраара (ачашыла, ашьақар, ахәша, аџыка, асапын),
рырҭауан, аиарҭа иагәылаз ачымазцәа 1500-ҩык
рымаҵ руан 470-ҩык асанитаркацәа. Аџьар Ҟаԥшь
аусзуҩцәа атәанчаҩцәа фатәы-жәтәыла рыцхыраара
инаваргыланы аиланхарҭақәа рҟны аӡымҩангагақәа
шьҭаҵаны ауааԥсыра ӡыла еиқәдыршәон. Убас
ауааԥсыра
рыхьчара иазкны аусура дуқәа нарыгӡон,
иахьагьы иаҿуп аминақәа рыҵхразы, Аԥсны иааны
иҟоу «Хело-траст» аусзуҩцәа.
Аибашьра ашьҭахь ахныҟәгара мариамызт, Аԥсны
аиҳабыра ирымамызт алшара ауааԥсыра аматериалтә
цхыраара рыҭаразы. Ибылны, еилаԥыххаа еилажьын
ақалақьқәеи, ақыҭақәеи. Ақырҭцәа Аԥсны иалҵны
ианцоз ирызгоз зегьы рыманы ицеит.
Аԥсҭазаара нкылашьа амаӡам. Аибашьра иацәынхаз
зегьы изларылшоз ала ақалақьқәа ирылажьыз
агәамсам ықәыргон, амаҵура иалаз русураҿы ирылшоз зегьы ҟарҵон уаанӡа изҿыз аус ацҵаразы.
Абри аамҭазы еиҳа-еиҳа ҳазааигәахон Аџьыџьтәылатә
еибашьра Дуӡӡа аан асовет жәлар иргаз Аиааира 50 шықәса ахыҵра аныҳәа. Ҳара, аибашьреи
аџьеи Аԥснытәи Рреспубликатә хеилак аветеранцәа
1992 шықәсанӡа аибашьреи аџьеи рветерАнцәа
Зегьеидгылоутәи Қырҭтәылатәи рхеилакқәа ҳрылахәын.
Апленумқәеи аконференциақәеи рахь ҳнарыԥхьон.
Ажәакла ҳҩызцәа аибашьцәеи ҳареи лассы-лассы ҳаиқәшәон, ҳаицхыраауан.
1992 шықәсазтәи ақырҭуа-аԥусатә еибашьра ашьҭахь аӡәгьы ҳаигәалашәомызт. Аԥснытәи
аветеранцәа
снапы ианырҵеит аибашьреи аџьеи
рветеранцәа рхеилак аҟны еилыскаарц: Аиааира
50 шықәса ахыҵразы (1995 шықәса маи 8 рзы) Москва имҩаԥысраны иҟоу аиубилеи ахь ҳнарыԥхьоуҳнарымԥхьоу? Сара абри азҵаара исҭеит усҟантәи
аибашьреи аџьеи рветеранцәа Зегьеидгылоутәи
Рхеилак ахантәаҩы, аинрал – леитинант Николаи
Уасил-иԥа Шапалин. «Аԥснытәи аделегациа қарҭаа
шәрыцны шәааи», – иҳәеит уи.
– Ҳара Қырҭтәыла ус ҳамаӡам, урҭи ҳареи
ҳаилгахьеит, Аԥсны хаз ҳәынҭқарроуп, – сҳәеит сара.
– Ус акәзар уара ухала уааи, сасык иаҳасабала, –
аҭак ҟаиҵеит иара.
– Саҭамзааит, аха сара аибашьраан еибашьуаз сасык иеиԥш срыхәаԥшӡомызт, абџьар кны ҳаӷацәа
срабашьуан. Иахьа Москва имҩаԥысуа аныҳәа дуӡӡа
сасык иеиԥш сахәаԥшуеит ҳәа снеиӡом, – сҳәеит сара.
Аныҳәа 3–4 мыш шыбжьаз Аԥсны ахада В. Г.
Арӡынба иҟны снеин москвааи сареи ҳаицәажәара
атәы иасҳәеит.
– Уаалаганы Урыстәыла ахада Б. Н. Ельцин ихьӡала
иуҭаху ҩны, унапы аҵаҩны исзаага, – иҳәеит Владислав Григори-иԥа.
Убри аҽныҵәҟьа иҩны, снапы наҵаҩны инаганы исҭеит. 1995 шықәса маи 6 ауха адырра ҟаиҵеит
4-ҩык аветеранцәа шәааи, асасааирҭа «Россиа»
шәрыдыркылоит ҳәа. Аԥсны аиҳабыра 4-ҩык
аветеранцәа – А. Ҭариа, И. Лакрба, Е.Сегал, Л. Левониан – документла, ԥарала ҳаиқәыршәаны амҩа
ҳақәырҵеит Москва имҩаԥысраны иҟаз аныҳәа
дуӡӡа, Аџьынџьтәылатә еибашьра Аиааира 50 шықәса
ахыҵра аҽалархәразы.
Аделегациақәа зегьы реиԥш, ҳаргьы гәахәара
дула ҳрыдыркылт. Ирацәоуп аделегациақәа Аԥсни
аԥсуааи 1992–1993 шықәсқәа раан иргаз аиааира
гәыкала иҳадызныҳәалаз.
1999 шықәсазы Аҟәа имҩаԥысыз аибашьреи аџьеи
рветеранцәа робласттә хеилак изаамҭанутәи IV аконференциа аделегатцәа рыхьӡала еиҭах ашәҟәы сышьҭит
аибашьреи аџьеи рветерАнцәа Зегьеидгылоутәи рхеилак ахантәаҩы Н. В. Шаталин ихьӡала. Уаҟа Аԥсны
ихьыԥшым ҳәынҭқарраны излаҟалаз ала аҳәара
ҟасҵеит аибашьреи аџьеи рветеранцәа робласттә хеилак Зегьеидгылоутәи ахеилак ахь ирыдыркыларц.
«Ҳара ҳхеилак аԥҟара ҳзеилагом, ҳәынҭқаррак аҟнытә
(уи Қырҭтәылоуп изызку) ҩ-уаажәларратә хеилакык
ҳазҳадкылом», – рҳәеит. Даҽакала иаҳҳәозар, Аԥсны
хаз ҳәынҭқарраны иазхаҵамызт.
Абри еиԥш иҟаз ашәҟәы ҩынтәны ишьҭын 2004
шықәсазы  аконференциа аделегатцәа рыхьӡала,
усҟангьы мап ркит. 2008 шықәса, август 26 аҽны
Урыстәыла ахада Д. А. Медведев Аԥсны ихьыԥшым
ҳәынҭқарраны азхаҵаразы Аусԥҟа инапы анаҵаиҩы
ашьҭахь, еиҭах аибашьреи аџьеи Жәларбжьаратәи
рхеилак аветеранцәа (атәанчаҩцәа) Ркоординациатә
хеилак ахантәаҩы А. Сорокин иахь ашәҟәы сышьҭит
ихьыԥшым Ареспублика Аԥсны аветеранцәа рхеилак
ихьыԥшым аҳәынҭқаррақәа рветеранцәа Реимабзиарахь ирыдыркыларц.
Уи ашәҟәы аҭак исоуз аҟны абас аҳәон:
«2008 шықәса ноиабр 26 аҽны иҟалараны иҟоуп
ихьыԥшым аҳәынҭқаррақәа рветеранцәа реимабзиара Акоординациатә хеилак апленум. Уа иқәгылоуп
азҵаара: «Аибашьреи аџьеи рветеранцәа Аԥснытәи
рреспубликатә хеилак Акоординациатә хеилак ахь
адкылара азҵаатәы». Апленум аусура хымԥада ухы
алархә ҳәа аанагон ари ашәҟәы.
2008 шықәса, ноиабр 26 аҽны иҟаз Акоординациатә
хеилак апленум иалахәыз зегьы бжьыҭарала
аӡәк еиԥш еицҿакны аибашьреи аџьеи
рветеранцәа
Аԥснытәи рреспубликатә хеилак
Акоординациатә
хеилак ашҟа ирыдыркылеит. Сара
Акоординациатә
хеилаки апрезидиуми алахәылас
салырхит.
Ари аибашьреи аџьеи рветеранцәа Аԥснытәи
рреспубликатә хеилак аҿаԥхьа иқәнаргылауеит
ауснагӡатә дуқәа. Зегь раԥхьаӡа хшыҩзышьҭра ҟаҵатәуп
ачымазцәеи цхырааҩ дызмам аветеранцәеи
ахылаԥшра рыгмырхакәа, иахьынӡалшауа ацхыраара
рыҭара.
Апленум аҟны ажәахә ҟазҵаз Акоординациатә
хеилак ахантәаҩы афлот адмирал А. И. Сорокин
дрықәӡбеит Қырҭтәыла анапхгаҩцәа Аахыҵ-Уаԥстәылаҿы
иҟарҵаз ацәгьоурақәа рзы.
– Аибашьреи аџьеи рветеранцәа Қырҭтәылатәи
рхеилак Қырҭтәыла архәҭақәа иҟарҵаз ацәгьаурақәа
рықәӡбара ацынхәрас аҳәамҭа ҟарҵеит Уаԥстәыла
иақәлаз Цхинвал аилаԥыххаара, акы зхарамыз ауаа
рԥсҭазаара ралхра, урыстәылатәи абжьаҟазаҩцәа
ршьра уҳәа Қырҭтәыла акәӡам изхароу Урыстәыла
ауп ҳәа. Ари иаанаго чарҳәароуп, ачҳарагьы уадаҩуп,
– иҳәеит ажәахәҟаҵаҩ.
Иахьа аибашьреи аџьеи рветеранцәа Аԥснытәи
рреспубликатә хеилак иӷьацаӡа ирылагылоуп ихьыԥшым
аҳәынҭқаррақәа реимабзиара аветеранцәа
Ркоординациатә хеилак аилазаараҿы, ари ҳара
Аԥснытәи аветеранцәа 15 шықәса ҳазыԥшын.
Ари ахы зызку Аџьынџьтәылатә еибашьра Дуӡӡа
1941–1945 шықәсқәа раан Аахыҵ-Кавказ ашьхахыҵырҭақәа
рҟны ӡбахәыда ибжьаӡыз асовет аруаа рхаҭара ашьақәыргылареи урҭ рҭаацәа рышҟа
адыррақәа рыҟаҵареи ирызкны 1970-тәи ашықәсқәа
инадыркны иҩаԥмырҟьаӡакәа аҿар рыԥшааратә
гәыԥқәа русура ауп.
Аџьынџьтәылатә еибашьра ашьҭахь, 1975 шықәсазы
Кавказ аибашьра иалахәыз гәыԥҩык аветеранцәа
сыманы снеит Ԥсҳәы ақыҭан. Абри аҽны (сентиабр
8 рзы) 30 шықәса ҵуан ақыҭа анемец-фашистцәа
рҟнытә ахы иақәиҭыртәижьҭеи. Ара гәахәарала
иаҳԥылеит ақыҭа ауааԥсыра, ашколхәыҷқәа ашәҭқәа
ргәыдыҳәҳәала. Ажәакала, ари аҽны Ԥсҳәы ныҳәа дук
еиԥш имҩаԥысит.
Кавказ ахьчара зхы ақәызҵаз аҵеицәа ирызкны,
ақыҭа агәҭаны иргылоу абаҟа аҿаԥхьа, анемеццәа
рҟнытә ақыҭа ахы иақәиҭхеижьҭеи 30 шықәса аҵра
иазкны имҩаԥаагеит амитинг.
Амитинг аартуа, Ԥсҳәы ақыҭа ахада М. Казаренко еизаны иҟаз зегьы ирыдиныҳәалеит ақыҭа
ахақәиҭтәра 30 шықәса ахыҵра, аибашьра аветеранцәа
ҭабуп ҳәа реиҳәеит, ирзеиӷьеишьеит агәабзиара,
аҭынчра, ақәҿиара дуқәа.
Уи ашьҭахь иқәгылаз аветеранцәа аподполковникцәа:
М. Мустафаев, И. Кандарели акапитан,
Н. Хаџьынов, алеитинант Р. Петрозашвили, абарҭ
ацәаҳәақәа зҩуа, иргәалыдыршәеит ашьхахыҵырҭақәа,
убас ақыҭа Ԥсҳәы анемеццәа рҟнытә
ахақәиҭтәра шмариамыз. Акы, аӡынра цәгьахеит,
ҩба, анемеццәа азыҟаҵан, бџьарла еиҳа еиқәыршәан,
ҳара ҳаасҭа. Аха асовет архәҭақәа ирылшеит урҭ иаарласны Аахыҵ-Кавказ рықәцара.
Абраҟа сара еилыскааит есышықәса ҳтәыла
еиуеиԥшым ақалақьқәеи араионқәеи рҟнытә аԥшааратә
гәыԥқәа ааны, ӡбахәыда ибжьаӡыз аибашьцәа
рхаҭара шьақәыргыланы, дасу рҭаацәа рышҟа адырра шыҟарҵоз. Убри ашьҭахь сара исыԥшааит радресқәа,
рнапхгаҩцәа. Даргьы саргьы ҳаиқәышаҳаҭны
иҳаӡбеит есышықәса аус еицаҳауларц.
70-тәи ашықәсқәа инадыркны, есышықәса, аибашьра ахьымҩаԥысуаз ашьхақәа рҟны иааны,
аԥшаарақәа
мҩаԥыргон аԥшааратә ҿарацәа ргәыԥқәа:
«АСИУТ» – фильм Донецк аобласт Авдеевка
ақыҭантәи абжьаратә школ аҵаҩцәа ргәыԥ; «Романтик» – Одессатәи аполитехникатә институт; «Долг»
– атуризм азы Москватәи ақалақьтә хеилак; «Крокус» – Таганрог ақалақь; «Чергид» – Невиномысск
ақалақь Ставропольсктәи ақыҭанхамҩатә институт;
Аԥсуа ҳәынҭқарратә институт; Аҟәатәи ажәабатәи
абжьаратә школ, Н. А. Лакоба ихьӡ зху, «Сухумприбор» уҳәа егьырҭгьы.
Донецктәи аобласт Авдеевка ақыҭантәи абжьаратә
школ ахәыҷқәа ргәыԥ напхгаҩыс даман агеографиа
арҵаҩы Иу. Воинарович. Абри
агәыԥ имҩаԥнагоз
аԥшаарақәа рыбзоурала 200ҩык инареиҳаны ӡбахәыда ибжьаӡыз аибашьцәа
рхаҭарақәа шьақәыргыланы
рҭаацәа рышҟа адырра
ҟарҵеит. Ашьхахыҵырҭа Санчара аҭабиа рыцқьаны
амузеи ҟарҵеит. Авдеевка ақыҭантәи абжьаратә
школ аҟны еиҿыркааит «Кавказ ахьчаҩцәа рзы»
амузеи. Донецкынтә иааргеит ашьчитқәа 12. Урҭ
аибашьра иалахәыз рпатреҭқәа, рдокументқәа,
ашьха хсаалақәа уҳәа рыдырҷабланы иҟаҵан. Иу.
Воинарович инапхгарала абарҭ ашколхәыҷқәа
иҭырхит афильм кьаҿқәа 15 инареиҳаны. Дареи
сареи ҳаицәажәаны ҳазлаҟаз ала, абарҭ афильмқәа
зегьы 1989–1990 шықәсқәа раан Аҟәа иааганы иаҳдырбараны иҟан. Аха иаадыруа амзызқәа
ирыхҟьаны, урҭ ргәы иҭаз рзынамыгӡеит.
Урҭ раҵкыс еицәамкәа аусура дуқәа мҩаԥыргон
аԥшааратә гәыԥқәа «Чергид», «Долг», «Романтик»
уҳәа егьырҭгьы.
Сгәы иҭоуп ҳаԥхьаҟа абарҭ агәыԥқәа ԥшааны,
аибашьра ахьцоз Кавказ ашьха хыҵырҭақәа рҟны
аԥшаарақәа рыцҵара аиҿкаара. Иахьагьы уаҩы ибоит аԥсыбаҩқәа ана-ара иахькаԥсоу, урҭ зтәу рҟәыхқәа
рыла рхаҭара рышьақәыргылара алзыршауа.
Иара убас сара исҭахуп Аԥсны аҿарацәагьы
абарҭ аԥшаарақәа рхы рыладырхәырц, ирылшогьы
маҷӡам.
1990 шықәсазы Одессатәи ВП КНИИ «Пишчепромавтоматика» ахаҭарнакцәеи (Иудин В.) сареи
ҳаицәажәаны ҳаҟан Марыхә ашьхахыҵырҭаҿы Кавказ ахьчаҩцәа ирызкны амемориалтә музеи аҟаҵара.
Амузеи аргыларазы дара рхы иадырҵеит
иаҭаху амаҭәахә зегьы уантәи раагара, сара – ацементи аԥслымӡи рнагара. Аҭыԥантәи аргылаҩцәа
агәра сдыргеит иаасҭаху ацементи аԥслымӡи сара
ианаасҭаху ишнарго азы.
Амемориалтә музеи апроект иахьагьы иҵәахны
исымоуп. Рыцҳарас иҟалаз, Аахыҵ-Кавказ ахьчара
зхы ақәызҵаз аҵеицәа наӡаӡа рыхьӡкамшәара иазкны иҳамаз аидеиа ақьаад аҟны иахьаанхаз ауп.
Ашәҟәы ахыркәшара аламҭалазы срылацәажәарц
сҭахуп гәаанагарақәак. Хыхь ишысҳәахьоу
еиԥш, 17 шықәса ансхыҵ инаркны сыԥсҭазаараҿы
акыр агәаҟрақәеи, арыцҳарақәеи срықәшәахьеит:
Аџьынџьтәылатә
еибашьра Дуӡӡа 1941–1945 ашықәсқәа,
ақырҭуа-аԥсуатә еибашьра 1992–1993 ашықәсқәа,
амлакра, ахьҭакра, убас егьырҭгьы.
Схәыҷра ашықәсқәа раан, аибашьра санырга акыр аамҭа схабар анырзымдыруаз уҳәа, сани
саби исыдырбалаз аџьабаа сара сыԥсы ахьынӡаҭоу
исызшәаӡом. Амала акзаҵәык сара исылшаз, урҭ
рыԥсы ахьынӡаҭаз ргәы дзырхьшаз, раҳаҭыр лазырҟәышаз,
изырԥхашьашаз ак ҟасымҵеит, ак сымҳәеит.
Иара убасҵәҟьа сыԥсадгьыл Аԥсни сыуаажәлари
исџьырымшьауа шьаҿак ҟасымҵацт, бзиара дук сзыҟамҵазаргьы.
Сыԥсҭазаара ахьынтәи 65 шықәса иаасылшауа
зегьы ҟасҵауан, иахьагьы саҿуп аԥсуа жәлар ҭынч
инхауа-инҵуа, ргәы ишаҭаху еиԥш рыхшара рааӡауа
рыҟаҵараҿы. Иахьа ҳажәлар ирауит шәышықәсала
аҳауеиԥш иззыԥшыз ахақәиҭреи ахьыԥшымреи.
Ирҳәауеит, аиааирагара мариоуп аиқәырхара
аҵкыс ҳәа. Ҳҿарацәа иахьа ироуз ахақәиҭра уи
шьакаҭәаралоуп
ишыҟалаз. Убри аҟнытә ҳара
иҳахәҭоуп
аиааира ҳзаазгаз ҳмырԥхашьарц, рхы
зқәырҵаз
рыԥсадгьыл дара ишырҭахыз аҟаҵара,
аршәҭыкакаҷра
ҳазықәԥаларц.
Убри иаҭахуп аилибакаара, аидгылара, ауаа реилымхра,
гәыкала Аԥсны иазыҟоу амчқәа зегьы реидкылара,
рҳәоуи руси акны, хҭак еицҭадыршәуа рыҟаҵара.
Хәыҷгьы-дугьы еилыркаартә иҟаҵатәуп
Аԥсны
ада даҽа дгьылк ҳара ишҳамамыз, иагьшҳамам.
Иахьа ҳара иҳамоуп аҿарацәа бзиақәа, апатриотцәа.
Аиҳабыра абиԥарақәа урҭ рыгәра аагоит,
ҳагьрықәгәыӷуеит рԥсадгьыл Аԥсны аринахыс аӡәгьы
иширмҭауа, иагьшдыргылауа зыхиақәиҭу, ихьыԥшым
адемократиатә ҳәынҭқарра. Убри инаваргыланы ҳара
иаҳԥылауеит ҿарацәақәак зхымҩаԥгашьала аԥсуаа
рцәа ԥызҽуа, ахақәиҭра ҳзаазгаз ҳаҷкәынцәа рԥсы
зырԥхашьауа.
1992–1993-тәи ашықәсқәа ҳара ҳзы ԥышәа дуӡӡаны
иҟалеит. Ҳара иаабеит ҳазҭахызи ҳазцәымӷызи,
гәыкала Аԥсны аиқәырхара иашьҭази, малк алзгандаз ҳәа аҳәаақәа ирывҵази.
Зегьраԥхьаӡа иргыланы, ахшара змоу аҭаацәара,
уахгьы ҽынгьы рхәыҷқәа рылаԥш рхызароуп, урҭ
ирдыруазароуп иахьыҟоу, изҿу, изыцныҟәауа, рхы
зланыҟәыргауа. Шьоукы рыҷкәынцәа ахьыҟоу анырдыруа иҟарҵаз ацәгьоуразы ианҭарклак ауп.
Аҿарацәа агара ианаалҵлак инаркны ирылааӡалатәуп
рыԥсадгьыли рмилаҭи рбзиабара, аԥсуаа
жәытәнатә аахыс иныҟәыргауа атрадициа бзиақәа:
апатриотизмра, аиҳаб ихаҵгылара, аԥҳәыс пату
лықәҵара, ананамга ицхыраара, ихылаԥшра, ажәакала
аԥсуара иамоу акәамаҵамақәа зегьы.
Абарҭ зегьы раԥхьа исыргылауеит аҿарацәа аусура
бзиа ирбауа, иацәымаашьауа рааӡара. Ишԥаҟоу иахьа, аибашьра ахьымҩаԥысуаз, ҳқыҭақәа?
Қыҭақәак рҟны аҿарацәа рабдуцәа, рабацәа
рҭыӡҭыԥқәа
ааныжьны ақалақьқәа рахь ицеит. Аҩны
еихачаԥақәа, ашәыр баҳчақәа, ауҭрақәа уҳәа
рааигәара узымнеиуа ажәырҭ иаганы иҟоуп.
Иахьа аҳәынҭқарра анапхгаҩцәа ирымам аматериалтә
лшара зқыҭақәа ааныжьны ицаз зегьы ыргьежьны, ацхыраара рыҭаны рынхамҩа
шьақәдыргылартә
рыҟаҵаразы. Сара иахьынӡеилыскаауа,
Аԥсны згәы иаблуа зегьы ҳаиҳабыра ҳнарывагыланы
иага иуадаҩзаргьы, иага мал ҳцәақәӡыргьы,
зегьраԥхьаӡа иӡбатәуп адемографиа азҵаатәы. Акы,
зқыҭақәа ааныжьны иқәҵны ицаз ыргьежьтәуп. Урҭ
зегьы гьежьны анхара иалагар, рхы ныҟәыргартә
рҽеибырҭар, усҟан ахшарагьы ҟалоит, амалгьы
ҟалоит. Ҩба, иахьа жәларбжьаратәи аҭагылазаашьа
ҳхы иархәаны иахьынӡалшауа иаагатәуп ҳџьынџьуаа
– ҳашьцәа: Ҭырқәтәыла, Сириа, Иорданиа, Германиа, Урыстәыла иҟоу ҳашьцәа. Урҭ хымԥада ирҭахуп
аусурҭа, аматериалтә цхыраара. Ажәала акәымкәа
усла идеилыркаатәуп Аԥсны дара ишрыԥсадгьылу,
алахьынҵа даргьы рнапы ишану.
Шьоукы даара игәырҩарагоит, аҳәынҭқаррақәа
Аԥсны ихьыԥшым ҳәынҭқарраны иахьазхарымҵауа.
Уи даарак хьаас иҟаҵатәӡам, избан акәзар
адунеи аҟны зегьы иреиҳау аҳәынҭқарра – Урыстәылатәи
Афедерациа зегьраԥхьаӡа Аԥсны ихьыԥшым
ҳәынҭқарраны иазханаҵеит, уи инамыцхәны
аматериалтә цхыраара ду ҟанаҵауеит. Егьырҭ
аҳәынҭқаррақәа ракәзар, урҭ аамҭа рҭахуп, рылаԥш
ҳхуп. Ҳара иахьа ҳаҩнуҵҟа иҳамоу агхақәеи аиҿымкаарақәеи
ҳариааины ҳажәлар иҭәы-иԥха, рхы
ныҟәыргауа, адемократиатә ҳәынҭқарра аргылара
шҳалшауа анеилыркаалак, ирҭахы-ирҭахым Аԥсны
ихьыԥшым ҳәынҭқарраны иазхарымҵар ҟалаӡом.
Александр иаб Мақьҭаҭи иан Аниутеи.
Есышықәса, ҽаҩраҭагалан, Лыхнашҭа имҩаԥысуа аныҳәақәа руак.
П. С. Шьаҟрыл ихьӡ зху Лыхнытәи абжьаратәи ашкол.
Акомҿареидгыла Гәудоуҭатәи араиком аусзуҩцәа, 1947 ш.
 ашәышықәсазы Лыхнашҭа иргылаз ауахәама.
Ашахта № 2 акомҿареидгыла реизара ашьҭахь. Тҟәарчал, 1951 ш.
Апартиа аполитикатә ҵара аҩнқәа русзуҩцәа мызктәи рсеминарқәа ирылахәыз.
Ленинград, 1977 ш.
Минск, 1979 ш.
Аԥсуа ҳәынҭқарратә музеи аусзуҩцәа. Аҟәа, 1982 ш.
Қарҭтәи актәи аршьаҟатә ҵараиурҭа гәыԥҩык акурсантцәа. Гагра, 1974 ш.
А. Ҭариеи иԥшәма А. Аргәыни рыԥсы аныршьоз. Ессентуки.
Ԥсҳәы ахақәиҭтәра иазкны имҩаԥысыз амитинг. Октиабр 9, 1982 ш.
Ԥсҳәы ахақәиҭтәра иалахәыз гәыԥҩык аветеранцәа. 1980 ш.
Ԥсҳәы ахақәиҭра амш азгәарҭарц Аҟәантәи иааз гәыԥҩык аветеранцәеи ажурналистцәеи. 1983 ш.
А. Ҭариа иҷкәын Виталии иԥҳәыс Валентинеи.
Кавказ ахьчаҩцәа рбаҟа аҿаԥхьа имҩаԥысуаз амитинг. Маи 9, 1984 ш.
А. Ҭариа иҷкәын Витали иҭаацәа рҿы. Москва, 2009 ш.
Москва имҩаԥысуаз агәырӷьаратә ныҳәа иалахәыз Аԥсны аветеранцәа. Маи 9, 2000 ш.
А. Ҭариа иашьа Т. Ҭариа иҭаацәа рҿы. Лыхны, 1995 ш.
Ҟәбан ахақәиҭтәра 65 шықәса ахыҵра иалахәыз Аԥсны аделегациа. Жьҭаарамза 10, 2008 ш.
Поклоннаиа гора Аџьынџьтәылатә еибашьра амузеи аҟны имҩаԥысуаз Аибашьра аветеранцәа ркомитет 50 шықәса ахыҵра иалахәыз гәыԥҩык. (Агәҭаны А. Ҭариа).
Аиааира амш иазкны имҩаԥысуаз амитинг. Аҟәа, 2006 ш.
