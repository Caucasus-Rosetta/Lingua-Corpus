
Аеҵәаџьаа Кентавр а-Альфа шыҟаз рхы хеижьҭеи, жәа-шықәса нҭакәкәа ицеит. Жәашықәса… жәҩан мацарала, иааигәаӡаз аеҵәа изазнеиуазар ҳәа! Рҵара-дырратә усура
рацәан, насгьы акыр шықәса инеиԥынкыланы, акосмос ӷба аҭазаара рцәеижь арԥсыҽуан,
ирацәаӡангьы ицәон акәымзар, ари аамҭа иҵегь инароухарызшәа, акыргьы иҵегь
игәԥҵәагахарызшәа иҟаларын. Русура азҿлымҳара ӷәӷәан, убри акәын иаазгоз. Рныҟәара
актәи азбжа уадаҩҵәҟьан, аҩбатәи азбжагьы – рыдгьыл ахь ахынҳәра – имариахомызт,
иаҭахын даҽа жәа-шықәса, аха уи аамҭа иаҳа ирласны, акыр ирццакны ицарын – есымша
ирнырларын амҩа азбжа, абжеиҳара, шырхыргахьаз.
Ркосмос ӷба уажәы Кентавр а-Альфа аеҵәаџьаа руак – иаҳа Адгьыл иазааигәаз,
Кентавр а-Проксима акәымкәан, ҳ-Амра иақәлаз Кентавр а-Ригель – иахыкәшоз
апланетақәа руак иамҩанызаҩны иҟарҵахьан. Уи адгьыл уи аиаҵәа иазааигәан, дара р-Адгьыл дара р-Амра ишазааигәаз аҟара. Егьырҭ апланетақәа уи Кентавр иамҩанызацәаз
ҭырҵаартә изыҟамлеит, аха р-Амра заҟа мҩанызаҩ амаз аҟара аман рҳәартә ианырба,
уажәы изхыкәшоз апланетагьы дара р-Адгьыл амҩанызаҩ Амза еиԥшыз планета хәыҷык
шамҩанызаҩыз ангәарҭагьы, р-Амра аҟара Кентавр а-Ригель иахыҵуазар акәхаҵәҟьап
ргәахәит, издыруадаз дара ззаигәахаз апланетагьы р-Адгьыл аҟара ахыҵуазар?
– Уаҟа аԥсҭазаара ыҟазар? – ас анализ аныҟарҵа, даҽа ҳасабтәык аақәиргылеит
Аԥсар.
– Издыруада!.. – гәыӷрак реиҳабы иааиоун, ателескоп ала уи Адгьыл ҿыц ахь
длаԥшит, акыргьы иҭиҵааит. – Еиҭаҵуа акы ыҟоуп уҳәартә избоит, аха аԥхьатәи ҳлинза
маҷк ибжьысит, цқьа иунарбом. Схы еилагар ҳәа сшәоит.
– Избан? – дҵааит Аԥсар. Егьырҭ арҭҩыџьа ирҿаԥшуан, ҿырҭуамызт.
– Ҳара ҳ-Адгьыл зынӡак иеиԥшуп ари апланета. Алаԥшҵашәарақәа сызцәырҵу?..
– Зегь ус ауп ишаабо, – аниҳәа, егьырҭгьы Аԥсар иқәшаҳаҭхеит.
– Аха асҵәҟьа еиԥшу?.. Адгьылқәа, амшынқәа, аӡиасқәа, аокеанқәа, ашьхақәа?..
Иумбаӡои Кавказ ашьхақәа, уара ушьха гәакьақәа?!
– Избоит.
– Ҳастанциаҿ иҳамоу аӷба ҷыдала ари ашҟа уара улбаароуп. Утәарц абоуҭахыз?
– «Кавказ ашьха» зыхьӡаҳтәыз, – иҳәеит Аԥсар, нас ауп аԥхӡы анааиқәнаҭәа, закәытә
усыз аиҳабы инапы ианиҵаз анааилс.
– Арадист! – ҿиҭит иара акосмонавтцәа руаӡәк иахь. – Адгьыл ашҟа адырра ҟаҵа:
«Кентавр а-Проксима ахԥатәи апланета ҳ-Адгьыл еиԥшуп. Ҳаеҵәақәа рыбжьара аҵарадырра иазгәамҭац еимадарак ыҟоушәа аабоит. Аеҵәақәа рықәра еиҟаразар ҳәа агәра
ҳазгом, апланетақәагьы убас. Аԥсҭазаара ыҟазар ҟалап ҳаӷба зымҩанызоу апланетаҿ.
Ҳаӷба ҷыда уахь илбааҳгоит. Уи дақәтәарц игәра гоуп акосмонавт – 2».
Ари анҵәамҭа аныҟаиҵа, арадист аӷба аҩныҵҟа иамаз амаақәа куа, шьҭахьҟа
иҿынеихеит, ихәамци ишьапқәеи ырӡсо. Уи уажәы иҟаиҵоз адырра жәа-шықәса рышьҭахь
акәын Адгьыл аҿынӡа ианынаӡоз. Дара ҭахаргьы, рдырра ахьнеиша инеир акәын. Амҩа
иахьынӡаныз алашара аццакыра аашьҭырхижьҭеи, иаазышьҭыз рҿынтә бжьыкгьы
рмаҳацызт, уи арҭ ирыхьӡаӡомызт. Амала дара адырраҟаҵара иааҟәымҵӡакәа иаҿын аӷба
аҿынтә. Ааи, уажәшьҭан шьҭахьҟа лыԥхала амҩа изықәлар, Адгьыл абжьы есымша аамҭа
кьаҿла ирыхьӡалон. Макьана ирзымдыруаз аказы зҵаарак шьҭахьҟа ирзыҟаҵомызт, аӷба
еицҭаз рхы иақәгәыӷыр акәын.
– Аԥсар! – ҿааиҭит аиҳабы. – Уара умҩа уҽазыҟаҵала! Уԥсы шьа. Егьырҭ аӷба ҷыда
азыҟашәҵа!
Зегьы нахынҳәит. Аӷба ҷыда апланетахь албааразы иахәҭаз аҽазыҟаҵарақәа
ирхысыр акәын. Уи адагьы, иара шьҭахьҟа аӷба станциахьгьы Аԥсар даманы ихынҳәырц
иҟан. Џьара хәҭак аус амуазар, имҩаԥгатәыз аоперациа мап ацәктәхон. Уи ацәеижь
шеибгаз ихала ибарц ихәҭан, ихаҭагьы уи аиқәыршәара далахәзар, иаҳа ихы дақәнаргәыӷуан азы, ҭынч тәашьа имамызт, зегьы зҿыз иаргьы дналагеит. Жәа-шықәса раахыс
ажәҩан иаҵәара еиҵҳәа ихыз аӷба иагхоз рацәан. Аус ахьиуаз иаҳа игәы ихашҭуан, умала
ухы уазынханы, уараӡәзаҵәык аӷба ҷыда уҭаланы, иузымдыруаз аеҵәа иамҩанызоу
планетак ахь алыбаара уазхәыцуа уаақәхар, ухала амҿы леилажьны, агәгәаҳәа амца
еиқәҵаны, уԥаны уҽналажьрагь уҭахымкәа, ухы уцәымӷны, иаҳа сабагәаҟреи ҳәа,
ашьшьыҳәа амцахь ушьаҿа неихыугазар иаҩызан.
Амала асҟаамҭа ажәҩан ихыз акосмос ӷба уақәтәаны, умч зыӷәӷәахомызт, иагьа
уашьцыларгьы. Аԥсшьара рацәаӡаны иуҭахын, авитамин-пастақәа иагьа удукыларгьы,
аԥсшьара еиҳаз мчы ыҟамызт. Аха уаҩы идымлац аҭакԥхықә здыз амҩа ануҽԥынгылаз,
акыр умхәыцыргьы ауамызт, ацәа иааумнахаанӡа. Иҭахы-иҭахым, дҭахар ҳәагьы дшәозар
акәхарын, убасҟан иааигәалашәон акосмос ӷбахь дназгаз аамҭа.
Ахԥатәи азқьы-шықәса жәа-шықәса иреиҵамкәа иахылахьан иара даниуаз. Даҽа
зқьы-шықәсак еиԥшымхашаз акәхоит ҳәа ацәажәарақәа иаарҟәаҵуамызт. Уи алагашьа
усҵәҟьа акәын иагьшыҟаз. Ҳ-Адгьыл иқәынхоз ажәларқәа рацәаӡан, рымч еибыҭаны иаҳа
ишԥанибырхареи ҳәа еидгылон. Акосмос аҭҵаарадырратә усгьы аилазаара акакәны
иҟарҵеит, избанзар апланета ҿыцқәа рахь аӷбақәа ркылгара ауаҩытәыҩса ихшыҩ
еизыркәкәара аҭаххеит. Даҽа еҵәак, еиҳараӡак иааигәаӡаз ахь амҩақәҵара аӡбахә рҳәон
иааҟәымҵӡакәа. Уи збоз, изаҳауаз ҟалашьа амам ҳәа ицәажәон. Иаҳа ибыргыз џьоукых
ирҳәон ҩажәатәи ашәышықәса хынҩажәатәи ашықәс азы раԥхьаӡа ауаҩы ӷбала акосмос
даларҵоит ҳәа ианырҳәалоз иаҳагьы агәра шырымгоз, аха ҽнак Амра жәхьан иҩеихьан
еиԥш, радиола уи ахықәкы шынагӡахаз аарылыҩзаап. Убри акәын иџьашьатәыз ҳәа,
абыржәы даҽа еҵәак ахь мҩақәлара уамашәа ибатәызма?..
Усҟан иара дхәыҷын, игәалашәоит. Журналк аҿы ианын ауаҩы исахьа, ихәамц зегьы
аҽыџьбара асахьа аҭаны, бираҟҟаԥшыкгьы икын. Авторцәас иамаз Витали Комари
Александр Меламиди ракәын. Урҭ раамҭа иахыччон, аха аҵабырг, ицәыругар аныҟамлоз,
амчра зкыз ирцәыҵырҳәон. Рональд Реиган Кентавр исахьа иҭаны ҳәа иара иаҵаҩын,
насгьы уи асахьа раԥхьа иҭыҵижьҭеи 30-ҟа шықәса ҵуазаарын. Уи зызкыз цқьа Аԥсар
изеилмыргеит, амала игәалашәон уи ауаҩы ихы змаз аҽы асахьа шыҟаз еиԥш ажәҩан аҿы
еҵәаџьаак, Кентавр а-Альфа захьӡыз, реизааигәара рыхарара шыҟаз. Аха абри
аеҵәаџьаа Кентавр зрыхьӡыз уаҳа изеилкаауамызт, иқәра иацааишаз идырра аизҳара
азԥшыха иоуамызт. Иара ус иҩыза ӡӷаб Рида зны изаалгеит ажәҩан иадҳәалаз
амифологиа аҿынтә ажәабжьқәа зныз енциклопедиак. Уи лаб дҵарауаҩын, аҵара-дырра
бзиа илбо иԥҳа дизымааӡеит, аха инырра иахьцалак илыман. Иҟалазгьы уи акәзаарын.
Океанида Филира, алалымбатә шылхыҵыз анылба, аивысраҿынӡа днеизаап: лԥазаҵә
имаҟҿаҳәара лахыс дҽызын. Филира лхы-лнапаҿы иаалгазшәа лун, лыҷкәын Хирон иаб
анцәа Кроноси лареи анеибабоз аамҭа дақәшәигәышьазаап, избанзар Кронос ихаҭа аҽы
аԥшра асахьа иҭан акәын дышлыниаз. Филира дыҵлахар еиӷьалшьеит, лԥа – Кентавр
гәыҳәԥыла акриҿалҵар аҵкыс.
Хирон аныда дызҳагәышьеит, аха аиаҭымра изарҿиаз аԥсҭазаара ауадаҩрақәа
игәаҵәа рыздмыржәпазт, аиаҭымцәа зыҟәнылаз, ианыдаз иабыдаз, аҭаацәара рааӡара
иарҿиашаз агәыԥшқара зымбоз ауаа ихылаԥшра рыгимыжьт. Лапыфаа раҳ Иксиони
анцәаԥҳәыс Гереи рхәыҷқәа амбжьахгыгшәыгқәа, икентаврцәаз, ԥшрала акәын Хирон
излаиеиԥшыз, адыд-мацәыс ԥҭақәаны рҽыҟарҵан, ажәҩан ихын. Ауаа ршәо, ирӡыӡо
рхаԥара дара рҽаназыҟарҵоз, Хирон аҵарадырра азирҳауан, аҟазара инапалакын. Жәлар
рҵеи лашақәа иааӡарц рхәыҷқәа Хирон инапы ианырҵон. Убарҭ дрылан аргонавтаа
ираԥгыларц иҟалашаз Иазонгьы. Ирҳәоит уи инапы иҵижьыз иреиуан шәара зқәымыз
Ахилли, иҟәышыз Асклепии, зыгәра угашаз Орфеии, Геракл дуи, ирҳәоит уи иҿы аҵара
рҵон Маркси Енгельси, урҭ ирышьҭанеиуазгьы иҟәышра рыгимыжьт ҳәа. Амала
иацырҵахуеит уи имч дара рҿынӡа иааӡеит, аха Хирон-Кентавр ихаҭа урҭ раамҭа
дахьымӡеит, избанзар машәырла Геракл ихымпал ишьапы иалалт. Ахымпал амаҭаԥшь
шҳамла иҭәызаарын, убри дагьагеит. Дамгаргьы ауамызт, избанзар аӡәы иичҳашаз
хьаамызт уи дзыргәаҟуаз.
Амала Хирон зынӡак аԥсра изԥшымызт, уи ҟәыӷарыла адунеи даныҵырц ӡбаны,
ашәшьыра аҳра ихала даниар, Прометеи иҭыԥ уаҟа иааникылар, ауаа амца рзызԥшааз
адауаԥшь аԥсҭазаара изырхынҳәхоит ҳәа анцәақәа иҟарҵаз аҿаҭахьа нагӡахоит ҳәа
ирҳәоз игәалаиршәеит. Уи ашьҭахьгьы Кентавр ҟәыш Аид иаҳра лашьцара зынӡа
дыҵамхеит. Уиаахыс ԥшь-нызқь шықәса ирықәлахьеит, Кентавр ииаҵәагьы ажәҩан аҿы
еилыџьџьаауеит. Кентавр-Хирон иоуп ажәҩан аҿы аецәақәа рҭыԥ рзылзхыз, убриалагьы
ихьӡ-баҟа камшәо иҟаиҵеит. Ажәҩан аҿы аеҵәақәа рҭыԥқәа зылихызгьы, аргонавтаа
рымшын-мҩа ылыргарц ауп. Убри азоуп Кентавр-еҵәаџьаа рнаҩсан Арго-ӷба аеҵәаџьаа
зыҟоу.
Абри амифологиа зыла Аԥсар идырыз Рида, иаҳа-иаҳа дшигәаԥхоз, бзиа диамхабеит.
Иеицызҳацԥхьаӡа лара дыԥшӡахон дааџьоушьаратә, убри акәзаргьы ҟаларын гәыла-ԥсыла
дизааигәазтәуаз, уи изаалгаз ажәытәӡатәи ажәабжь аасҭа. Ус акәу, егьыс акәу,
лара лыда ԥсҭазаара имбо дҟалахьан. Уи гәхьаас илыркыз Кентавр-еҵәаџьаа згәылаз
ажәҩан акырӡа дазҿлымҳан. Еҵәа хәыҷӡак иадамхаргьы дазааигәахарц, дкосмонавтхарын
ҳәа игәы иҭамызт, аха дԥырҩхар цәгьа имбо дшыҟаз, ашкол дшаалгаз, апарашиутистцәа
ротриад дақәшәеит. Уаантәы дрыҳәан, аԥырҩцәа рҵараиурҭа дҭарҵеит. Идырреи,
иҟыбаҩи, игәабзиареи еицыланы ицхраан, акосмонавтцәа ротриад даларҵеит.
Убри аамҭаз ажәҩан ихылахьан Альфа Кентавра аеҵәаџьаа ахь ахы рханы ӷбак, гәыԥҩык
акосмонавтцәеи астронавтцәеи зықәтәаз. Жәа-шықәса адырра аарышьҭуан.
Проксима Кентавра аорбитаҿ инаӡеит, уи инаҩсны аԥсҭазаара ыҟазар Ригель Кентавра
иамҩанызаз апланетак аҿы инаӡеит шырҳәоз, аӷба ҷыда адыррақәа ааиԥхьбеит. Аӷба
ҷыда иақәтәаз акосмонавт Ригель Кентавра иахыкәшәоз апланетаҿ аԥсҭазаара шыҟаз
дирҳаит, иара дыбжьаӡит. Акосмос ӷба шьҭахьҟа аинформациа ӷәӷәа аашьҭны, иаргьы
амҩа иқәлеит, зԥсы нхаз акосмонавтцәа аманы. Уи хынҳәаанӡа акәын даҽа ӷбак
адәықәлара шаԥшьыргаз.
Ҽнак иааиԥхьан, абас акоманда аиҿкаара ҳаҿуп, иуҭахызар уалаҳҵоит уи
ахыԥхьаӡара, уазхәыц рҳәеит. Уахь мчыла уаҩы дрызнагомызт, избанзар 20-25 шықәса
ажәҩан ахызаара аҭахын, уи иҷыдаз бахҭан, амала угәы нызкылашаз – уи уԥсҭазаара
аҵара-дырра аизырҳара иақәурӡуан. Аԥсар зегь раҵкыс ицәыуадаҩыз – асҟатәи аамҭа
Адгьыл аҿы даныҟамла, иԥсҭазаара зыҿҳәараз Рида дицәыӡуан. Иара усгьы акосмонавтцәа ротриад далалеижьҭеи, ирлас-ырласны дибомызт, лҟазшьагьы убас аҽеиҭанакуан.
Дышнеиуаз уи дылбар заҟа илҭахыз аҟара, длымбаргьы агәхьаа лымамшәа лбон. Ус ҽнак
иҩызцәа изаарыцҳаит иаарласны аҩны дҟамлар шамуаз ала. Дхынҳәит, излауаз ала
дласны, аха иҟалараны иҟаз дахьымӡозаарын, изахмырԥозаарын Рида лхаҵацара. Уаҳа
днызкылозгьы имамызт, уи акәын, дзықәгылаз Адгьыл рацәеишьон, адунеи дакуамызт,
ажәҩангьы изымхар ҳәа дшәон. Акосмонавтцәа ротриад ашҟа дшаахынҳәыз, акоманда
ҿыц еиҿыркаауаз даларҵарц аҳәара ҟаиҵеит. Уи акәхеит, хара имгакәа, ркосмос ӷба,
Адгьыл ныжьны, иаҳа-иаҳа инаскьон. Ихьаақәагьы ихаршҭуа, уи аццакыра алашара
аццакыра инахьӡеит.
Раԥхьа џьара метеорк рԥылозар, уи заа игәазҭашаз аелектроникатә аппаратура
рыстанциа иаман. Нас иара, ирыдымсылар амуа иҟазар, алазер шәахәала ибылны
ирҷион. Абас џьара ԥынгылак, ԥырхагак аармоуӡакәа, иааҭымгылаӡакәа амҩа ианын.
Уажәшьҭа иӷба ҷыдагьы еиқәшәан, витаминла дызлачашаз апаста зҭаз атиубикқәа рыла,
иарҭмаҟҭәын. Уаҩы дызқәымшәарыз иҟази ҳәа, ахәша иарганы иҟаз итапанчагьы
рыцқьаны иааимӷеиҵеит. Икосмонавт маҭәақәа ааишәиҵан, зегьы аԥсшәа нараҳәаны,
аӷба ҷыда дынҭалан, аҩныҵҟала ҳауак завҵымсуа, ашә ҩаиркит. Зегь раԥхьа аибадырга
аус шауаз аагәеиҭеит.
– Аибадырга ҷыдагьы аус шауа гәаҭа! – идиҵеит аиҳабы.
Аибадырга ҷыда шықәсык аҟара аус азырушаз абатареиа хәыҷы адҳәаланы иҩыҵра
иҵан. Уигьы уаҩы дызқәымшәо егьыҟамызт ҳәа акәын. Аӷба ҷыда ашҟа адырра ҟаиҵон,
уаантәы ркосмос ӷбахь адырра рыдыркыларц. Иара хаҭала уи аус аимырургьы,
аибадырга шеибгаз ала адырра рыстанциахь ироуан, уиала даргьы деибгазу деибгамзу
еилдыргар акәын.
– Аибадырга ҷыдагьы хиоуп, – иҳәеит иара. – Аӷба ҷыда акосмос ӷба-станциа
ацрыгара азин сыҭа!
– Акосмонавт 2! Аӷба ҷыда акосмос чба ацрыгара азин умоуп!
Уи аоперациа аиҳабы инапхгарала астанциа аҿынтә имҩаԥгазар алшон, аха уи
амҩаԥгара иара идын, избанзар апланетахь дааигәахо даналагалак, ихала аеропланҵас
иртәар акәын. Даныхынҳәышазгьы убас ирԥрыр акәын, адгьыл даныҩаҟәҟьалак, космостә
ӷбаҵас ҵәҩанҵәыҟа ихалар ахәҭан. Уи иара иаҭахыуп ҳәа ишиԥхьаӡоз дныҟәон, акосмостә
станциа аҿынтә анапхгара уадаҩхон.
– Астанциа аӷба ҷыда ацрыгоуп! – аиҳабы иахь адырра ҟаиҵон. – Абзиараз!
– Мҩамш! – ҿиҭуан иаргьы. – Ҳагәқәа хыҭхыҭуа ҳаԥшуп. Адырра еиԥумырҟьан!
Аӷба ҷыда каууа илҭалеит. Игәы хынхәуазма иҳәо, иҩныҵҟа аҩада еихон… Нас
иҟалаз изеилымкаауа, апарашиутқәа аатызшәа, иӷба акаҳара иаҟәыҵуа, иаҟәыҵуа, иззаӡа
иаангылеит, аамҭа аангылазшәа. Иҽааԥиртын, аӷба дааҭагьежьит. Астанциахь адырра
ҟаиҵарц иҽишәеит, аха аимадара еиԥырҟьан. Аиҳабы иҽимеидарц даҿымкәа дыҟамызт,
арахь ибжьы иаҳауамызт. Митәшәа дшәеит. Амала дзыцәшәаз цқьа изеилкаауамызт,
дҭахеит ҳәа ихы ибомызт, дҭамхеит ҳәагьы изҳәомызт. Иҩызцәа дыррак изрымҭаӡакәа
дахьаашьақәхаз акәын еиҳараӡак деилазгоз. Аимадагала аиҳабы диԥхьеит, деиҭаиԥхьеит,
– аҭак иоуамызт. Иӷба изырҵысуамызт. Аиллиуминатор дынкылԥшзар, уи аҭыԥ аҿыҵәҟьа
игыламызт, рыстанциа аорбитеи апланетеи рыбжьарашәа даҽа орбитак шьҭнахит
ааигәахәит. Дзыршәазеи, игәы ааиҭеикит, дзыниалакгьы ҳәа иҽазыҟаимҵахьази.
– Умшәан сыҷкәын! – ауахәама апап ибжьы иҩныҩзшәа, игәаҩаӡа бжьык ааиаҳаит. –
Умшәан! – иҳәахт иара. Аԥсар ииура изымдыруа иӷба ҷыда аҭӡамц кәымпылқәа днаркыдԥшылеит, нас аиллиуминатор иҽнадирԥсылеит, зыбжеиҳара лашьцаз, зыбжеиҵыра лашаз
апланета днагәыдԥшылеит, егьирахь иахьабалак жәҩанын, Кентавр а-Ригель акомпонентқәа руак и-Мраны ари адгьыл иазылашон, уи ибла хнакуан. Дара иахьынтәааз р-Амрагьы
уажәы, егьырҭ аеҵәақәа реиԥш, иеҵәан, рыуа уи иарбаныз ҳәа изалкаауамызт. Збжьы гоз
иӷба иҽакәыршаны, инап дуқәа рыла иааигәыҵаиҳәҳәазшәа, аԥсы аҭкаара ирцәгьазшәа,
акосмонавтгьы иԥсы иҩкылачит. – Уара суԥырхагам, ухаҭа ԥырхага ҟаумҵар, умшәан –
суҳәоит! – иаҳауан уи ибжьы гәаҩа ҭынч.
– Уабаҟоу, узбаӡомеи?! – аҵыхәтәан ихәда икылымсуаз ихьцәа лалбааидеит.
– Сара субартә сыҟам, субартә мчы умам. Амала уара узҿу зегьы збоит, исаҳауеит.
– Уара узусҭада? – иҿы аҭабара иалагеит, имцашоура шьҭыҵзу издыруамызт.
– Сара ари аеҵәаџьаара сахылаԥшуп, Кентавр а-Альфа ҳәа шәзышьҭоу. Акыр
шықәса раахыс ихҭашәкыз Кентавр а-Ригель акомпонентқәа руак еиҳараӡак сылаԥш
ахызарц сыхәҭоуп.
– Избан уи иаҳа изугәхьаау?
– Избанзар уи амҩаԥызаҩ, уажәы уара улбаарц угәы иахьҭоу, аҿиашьа уаҩы
даԥырхагахар сҭахым. Уи Адгьыл, уамашәа иумбан – уи Адгьыл ахьӡуп, Адгьыл аҿы
имҩаԥысуа ахҭысқәа дара ишрыхәҭоу ицалароуп, даҽа планетак аҿынтә аӡәы дааны
еилеимхәароуп. Акәымзар уаҟа имҩаԥысуа аҭоурых аҿиара еилагоит.
– Избан?
– Уӡҩрла, сыҷкәын! Уи Адгьыл аԥсҭазаара уҽалаумырхәын, акәымзар шьҭахьҟа
узымхынҳәыр ҳәа сшәоит. Уи Адгьыл амаӡа иара иамаӡазароуп. Уаҳа акагьы уазымҵаан.
Угәы уҽаныз! Уахьнеиуа еилукаарц иуҭахыу еилкаа, аха уҿаҳазароуп. Усқәак ишуҭахыу
амҩа иқәуҵарц уагьаламган, уара уоуп иззеицәахо.
– Сара саԥхьа, жәаба-жәохә шықәса раԥхьа, арахь иқәнагаларц згәы иҭаз акосмонавт
ихабар удыруама?
– Дыбжьаӡит.
– Аилкааҵәҟьа сымазар бзиан.
– Зегьы урзымҵаан. Уи ахҭысқәа иԥсахыр иҭаххеит. Дгьежьыр ипланетахь, араҟа
имҩаԥысуаз аҭоурых даҽакала ахы ирхарц далагон. Аԥсҭазаара ахала иҿиозароуп,
идырҿиааит иара иалахәу. Шәарҭ усс ишәымоузеи? Ауаажәлар ирымоу аԥсҭазаашьа
акала ишьақәгылоуп, доуҳак рымоуп, уара иудыруа аԥсҭазаара изықәныҟәом,
ашәышықәсқәеи азқьышықәсқәеи ирхыԥаны, даҽа шьақәгылазаашьак рзышьҭхуам.
– Саԥхьа иааз акосмонавт уи изеилымкааи?
– Изеилымкааит. Убри азоуп дагьызҭаха, шьҭахьҟа даныхынҳәуаз аламҭалаз. Уи
дызлашәаз атәылахь уара унанагаӡом, уи уа даҳхарц иҭаххан, дрыдрымкылеит. Уара
уахьнанаго даҽа тәылоуп, уа инхо реилкаара иаҳа иузымариахоит. Доусы иахьитәышьҭроу днанагозароуп.
– Нас иҵегь мҩақәҵага бзиак сыҭа!
– Умҩа ухала иуԥшаароуп, сара суԥырхагам, ухы уаԥырхагамхар. Амҩа бзиа умаз,
сыҷкәын! Ари ажәҩан садоуҳауп сара. Сдоуҳара ԥхасҭоутәырц уаламган. Иубази иуаҳази
узыԥхыӡзааит!
Аӷба ҷыда каууа илҭалеит, игәы хынҳәыхуан. Ацәа даалҵызшәа, аԥсҭазаарахь
даныхынҳә, дзықәшәаз ԥхыӡызшәа ибеит, аха алаламбатә дызлаԥшыз дшаниаҵәҟьаз
агәрагара уадаҩын, иԥхыӡын уҳәаргьы – иаҳагьы имцхон. Ииура-ииҳәара дақәымшәо,
иӷба ҷыдаҿ иҭыԥ ылихырц ҽԥишәон, арахь ицәеижь иххәыцуамызт.
– Акосмонавт 2!.. Акосмонавт 2!.. – илымҳаҿ иеиҳабы ибжьы ааиаҳаит.
– Акосмонавт 2 соуп! – даагәырӷьеит иара.
– Аԥсар?! Аԥсар, иухьи?.. Убжьы саҳаӡомеи…
– Аа?.. Акымзарак смыхьӡеит. Сзықәшәаз… – уа иааҿахиҵәеит. Дзықәшәаз ихаҭа
азхәыцха имоуцызт. «Иуҳәо закәи?.. Ухы еилагеит, шьҭахьҟа ухынҳәы!» – иҳәар аиҳабы,
иҟаиҵои? Уи адагьы, збжьы иаҳауаз дҿаҳазар иҭахын. Зегьы рҳәара азин имамызт. Азин
ииҭомызт уи Анцәа. Дынцәаҵәҟьазар?! Абар акаамеҭ! Анцәа дызбахьадаз!!! Иара
димбеит, аха ибжьы иимырҳаи. Уажәы дԥааимбарха длыбаауеит ауп, Иаса Қьырса
ицынхәрас?! Аха иҟоузеи убра дахьылбаауа? Зԥсы ҭоу ибарызшәа дцәажәеит. Аха уи
ԥхыӡзар?..
– Аԥсар! Аԥсар!
– Сӡырҩуеит.
– Сзықәшәазеи зуҳәа?
– Акгьы, акгьы. Сҷыгәӡа сыҟоуп. Маҷк сгәы хынҳәуеит, аха уажәшьҭа апарашиут
ԥсыртуеит.
– Иҟауҵо уазхәыцла, умыццакын! Аибадырра ԥумҵәан! Иҟаҳҵо ҳзымдыруа
ҳаилаурхеитеи… Иааҟауҵо иарбан операциазаалак азы, адырра сыҭала.
– Апарашиут ԥсыртуеит… Иԥтит! Аӷба аццакра маҷхоит, имаҷхоит… Уажәшьҭа
иаусышьҭуеит ареактивтә рныҟәга… Иаусышьҭит. Аус бзианы иауеит, апарашиут
амшәеит. Сыӷба уажәшьҭа иҳаирплануп, – амҵәыжәҩақәа аунашьҭит. Адгьыл
сазааигәахоит. Иахьабалак бнаршәыроуп,шьхароуп. …Избоит аҽқәа!.. Еибашьуазар
ҟалап?!
– Убасҵәҟьоу?! Уара алаԥшҵашәарақәа узцәырҵит ҳәы сыҟоуп.
– Амц сҳәаӡом. Аҽцәа шәаны иҽыжәҟьа-ҽыжәҟьаны рыҽкарԥсеит. Аҽқәа рҳаны
еибаԥхарсны ицоит. Изакәызеи избо?! Ари Кавказ ауп! Уи анаҩсан – адәкаршәрақәа!..
– Ее, уаланагалаӡеит.
– Мамоу, мамоу! Сыӷба-ҳаирплан ахьсыртәо ҭыԥ збаӡом. Иҭацәу дгьыл ыҟаӡам.
Аӡбаажәра сылаҳар ҳәа сшәоит. Аа, амшын! Амшын сыхтәалоит. Азин!.. Азин сыҭа!
– Акосмонавт 2! Цқьа уазхәыц!
– Акосмонавт 1! Амшын ахтәалара азин сыҭа!
– Аԥсар! Бзиоуп нас…
– Исаҳаит.
Аӷба ҷыда ихиааланы аҿынаирхеит. Амшын аҿықәқәа рахь аӷбақәа ибон. Абар
агәахьгьы иахьхыз! Иӷба ҷыда иацәшәаны, аӷба ҿаҳәарҭақәа рҿы амшынуаа
еилауаҭыруан, ишьамхнышгыланы Анцәа иҳәоз дубарын, уи злымшозгьы, ахлымӡаах
ҟаларц ианыҟаз аамҭа рыбла иамбарц, ҵысха рыҽкажьны, рхы-рҿы рҵәахырц, рнапқәа
еихданы, рхы иакәыршан. Агәыҭҟьара рызкылсит, ишәаҟьаӡеит ауаа. Аӷбақәа рзыхара,
уаҩы уамак илаԥш иахьыҵымшәацәоз, иӷба амшын гәеиужь иныхиртәалеит, 30 метра
рҿынӡа иӡааҟәрылаанӡа, ԥыҭрак инаскьеит, дахьыхтәалаз ишьҭра уаҩы имбартә.
Иҽааԥиртит. Скафандрла деибыҭан. Иҭыԥ дзахыҵуамызт. Дхьанҭахаӡеит. Имч маҷын.
Аԥхӡы илымҵырц, искафандр ҷыдала иҟаҵан, аха илахь аԥҟышра аақәнаҭәеит,
иҩыҵрақәа аацәаакит, ихәдагьы убас. Аԥхӡы илабарц, маҷк иҽааирҭынчит. Иԥсы
ааиҭакшәа, дҩаҵыззарц иҽазикуеит, – инапы-ишьапы иххәыцуам, аҭыџь рыцраҳәазшәа,
ихьанҭахаӡеит. Ихшыҩ ишиҭахыз аус ауамызт, иҟалаз цқьа ихаҿы изаагомызт, дагьаашәеит.
– Акосмонавт 2!.. Акосмонавт 2!..– аиҳабы ибжьы ҿа илымҳа иҭыҩуан.
– Сӡырҩуеит.
– Зҿумҭуеи?.. Иҟоу саҳәа!
– Анышьа-камера ҭарчны, хыхь схалароуп, арахь сахьтәоу сызгылом.
– Акамера уҭыԥ аҿынтә ишҭаурчуа ухамшҭааит: аҳәынҵәра унагәҭасуеит ауп, –
аниҳәа, аҳәынҵәра дагьынагәҭасҵәҟьеит, алашарагьы иаҵәаӡа иакит, анышьа камера
шыхиаз адырра иҭо. – Уажәшьҭа иуулак уҭыԥ уахыҵроуп, уҳәазаны акәзаргьы, анышьа
зыҩноу акамера уҩналароуп. Уахьыхьанҭоу џьоумшьан, жәа-шықәса инареиҳаны, капан
умаӡамкәа, ажәҩан ахызаара ус баша-маша уннажьуам, иухашҭма? Амала, Адгьыл аҿы
акапан иумоу уашьцылаанӡа, уа узтәарым, аҳауа цқьахь узцәырҵыр ирласны ушьара
уқәлашт.
Ихдырра ицәыӡыр ҳәагьы даашәеит, акәымзар аиҳабы иеиҳәақәаз зигәалашәеи?
Акраамҭа ус дтәан иҽирҭынчырц. Уажәшьҭа ддәықәлап игәахәын, дҳәазаҵәҟьаны иҭыԥ
аанижьит, иара убасҵәҟьа анышьа-камера зыҩназ акамера аҿынӡа днаӡеит. Ашә злааиртуаз аҳәынҵәра уамак иҳаракны иҿамызт, аха аҩаӡара ицәыуадаҩхеит. Уажәы акәын
ианидыруаз уи азҭаз маҷк агха шрыхьыз. Ииулак уи инацәы нақәирӷәӷәанӡа, дзымҳәазо
дааԥсаӡахахьахын. Цәгьала избжарак акамерахь инаирҳәазеит, ашә амкырц, нас иԥсы
ааиҭеи кыхт, егьи изыбжара уахь иҩнеигаларц. Ииулак анышьа-камера днантәалан,
ишьҭахьҟа ашә анакы, даҽа ҳәынҵәрак днагәҭасит, амшын ӡгьы аҿаанахеит, ԥшьала
акамера ҭнарҭәаарц. Ёыла ианҭәы, хыхьла ахышә ҟьаҟьаӡа иаатит, анышьа-камера зкыз
ашахагьы ааԥтын, даманы аҿыҩанахеит.
Уамак дадымхалеит аиашарахь ацәырҵра, аха аамҭа уамак ицәагазшәа иԥсы
ихәлаӡомызт. Ишәара змаз анышьа дҟьаҟьаӡа дшаниалаз, иааиҿаччеит Амра… Кентавр
а-Ригель! Иара дахьатәыз Адгьыл Амраҵәҟьа! Агха рыхьзар?!! Ихшыҩ еилаԥсарызшәа,
дгазгон. Агха рыхьны, р-Адгьыл ахь ихынҳәызар?.. Мамзар ас ҩ-дунеик еиԥшны
иубахьазма? Амшынқәа узеиҩымдраауа? Ашьхақәа?.. Анаӡара ибон ашьхақәа, Аԥсны
ашьхақәа иреиԥшыз. Арҭ иаҳа шәаԥыџьаԥла ихҟьазар акәхарын, аха ашьхақәа еиԥшын.
Ма лаԥшҵашәаразар?..
Икамера нышьа дзантәаломызт, арахь ажәҩа хәыҷқәа наҵшьо агаҿахь деихар акәын.
Искафандр-хылԥа ихихыр иҭахын, арахь ари аҳауа шиныррыз издыруамызт. Дшықәиаз
цәгьаԥсышьала азжәҩак наҵишьит, нас дааҳәын, егьи аган днықәианы, аҩыза жәҩа
наҵишьыхт. Иара ус ииулак ԥыҭтрак агаҿахь дааскьеит. Аԥхӡы илҵуан, аскафандр
ахьихарԥаз изычҳауамызт. Иԥсы ааиҭеикырц, акыргьы иҽишәеит. Уажәшьҭак ԥсшьашьа
шимамыз аниба, дхәаҽаанӡа ҳәа, искафандр-хылԥа, ииулак инапаҿы иааганы, иааихихит.
Амшын ҳауа цқьаӡа илаҳалаҳауа, ихдырра ицәыӡуа, «ахақәиҭра» иоуз дарцәоу
изымдыруа, акгьы изымҳәо, акгьы имаҳауа, инышьаҿ иҽааиҵихӡеит.
Аӡы хыҵны иахьаауаз, наҟ-ааҟҟәри ԥаҩеи убарҭамызт, адунеи амҽханакразшәа, ҳәаа
амамызт, ацәқәырԥақәа ракәзар, аки-аки еихьӡо, еилаҽҽо, раҳаракыра мацара
уаршәаӡыӡарын. Игәалашәон убри ак заҵәык. Уи аԥхьа иҟаз ихаҿы иаанымгылеит.
Ацәқәырԥақәа игәыдланы дыршьуазшәа аниба, абри ԥхыӡзар ҳәа, имгәыӷкәа иԥсхьадаз,
игәы иааҭаиршәит. Иблацәа хитыр аҭахын, аха дзааԥшуамызт акраамҭа. Ихыгагаалаӡа
алашара цәгьаԥсышьала изааиуан. Иара ус уаҩԥсык ицәаара иҿаԥхьа иаацәырҵуазшәа
игәы инаҭеит. Нас уи ацәаара иаҳа-иаҳа ауаҩы исахьа аиуа мацара, иаԥхьа аӡә
дшыҟаҵәҟьаз ааинырит. Изеилкаауамызт дахьыҟаз-дахьаныз. Ибон ицәеижь акыр аԥсы
шашьаз, аԥхӡгьы илҵуамызт, амала дҭынчызшәа инапы-ишьапы изырҵысуамызт, ихы
изышьҭхуамызт, – ижьышәа аус руамызт. Дзыниаз-дзынԥаз изеилымкаауа, ихшыҩгьы
хьанҭыџьын. Ишәыз акосмонавт маҭәа аҩныҵҟа иқәхьшәашәахьаз иԥхӡы лымтхахьан,
дашьцылазшәа дҟалан, цқьа изгәаҭомызт умҳәозар. Зегь раҵкыс иџьеишьаз – иҿаԥхьа
идтәалаз ацәаара аԥҳәыс ԥшра аиуан. Акыр данааилга, уи акырӡа дышқәыԥшыз идырит.
Абри ԥхыӡымзар заҟа иҭахыз! Уажәшьҭа жәа-шықәса инареиҳаны аԥҳәыс лыԥшра
имбацызт.
– Бышԥаԥшӡоу?!! – ааимхаҳәеит, издыруадаз уигьы гәаныла иҳәазар ҳәа даахәыцит.
– Избо закәи?! – иҵаашьа ааџьалшьеит, лнапы ԥшӡақәа рыла лӡамҩа ԥшқарахқәагьы
аахылҩеит, дагьҩаҵҟьеит, ирласны дцарц.
– Баангыл, бымшәан! – иҳәеит, дҩызӡа дахьықәиаз.
Лара дааҭгылт, дахьлацәажәоз агәра лзымго. Заҟа лара дџьеишьаз аҟара, ларгьы
дџьалшьеит, амала лара иаҳагьы дшәаны, иаҳагьы уамашәа дбаны, дихәаԥшуан.
Уаанӡагьы, раԥхьа данылба, иҵегь инарҵауланы дылнырхьазар ҟаларын, уажәы илбоз
ԥыхьатәи иацзар акәхарын. Уажәшьҭа лабҿаба дшибоз, аԥхыӡ дшаламыз дырын иара
изыҳәангьы, зынгьы игәы неиҭаԥахон, иибоз агәра изымго.
– Бзусҭада?! Бзусҭада абасҟатәи иԥшӡоу аӡӷаб?!
– Сара?.. Сара Саҟәа сыхьӡуп. Нарџьхьоу иԥҳа соуп.
– Саҟәа ԥшӡа, асҟатәи сызџьаԥшьазеи?
– Ажәҩан аҿынтә улбааԥшызар, аԥсышәала уахьцәажәаз…
– Аԥсышәала?..
Аԥхыӡ далан ҳәа ҿыц агәра игахт. Акәымзар ари аӡӷаби иареи аԥсышәалаҵәҟьа
еицәажәон. Ибла аахыиҩеит, игәы дажьозар – ибла иаимырбарц. Ибла даимырбарц
ибызшәала ицәажәоз Саҟәа. Акосмос ӷбахь ишьаҿа неихигазижьҭеи, ԥсышәа имаҳацызт,
аӡәы дзимацәажәацызт, ихала игәы данҭахәыцлоз атәы умҳәозар. Саҟәа – иԥхыӡ
иалазшәа – бзиа дибахьан, ԥхыӡырла акәзаргьы, дицәыӡыр ааиҭахымхеит. Ибла хитырц
даҿын, арахь иблахаҵ гьежьуан, иибоз ҿыц ицәааран, игаган, нас ашьшьыҳәа лара дизаацәырҵхуан.
– Саҟәа?! Саҟәа – ари бара бакәӡам, сыбжьоит. Сылақәа сыржьоит.
– Уржьаӡом. Сара Саҟәа соуп.
– Ара аԥҳәыс дабаҟаз?.. Сара издыруа ахацәа зегьы ажәҩан аҿы инхеит. Аԥҳәыс
дабаанага?
– Ииҳәо закәи, Анцәа, срыцҳашьа! – лнапы хәхәақәа лгәыдыԥсала, лхаҿы ажәҩан ахь
иналырхан, лыбла гәыҭбаақәа ҩышьҭылхит. – Анцәа, дрыцҳашьа?! Аха… – иара
дааизхьаԥшын, – ухаҭа узусҭада? Ухаҭа у-Анцәазар?
– Саҟәа, ибҳәо закәи, дарбан Анцәоу зыӡбахә бымоу? Сара суаҩԥсуп бара беиԥш,
баб Нарџьхьоу еиԥш.
– Нас ас узеилаҳәеи?
– Ишԥа?
– Иушәу уаҩԥсык ишәны дсымбацт.
– Сара скосмонавтуп.
– Уи дзусҭада?! С-космополитуп ҳәа акәзар иуҳәаз?
– Бара бтәала уи дзусҭада?
– Латын бызшәала жәҩангәашәԥхьара иауаҩытәыҩсу аанагоит.
– Бара аҵара бымазаап.
– Аҳ!? – деиҭаашәеит лара. – Уара у-Анцәаҵәҟьазар ҟалап. Акосмополитра иаанаго
жәҩангәашәԥхьара, адунеи иуаҩытәыҩсоу ауп, аха цқьа исзеилымкаакәа, уи ажәҩан
иаԥшәымоу, и-Анцәоу ҳәагьы аанагозар?
– Саҟәа, зынӡа сеилабымган! Исаҳәа сахьаанагаз арбану?
– Аԥсуа идгьыл аҿы! Иузеилымкааӡеи?..
– Ус тәылак ахьӡ смаҳацт, – иҳәеит иара, иаҳауаз зынӡак ишџьеишьаз уи ала
иаарԥшуа.
– Нас аԥсшәа иалудрааи? Аиашаз маҷк даҽакала уцәажәоит, аха ҳтәыла дууп,
ажәларшьҭрақәа зегьы маҷк-маҷк рцәажәашьақәа еиԥшым.
– Иабаҟоу ари атәыла?
– Аԥсны ауми аԥсуа итәыла.
– Сеилабымган! Сахьаанагаз цқьа исаҳәа!
– Абырзенқәа ҳтәыла Колхьида ахьӡыртәит. Дара арахь раԥхьа ианықәнагала аҳ
Ҟалӷьы Ҳаиҭ иҿоуп иахьымҩахыҵыз. Иара егьырҭ аҳцәагьы дырхылаԥшуан, усҟатәи
нырра ӷәӷәак имамзаргьы, иҳәатәы иацныҟәон. Ҳаиҭ инапаҵаҟа иҟоу Ҟалӷьҭа ҳәа
дашьҭан, абырзенқәа Колхьида ҳәа аҳәара иаҳа ирзымариахеит. Ҳара ҳбызшәа
ижәытәӡоу бызшәоуп, уи анҿиаз иуадаҩыз ашьҭыбжьқәа алан, ааигәа иҿиаз абызшәақәа
раасҭа.
– Анцәа ҳрыцҳашьа! – ԥхыӡызшәа дызлаз ахҭыс амшала, хыхь иҟаз маҷк игәра
игозма ҳәа ихы дазҵаартә дааҟалеит. Саҟәа длыхәаԥшуан, аха уи нахыс илҳәоз уамак
иаҳауамызт, лызҵаарақәагьы рҭак ҟаиҵон, аха иарбан ииҳәоз цқьа игәалашәомызт, ихатә
хәыцрақәа дрымҽхаркхьан. Акыр шықәса инеиԥынкыланы ажәҩан иахьхыз баша аамҭа
ҳцәыӡит ҳәа агәрагаҵәҟьаны дыҟан. Ҿыц еиҭахынҳәит р-Адгьыл ахь, и-Аԥсныҟа
даанагеит. Амала, Саҟәа излалҳәаз ала, уажәы Ҟалӷьҭа аамҭа иҭагылан, убри
иахиҳәаарыз изыӡбомызт. Ажәҩан иакәшаны ихынҳәаанӡа аамҭа, ԥхьаҟа ацынхәрас,
шьҭахьҟа ицозма? Дзызхәыцуаз лҵшәадазшәа аниба, ихы иҭашәақәаз наҟ инаԥхьеицан,
ҿыц Саҟәа даалзыӡырҩырц иҭаххеит, лара лхаҭагьы дызлаз далылхырц даҿын.
– Зынӡа узыӡырҩӡом ҳәа сыҟоуп.
– Избан?
– Исаҳәа: уарбану уара?
– Сара… скосмонавтуп, – иҳәеит, аха ииҳәаз дагьаацәшәеит, избанзар ус
леиҳәахьан, илаҳазгьы даҽакала илыдылкылеит.
– У-Анцәоума? Ажәҩан аҿынтә илбааз аихатә ԥсаатә думпеи улбаанагама?
– Уи бара иббозма?
– Мап. Саб иоуп избаз. Убри уақәтәазар ҳәа агәра изымгеит.
– Баб инапы злакыуи? – дҵааит иара, излацәажәоз инахигарц: д-Анцәоуп иҳәар –
иалҵуаз издыруамызт, д-Анцәам иҳәаргьы, еицәеитәыр ҟалон, арахь дызҭашәаз закәыз
цқьа макьана изеилыргомызт.
– Саб абиԥарак дырҭаҳмадоуп.
– Уи ишԥа?
– Еиӷьуп аҳас дрымоуп уҳәар.
– Иарбан абиԥароу?
– Ҟалӷьаа рабиԥара.
– Уи Ҳаиҭ дишьҭразар акәхап? Баргьы шьҭрала Медеиа лаҳәшьа боуп?
– Иудырит.
– Сабаанагеи зыбҳәаз?
– Рҩан аӡиас ихгылоу Рҩан ақыҭа азааигәара.
– Уи ахьыҟоу абыкәу?
– Рҩан ақыҭа абырзенқәа Вани ҳәа иашьҭоуп. Ҳабиԥара Ҩарӡы аҳаԥы иҩаҵакны
инхон. Уажәшьҭа есааира ҳмаҷхоит акәымзар. Уара аԥсилааи абазгааи рыҵаҟа амшын
ушхыз саб Нарџьхьоу уибеит. Иара Аҟәантә даауан.
– Ибҳәо закәызеи?.. Аҟәа арбану?
– Аҟәа ҳәа ҳашьҭоуп Ҳаиҭ иҿы имҩахыҵыз Иасон ицыз аргонавтаа аишьцәа Кастори
Полидевки Диоскураа зышьҭа ркыз ҳәа иԥхьаӡоу ақыҭа еилақь Диоскуриа. Убри ақалақь
азааигәара, амшын аҿықә уқәнажьыларц агьшугмыз, саб уибан, аԥсыӡкцәа нышьак
рымхны, ихала дузнеит. Егьырҭ шәаны изузааигәамхеит, ирбацыз шхәамызт уара
узыниалаз, ухаҭагьы уеилаҳәашьа харантә ирбон. Саб дузнеит. Уа уӡхымгакәа, уара
унышьахь диасын, ииулак амшын агәахьы уигеит, уаантәи ииулак, дмыцәакәа иџьеишьоз
унышьа жәҩақәа аҵшьо, Рҩан амшын иахьалалоз уааигеит. Уаантәи, уаҩы уимырбакәа,
ҽцәак иԥшаан, иҩныҟа удәықәигалеит. Уи аахыс, хымш шҵуагьы, урҩашьны уаман,
иуҵалаз сыздыруамызт, узалымҵыр ҳәа сшәон. Саб Нарџьхьоу дышудтәалаз
дудԥсылахьан, иаҳаулак иахьа дҳариеит, шылашьцахьоугьы дыцәоуп.
– Баб сԥсы еиқәимырхар ҟамло, уаҩы симырбакәа, маӡала сааиго-аҽакуа,
исылихыузеи?
Ак лҳәарц даҿын, аха амц лҳәар – илзымҳәозшәа, аиаша ацәыргара лылымшозшәа,
дааикәакит. Уажәшьҭа Саҟәа лыԥшӡашьа иаҳа ибартә дҟалахьан иаргьы. Маҷк дзымцәажәо лаашанхара ихы иаирхәан, дааимидеит. Лцәалжь апашәреи аиқәареи еимаркуан,
илыцымызт, иагьлыгцәамызт, лхахәы жәпан, еиқәаҵәан, дауцәоуп уҳәо дыҟамызт. Иара
изын дыблахкыган. Зынгьы раԥхьа бзиа иибахьази лареи еиҿаирԥшырц далагон, аха
Саҟәа иаԥхьа дгылан, уи илыдикылашаз иҿаԥхьа дааиуамызт. Данынылҿаԥш нахыс бзиа
дибеит, уи еилкаан, амала Ҟалӷь-ԥҳа лакәымкәан даҽаӡәы аԥхьа абра дибар, – уи
лакәызма дызлаҵәаны ииҭаххарыз? Ари ԥхыӡымкәан лабҿабахазар?! Лабҿабазар,
иабаҟаз ара Колхьида, Ҟалӷьҭа – Саҟәа излалҳәаз ала? Ҳашықәсԥхьаӡара ааиаанӡа
иҟалаз хҭысын ари ?!
Дахьиаз ауаҭах блала иааимидеит. Напыла иҟаҵаз ацәашьы ҭааӡа иаркын, убри
алашара иалибаауаз акәын Саҟәа лыԥшӡара, ҽынла иага дсирхарын. Аҭӡамцқәа напыла
ицәыз аҵла ҿақәа рыла еиқәын, џьыргәал ҩнын ааугәахәыртә. Аҭуангьы убасшәа иҟаҵан.
Адашьма ацынхәрас, нышәыргәын. Дызқәиазгьы цәарҭӷәын. Саркьа зласамыз ахышә
икылԥхон аԥҭақәа иргәылаӡсоз Амза. Игәалашәон жәа-шықәса раԥхьаҟа иибоз аԥснытәи
Амза. Арҭ зынӡаск еиԥшын. Нас дабаанагеи?
– Кавказ зышәахәа неиуа Амза!
– Избан Кавказ? Аԥсышәала Казказ ауп, – лҳәеит лара.
Убасҟан аԥхыӡи аԥсҭазаара алабҿабареи даарыбжьахахт. Амцашорагьы имазар
акәхарын, дбарџьеиузашәа ихы ибон. Ҩ-мрак рыбжьара ианысыз ҿыц дахьыҟаз
даанагеит, аха ишԥаҟалеи абасҵәҟьа? Дахьынтәадәықәлаз дхынҳәит иҳәаргьы,
иааигәалашәахт иахьа ихы иҭашәахьаз, – ҩба-хԥа нызқь шықәса аамҭа шьҭахьҟа
ихынҳәрызу? Даҽа дгьылк ахь уԥыруеит ҳәа аниарҳәа, афантастикатә литература
аԥхьара иҽазикит. Данахьымӡа, акосмостә ӷбахьы игеит, амҩан даԥхьаларц. Урҭ рҿы
имҩаԥысуаз аԥсҭазаарақәа р-Адгьыл аҿы иҟаз аԥсҭазаара акырӡа иаԥысхьеит.
Ацивилизациа ӷәӷәа змаз ауаа рахь акәын иахьыԥыруаз. Иара дзықәшәаз иагьлакәмызт,
иагьҵабыргымызт, макьана ԥхыӡын.
– Сычмазаҩхеит ҳәа сыҟоуп, Саҟәа? – иҳәеит иара.
– Аԥша улалазар акәхап, ариабжьарак амшқәа бзиан, иагьшоуран, иахьыҟала
сыздыруам, аха аӡынра аҽазнакхьеит, ахьшәашәара аҿоуп адәахьы, арахь уара аӡы ухын
акраамҭаӡа, ухы узымдыруа.
Ахьшәашәара иара уамак дацәшәомызт, ишәыз аҩныҵҟа атемпература еснагь
еиԥшын. Иԥынҵа маҷк еихачын, акраамҭа ажәҩан дахьхыз ижьышәақәа кәадан, аныҟәара
ааигәа дзашьцылашамызт, дгьылк аҿы даанагаҵәҟьазар, аха урҭ ракәӡамызт ихьааз, иара
дзыцәшәоз ихы еивысыр ҳәа акәын. Иибози иаҳауази убасҟатәи деиларгон, уамак
инымԥшырц даҿын акәымзар.
– Абас амш шыбзиаз, – даҿын лара, – саб Нарџьхьоу аҩны уанааига ауха
илеилахәлан, идыды-мацәысит, хьҭахеит, ақәа кыдхаҽа аҿыланахеит, ишнеиуаз асырӡҭ
алагеит, ишьҭамгылеит аха. Саб уахьааигаз азныказ цәгьарак ҟаиҵаз џьишьеит, ҳазшаз
дсызгәааит, усгьы ҭыԥ сиҭомызт иҳәеит.
– Избан?
– Арахь уара уалҵуамызт, – изҵаара аҭак ҟамҵаӡакәа, дызҿыц даҿын, – абра
дышудтәалаз маҷк дыцәалон, абра дышудтәалаз Анцәа диҳәон. Арахь ухаҭагьы уАнцәаны уибон, уеиқәирхар – Анцәа деиликаап ҳәа дгәыӷуан. Уажәшьҭа шарц агьагым, –
дааиҭаԥеит лара, – саб ашьыжь ииарҭаҿ иҽизышьҭакуам, ушааԥшыз иаҳәаны, дсыргәырӷьап, дагьсыргылап.
Лаақәҵәиимҭаз даашанхеит, адәахьынтә аӡә дшааиуаз мҩашьо. Дааҩнашылеит
деиқәан ззуҳәаша хаҵак. Иқәра аилкаара Аԥсар ицәыуадаҩхеит, избанзар иԥсҭазаараҿ
ажакьа зҿаз ауаа рацәаны иԥымлацызт. Ахаҵа наӡа ижакьа ашлара
ахьаланарҳәҳәхьазгьы заҟа ихыҵуаз унардыруамызт. Ила амца рхыҳәҳәылан, лахьеиқәрак иақәшәаз рыԥшры шрымазгьы. Уи иарӷьа напы ҩышьҭх иаргәҵысҭанӡа иҩеиган,
аԥсшәа ааиеиҳәеит:
– Сашҭа абзиара ҭоугалааит, уаҩы изымдырыз ауаҩԥсы!
– Бзиа збаша! – иҳәазшәа иуит асас, ибз иҿы иҭабо, иаԥсшәаҳәашьа изеилымкаар
ҳәагьы дшәаны.
– И-Анцәоу, иԥааимбару ҳзымдыруа иҳаниаз уиҭоуп, Ҟалӷьы Нарџьхьоу, – аниҳәа,
аԥшәма ихаҭа шиакәыз идырит. – Иухьыз сзеилкаауам, арԥыс, закәытә чмазароузеи
иумоу, умаха-ушьаха ухымхәыцуа?
Акраамҭа капан имаӡамкәан ажәҩан гәеиужь ҭбаа дахьхыз амшала, акапан иоуртә
Адгьыл аҿы даныҟала, инапыҵәҟьа изышьҭымхуа дшыҟалоз аԥшәма иеиҳәар, 2-ҷ нызқь
шықәса раԥхьа зԥсы ҭаз дшеиликаара издыруамызт. Ҿымҭӡакәа диан, иаргьы дгәыбзыӷӡа
дихәаԥшуан, дишьҭеижьҭеи даараӡа акыр ҵны дибазшәа, диҿынҵәаауазшәа. Игәы иҭаз
аилкаара ицәыуадаҩын, аха Аԥсар ихдырра ахьынӡыҟаз убасшәа ианаҳәон.
– Ацәа ушалҵыз абыржәы избоижьҭеи, агәраганы сыҟоуп ушьапы ушықәсыргыло, –
нациҵеит иара, исас ишьапықәгылара закәытә џьабааз изацлашаз изеилымкааӡакәа. –
Ёырԥхак уқәуҭәароуп, дад, умаҭәақәа ушәыхтәуп, аха уи шыҟаҳҵашаз ҳзымдырит,
иушәаҳхыр ҟалозаргьы ҳзымдырит.
– Аӡырԥха сықәсҭәартә сыҟам, иубоит, – наиаҭеикит Аԥсар.
– Саҟәеи сареи уаҳкәабоит, ус ада ухәшәтәра алшом.
– Сыхәшәтәышьас иҟашәҵареи? – иџьеишьон иаҳауаз.
– Умшәан, уцәеижь злаӷәӷәахаша Саҟәа еиҵаҵаны илымоуп, аҳаскьынқәа
ирылылхуеит.
– Быхәшәтәҩума? – Саҟәа лахь ихы наирхеит.
– Медеиа лыхәшәқәа лдыруеит, – иҳәеит Нарџьхьоу, иԥҳа анҿылымҭ. – Аҳәсақәа
иреибаҿиҵаауа иаауеит. Медеиагьы лан рыцҳа иллырҵаз акәын. Саҟәа! – ҿааиҭит иара. –
Ишәаҳҵаша маҭәақәак цәырга! Ашә бзианы иаркы! – анлызҿиҭ, иркәабоз ара дшыҟаз,
даргьы шихагылаз аӡәы ибар шиҭахымз аҟара идырит. – Саргьы ӡык аазгап.
Нарџьхьоу дындәылҵны даиаанӡа, Саҟәа шәындыҟәыршәа акы дынҭалан, ԥха
маҭәақәак аацәырылгеит. Аҩнагәаҿы амца ааиҿалкын, даҭәҳәон лхы ларҟәны, амцабз
ҩаҳаракны инеиқәылаанӡа. Лабгьы дааҩналеит, аныгала аӡырԥха иманы. Ашә алыкә
ихала инылеиҵеит, аԥхьа ус ҟалҵарц иԥҳа ишлеиҳәахьазгьы. Аԥсар ишәыз шыԥдыртышаз
нареиҳәан, уамак рнапы иамкуа-иамшьҭуа, иааԥдыртит, ирулак ишәырхит. Уи аҵаҟа
ирымбацыз аԥха маҭәақәа ахьишәыз уамашәа ишырбоз иааишәырхгәышьеит. Ҵ аҟатәи
иеиқәа заҵәы даанрыжьит. Ихәшазма иҳәо иҵәиуа раԥхьа акы ихьыршьит. Саҟәа,
массажызма дызҿыз игәахәаратә, ихы инаркны ишьапаҟнынӡа, ицәеижь лырҟәыҷуан.
Аҵыхәтәан кьынтыжә цқьак аныга инӡаалшьын, аԥхьа иқәылшьыз ахәша алалрыцқьеит,
ицәа ҿыцхазшәа аԥсы ҭаланы иныруан. Ҵ аҟатәи иеиқәа ихнаҩоз игәчамеи имгәеи заҵәык
дыркьымсит. Аҵыхәтәан ибӷа даақәдыртәан, изқәа анылрыцқьа, иеиқәа хәыҷы иашьҭахь
ала маҷк длахеит лара, арҵәаагьы ааҭлыргеит.
Нарџьхьоу, иҟалаз иаразнак ихаҿы имааизар акәхарын, иҩнапык рыла ачымазаҩ
дкамҳарц дахьикыз, азныказ ииҳәара ааиҿамшәеит, нас иԥҳа дналықәҵәҟьеит. Лара лҿы
нарҳәны дгылан. Лаб ҩынтәны длыԥхьеит, аха уажәшьҭа иаҳа ирԥшқаны. Ларгьы, лхы
лнапаҿы иааго дааидгылан, Аԥсар иеиқәа дахьлахаз лкьынтәыжә бааӡа нахьылшьит.
Ларма напы изқәа иахьықәылшьуаз дышҵысуаз иныруан. Харԥшәа маҭәа ԥшқак
ааишәырҵан, хыхьгьы иԥхаз ааишәырҵеит. Уажәшьҭа джаҟәӡа деилаҳәан шиҳәоз,
днарианы иара убас иԥхаз еиқәакгьы ҭбааӡа иааишьырҵан, иуапцәан иҳәо, хызаҵас акы
ааиқәырҵеит.
Зынӡа ддыркареит. Убасҟатәи дааԥсан. Ишәырхыз имаҭәақәа иааигәара иҟазарц
днарыҳәеит. Уи, цәгьарак аҵан ҳәа иазымхәыцкәа, иақәшаҳаҭхеит. Есымша абас шизырулоз, амала ацәеижь арҟәыҷра, амассаж акәын дызҿыз, иҵегь ирӷәӷәаны ишыҟаҵатәхоз
иҳәеит аԥшәма. Иара даҽа хымш-ԥшьымш иԥҳа длыцхраауан, нас, излеиҳәаз ала,
ачымазаҩ ихала дҩықәтәон, ус хәыҷы-хәыҷы ддыргыларц ргәы иҭан. Уаанӡа ачҳараачҳара аҭахын. Агәамҵра акәын ачымазарақәа иреицәаз. Арҭ ртәала иара деилакит ҳәа
ихәыцуан, аха дзыхҟьаҵәҟьоз абардыруаз, рыхәшәтәрақәа ихәарын аиашаз. Еиҵарԥхьа
хкқәагьы Саҟәа иаалган, руак ҿаҳак инҭаҭәаны, ларма напы ихы инаҵалҵан, иҩышьҭхны,
ларӷьа напала иқьышә инықәылкит. Ҿамҩак лалбааидеит, аимҳәарагьы даахҭанакит,
иҿихырц егьигымхо. Ииашан, агьама бааԥсын, иуадаҩын ажәра. Иумжәыр ҟалом ҳәа
дихагылан лаб. Ииулак даҽа ҿамҩақәак лалбааидеит. Имгәа инархьма иҳәо, иҩныҵҟа
иӷрагьежьит. Уамак мҵыкуан, даҽа хкык илыржәит, уигьы – акаамеҭ.
– Уԥсы ааиҭак, – иҳәан, Нарџьхьоу дындәылҵит. Иԥҳагьы ихы злаз ахчы
аалырҽеизшәа лун, лаб днаишьҭалеит.
Ахышә ала ибон ашҭаҿ рҩыџьегь шеидгылаз. Аказы длызҵаауан, лара лхы ларҟәны
аҭак ҟалҵон. Длаӷырӡышозшәа ибон Аԥсар. Еилкаан, рҩыџьегь анихагьежьуаз, уи
илыхьыз еиликаарц дшыхҭеикыз. Аԥсар ихы ԥхеишьозу, ихьымӡӷишьозу, ихы рыцҳаишьозу, ицәымӷзу изымдыруа, имала даақәхеит, издыруадаз урҭқәа зегьы изеицылазаргьы.
Ҭынч диан. Ицәеижь неимызакны аԥсшьара иаҳәон, илацә нҭаауан еиԥш, ашә аатит.
Гәыблаа хәыҷык ахәыи ӡынҵәаки анҵаны, илыма Саҟәа дааҩналан, иаԥхьа ҟәардәк
инықәлыргылеит. Даҽа ҟәардәк даахан, изааигәара лхала даатәан, лнапала акриҿалҵарц
лҽыназылкит. Иаразнак ԥыҭк иҿалҵарц изеицәахар ҳәа дшәаны, маҷ-маҷ аҿаҵақәа иҿы
инҭаҵо, дмыццакӡакәа дидтәалан. Ибла дхыԥшыломызт. Лыбла анҭаԥшра дахгәаҟәа,
дылҿаԥшуан, лара уаҳа лылахь ааиҵыхны дихәаԥшуамызт. Аҵыхәтәан аҵәа, ацәа
ахыхны, са-са иҿы инҭалҵахт. Уажәшьҭа дцарц лҽаназылк, лнапы ааникыларц, инапы
дҩахеит.
– Иухьи? – лҳәан, инаргәыҵа лнацәкьарақәа нанылҵеит.
– Быҩны сахьыҩнанагалаз бцәымӷыума?
– Мап. Ус иубартә сныҟәама? Сызуцхраауазар ҳәа саҿупеи. Сабгьы дгәаҟуеит,
иумбаӡои? Арахь ари уажәшьҭа сара исыҩным.
– Избан? Хаҵа быҟоума? Ёӷаб ԥшроупеи ибымоу?!
Ҿылҭуамызт, амала лнапы ааимылхит.
– Исаҳәа бзыршәаз!
Деиҵалазшәа ибеит, маҷкгьы дааҵыс-ҵысит, инеималымҭәандаз иҳәо. Лара лхы
лнапаҿы иаалгон. Ари аԥҳәыс ҿа ҩныҵҟала дыӷәӷәан. Ас уаҩы иимбо амчра злоу акыр
иақәшәахьаз, акыр зыхҭысхьаз, акыр збахьаз лакәзар акәын. Дзусҭаз еиликаар иҭахын,
аха дизымаӡан. Ларгьы лдырра заҟа иҟаз аҟара дылзымаӡахозар акәхарын. Аус злаз лара
ԥыҭрак деиликаар алшон, аха лара зынӡак дылзеилымкаар ҟалон. Ишԥеиҭахыз
дшынеибакәыз дылдыруазар!
– Уара угәчамақәа рыбжьара иҩаҳаракны, умаҟҿаҳәара шыҟоу, монета ҟьаҟьак
инаҟараны, аншьан умоуп.
– Ааи, исымоуп! – даагәырӷьеит иара, зегьы еиликаазшәа. – Нас уи бзацәшаәрызеи?
– Ҳара, аԥсуаа, ак ҳазԥшуп, аха иҳазԥшу сыздыруам.
– Ус зыбҳәеи?
– Аԥсцәаҳақәа рхылаԥшҩы анцәахәы Нефеда лԥеи лыԥҳаи, ранԥса иҭалмырхарц
ауаса рзыналышьҭиҭ. Уи баша уасамызт, ахьтәы уасцәа аман. Нефеда лыԥҳа хара
дазымгеит, аха аԥсҭҳәақәа иргәылсны, лԥа Фрикс Ҟалӷьҭа даанагеит. Убри ахьтәы уасцәа
дашьҭаланы, дааит Иазон. Ҳаиҭ иԥҳа Медеиа Аԥсны лԥсахит. Иазон диццеит, уи ала
илышьҭалаз лашьа Аԥсырҭ дҭалырхеит Аԥсырҭа аҭыԥан. Убри аахыс Колхьида аилаҳара
иалагеит. Аԥсуаа рнаҩсан, уи Аԥсырҭа аладаҟа, инхоз алазаа ҳалалан, ҳдырҩашьарц
иаҿуп. Понт аҳәынҭқарра анапаҵаҟа ҳнанагеижьҭеи, ҳҭагылазаашьа еиҳагьы еицәоуп.
Уажәы, Фрикс жәҩанла иаара еиԥшны, ажәҩан иалҟьаны, аихатәы ԥсаатә ҳазтәеит. Уи
дақәтәазар ҟаларын ҳәа иҳаԥхьаӡоит д-Анцәоу дԥааимбару ҳзымдыруа иаҳҭааз,
зыбӷаӡараҿ аншьан еиқәаҵәа змоу ауаҩы. Уи иашьҭахь ҳазқәшәараны иҟоузеи?
– Саншьан усҟатәи бзацәшәазеи?
Ирмаӡаны ирҵаула даақәыԥсычҳаит Саҟәа. Лгәы ак ҭыхон, арахь изцәырылгар
лҭахымызт. Дҩагыланы дцаргьы цәгьа илбомызт, арахь игәы иабарыз лзымдыруазу
имала иааныжьра лҭахымзу, илцәыцәгьазу изеилыргомызт. Дызҭашәаз аилымкаарақа
ддыргәаҟуан, арахь лареи иареи изеилибамкаар, зегьы ицәымаӡаны ицәынхон.
– Иазон Медеиа диқәшәеит, аха сара ус уаҩы дыснымиацт. Шәтәыла иаԥырхагоу
акгьы сзыҟаҵом, самыцхраауазар. Ахьтәы уасцәагьы сашьҭам.
– Сыздыруам исҳәара, аха сцәалашәарақәа ҽеим, иакәым акы ҳаниар ҳәа сшәоит. Ас
иаалырҟьаны ҳзызԥшым акы анаабалак ашьҭахь, ҳгәы иҭам ҳхы иҭам ахҭысқәа
цәырҵуеит. Умбои, уажәшьҭа ӡынрахарц агьагымызт, аха иаалырҟьаны, Амра кажжы
иԥхо, амшқәа бзиахеит. Уара зыбӷаӡараҿ анцәахәы Иунона Монета лмонетак иаҟараны
аншьан змоу уҳазлыбааит. Ԥхьаҟа иҟало азы ҳгәы ҳҽаннаҵошәа, амш бааԥсхан, асгьы
ланашьҭит.
– Бгәы ахьыбсырхьо сҭахым.
– Мап, ус акәым сара сышхәыцуа. Ас ак аныҟало ҳахәҭак ҳамнахуеит. Абырзенқәа
рдоуҳатә беиара ҳазкылыргашәа ицәажәоит.
– Урҭ рҵара ӷәӷәала ибымоуп, беиарами?!
– Урҭ рҵара заҟа исоуаз аҟара, сыжәлар рбеиара ахә ҳараскуеит.
– Иахьцалак, абырзен ҵара бмыхәеи?
– Аха ҳрызхәыцп урҭ сыжәлар ирымырхыз. Кастори Полидевки шьҭахьҟа
ианыхынҳәуаз Аҟәантә иргеит ҳара ҳанцәахәы Ареиааи ибаҟа. Уажәы уи ҳара ишаҳтәу
аӡра иаҿуп, аха Еллада баашк аҿы уи абаҟа цәахны ирымоуп аибашьреи ари анцәахәы
Ареиа ахьӡтәны. Абрыскьыл изкыу аҳәамҭа Прометеи иҳәамҭа алырхын, адунеи
иахдырҵәеит. Иара убас заҟа…
– Иахьа Аԥсны иаҭагылазаашьоузеи? – дҵааит Аԥсар, «Аԥсны» аниҳәоз игәы
инархьуа. Иабаҟаз иара иидыруаз Аԥсны!
– Понт аҳәынҭқар импыҵакыуп. Еллада хҵәаны ианаауаз ишьақәдыргылаз аҭыԥқәеи
ҳареи ҳаишьцылашәа ҳҟалахьан, ҳаиҭанеиааиуашәа ҳаҿын, уажәы даҽа хҵәацәак
ҳзыҟалеит. Зегь раԥхьӡа убарҭ ирхылҵшьҭроу роуп Понт анапаҿы инеиуа. Понт – зегьы
ҳзырбжаз… схаҭагьы сзырбжаз.
– Саҟәа ԥшӡа, – акы ицәа иаалашәеит, лхаҭагьы дшыбжаз аалҳәеижьҭеи, – бхаҵа
иахь бзыҟами?
– Уи иҩнаҭаҿы аангылашьа сымамызт. Понт даӷоуп ҳәа дыԥхьаӡуп. Аҟәа абахҭа
дҭакыуп. Схәыҷқәа рҩыџьегь раб ианшьцәа рҿы иҵәахыуп, уаҩы иахьизымдырша шьха
қыҭак аҿы иҟоуп. Схаҭа саб иахь сааргеит. Ҳаидырымбаларц ҳаиҟәыршеит. Уара уда
аӡәы игәраганы иасымҳәацт ари аӡбахә. Митридат илеишәа бааԥсуп, уаҩы дишаҭом.
– Дарбан Митридату? – ихәажьы қақаӡа иҩеилагылеит.
– Митридат VI Евпатор Дионис, – ихашҭқәахьаз аҭоурых хҭысқәа игәалалыршәон,
лара лгәанала абригьы дузымдырӡои, баша у-Анцәоума ма уԥааимбарны ҳухәаԥшуама
аҳәон лҿаԥшылара.
– Саҟәа, сеилабымгандаз! Понт аҳ Митридат VI Аҟәа дыҟоума?
– Убасҵәҟьоуп, – даагәырӷьеит маҷ-саҷк еилиргозшәа анылба. – Иаҳра еилаҳарц
агьагым. Ар еизигоит, Аҵсны дааны. Ҟалӷьҭа хҿыхгас иоур цәгьа ибом, Боспорҟа амҩа
дықәлаанӡа.
– Бхаҵа аӷас дзыҟаиҵеи?
– Уи аҭоурых дууп. Уара уԥсы ушьароуп. Умчқәа еицҳарӷәӷәар, ирласны ушьапы
уқәгылап.
Дааиуан аԥшәма. Саҟәа лаб ашә изаалыртит. Иара ачымазаҩ иаԥхьа дааҭгылеит.
Уажәы ихы-иҿы даҽакала, иаҳа иааԥсаны, илахьгьы еиқәны, Аԥсар иԥшәма дибон.
Ишьарҵаз ашьамҭлаҳә дуӡӡақәа ихьынҳалазшәа, дахьышьҭаз Нарџьхьоу игәнигон ҳәа
асас игәахәыртә, уи дихәаԥшуан. Аб иԥҳа ддәықәиҵеит, уажәшьҭа уаҵәынӡа ус
шлымамыз заа иналаҳәаны. Иара имаҵуҩык илирдырхьан ачымазаҩ дышрымаз, уи дааихылаԥшрын, лыбзгьы лҿы аҭакышьа здыруаз аӡә лакәын.
– Снышьа абаҟоу? – дазҵааит, ахацәа рхала ианааизынха.
– Ҿыц амшын гәы ухылоума? – дааччеит аԥшәма.
– Сшьапы сшаақәгылалак, – иҳәеит.
– Амшын аҿынтә ажәҩан ахь ухаларцу?
Аԥсар иҿымҭра игәаанагара шиашаз инардырзар акәхап, аԥшәма иччаԥшь
ааиҿабеит. Иблақәа рҽаадырҭбааит. Ашәара наиҿықәлан, дхагамхандаз игәахәуа,
ачымазаҩ уи дизԥшуан. Ддәылҟьара дыҟоуп шиҳәоз, егьи ихы инапаҿы иааигеит.
– Џьара иҵәахыуп, – иҳәеит иара. – Иануҭахыу иахьуҭахыу иҟалоит. Уаанӡа уиарҭа
уагәылҵроуп. Умҩа ахьхоу саҳәеи!
– Амшын схылап. Уи агәы ҭбаауп, иаҳа ахақәиҭра уоуеит адгьыл аҿы аасҭа.
– Ишԥа? Ахақәиҭра соуеит ҳәа мацараз амшын ухыларымызт.
– Доусы еиӷьеишьо алимхуеи.
– Уԥсы шьа! – иҳәан, иаҳаз иахиҳәаара дақәымшәо, днахынҳәит.
Адәыхьы аҳәаҳәыҳәа асы леиуан. Нарџьхьоу дынҭгыла-ааҭгыло, дынкахәыцуа
днеиуан. Зыуа-зҭынха ирылхәдахаз ауадалық диеиԥшнишьалозар акәхарын. Уи игәы иҭаз
инижьыз иабеидыруаз, аха ихаҭа ихы убас иԥхьаӡозар ҟаларын, убри акәхарын иара ус
агәаанагара изкашәазар ҳәа Аԥсар дзазхәыцыз.
Имала данаанха, еиҳагьы аԥхыӡ далазшәа, дҭашыҩкны даақәхеит. Зны иАдгьылҵәҟьа даҟәганы, абасҟатәи ахара ахьыбжьаз имацара дахьыҟаз даарыхьҭшьит.
Ара дзықәшәаз ауаа данаарызхәыц, ихалаҵәҟьа дахьнымхаз игәы ааҟанаҵагәышьеит.
Аха абасҟатәи ихараз дгьылк аҿы иара дызлыҵыз рҭоурых лабҿаба иахьиаҳауаз ихы
еиқәшәамызшәа инарбон, убри акәын даазлашәаз зегьы аԥхыӡрахь изирхоз. Иблахаҵ
гьежьуан. Убасҟан игәы иааҵхеит ари Адгьыл аорбитаҿ ихыз акосмостә ӷба иҭатәаз
иҩызцәа. Ииулак инапы наргӡаны, икосмонавт маҭәа ахьышьҭаз аимадага ҷыда хәыҷы
даахан, илымҳа инадикылеит.
– Акосмонавт 2!.. Исҳәо уаҳауама? Акосмонавт 2…
– Исаҳауеит… Сара акосмонавт 2 соуп. Исаҳауеит.
– Анцәа иџьшьоуп!.. Уԥсы ҭазар асҟаамҭа адырра зыҟаумҵазеи? Ҳашуцәшәоз
узымдырӡеи?
– Саҭамыз! Ус сақәшәеит. Сышәхьаауа сыҟам.
– Иҟоу умҳәалои!..
– Ашықәсқәа баша иҳарӡызар ҳәа сшәоит. Ҳ-Адгьыл ахь ҳаиҭахынҳәызар ҳәа агәра
сымам.
– Аԥхыӡ уалоума?
– Аиаша уҳәазаргьы ҟалап, зынгьы ус сгәы иаанагоит.
– Узықәшәаз саҳәа!
– Аԥсныҟа схынҳәит, – убри ауп сзықәшәаз, сагьеилазгаз. Амала ажәытә Колхьида
сахьыҟоу, аамҭа шьҭахьҟа ицеит. Иҟалаз сзеилкаауам. Изласаҳаз ала Митридат VI
иҽҭыхны дрылоуп.
– Ауаа урықәшәаҵәҟьама?
– Убри ауп исыхьыз.
– Алаԥшҵашәарақәа! – Аԥсар иаҳауеит акосмонавтцәа руаӡәк ибжьы, аха уи
дарбанҵәҟьаз изеилкаауамызт.
– Иҟалап ус акәзаргьы, аха ауаа лабҿаба срацәажәон.
– Акосмонавт 2, усзыӡырҩы! Уи Адгьыл ус иаҟазшьазар ҟалоит, иаҳҳәап, даҽа дгьылк
аҿынтә уа уанақәшәалак, иубахьоу иуаҳахьоу ауааи ахҭысқәеи убазшәа уҟалозар. Дара
рԥсы ҭаны, напыла уркьысыртә иубама?
– Сыркәабеит, амассаж сзыруеит.
– Ус акәрорт уақәшәазар, ҳаргьы ҳамлыбаауеи! – дыччеит аӡәы.
– Акыр ухьуама? – дҵаауеит аиҳабы.
– Маҷк сгәы бзиам.
– Ихы еилагазар?! – дшәаны ибжьы иаҳауеит даҽа космонавтк.
– Шәхы неидкыланы шәаахәыцла схы еилагоу еилагаму, иҟалаз саргьы исзеилыргом.
– Арахь дҷыгәӡа дцәажәоит, – ибжьы иаҳауеит ишәаз.
– Иибаз агәра игару имгару изымдыруа, анализ ҟаиҵоит, ус анакәха дхәыцыртә
деибгоуп, – иҳәеит аԥхьатәи.
– Акосмонавт 2, – акосмонавт 1 ибжьы иаҳауеит. – Ҳара ҳамхынҳәӡеит шьҭахьҟа, уи
агәра ганы ҳаҟоуп. Ауаа уқәшәазар, цқьа урацәажәаны, иҟоу иану еилкаа! Ҳаргьы уахиҽни ҳхәыцлап. Уҩызцәа гәыԥ-ҩык иахьеи уахеи удырра ҳшазԥшу ухоумыршҭын.
Ашә аӡәы дшаадгылаз гәеиҭан, акосмостә ӷба ашҟа адырра ҟаиҵеит, аимадара
ԥимҵәар шыҟамлоз, аиҳабы «избан?» ҳәа аҵааха иоуаанӡа, ирласны аибадырга ирцәеит.
Ашә даалагылт ԥҳәыск. Уи рмаҵуаҩы шлакәыз агәра изымгеит, – уаҳа иӡбахә уаҩы иарымҳәацызт, Нарџьхьоу излаиеиҳәаз ала.
– Абзиара иақәшәаша! – ҿаалҭит лара, иаргьы аԥсышәак иҳәазшәа иуит. – Ахәшәқәа
усыржәроуп, акрыуҿасҵаанӡа.
Бзиоуп ҳәа ихы ааирҵысит. Арахь димбеижьҭеи акрааҵызшәа, Саҟәа даагәхьааигеит.
Уи ахәшәгьы илыржәрын, лнапалагьы ҭынч акриҿалҵарын ҳәа дыԥшын. Ари бзиабаразар
ҟаларын, аха ус баша-маша цәаныррамызт, уаҩы дызқәымшәацыз ҿыгәҳәааран, уаҩы
дызқәымшәацыз акәын усгьы дызҭагылаз.
– Саҟәа лхаҵа дызхаҭаркыз цқьы исабҳәар сҭахын, – иҳәеит иара ахәшәқәа
анилыржә.
– Ус ала адыррақәа уҭара азин сымаӡам, – лҳәан, иааҿаԥылҵәеит.
Есышьыжь Саҟәа лааира, ицәа-ижьы арҟәыҷра данбалаго ҳәа длызгәаҟуа, дазԥшын.
Изхара длацәажәагәышьон, усҟан жәабжь ҿыцс акрыҟазар еиликаауан, уи адагьы ихаҭа
ҩныҵҟала дналҿымцәажәар амуа днеихьан. Нас дшыгәхьааигоз уахыки-ҽнаки мҩасуан,
лмизан ҵкы кахәхәа анахьԥшра даҽазнык дахьӡарызу ҳәа дыԥшны. Нарџьхьоу иакәзар
зны-зынла дныҵахәашәа дцалон, дауаан илахь шеиқәыц еиқәны. Инықәҳәашәа иаҳауаз
иҳәалон, аха ус инҭкааны акгьы далацәажәомызт.
Аԥсар имаха-шьаха ихәо иалагахьан, раԥхьа Саҟәа, ма амаҵуҩԥҳәыс, зынгьы
рҩыџьегь ицырхрааны дҩықәтәон. Дышнеиуаз дгыландаз иҳәо дҟалеит, имала, уаҩы имырбакәа, дгыларцгьы иҽазикхьан, аха иуаҭәақәа ҵысуан, дкаҳар аҵкыс игәахәын, ҭынч
днықәтәеит. Ус Саҟәа лхала длыргыларц лҽазылкит. Амаҵуҩы длыцырхырааны,
диҵагыла дҩалыргылеит. Маҷкгьы днеиҭаҵит. Иахьатәиала ишазхаз ааилырдырын,
шьҭахьҟа днадыриеит. Убасҟан ажәҩан ахь дыԥрызшәа ихы ибеит. Уи аԥҳәыс
дышлаҭабрыз издыруамызт, дыигәыдиҳәҳәаларц иҭахын.
Есымша инеиҭаҵра маҷк нациҵарц лҭахын, ус ԥшьшьала длыманы аҩны дыҩналт.
Ҽнак шьыжьымҭан данааҩнашыла, ахышә аԥхьа аҟәардә дықәтәан. Зны даашәеит лара,
нас даагәырӷьеит. Аранӡа ааира закәытә џьабааз иадибалаз ихаҿсахьа ианыԥшуазар
акәхарын, шьҭахьҟа дналгарц лыӡбеит, амала ара хәыҷӡак даатәаны, адәы иқәжьыз
аҵыхәтәантәи аслеирақәа руак ибла шизаҟәымгоз анылдыр, лҽынасҭха днагылан,
дизгәаҟуазшәа дизԥшуан.
– Саҟәа ԥшӡа!..
– Ус соумҳәалан, – лҳәан, лырԥшӡага нацәа лқьышә инадылкылеит. – Уахьынӡашьҭаз
ҿысҭуамызт, аха уеиӷьхо уалагеит. Умбои, сара сыӡӷабым, схаҵеи схәыҷқеи ыҟоуп.
Медеиа илыхьыз сыхьыр уҭахыума? Ма сыжәлар ирзеицәоу уск сымхаҟаҵарц уҭахыу?
– Ус сымҳәеит, – ибон лара лхы шылҟажоз. Аԥхӡы хьшәашәаӡа ианааиқәнаҭәаз,
иԥштәы иҵегь иԥсахзар акәхарын, дҩалыргылан, днаган дышьҭалҵеит. Лара лыбзиара
ҳәаак амамызт, иара дылҿынҵәаауа диҭахын, аха иара дылҭаххартә илзыҟаиҵахьаз
ыҟамызт, игәы дажьозар ааигәахәт. Реицәажәара даҽакахьы иниаигеит. – Саҟәа, схаҿы
зласрыцқьаша далақьк сҭахыуп. Ирццышәны ихыу ҳәызбак, – нациҵеит, адалақь закәыз
лзеилымкаар ҳәа дшәан. Ижакьа иҿассы дҟалахьан. Ус дахьылбоз Саҟәа еиҳагьы
дылзааигәазшәа иныруан. Лмаҵуҩгьы убасшәа дибон, ҿылҭуамызт аха.
– Иамаҳхыргьы бзиан, аха адәахьы удәылымҵӡакәа, аҩны уҩнатәазаауама?
– Жакьада сдәылҵыр ҟамлаӡои?
– Ара ижакьадоу хаҵа дмаҷуп, еиҳаракгьы аибашьра анцо. Улаԥшықәырҵацәар
ҳҭахымызт, арахь ужакьагьы еицгәарҭар ҟалоит.
– Ибҳәо сзеилкаауам, шәхацәа ржакьа рҿазар, сара стәы иаҳа изеицгәарҭари?
– Ус сгәы иаанагоит, – лҳәан, изҵаара ҭакда изаанлыжьит. – Уԥсы шьа, иахьа ашьаҿа
ӷәӷәа ухала иҟауҵеит, – амассаж изыҟамҵакәа, днахынҳәит. Лышьҭахьҟа ԥшьшьала
иныдылҵан, лхы лыкәаҽ, дҵәыуазма иҳәо, аграпра данын, ихьанҭыџьӡа акы лгәаҵа
иҵаҵаны.
Уи лҟазшьа лгәамԥхазу, лара лҭагылазаашьа иара ихымҩаԥгашьала еилылкаарц
даҿызу, Саҟәа лхаҭа даалышьҭзу изеилымкаауа, амаҵуҩԥхәыс дыццакы-ццакуа даауан.
Ашә ааимԥааны, дааҩналт. Иара дшышьҭац данылба, ҩымш раахыс иҿыцны илҭоз
еиҵарԥхьақәак илыржәит. Ихәы аалгарц дцеит. Даныхынҳәуаз, агәыблаа ианҵаны, акәац
жәы ҽыҭки, кәтыжь гәышԥыки, ахәыӡ иалхыз абысҭеи аалгеит, ирҩаз шәырқәакгьы анын.
Акраамҭа акәац иҿарҵомызт, хәыҷы-хәыҷла ифо даналага, ишизеицәамхоз анырба,
иамеигӡакәа ирҭон, ирласны имч ҭалоит ҳәа.
– Аказы сбыҳәарц сҭахыуп, – дааникылеит Рамса, ус лыхьӡын лара, ихала акрифо
далагазижьҭеи, ихәы нықәыргыланы дцон азы. – Сжакьа замшәымхуеи?
– Ижакьадоу хаҵак дубаӡом азы.
– Иабаҟоу, сжакьа шысҿоу сдәылыжәгаргьы шәҭахымеи.
– Макьана удәылҵратәы уҟоума?
– Сыҟоуп. Иахьа схала сыҩнан, адәахьгьы сцарц саҿын, аха Саҟәа илҭахымызшәа
збеит.
Даақәыԥсычҳан, иахылҳәаара дақәымшәо, лхы аарҵысны, днахынҳәит. Иифашаз
иҿахьы иааиуамызт, арахь ишыԥхаз акрифаларц иабжьалгахьан уи аԥҳәыс џьашьатәы.
Иаго-иамго, ихәы инап аиркын, дымццакӡакәа агәыблаа ҭаирцәит. Уажәшьҭа иԥсы ишьеит
анигәахә, ашьшьыҳәа деихеигәо дҩагылан, аҩны дааҩналеит, зынгьы аҭӡамц еиқәарақәа
куа, зынгьы дыбӷаӷо. Ирласны ашьапықәгылара дахгәаҟуан. Акыр дыӷәӷәашәагьы ибеит.
Агәыблаа лгарц, амаҵуҩԥҳәыс дааиуазшәа аниба, итәала дыццакшәа, дышьҭалеит.
– Угылахызма? – дҵааит лара. – Уи цәгьам, амала ҳалаԥш ухымкәа уахьгыло макьана
иаҳҭахым. Адәахьы сдәылҵуеит ҳәы зынӡа уҽазумкын. Саҟәа дургаауеит, – нацылҵеит,
гызмалрыла маҷк инаҵшьшәа.
Лара данца, арҭ аҳәсақәа рҩыџьеи иареи иахьа иааибырҳәақәаз цқьа игәаларшәаны
даарызхәыцырц, ихшыҩ ааизиркәкәеит. Ицәыуадаҩын агәаларшәарагьы, урҭ
реиҿарԥшрагьы, аха ихы дақәымчуан. Еилкаан ихиҿы рыцқьаны аӡәы дибар рҭахымызт,
зжакьа амхыз дзыусҭадаз ҳәа изкылԥшыр алшон. Ижакьа еицгәарҭар ҳәа дшәон Саҟәа.
Избан иара ижакьа иаҳа изазкылԥшрыз? Утәаргьы усшьуеит, угыларгьы усшьуеит
зырҳәаз диҩызахеит. Убри азҵаара аҭак Саҟәа лҿынтә ианимаҳа, Рамса илирҳәарц
далагеит, уигьы инахылга-аахылгеит, макьана адәахьы дцартә игәабзиара шыҟамыз
ирдырны. Уи, иҿыцыз еилкаарак илымҭарц, ишлылыбжьахьаз дырын.
Ашьамҭлаҳә ишьарҵазшәа ихы ибон. Имч ҭалар, ма иҽӡаны дцарын… аха дабацоз?
Ари атәыла заҟа идыруаз аҟара еиҳангьы издыруамызт. Аиашаз, ари атәыла
изыԥхыӡҵәҟьазар? Абасҟатәи аамҭа аԥхыӡ иалахашаз дзусҭадаз? Иагьзакәытә ԥхыӡзеи,
ауаа драцәажәозар лабҿаба, адәахьы асы леиуазар, ишьҭыҵуазар? Ичымазара
рыхәшәтәуазар, игәабзиара еиӷьхозар? Ажәҩан ихыз иҩызцәа дрымадазар? Ахҭысқәа
аки-аки еишьҭагылазар?
Аамҭа наскьацыԥхьаӡа, игәабзиара аиӷьхацыԥхьаӡа, иаҳа-иаҳа ихәыцшьа ҵаулахон.
Уи бзиан ихшыҩ аҽарыцқьозар, акыр иԥсҭазааратәыз амҩа дықәлар, акырӡа ишәарҭан
лаԥшҵашәарала иҵаулахар. Иара рыгәҭа дыбжьазшәа игәы иабон. Ихәыцрақәа
дшеимдырххоз, ԥхыӡк дынҭанагалеит. Аҽны дахьылаҩеиз дарааԥсахьан, ӷәӷәала
дарцәеит, иԥхыӡқәагьы игәаламшәартә еиԥш. Данааԥш ацәашьы ҭааӡа иуада арлашон.
Амаҵуҩԥҳәыс лакәын иаԥхьа ихәы ҿыц иаақәзыргылоз.
– Иахьак ушыцәаз лашьцеит, – лҳәеит лара, дагьынахынҳәит.
Ифатә ласын, уахыла дарцәомызт ҳәа ирацәаны иҿарҵаӡомызт, акәац мцхәы
идикылар руамызт. Акрыфаны данаалга, уамак мҵыкәа, ашә аатит. Амаҵуҩԥҳәыс лакәын
дыззыԥшыз, уажәааны уи лакәын иааилоз. Саҟәа дааҩнашылеит, маҭәақәак лыманы.
Дҩалыргылан, ибзианы дшеилалҳәоз аагәеиҭеит. Иаргьы ҿымҭӡакәа длыцхраауан.
Аҵыхә-тәан, акәымзцәа калԥадқәа илархаргыланы, аимсқәа ааишьылҵан, ажәцәеимаақәа
нышьҭалҵеит, ишьапқәа нҭаирԥарц. Арҭ амузеи аҿакәын иахьибахьаз. Ааҷала иааибалыркын, дҩалыргылеит.
– Абал ахь сыбгома? – дааԥышәырччеит иара.
– Уи закәи? – иааџьалшьеит илаҳаз.
– Гәырӷьара уск ахьыҟоу сыбгома?
– Адәахьы ундәылзгар сҭахыуп.
– Ҽынла иаҳа иеиӷьӡами? – иеилаҳәара даналага нахыс, идырит лгәы иҭаз, аха
иахьцалак лҿы иалырҳәар иҭахын, уаҩы димбарц, уахыла дызхадәылылгоз.
– Адәылҵра уцәыцәгьоума? – дызлазҵааз аҭак нахылгарц даҿын.
– Мамоу, ишысҭахыугьы снаиааип, – иҳәеит, ихаҭагьы аҭак ҟаиҵеит уахыла иаҳа ихы
дшақәиҭхоз, ашә ахьгьы иҿынеихеит.
Иҽеиԥсхарчы дахьеилаҳәаз аныҟәара ицәыуадаҩнатәуан, акәымзар акыр ирӷәӷәа
ишьаҿа еихигон. Ашә аартны, дагьындәылҵит. Аҳауа хьшәашәа цқьаӡа илалбааидеит.
Аграпра днанылеит. Дашьцыламызт, дықәҵәраарц агьигымхакәа, данаагазҽаз, Саҟәа
ижәҩахыр дааҵагылеит. Лара дкалмыжьызшәа лгәы иахьабаз даргәырӷьон, иара – дахьивагылаз. Ашҭаҿ бӷьы зҿаӡамыз ҵлак ада имбеит. Аҩны ашьҭахьҟа Амза ашәахәа
иудырбон аҵлақәа шырацәаз, уахь баҳчаразар акәхарын. Ашҭа ҭбаан, аҵыхәтәахьшәа
рымӡк гылан. Убра инеины инатәеит.
Аеҵәақәа кыдыӷӷа икыдын. Урҭ рҭыԥқәа рыла иарбан иеҵәақәаз араантәи
изеилыргомызт, дара ахьыҟаз иара и-Адгьыл аҿынтә дыԥшуазар акәын ианидыруаз.
Аеҵәақәа руак р-Амра акәзаргьы ҟалон, аха иарбаныз? Ауаҩы иблала изеилыргомызт,
аеҵәақәа зегьы еиԥшын ажәҩан цқьаҿы. Убри Амра иакәшон и-Адгьылгьы. Аха абас
еиԥшыз аԥсабара акырӡа еиҟәгаз аеҵәа-мрақәа ирымҩанызаз ҩ-планетак рҿы иҟаларын
ҳәа агәрагара гәаӷьыуацәан.
– Ажәҩан аҿы иуԥшаауазеи? – Саҟәа иҟазшьа џьалшьон. Амза шәахәеи асы
шкәакәеи иҟарҵоз ацәыҵлашара илнарбоз иҿаԥшылара зеиԥшразгьы здыруадаз.
– Сзызхәыцуа бдыруоу, – иҳәеит, аиаша леиҳәар илзеилкаарымызт ҳәа, – сара
сышҟа банымнеиуа, бхы-бгәы иҭоузеишь?!
– Сыԥшәма сизхәыцуеит, – лҳәеит даақәыԥсычҳан.
– Уаҳа?
– Уаргьы сузхәыцуеит, – еилылкааит дызхаҭиҵаауаз. – Шәеицеиԥшны
сшәызхәыцуеит.
– Избан? Еицеиԥшны – ус ҟалашьа ама. Аӡәы иаҳа деиӷьабшьалароуп.
– Уара, схаҵа уакәымзар, ус аҳәара азин умам.
«Уара схаҵа уакәымзар» анылҳәоз, схаҵа иакәын ус зҳәашаз ҳәа акәмызт лыбжьы
шыҟаз, иара шиакәыз лзымдырӡози иҳәартә ихы ибеит, аха уи аҵӷа ирласны ихашҭит.
Аиашаз лхаҵа иакәмызт дылхыбаартә. Аха уи лыԥшәма иара дабеидыруаз,
ирзеизыҟазаашьаз абеиликаарыз? Иидыруаз иблаҿ раԥхьа ихҭықәгылаз, ихдырраҿ ус
изаанхаз Саҟәа лакәын. Саҟәа ԥшӡа!.. Ус аҳәарагьы азин имылххьан.
– Уаҳа иӡбахәык аабмаҳаӡеи?
– Уарла-шәарла ак ансаҳауа ыҟоуп. Митридат ибахҭа аламала уаҩы дызҭыҵуам,
Уарад, саҭамыз ихьӡ ахьысҳәо, дҭыҵп ҳәа агәрагара цәгьоуп. Знык аԥсра дахыԥахьеит,
ҩынтә ахыԥара уадаҩуп, аха имгәыӷкуа иԥсхьада.
– Раԥхьа ианбыкәу?
– Жәабаҟа шықәса раԥхьа дҭаркхьан. Усҟан цәгьала иԥсы игеит. Иуадаҩуп
агәаларшәара, уаҳа усмазҵаарц суҳәоит.
– Бзиоуп, Саҟәа, бзиоуп. Амала бхәыҷқәа рыхабар иҟоуи?
– Урҭ хар рымаӡам, – лгәырҩақәа аалхашҭыртә дҟарҵон рыӡбахә бзиа иахьылҳәоз. –
Уамак ицәырыргар ҟалом, ашьхара иҟоуп, сасра ирҭоушәа рхы аадрыԥшуеит знапы иану.
Саргьы уамак ҵуам саб иҩны сааргеижьҭеи, уара уаагареи сара саареи мчыбжьык аҟара
рбжьоуп. Сыԥшәма дышҭакыу ара ирыздырӡом, уарла-шәарла ак раҳақәеит аха.
Ҳаилыҵит ҳәа раҳартә иҟаҳҵеит, ҳацәгьаҳәара иашьҭамларц. Уамак уаҩы илаԥшгьы
сҽыҵасыршәом. Уара уаҟара сыздыруа уаҩы дыҟам уажәыҵәҟьа.
– Ус сыгәра зыбгои?
– Сыздыруам, – лҳәеит, илҳәаз лхаҭа илгәамԥхо. Угәра згеит. Аӡәы игәра умгар –
аԥсҭазаара уадаҩуп.
Ҳамҭанык изеицәажәомызт. Иара ихәыцрақәа дрылан, лара – лхатә хәыцрақәа.
Дзызхәыцуазгьы иара лара лакәын, ларгьы убас акәхарын. Ма лхаҵа иахь
лгәалашәарақәа цозу? Еибырҳәашаз, еидырхәыцлашаз рыман, макьана еизҿыцқәан, аха
ирыбжьашәазгьы ыҟан, уи шьамҭлаҳәра рызнауан. Лара лхаҵа дыҟан, уи иахь лцәанырра
маҷын узҳәомызт, аамҭа иахьеиҟәнагаз маҷк еицәыхаранатәзар, иара дизааигәанатәит,
аха лхаҵеи лареи акала еизааигәахон, уи иара цәаҩала ишидыруазгьы, игәаҵанӡа
изнеиуамызт. Иара дҿазҳәоз ыҟан. Аԥсҭазаара аамҭала ауаҩы ишиауа еиԥш, ара дсасын.
Ари ԥхыӡымзар, излеигәалашәақәо рыла, иара иҩныҟа дхынҳәыр акәын, абарҭ аеҵәақәа
руак иакәшоз и-Адгьыл ахь. Иара дахьизааигәаитәуаз амшала, лара днасыԥдахар алшон,
уи иҭахымызт, иара усгьы дахьылҭааз иахҟьаны иакәымк лыхьыр алшон. Медеиа,
лынасыԥ дшашьҭаз, жәларык рлахьынҵа лырцәгьеит, лхаҭагьы днасыԥдахеит. Убас
лыхьыртә ҟалашьа амамызт.
– Иахьцалак, сара схы-сҵыхәа ирацәаны урызҵаауеит, уара узусҭаз цқьа
иаасоумҳәеит.
– Иббахьоу уаҩык сиҩызоуп, усҟатәи сызҭыԥҵаауеи.
– Избахьоу аӡәы уиҩвзоуп, уи иашоуп. Убри ауп асҟатәи сызудҳәаҵалогьы. Анцәа
усзылбааирԥшызшәа сгәы иабоит.
– Иаҳҳәап, сара сзеиԥшыда? – ас дызҵаазгьы, илбахьаз аӡәы диҩызан ҳәа аниалҳәа,
даараӡа иџьалшьеит илҳәаз, дагьаалыцәшәеит иҳәартә дибеит, убас акәын иҟалҵаз
аҭакгьы иаҳәоз.
– Сыԥшәма уиеиԥшуп.
– Ибҳәашьозуеи?!
– Акала уиеиԥшуп. Даҽакала… – мап. Иара иҟазшьа даҽакуп, уара уҭынчуп,
уццакуам. Иара дхәыҷушәа дҵароуп. Аха иахьцалак шәеиԥшуп, уамакала шәеиԥшуп.
Уара иара иакәу џьысшьоит, аха…
– Ибҭахыу цқьа исаҳәа!
– Исаҳәа уара узусҭоу, сумыргәаҟын!
Лгәаҵа амца шацраз ибон. Лаб иеиԥш иара иҭҵаара уамак илгәхьаамкәа дыҟамызт.
Нарџьхьоу изы иара дԥааимбарын, аха ус дзиԥхьаӡоз цқьа Аԥсар изеилыргомызт. Лара
иаҳа илбон лысас дшыдгьылтәыз, уи ус шакәыз агәра злалымгашазгьы ыҟан, убри
азакәын ихаҭа иҿахәы лаҳарц зылҭахыз. Ииҳәоз ахалҵон, уи еилкаан.
– Иаабасҳәо бзырмаӡоу?
– Исырмаӡоит, сыгәра га!
– Сара скосмонавтуп.
– Уи саҳахьеит.
– Ибмаҳацт. Уи дзусҭоу бара ибыздырӡом. Иббома ажәҩан икыду аеҵәақәа? Ҽынла
абра ибхаԥхо Амра иаҟароуп еҵәацԥхьаӡа. Амра акәзар Адгьыл аҵкыс акырынтә еиҳауп.
Амра гылошәа, иҭашәошәа ҳгәы иабоит, аха Адгьыл ауп Амра иакәшо. Убас абарҭ
аеҵәақәа-мрақәа руак иакәшоит дгьылк, уи сара с-Адгьыл ауп. Убраантә сааит, амшын
аҿы итәаз аихатә ԥсаатә сақәтәаны. Санцогьы убасҵәҟьа схынҳәуеит. Сара
скомсмонавтуп. Сеилыбкаама?
Лара лызҿымҭуа дтәан. Ииҳәаз зегьы убас имариан, убас ухшыҩ аҿы инеиртә иласын,
деилылкааит ҳәа игәы ҟаҵаны дыштәаз, асы акы шылаҳаз убартә, адық аашьҭгеит.
Даахьаԥшзар, инаҩсан Саҟәа дтәаӡамызт, лара лакәын зԥсы маҷханы асаҿы ишьҭаз.
Итәала дҩаҵҟьан, дналхаххит, дҩаиргыларц. Имчқәа зҳан, акыргьы дышьҭихит, аха уаҳа
илшомызт. Иаадәылҟьаз аԥҳәыс данырзааигәаха, амаҵуҩԥҳәыс Рамса шлакәыз идырит.
Уи, аӡәы дрыхҭықәымгыларц, анахь-арахь дыԥшуа, Саҟәа длыртәеит.
– Иҟалеи?
– Сыздыруам, лԥсы маҷхеит.
Уи асы хьшәашәаӡа Саҟәа иналҿылшьит, егьигьы лыблақәа аахылтит.
Днықәдыртәеит, лаԥхьа лыхәда ааԥдыртын. Рамса, уаҩы дибаанӡа, Аԥсар ииарҭахь
днеирц наиабжьалгеит, лаҳкәажә длыҵагыла дылгеит, икәасқьан ззиҳәашаз аҩны шыҟаз.
Иаргьы днахынҳәит. Саҟәа дышлызхәыцуаз, аныҟәара ицәыуадаҩны, ма аҽеилыхра,
ашьҭалара илымшо имбеит. Амаҵуҩԥҳәыс, иаарласны данааи, раԥхьа иџьалшьеит ихала
иҽааилыхны дахьышьҭалахьаз, аха уи дышьҭалҵарц акәмызт даазцаз.
– Ҳасас ихы еилагоуп лҳәеит Саҟәа, ма сара схы сақәиҭым лҳәеит. Ҳаицәажәара
аӡбахә аӡәы иоумҳәан, арахь сшааизгьы лыздырӡом, аха илоуҳәаз закәи, имаӡамзар?
– Ажәҩан икыду аиаҵәақәа ҳрылацәажәон.
– Ихы аҭыԥ аҿы иҟазар, ма д-Анцәоуп, ма дԥааимбаруп, аха сыԥшәма еиԥшыз Анцәа
дабаҟаз, дабаҟаз аԥааимбаргьы ҳәа дҵәуеит. Иҟалаз цқьа исаҳәеи!
– Лыԥшәма сиеиԥшуп ҳәа агәра зылгеи?
– Лыԥшәма Уарад уиеиԥшҵәҟьоуп. Ихаҭаԥсаҭа. Аиакәым Анцәа ҳақәумыршәан,
каамеҭ ҳазԥшуп ҳәа сыҟоуп. Уԥсы шьа, уажәшьҭа ашарахьы еихашт.
Амаҵуҩԥҳәыс, илҭахыз анылмаҳа, дындәылҵит. Иаргьы игәы дҭацәажәо даақәхеит.
Ауаҩы иибоз зҵаара шәкы изцәырыргон. Урҭ зегьы рҭак ҟаиҵарц, Анцәа иахь дхьаԥшуан.
Анцәа имаӡаз аҵәахра азин иман. Абар аԥсҿыхга! Саҟәа лызҵаара аҭак лиҭаз џьишьеит,
лара уиала диршәеит, игәра лымго даннеи, лԥсы маҷхеит. Лыԥшәмеи иареи еиԥшын ҳәа,
ҳкәажәи маҵуҩи ирҳәоз, ак аҵан, аха иарбаныз? Убри иаҵаз Саҟәа л-Уарад изеицәахар
ҳәа дшәон. Абар уи лԥсгьы зырмаҷыз!
Уи агәрҩа дахьҭаиргылаз иԥсы инаршьомызт. Дмыцәаӡакәа ааиршеит. Саҟәа ааира
лҭаххарымызт, уажәшьҭа амаҵуҩԥҳәыс дааирын шигәахәаз, ихәыцрақәа ддырааԥсан,
дыцәазаап. Ашьыжь уаныцәалак, еиҳагьы угәы раҳаҭхон. Шьыбжьон лхыԥахьан еиԥш,
дааԥшит. Уаҩы иааигәара дыҟамызт. Амлагьы дакуан иҳәо ихы ибон. Акримфазижьҭеи
уахыки-ҽнаки ҵырц егьагмызт. Уаҩы дмааиӡози, изгәаама, рыжәла нымҵәеит ҳәа, дагьыҩагылеит. Нарџьхьоу џьоукы ашҭа нҭыҵ драцәажәон, сасцәақәак иҭазар акәхарын. Аԥсар,
ишьапы ааиҵихырц, аҩны дааҩнагьежьит. Ус аамҭа ԥыҭк игеит. Аҵыхәтәан
деиҭашьҭалеит, уи акәын усгьы уажәыҵәҟьа дзызкыз.
Ус ахьимамыз иахырҟьаны, агәҿыӷь дагон, деиҭацәарц иҭахын, хәланы аҵых
неигаанӡа, аамҭа ықәҳа ицарц. Нас адәылҵра азин иоурын, дизааирын Саҟәа. Дмааиргьы
алшон, иаха аиаша ахьлеиҳәаз, аишагьы ҵабыргны ахәаԥшра ахьылцәыуадаҩыз,
аҵабырггьы агәрагара лылшартә аԥсҭазаара ахьымнеицыз ирхырҟьаны. Лареи дызлиааз
ауааи ракәмызт, иара ихаҭа дзықәшәаз лаԥшҵашәаразшәа уажәгьы ибон, убасҟатәи
иџьеишьашаз, илакәишьашаз ахҭысқәа дрыниеит, урҭ дагьрылагылан.
Амла дакуан, Саҟәа иахьатәила дмааицызт, ихәы аалгарызшәа дгәыӷуан. Адәахьы
лашьцахьан. Зназы акрыфара иҭахӡазшәа дҟазҵоз Саҟәа лааира дахьазгәаҟәаз шакәыз
идырт. Убри агәыблаа лыманы, данбааҩналарыз ҳәа дыԥшын. Џьара лгәамбзиара
ӷәӷәахазар ҳәа данаашәагьы, уи аилкаара дахыццакуа, ма амаҵуҩԥҳәыс имлашьра
злахиҽра изаалгандаз ҳәа дыԥшын. Уигьы дыҟамызт. Арҭ изгәаазар ҳәа, иааицәымӷахеит.
Дтәымуаҩны уажәеиԥш ара ихы имԥхьаӡацызт.
Игәы иалан Саҟәа иара иахь амааира ахьылгәаӷьыз. Уи лгәы бзиамызт ҳәа, ҳамҭанык
игәы ааихаиршҭит. Акрыфара шиҭахызгьы игәалашәомызт. Саҟәа ԥшӡа ибла дыхгылан.
Заҟа дылцәымӷны ихы ибоз аҟара еиҳаны дизааигәазар иҭахын. Аҵыхәтәан игәы хьаԥсуа
иалагеит. Избанзар иӷба ҷыда амшын аҵаҟа изԥшын, иҩызцәа гәаҟуан, деибганы
аорбитахь дзыхынҳәындаз ҳәа, дара зегьы р-Адгьыл аҿы ирзыԥшын. Убасҟан иара
иԥсадгьыл, иара и-Адгьыл еиԥшыз Адгьыли апланетеи нижьыр акәхон. Саҟәагьы абра
даанхон. Уи илызԥшыз аиԥырҵра шылхылгашаз здыруадаз, ма лаԥшҵашәаразшәа, ма
хыхь иҟаз имчра акәызшәа, дзықәшәаз ԥхыӡны илзынхарын, дызлаз абиԥарақәагьы мифк
еиԥш иалацәажәарын. Инымхеи нарҭаа, днымхеи Абрыскьыл.
Ари Адгьыл шаанижьуаз уажәеиԥш инарҵауланы иныруаны дҟамлацызт. Иҭахымызт
Саҟәа ԥшӡа лааныжьра. Дицны дцартә дзыҟаломызт. Иуадаҩхарын реиԥырҵра. Лыда
амҩа дшықәлашаз ихахьы изаагомызт. Уажәы-уашьҭан дааирын ҳәа ашә ашҟа аԥшра
хҭеикит. Уи даадгылаанӡа, асаҿы лшьапышьҭыбжь шиаҳалозгьы, уиада ашә аалыртрызшәа ихы ижьон. Игәы анԥҵәа, ахышә ихы нкылакны, лыхьӡ ҳәаны ҿиҭырц дагьыҩеихеит. Ахышә иалеихызи, ашә аартын, сыла ихҟьаз адәы днықәгыларц, иҿынеихеит. Ашә
анааирт, агәыблаа кны, дылагылан Нарџьхьоу.
– Удәылымҵын макьана, – иҳәеит уи, арахь дааҩнашыланы, агәыблаагьы
нықәиргылеит. – Зны акрыфа, ибзианы уҽеилаҳәа, нас ухала удәылҵып, – ибла
гәыбзыӷӡа, днахынҳәит.
Аԥсар ҭынч ихәы днадтәалан, инапы наиркит. Аамҭа игон. Акгьы дазымхәыцырц игәы
иҭан, аха Саҟәа дахьизымааиз, ма амаҵуҩԥәыс дахьизааимышьҭыз ихы ак ҭанамыршәыр
ауамызт, уи даҽа хәыцырҭак цәырнагон, иара ус ахәыцра еицырхәхәа, аки-аки
рҽеибыҭаны инеишьҭагылон. Арахь лҵшәак здубалашаз акгьы узкылыргомызт.
Аҵыхәтәан дҩагылан, имаҭәақәа аашҭихит, аҽеилаҳәара иҽадирхаларц. Адәахьы аҽышьҭыбжь еиԥш бжьык ааиаҳаит. Ашә ааимиԥаазар, уи ҽыҵәҟьан. Нарџьхьоу
дылҽыжәԥеит.
– Уҽыжәла! – ҿааиҭит иара. Аӷәра Аԥсар иааииркын, дшацәшәоз дыҩҽыжәиҵеит. Аҽы
уақәымтәаӡаци?
– Сақәтәақәахьан, – Аԥсар данқәыԥшыз аҽырҩырҭаҿ дазҿлымҳазшәа даннеилоз
ааигәалашәеит. – Уамакгьы сашьцылам.
– Ахы бзиоуп, уацәымшәан! – аԥшәма инапы аҽы агәчама инаниҟьан, аҿынаирхеит.
Даҽа ҽыкгьы аҽхарԥарҭа еиқәшәшәа иадгылан. Нарџьхьоу уи дынҽыжәлан, агәарԥ
инҭыҵны, ҩыџьа аҽцәа адәы инықәлеит, зынӡак имццакӡакәа. Амза асы иахьақәыҷҷоз
акыр ишарлашозгьы, ҵхагәҭанын. Аԥсар игәы иҽанҵаны мацара дҽыжәын, акы
иацәшәаны, иҽы аакәараҵар, даҽхьыҩрыр ҟалон. Акәадыргьы иимбацыз кәадырын.
Нарџьхьоу иҽы ахы шыцәгьазгьы даласазшәа дақәтәан, егьи иҭагылазаашьа иимырбарц
иага иҽириашазаргьы, иара иҽы ахы иоуижьуамызт, исас дааизкылԥшуазар акәхарын.
Акырӡагьы иныҟәеит, уажәшьҭа ихынҳәындаз игәахәуа, арԥыс дааԥсеит. Иҽы
даманшәалазар, рныҟәара изԥсшьа-рамхарызи, узышьцыламыз акәын узырааԥсоз. Аԥхӡы
илҵуан иҳәо днеихьан, ихаҭа изымдырӡакәа, изҭыҵыз ашҭа ианаадгылоз. Еидарак
ааимырдазшәа, иԥсы ааивигеит. Нарџьхьоу дылҽыжәԥан, ицызгьы дааҽыжәхны, аӷәра
ааимихит.
– Угәабзиара ыҟоуп уажәшьҭа, – иҳәеит иара. Иаарласны шәарыцара узгоит.
– Аиаша?! – иџьеишьеит, гәанылагьы диаҭабуан: шәарыцара дигарын, игәахәуазар,
дыбзиахәхаҵәҟьа дырбозар акәхарын. – Сузаԥсахар сҭахыуп, аха изла?..
– Уԥсы шьа! – иҽқәа днараԥгылеит.
Аԥсар аҩныҟа днеит. Ацәашьы ҭааӡа иаркын. Аԥхӡы ааилабарц, дшааҩнашылаз
днықәиеит. Ус дук ҟазҵаз иеиԥш ихы ибон. Игәгьы алаҟан. Зегь ихашҭызшәа, акгьы
игәалаиршәомызт. Ԥхыӡ хаак дынҭанагалазшәа ибеит, иара игәалашәомызт аха. Нас
иҽеилихын, ила нцәынҭаазар ҳамҭанык агьоурымызт шиҳәоз, игәы раҳаҭӡа ацәа дагаӡеит.
Ауаҩы дахьынӡыцәоу аԥхыӡ далоуп рҳәоит, аха убасҟанҵәҟьа иреиӷьӡаз сахьакгьы
машәыршәа ибла иаахымгылазар ҟаларын.
Данааԥшгьы лашьцан. Уажәгьы мшаӡаци ҳәа даақәтәеит. Ацәа уажәшьҭа дакуамызт.
Агәыблаагьы уа иқәгылан. Данааԥшлак акрифарц, дшыцәаз амаҵуҩԥҳәыс иаалгазар
акәхарын, аха макьана мшацызт, дзырццакрыз изеилкаауамызт. Акрышифоз аацәылашеит. Лара лхаҭагьы дааҩнашылеит. Маҭәақәак лкын, аҟәардә инықәылҵеит. Уи лыбла
амца хыҳәҳәылон, гәырӷьаҿҳәаша изаалгазшәа, лӡамҩақәагьы уажәеиԥш иуаркалеиуа
имбацызт.
– Ибыхьи?
– Уахыки-ҽнаки уцәан.
– Ишԥа?!
– Цәамҭха бзиа еснагь иумаз!
– Саҟәа дышԥаҟоу?
– Уара ушьапы бзиала уқәгыландаз, уаҳа илҭахыуи. Уахгьы-ҽынгьы Анцәа диҳәоит,
агәыцқьара уиҭарц. Арахь л-Анцәа дарбану лыздыруам, – уи хыхь дыҟоу, ма… уара
уакәуу.
– Хыхь дыҟоуп ҳәа агәра лбыргар сҭахыуп. Сара суаҩуп, шәара зегьы сшәеиԥшуп.
Анцәа Адгьыл ахь лыбаашьа имам.
– Уаҩык еиԥш дыҟоушәа збоит лҳәеит Саҟәа уара узы, аха…
– Нас изакәи «аха»
– Уаҩԥсҵас улыхәшәтәит умбои, арахь уаҩы ишимбац адгьыл уқәнагалеит.
– Шәара шәзы уи џьашьатәхеит, аха сара уамашәа избаша акгьы сымам.
– Аԥсаатә ду, абжьы уамагаха, амшын ихтәалеижьҭеи, тәамҩахә уаҩы имам. Убри
ашьҭахь уаҩы ишимбацыз, нышьак дақәтәаны, аӡәы дырбеит, умбои иҟалақәаз. Уи
уажәгьы ишьҭоуп рҳәеит. Арахь ушааргаз – маӡоуп. Х-ҩык ҳада уаҩы издыруам.
Нарџьхьоу, амшын данузхылоз, анышьа змихыз дрыздыруамызт. Ари аус ашьҭа-мышьҭа
ырӡуп.
– Изцәыржәымгои?
– Ус иаҳа еиӷьуп.
Дара дахьдырмаӡоз уамак аҵан, аха абарҭ ах-ҩыкгьы еицәажәаны ицәырӡон. Анахь
ирхеит, арахь ирхеит, – аилкаарак ахь дызкылсуамызт. Нарџьхьоу имаҳә уиеиԥшуп ҳәа
иарҳәақәахьан, издыруадаз убри ак акәзар изыцәшәоз? Аха иҟаз цқьа иара иамҳәакәа
изынавсаавсуази? Аӡәы дибар дырҭҟәарц ацәгьаҳәара ҵигар ҳәа ишәон. Уаазхәыцыр,
рысас дырмыхьчар ада ԥсыхәа рымамкәан, абасҟатәи аџьабаа зидбалатәызи? Дынцәазшәа дахьырбоз акәзар абасҟатәи изизеиҷаҳуаз?.. Азҵаарақәа аки-аки еиқәылон,
рҭакқәагьы ыҟазшәа иҟан, амала ихадаӡаз аҭак макьана дзазкылымсыцызт.
– Аԥшәма шәарыцара уиццар иҭахыуп, – лҳәеит амаҵуҩы иаалырҟьаны. –
Иаарласны, акы унацҳаны, уҽеилаҳәа. Амаҭәақәа иузаазгаз абра иқәуп, – иҟәардә
наилырбеит. – Шылашьцоу агәарԥ шәҭыҵроуп.
– Шар ҳамцари, анылашьцоу узышәарыцома?
– Аӡәы шәимбакәа, ақыҭа шәалҵроуп. Ашьха бнарахь шәанкылслак, аҭахызаргьы
ишааит, лышьхәа даақәҵәиин, лҿыналхеит.
Имацара данынха, ииура изымдыруа, дзызхәыцрыз дақәымшәо даақәхеит.
Дымццакыргьы шамуаз амаҵуҩы иалымҳәахьази, ихәы инапы наиркит. Уи дшаалгаз,
иҽеилеиҳәан, иԥхьаанӡа ҳәа даатәеит. Амҩа алԥха хаҭала изеиӷьалшьарц, Саҟәа
длызԥшын. Димбацижьҭеи лылба анҭаԥшра дахгәаҟуан. Лара дааиуамызт. Адәахьы
Нарџьхьоу иҽқәа ршьапы зықәҵаауаз асы шдырҽуаз иаҳауан. Итапанчагьы иеимадагагьы
имаҭәа аҩныҵҟа инаҵәахны, дындәылҵит. Аԥшәма, аԥсшәа аниеиҳәа, дыҩҽыжәиҵеит.
Саҟәа ма абра дааирын ҳәа дгәыӷуан, днаԥшит, дааԥшит. Џьара дтәаны дизԥшуеит,
лгәанылагьы бга иԥыларц, хыхь иҟаз диашьапкуан ҳәа игәы иааҭашәеит. Игәҭахәыцрақәа
башан ааигәахәын, иҽыжәланы зҿыназхаз Нарџьхьоу днаишьҭалеит.
Уи иҽы ирццакуан. Ишьҭаз диҵамхарц, ишьхәа иҽы инаирбалон. Ана-ара ишьҭаз
адәқәа, аҿаҩақәа ирылубаауан анхарҭақәа. Аншалак адәы анықәԥшра зыԥсаз
еилызкаауаз уи аамҭаз уаҩы дыҟамзар ҟаларын. Дызҵаԥшуаз ажәҩан ихыз иҵашьыцуазар
акәхарын, рымада ари апланетахь албааԥшра иразҟы иахьиананашьаз, аха, адунеи
абеиара уаԥхьа ианышьҭаз, уи убарц убла узаахымтуазар, даҽакала иуныруан.
Аҽқәа ццакуан. Иҽы ахәда наҟ-ааҟ ихшьын арҭмаҟқәа, рхы еидҳәаланы. Руак
ахымпалқәа ҭаԥсан, егьи, азхык ԥыртны, ахыц ҭан. Абриала дхысыр акәын, уи аҽны шәарахкгьы ишьыр акәын. Аспорт азҟазацәа данрыднагалозгьы, знызаҵәыкгьы дазҿлымҳаны,
ахыци ахымпали имкыцызт. Абыржәы акәын ианидырыз ауаҩы иааихәарҭамхоз акгьы
шыҟамыз, дзықәшәашазгьы заа ишизымдыруаз, зегьы иҽырзыҟаҵаны ҩныҵҟала дшыҟазаашаз.
Ашара аҽазнакхьан, ақыҭа ианалҵуаз. Анхарҭақәа иаҳаиаҳа имаҷхо, ашьхаҵәҟьа
иҩаҿалт. Аҽқәа ишырҭахыз иныҟәартә, аграпра ҭбаан. Асы аҽыгҳара духон. Аҽны амш
каххаа иԥхарын угәахәыртә, ԥсҭҳәак ажәҩан ихымызт. Амра ԥхар асы аӡҭра аҽазнакрын
уҳәартә, ааԥынрахь ахы архон. Зыҩныҵҟа ҵҟьамыз руапақәа ирҭашьшьы, ишаҳәшаҳәо
еилаҳәан. Аҵлақәа дыршәшәазшәа сы рықәмызт. Аԥсаҵла жәлақәа заҵәык аиаҵәара
рылубаауан. Аграпра маҷхо мацара, иаанҵәеит. Рыҽқҽа шьамхахьы асы илагылан.
Имццакӡакәа ршьапы неихго, рымҩа рԥшаауан.
– Аҩада асы иҵегь ишьҭыҵыр, ҳаҽқҽы зныҟәарым, – Нарџьхьоу ишьҭахь иааиуаз
ибжьы ааиаҳаит.
– Уаҳа иацлом, – дааизхьаԥшит аԥхьагыла.
Алада ишьҭан ақыҭа. Аԥсуа қыҭа зумҳәарызеи! Аԥсар дааҭгылан дазыԥшуан. Уи
ажәытәӡа цәа аҟәнын. Лаԥшхырԥара изыруазшәа, алаԥшҵашәара дналалахт. Уаҳа ушԥаҟаларыз, иубоз агәра анузымгоз?! Дахьынӡагылаз ақыҭа Амра ашәахәақәа налаԥхеит.
Иаарласны дара ахьыҟазгьы Амра нықәԥхон.
– Акыр ухьма? – ҳәа Нарџьхьоу данаахьаирԥшуаз, имаҷымкәа днаскьахьан уи.
Акыргьы иныҟәеит. Нарџьхьоу илшоз иара илшомызт, дааҭгыланы имҩанызаҩ иԥсы
ииршьон. Асы дарханы дахьигоз, Аԥсар изеилкаауамызт, уажәшьҭа аԥхара аҽазнакуан,
аха асы шьҭахацәеит, макьана ашәарах лбаа иҟазар акәын. Даргьы ҽыла ишапаӡа
рнеишьала, иага ишәарахзаргьы иамбар залшомызт, ахгьы ахьчарын. Амра лҭагьаларц
акгьы агмызт, амала уи агыламҭа шыҟаз ԥсҭҳәак аахшәеит. Амш цәгьахар здыруадаз ҳәа
игәы иааҵхеит ашьҭахь инеиуаз. Арахь дара ахьыҟаз рымаҭәақәа ааршәырхыр цәгьа
ирбомызт.
– Иубома абни ацаҟьа? – Нарџьхьоу уи днаирԥшит ԥхьаҟа. – Аҵаҟа уамак асы
ашьҭалара иазыманшәалам, иҭакнаҳауашәа иҟоуп. Абыржәааны ашәарах анаанахәо
ҟалоит. Иаҳразҟыу иудыруеи. Уара ҩадахьала уазнеи, сара – ладахьала. Акыр аабозар,
аԥхьатәи ахысра уара иудуп.
Аԥсар иҽы ааирҳәын, иеиҳабы излаиирбаз ала дҩаҿалеит. Аҩада дҩыхәнаанӡа, аԥхьа
илаԥш иҵашәаз аԥсҭҳәақәа шрызҳауаз еиҭагәеиҭеит. Акыӡӷы даҵаланы, иҽы амҩа
наирбеит. Асы уамак ирацәамызт. Џьара-џьара ужәцәеимаа аҿышәҭ иҭанаԥсарыма
уҳәарын. Ёыхьқәакгьы кәараҷҷаны инеицыла-ааицылон, ишнеиуаз ахаҳәқәа рыбжьара
иныҵабарц. Асы ахьазнымкылаз анаараҿы шәҭқәакгьы рызҳауан, рыԥштәы рхыгга. Урҭ
иреиԥшыз имбацызт.
Шьабсҭан иҳәартә, иаԥхьа анаӡара шәарах хәыҷык, иагны, иласны имариаша
аҿаанахеит. Уи, анықәԥалашьа-аақәԥалашьа злаҟаз ала, акы маҷк иаршәеит, аха
изыршәаҵәҟьаз еилкаа амамызт. Нарџьхьоу илаԥш ари ишахыз агәра аазымгеит.
Аԥхьатәи ахысра Аԥсар ишидыз игәалашәон, арахь уи аԥсҭазаара алхра игәы иауамызт,
ирыцҳаишьон. Иеиҳабы дизԥшны дшыҟаз агәра изымгеит, идиҵаз наимыгӡаргьы, иара
итәала еиликаауан, ихысшаз игәы ишаанагоз акәӡамкәан. Ҩ-мцак ирыбжьахаз диҩызан.
Данаагәанаҭа ибӷалозаргьы, уи иҽинамырбар иаҳа еиӷьанашьарын.
Аԥсар ихыци ихымпали ааҭиԥаан, еиқәыршәаны ашәарах инақәикит. Инапқәа
изеиқәымкуа ишҵысуаз, ахымпал наиршәит. Изқәикыз азааигәара асы инылакьакьеит,
иаргьы наҭрысит. Хара имнеикәа, ашьап хәыҷ пақәа аԥса ҵары наҵаркызшәа, асы
инылашәеит. Маҷкгьы иаабалыбаҭеит, азганк ала ахәда иалакьакьаз ахҿа алада-аҩада
иҟьо. Дыҩуа дааиуан Нарџьхьоу. Иҽы ашьшьыҳәа ишьҭан.
Иаҳәызба цҳафыр ааҭиԥаан, ашьабсҭа днахаххит. Иаразнак ахәда аахиҵәан,
ашьапқәа рҟәартәрақәа аҳәызба наирхан, иааҿаԥиҵәҵәеит, ашьҭахьтәи арӷьа шьапада.
Уи ала ацаҟьа иалҳәҳәоз махәык икнеиҳан, ашәарах ацәа гәаҩаӡа иаахирҵәрааит. Амгәа
анааҭих, «ҿаҵак ауп иҟоу, абри азы ҽнак ҳарӡма?» ҳәа Аԥсар игәы иааҭиҳәааит, аха
игәҭакы иаразнак иԥсахит, избанзар ашәарыцаҩ чмазарак иман, уи дыззышәарыцуаз заҟа
идуз ма ихәыҷыз ҳәа дазхәыцуамызт, ашәарах иага ихәыҷызаргьы, қьарс иалихоз
мҳәаӡакәа, заҟа дныҟәаз, аџьабаа ибаз убри аԥшаараз, убасҟатәи ҩныҵҟала дбеиахон.
Аԥсар иаб дшәарыцаҩын, игәаламшәози уи ус дшыҟаз.Нарџьхьоу дышихәаԥшуаз,
ашьабсҭа еиҿыҟьҟьаны ацәа иҭеиҵеит, ахгьы ацәа аахихын,хыхь инахаҵаны, гарӡганла
иҿеиҳәан, иҽы ахәда инықәҵаны, дыҩҽыжәлеит. Имҩанызаҩ днаишьҭаларц ибла разқәа
ааихәаирԥшын, иҽы ишьхәа наирбеит. Аԥсар даныхәноз инижьыз иҽышьҭа ианыланы
илбаауан, астәиала амҩа иаҳа икьаҿын. Амра лҭашәаанӡа ақыҭа иазааигәахар иҭахын
иԥхьагылаҩ, ҿымҭӡакәа ус аԥхьа днеиуан, иҩыза днаивагылартә иласкьаанӡа.
– Ҿаҵак иҟам ашәарах азоума абраанӡа сзааига ухәыцуеит уажәы, – иҳәеит иара нас,
Аԥсар игәы дҭатәазшәагьы дааҭрысит. – Мап, дад. Арахә-ашәахә заҟа уҭахыу сымоуп, уи
ҳагӡам. Ушьапы ааиҵухыр сҭахын, учымазара ашьҭахь. Ибзианы иухоугоит. Амшцәгьа
ҳақәшәар ҳәа сшәоит, хьҭак улалар сҭахымызт, аха усҟатәи ицәгьахап угәахәыртә иҟам.
Аӡыни ааԥынреи ианеимаркуа, амш еснагь ишәшьуп.
– Аха Амра шыԥхоз, ашәшьы хыларц иаҿуп.
– Уи сазкылԥшқәахьеит. Амш цәгьахап ҳәа сыҟам. Аԥсҭҳәақәа еиԥхьытта ихылеит,
рҽырзеизгом.
Уи иашаны иазгәеиҭеит. Амала ԥсҭҳәак, егьырҭгьы аднакыларц аҭахызшәа,
ирықәмақаруа еиқәаҵәаӡа, акыргьы инахараны ихын. Аҽқәа ракәзар албаара иаҳа
ирзымариан, ршьапқәа рыҵакуаруан. Ҽы ӷәӷәақәак ракәын акәымзар, иуадаҩын аҽцәа
рыҽшхьныз иааҭымгалаӡакәа ҽнак хәлаанӡа рныҟәара. Урҭгьы Аԥсар даарызхәыцит, аха
ихшыҩи илаԥши абни аԥсҭҳәахь иҟан. Уи ахымҩаԥгашьа дызцыз агәхьаа икымызт, иара
дацәшәон. Адгьыл аҟазшьақәа дрыҟәгазишьҭеи изҿыцбаран.
– Амала зны ибзианы ахҿа уҟьозар ҟаларын, – Нарџьхьоу иҩыза ихәыцрақәа
даарылихит. – Усшәа збеит.
Аԥсар дааԥышәырччеит, иеиҳабы дихыччозу ихы дахыччозу цқьа ихаҭа
изеилмыргакәа. Ахыци ахымпали шимкыцыз, насгьы иԥшәма ииҭаз еиуаз ахҿа зынӡа
ишимбацыз, рмузеиқәа рҿы ишьҭаз, анышә иҵырхыз ахҿа жьакцақәа рыла раԥхьатәи
рцәаара ашьақәыргылара зегьы ишрылымшоз иеиҳәар ихаҭа агәра игарымызт,
диххыччарын. Зынӡа дымхысцт ҳәа иеиҳәаргьы, иаҳагьы уамашәа дибарын. Иеиҳәаз
алаҿимҭит, аҵабырг иҳәар дариашомызт, амц имҳәар, мыцҳәарҭанӡа дзымнеир ҳәа
дацәшәон.
– Угәы иҵегь ибзиахар, заҟа уҭахыу ушәарыцап. Амала уажәшьҭа угәы бзиам ҳәагьы
узҳәом, ус ауми? Ахыци ахәымпали ркышьа, маҷк иухашҭзар, ҿыц унапы ашьцылап.
Ииҳәоз ихаҭа агәра игозу изымгозу ҳәа, Аԥсар уи диҿаԥшуан, арахь еилкаа цқьа
изыҟаҵомызт. Уамак зышьцылара илымшоз ахаҵа ижакьа ихаҿы цқьа инарбомызт. Ибла
аҭаԥшыха ииҭомызт, ԥхьаҟа дшыԥшуаз акәын арԥыс хгыла дышиацәажәоз. Акы
ианиарашәа, цәалашәарак ааизкашәеит. Иаарыкәыршаз аԥсабара цәҳәын, адгьыл сыла
ихҟьан. Иибацыз ракәын зегьы. Аха цәалашәарак ҭыԥ инаҭомызт. Ихәыцрақәа аиааира
ргарц, иааигәалаиршәеит заҟа шықәса ажәҩан дхыз, заҟа мзы аҩны дыҩнаиаз. Аԥсабара
иахьа заҵәык цқьа днықәыԥшит, инарҵауланы цқьа ицәа-ижьы иалымсыцызт, убрахь ахы
архазар акәхарын ас ихы зибоз ҳәа даазхәыцуан еиԥш, иҽы ааҭгылеит.
Ишьхәа аирбеит. Еиҭаҵуамызт. Шьҭахьҟа еихар аҭахын. Дыштәымуаҩыз адырзар
игәахәит. Нарџьхьоу иҽы шцац ицон. Уи аӷәра даахан, дааҭгылеит, ишьҭаз ихьыз
еиликаарц. Иҽы ирхынҳәын, иеиҵбы иҽы ахы ишьшьит, игәыдикылеит. Зегьакакәын
еиҭаҵуамызт. Аԥхьа днаскьар, иара дзықәтәаз иашьҭаларын игәахәшәа, иҿынеихеит.
Иҽгьы ааҭгылеит, ԥхьаҟа изымцо. Уигьы шьҭахьҟа еихон. Иаирбоз ишьхәа анамыхәа,
аҽлымсы ажәиҵеит. Иҽы кьыркьыруа аԥхьатәи ашьапқәа иҩрықәгылеит. Ԥхьаҟа шьаҿак
ҟанамҵеит.
Рааигәаӡа ибыбны абна иаалҵит мшәы дук. Макьана асы шьҭан, ицәазар акәын,
ианаамҭамз иаалырҟьаны аалҟьашьа бзиарак иазҳәамызт. Ахаҭагьы акы иаргәамҵуазар
акәхарын, аҽырцәгьаӡаны аҿаанахеит. Ахыци ахымпали аиқәыршәахагьы уаҩы
дахьӡомызт, иаргьы хымпалк иазго иҟамызт. Нарџьхьоу иаԥса аацәыригеит. Иҽы хьаҵуан.
Амшә анизааигәаха, ишимчыз имҩаниҵеит, аха иҽы зымҩа ианыҭрыс, иаԥса аԥынҵала
агыгшәыг ажәҩахыр дацраст, уиала еиҳагьы ирааԥкит. Иҽы зынӡак инапаҿы иааиуамызт.
Аиҵбы, дзықәтәаз иеиҳабы итәы ишеиӷьмыз аниба, дылҽыжәԥеит. Итапанча
ааҭиԥаан, Нарџьхьоу ишьҭаз амшә амҩа еиҩиҵәарц, иҽынеихеит. Уи иаԥсала агыгшәыг
аҿынӡа дышҽыжәыз дышзымнеиуаз аниба, ибла шааԥшуаз исас дашьыр ҳәа дшәан,
дылҽыжәԥан иҿааихарц дҩеихеит. Убри аамҭаз амшә иара акыр изааигәан, издыруадаз
иаԥса цқьа изымҟьаргьы. Аԥсар Нарџьхьоуи агыгшәыги даарыбжьалеит. Азшьапык
рҟьаҟьа аҿаанархарц агьшагмыз, итапанча, аҿы инҭакны, ҩынтә даҵхеит. Еиқәырццакны
иааҭҟьаз ахысбжьқәа, ашьха лаҟәыра иааныҩҩит. Амшәгьы аазаза-мазан, ишиқәҳәҳәоз,
аҟәаҿаҳәа иаԥхьа илеиқәаҳаит.
Иҟалаз ззеилымкааз Нарџьхьоу, иблақәа ҟәазхо-иҟәазхо дышгылаз, иаԥса
наимпыҵыҩрит. Аҽқҽа ракәзар икьыр-кьыруа еикәагьежьуан. Зегьы уамашәа дырбон ҿыц
ирыланагалаз ауаҩы. Нарџьхьоу ибла иабоз дархагар ҳәа дшәан, Аԥсар итапанча
наиҵәахит, амшәгьы, ацәа ахыхны, аҭыԥ иқәырҵарц наиабжьеигеит, аха ииҳәоз егьи
иаҳауа дыҟамызт. Акызаҵәык игәы нызкылоз ауаҩы ибжьы ахьиаҳауаз акәын. Уи иара
диԥхьон, амшә ашҟа дааирц, иарах, ишьамхқәа ԥсадахо, длышьамхнышгылеит. Адунеи
аԥсы зкыз иаԥхьа дгылаз џьишьозар ҟаларын. Убри ихьӡала дматанеирц иҭахын, иҿы
еилгомызт умҳәозар. Убри аамҭаз ажәҩан ихыз аԥсҭҳәақәеи адгьыли илрыбжьамацәыст,
игәыҭҟьараха адыдбжьы лашьҭанаҵеит. Адгьыл ааҩшаны, илыҵанарбгашазшәа акәын уи
иабжьыз. Иҩархыкны ақәа лалагеит, ҳәашьак ақәымкәа икыдхаҽаны. Дара ахьгылазгьы
аҽаарцәгьеит. Нарџьхьоу, ахаҵа еибага ҳәа аиҵбы дызхәаԥшуаз, тапанчала ахысреи
адыд-мацәыси еимеидан, аҟәараҳәа деиҵасуа, цәгьала дҩаиргылан, иуапа ижәҩахыр
инҭаирԥеит. Иаргьы иуапа, икәадыр иаақәхны, иԥиртын, ихы иҭарԥаны, аҽқәагьы
ишырымуаз има, ԥсаҵлак иааҵаир-гылеит. Асы ықәыӡәӡәааны иагарц иҟан, рааигәа-сигәа
ирласны ихкәеит акәымзар.
Нарџьхьоу, игәшәымшә ҳәо, ииулак маҷк ишьара Аԥсар дықәиҵан, амшә шыҟаз
инеин, иеицхырааны ацәа ахырхит. Убра ирбеит амшә ашьҭахьтәи ауаҭәа ҳәызбала
ишхәыз. Еимамлацызт, убри акәын иагьзыргәамҵуаз. Акәац еиҿырҟьан, ацәа иҭаҵаны,
иҿарҳәеит, Аԥсар иҽы ахәда инхыршьит. Иҽыжәлан, рҿылархеит. Амш цқьа ихымкәацызт,
амҩан џьара ақәаԥсата леиуан, џьара ақәаҵәҟьа рыхьӡахт, даҽаџьара аси ақәеи
еилаҟьҵәы ажәҩан иаҿыҵуан, руапаҵәҟьа цқьа ирызмырԥхо, амала асыҵәҟьа уажәшьҭа
аамҭа цозар акәхарын.
Аԥсар аԥшәма игәҭакы еиликаарц дизкылԥшуан, иара ҿымҭкәа аԥхьа амҩа данын, ибз
иҿырхызшәа. Уи ицыз иаарласны аҩны днаганы, амца днадыртәалан дирԥхарц, чмазарак
илымсыртә дицклаԥшыр шиҭахыз ҩашьомызт. Уажәы иара изы имҩанызаҩ иаҳагьы аАнцәан. Лабҿаба ибеит уи агәра игартә. Иҵегь диҵклаԥшны имаҵ иурц игәы иҭазар
акәхарын. Алашьцара рыхьӡеит, арахь Аԥсар «ибзоурала» ирыхҭықәгылаз амшцәгьа
дацәыхьчатәын. Аӡқәа шхыҵуаз убартә, ршыкьбжьы духон. Рыҽқәа зыццакуамызт,
аҳәынҵәеи асырӡи аилашьыхны, ршьапқәа адгьыл аҿы ирҷабуан. Аҵх агәы
иаарымнаххьан, ақыҭа ианналалоз. Уаҩԥсы ишьҭыбжь уаҳауамызт. Лақәак аншуаз ыҟан.
Урҭгьы амшцәгьа уаҩы дыднарбацәомызт, дара рҩыџьегь реиԥш ҽыуаҩык иакәымзар.
Лашарак џьаргьы иаркымызт, асас дзыҩназ аҩны заҵәык аҿы ацәашьы ҭаауан
умҳәозар. Илҽыжәԥаны уахь ианнеи, ҩыџьа аҳәсақәа рызԥшын, амца аҩнаргәаҿы
еиқәҵаны. Нарџьхьоу амҿтәы ҿыкәа дааирган, амца иахакнаҳаз ачуан аӡыршы ааҭганы,
инаниҭәалеит. Мчыла ицыз днаиртәан, аҳәсақәа ишьапы дирҟәиеит. Зымаҵ руаз аччара
даҿын. Ахьҭа илалар ҳәа ишәон, еиҵаршқәакгьы идыржәит, деилыхны, афҩы узымычҳауа, мшәы хәшазма уҳәартә, акы ицәеижь иахьыршьит. Дхәыҵаланы ддыриеит.
Нарџьхьоу аҳәсақәа дәылигеит, аҽқәеи ашәарах жьи рҭыԥ еицықәырҵарц. Урҭ Аԥсар
дыцәаанӡа ихынҳәит. Раашьа изгәамҭеит, аха аҳәсақәа анааидтәала ирымбац
дырбазшәа ишихәаԥшуаз рзымӡеит. Рыблақәагьы шәарак рхын, арахь
ирхымҩаԥгахашьашаз цқьа ирзымдыруазар акәхарын. Саҟәа лакәын еиҳараӡак изура
иақәымшәоз. Длымбар дыԥсразшәа, лҿаԥшылара дшыгәхьаалгоз аныԥшуан, арахь лара
илывагылашаз шиакәмыз лбон. Уиадагьы идгьылтәыз уаҩны дыҟамызт иара.
– Саҟәа, – ҿааиҭит иара. – Шәысцәымшәан, шәцаны шәԥсы шәшьа! Шәаргьы
шәааԥсеит.
– Ҳара уаҳхьчаларц ҳадуп, – лҳәеит Рамса, Саҟәа анлызҿымҭ.
– Ма аӡәы бца, нас, ԥыҭк ҵыр, шәҽеиҭнышәԥсахлап.
– Ҳҩыџьегь ҳтәазарц ҳадуп.
– Избан асҟатәи шәызсыцәшәо? Аӡәы дтәазаргьы – иазхоит. Шәҩыџьегь шәцар иаҳа
еиӷьуп, акәымзар саргьы сзыцәом.
– Уажәы аԥшәмагьы дааиуеит. Аӡәаӡәала араҟа ҳацәалап.
Иара дырхьчозу, дара иааигәара иҟазар ихьчарын ҳәа рхы рԥхьаӡозу ҳәа
ианааидихәыцлоз, Нарџьхьоу дааҩнашылт, араҟа уаха дшаангылара иҽеибыҭаны.
Уажәшьҭа, иага дрыҳәаргьы, аӡгьы дцаӡомызт, дыцәазшәа ма иҟаиҵарц, Аԥсар иблақәа
аахиҩеит. Саҟәа лхаҿы ибла ихгылан. Лаб дахьыҟаз, ишиҭахыз дзылҿаԥшуамызт.
Инцәаны ирԥхьаӡоз иара уаанӡа ихы лаирҟәырцгьы ааиҭахымхеит, инхҵаны ихы
дахыччарцгьы акы ааигымхеит. Ижьцәа ихәлашәазшәа, дагьааимҳәеит, дмыччарц мчыла
иҽынкыло мацара. Аԥша илалар ҳәа дшәаны, иааихаххит. Рыҽдырҭынчқәарц дааҳәын,
инапы ихы инаҵеиҵеит. Дагьыцәаҵәҟьеит.
Дыцәаҵәҟьеит ааигәахәт, избанзар мца қьоуқьадшәа, аӡыблара амца алҵуазшәа
уамақәак ибон, урҭ дрыхәламбгар, иибоз ԥхыӡзар иҭахын лабҿабазар аасҭа, аха, ус иҟаз
аԥхыӡ аасҭа уааԥшуазар заҟа еиӷьзи! Иблацә мчыла иааиртырц, дхьышьарххон, арахь
ацәа дзалҵуамызт. Ус аӡыблара иалҵуаз амца қьоуқьад далашәарц длеиуеит ажәҩан
ахьынтә, иаргьы асаса еихыкка иааихнахуеит. Абар дылҭашәкәеит шиҳәоз, ииулак
даақәтәеит.
Хҩы-уаа икәшаны игылан, иарбан ныхаз иԥырхагахаз рзеилкаауамызт. Уаҩы ихәоз
мчык ыҟазар излыбааԥшырц, рнапқәа ргәы иадкыланы ирхылаԥшхәыз ишимҵаматанеиуаз мҩашьо, рхаҿы аҩада ихан. Дшаақәтәаз анырба, ԥхаԥсарак рыбла ихылан, хыхь
иҟаз дырзылбааԥшыҵәҟьеит ргәахәын, ршьара иқәлап иҳәо, иааихагьежьит. Аԥхыӡ
бааԥсы дшалаз анреиҳәа, уамашәа ирбан, азныказ иҿаббаӡа иаанхеит, иааигәа-сигәа
иахьынатәақәаз. Амца қьоуқьад асаса дҭашәаанӡа дахьааԥшыз ргәы ааҟанаҵеит, иага
уадаҩ иҭагылазаргьы, рԥсы еиқәхон Анцәа имчалаҳәа игәыӷны. Арҭ дынцәамусханы
дышрызкашәаз ҩашьомызт!
Иааихыҵны, ицаны иҷыгәӡа ицәар, рԥсы ршьарын иҳәеит, аха иуҳәоз заҳауадаз, –
Анцәа изааигәаз аԥааимбар, ма д-Анцәаҵәҟьазаргьы ҟалон, хылаԥшрада дынрыжьыр –
иҵасмызт. Ас иҟаз, рразҟы данаҭәашьаха, хылаԥшрада иааныжьра ҟаломызт. Ашьацҳәа
дшаҿашәаз анеиликааҵәҟьа, уаҳа ишамуаз идырын, дара ишиабжьыргаз ала, ихы
еиҭанықәиҵахт. Ихы маҷк ихьуан, ацәа дакуамызт. Дара иваӷӷа иахьидтәалаз иаҳагьы
иԥырхаган, имацара ихы дазынхар, ианиҭахыз диазаарын, игәаԥхар ддәылҵрын.
Иҿауҳәаз ацәара раԥхьа изыуадаҩхон, нас дашьцларын аха. Ихшыҩ карахеит иҳәон
еиԥш, ихы маҷк зымҩа инаирнааит, хара имгакәа дынҭанагалеит.
Ԥхыӡырла ибон Нарџьхьоу, иԥҳаи, амаҵуҩԥҳәыси иааигәара ишыҟаз. Саҟәа ԥшӡа
лхаҿы гәыкы иҿаԥхьа ишәҭуан. Ус ԥшацәгьак, ԥшатлакәзар ҟаларын иҳәо, адәахьы аурҭ
бжьы иаалаҩт. Асы еиланарҩынтуан, ашә иасуан. Алыкә аалшәон, ашә аӷьараҳәа иаатын,
аԥша Саҟәа ԥшӡа иналхаԥеит, лара лхы-лҿы еицак-еицакуа, ибла даахнагеит. Уи
деиқәирхарц, дҩеихеит, мчык даунажьуамызт. Аҩныҵҟа ааҭынчрахеит. Уацәшәарын уи
аҭынчра. Иҽизмырҵысуа ииарҭа дықәиан, ҷыҭ бжьык аагандаз ҳәа. Дзыназҿамԥшуаз
ҳәынаԥ хәыҷык ма ацәаара ибандаз! Адәахьгьы шьҭыбжьык уаҳауамызт. Саҟәа лыхьӡ
ҳәаны лызҿиҭыр иҭахын, ибжьы ихәылшәомызт. Зегьы ҳашҳатәрахеит.
– Умшәан, сыҷкәын! – знык ада имаҳацыз, усҟангьы зыгәра имгаз абжь гәаҩа
ааҩныҩт. – Умшәан! – ԥыхьа еиԥш инациҵахт, арахь иара иаҳагьы уиала диршәон. – Уара
суԥырхагам, ухаҭа ԥырхага ҟаумҵозар, умшәан, суҳәоит! – ибжь гәаҩа ҭынчцәан, уи азы
еиҳагьы еилган.
– Уабаҟоу?
– Уԥхыӡ салаларц сыӡбеит. Ус ҟасымҵар ада ԥсыхәа смоуит, узланагалаз
ршәарҭадараз, ухаҭагьы ухьчазарц. Узланагалаз рразҟы уҽалоумгаларц уабжьазгахьан.
Ухы згәоумҭазеи?!
– Иуҳәаз сзеилкаауам.
– Ашәарыцараҿ амца умпыҵҟьеит.
– Аԥшәма амшә даҿасҵарызма?
– Уаҟа шәҩыџьегь шәеицхырааны амшә ҭашәырхар акәын, дара ирбахьоу бџьарла.
Рнапаҿы ирзаамгац цәырумгар акәын. Уи заҟа иманшәалахаз аҟара дара ршьара
иқәнарҟьоит. Иҟамлаша ҟалазшәа иахәаԥшуеит. Зыгәра рымгаша агәра ргоит.
– Иуадаҩу аҭагылазаашьа сзуҳаит.
– Сара арахь умҩақәсымгалеит. Сара исуалу – ԥырхага румҭарц, умҩақәҵароуп,
ухаҭагьы шәарҭак уҭамшәароуп, аха уи знапы иану зегь раԥхьа уара уоуп. Ԥырхага анроу,
умҩа кыҵӷрахоит. Сдоуҳа ԥхасҭоутәырц уаламган. Амҩа узбзиазааит! Амҩангьы ухы гәаҭа.
Аҭҳарцәҳәа дааԥшит. Иблахаҵ еилагьежьра иалибаауан ацәымза лашара инарбоз хҩык рцәаара. Саҟәа ԥшӡа лхаҿы еицамкӡакәан, лыбла ҭаа л-Анцәамус дихәаԥшуан. Уи
дшибац дахьибоз иҩныҵҟа маҷк иаарҭынчит. Лара акыр лԥшҭәы ԥсахны дыҟан. Усҵәҟьа
ирыԥшран лабгьы амаҵуҩԥәысгьы. Аԥхыӡ аҿоуп уи Адгьыл Адоуҳа дахьибаз. Убас ихьзар
ажәҩанынтә данлыбаауаз? Маҷк ила нцәынҭаазар, иԥхыӡ далашәартә? Ихы иҭашәаз
дшазхәыцра издыруамызт. Арахь ԥхыӡи лабҿабеи еиқәшәон еишьҭагылашьала.
Адәахьы қәа леиуамызт. Уи иаци иахьеи асы арӡҭхьан, џьарак-ҩыџьарак ишкәакәаӡа
иубарҭан, аха аӡын шцаз ҩашьомызт. Амш еилгарын угәахәыртә, ажәҩан аҽарыцқьон.
Амра шьҭа адгьыл арԥхарын уҳәартә, шьыжьнаҵы ашашьа акыр изаан. Асас «иҭаз» ауаа
уажәааны усда-ҳәысда избодаз, ирзыҟалаз рзеилкаауамызт умҳәзар. Иаргьы игәы ԥҵәарц
агьигмызт, дара ахьидтәалаз иԥсы инамыршьозшәа игәы инаҭон. Саҟәа лымацара
диҿаԥшуа дидтәалазар, игәы ҭынчымзи, иара ииҭахқәаз здыруадаз акәымзар.
Арахә анҭырцоз аамҭахь инеихьан, быцла ишышыз аанда ҽыуаҩык данаадыххылоз.
Нарџьхьоу дындәылҟьан, уи, даҽаӡәы дихьӡаанӡа, днеиԥылеит. Асас дима, аԥшәма
аҩныҟа длеит. Уи дыррак анааимышьҭӡа, лцәа иалашәаз здыруадаз, лыжәҩахыр иқәыршәыз лшьал цқьа иаалхалҵан, Саҟәа дындәылҵит. Лаб ирлас даарымызт, лара
дааиндаз ҳәа, ибла ҭраа дыԥшуан. Амаҵуҩԥҳәысгьы лыԥшәмаԥҳәыс лааира дахыццакуан.
Нарџьхьоу дзыздәылҵыз жәабжьк шааигаз ҩашьомызт. Уажәшьҭа Рамса имала
дынлыжьырц агьшлыгмыз акәын Саҟәа лҿанаалхаз.
Уи иаалгаз лсаара фатәыла иҭәын. Иахьахәлаанӡа иара дааҟәымҵӡакәа дчаларгьы,
зегьы изаныхрымызт. Асаара аишәа хәхәа инықәлыргылан, аҟәардә хәыҷқәа наддыргылеит. Рҩыџьегь наҟтәиала иааиҿатәеит акреицырфарц. Уиакәзаарын асаара рҭәны
изаалгаз. Арҭ уажәшьҭа ишынҭаацәараз хыбрак иҩналарц ргәы иҭазмашь ҳәа,
дагьааԥышәырччеит. Дара ҿымҭ, рҿаҵа рԥхьаӡозшәа, ҽыҭҽыҭ ажьыхәҭа хәыҷқәа аԥылгды
иамхны, амгьал са хәыҷқәа ԥҽуа инадкыла рҿы инҭарҵон, ԥшәмаԥҳәысгьы маҵуҩԥәысгьы,
аишәаҿ ахымҩаԥгашьаз иҷыдаз ашкол иалгазшәа.
– Ишәзааз дзусҭада? – дҵааит иара, Саҟәа лыҩныҵҟа иҭашуаз амца лҵәахырц,
маӡала дшықәыԥсычҳауаз аниба.
– Рҩан даара ихыҵит рҳәеит, – лхы ҩышьҭылхит, лгәы иҭаз акәӡамкәа, даҽакы
аацәырганы, иаргьы аӡиас хыҵра аҵкыс жәабжь дус ирзааргарызеи ааигәахәын. – Ҳазшаз
илԥхала, уаҩы дҭамхагәышьацт, – нацылҵеит лара.
– Уамашәа иубаша, – лҳәеит Рамса, – баша-маша ихыҵломызт. Амасх рԥыс
данбышьҭаз уигьы дазынкыломызт. Нырцә бырганы бынрыжьлон аԥхын анааиуаз, уахь
аӡхыҵра дзырнагарым ҳәа. Аха ашьха Нхыҵынтә ахыҵырҭа иазнымкылаз Рҩан
дазынкылозма, бара дыбмыхәеит акәымзар.
– Уи баҟәыҵ! – амаҵуҩԥҳәыс дызлагаз Саҟәа илҭахымхеит.
Акранырфа, асаара лыманы, лхаҭа днахынҳәит. Амаҵуҩԥәыс, уи длышьҭаланы,
дцеит, аха уамак даандмырхазт, деиҭааҩналеит. Уи лԥштәы шыҟаз ала, адәахьы
аҿыхьҭара аҿан. Ахьшәашәара ашьхантә илбаауазар акәхарын. Иҩагылоз Амра ԥхара
уамак аҵамызт. Ирҭаазгьы иҽҭаҳәҳәа дҽыжәлан дцеит. Нарџьхьоу макьана ицәҳәыз
абаҳча дыҵан, хацәак ицны.
– Арҭ зҿуи? – ихы Рамса иналызирхеит.
– Хыхь иҟоу ҳәа шьтәак ишьыр иҭахыуп. Мҩа иқәло имҩа дақәныҳәоит.
– Иарбан мҩоу? – уи амҩа дықәызгалашаз ажәабжьк иҭааз ишизааигаз ҩашьомызт.
– Мраҭашәара, ага инхо, агениохцәа ҳәа абырзенқәа зышьҭоу, урылсны, Диоскуриа
ҳәа изыхьӡыртәыз Аҟә иаҳра шыҟаз унаӡароуп. Уи аҭыԥгьы Аҟә ахьӡуп.
Уи азааигәара акәын иара иӷба ҷыда амшын иахьхәыҵаҵәахыз! Абар
иахьыманшәалахаз иуахҭа! Нарџьхьоу дицны дцар, амҩа иркьаҿуан. Ари Адгьыл аанимыжьыр ада ԥсыхәажәла шыҟамыз ааины иахьааидгылаз аагәнигеит. Аи и-Адгьыл
изԥшын, иԥшын иыуа-иҭынха, аха араҟа зынӡак аангылара шиҭахымызгьы, дызланагалаз
рааныжьра шицәыцәгьахоз уажәнатә илыжжуан. Нарџьхьоу абык иеиԥш дизааигәан,
издыруадаз уи иқәра акәымзар ус дҟазҵоз, зегь раԥхьа ихаҭа ԥаҵас Аԥсар дихәаԥшуан.
Амаҵуҩԥҳәысҵәҟьагьы, лара лыԥсҭазааратә ҭагылазаашьа акәхарын дмаҵуҩын ҳәа ахьӡ
зылхыз, еҳәшьаҵас длыхәаԥшуа далагахьан. Зегь раҵкыс Саҟәа лԥырҵра акәын ицәыуадаҩхоз, ма дахьцо дизго дыҟандаз. Ма аангылашьак имандаз!.. Аха изыҟамлози
даангылар?
Убасҟан ари Адгьыл Адоуҳа дааигәалашәеит. Уи иҭахымызт ара ауаа рразҟы Аԥсар
иҽалеигаларц. Саҟәа лҭаацәа еиԥирҟьар аурызма? Мамзар уи жәларык рлахьынҵа
даԥырхагамхарц иабжьеигозу? Ус иҽазикыргьы, лара лхаҵа длызныжьрызу? Иара дҭакын
рҳәеит. Аӡәы ирыцҳара ихы иаирхәаргьы, дуаҩын ҳәа илоухызи! Арахь иеиԥш иҟаз
дыҟамызт ҳәа ишихәаԥшуаз, дара реиԥш дшыуаҩыз ааиҵырхыр, дызҿыз
шыгьангьашрақәаз ааиликаар, нас акәымзи иҟамлашаз аныҟалоз. Ихәыцрақәа
еилаԥаҭан, амала, уҭаххара ҳәарҭа анаимулак, ухы иҭамшәарызи.
Абаҳчаҿџьмак ацәа ахырхуан. Ахацәа ааира иаҿын. Инеилагыла-ааилагылан
еицәажәон. Ибон акәац жьыхәҭа-жьыхәҭала еиҿыҟьҟьа қәабын уҳәартә, ар рымца
иахакнаҳаз, акы ишҭарҵоз.Џьоукы адгьыл аҿы фаца-мацақәак шьҭарҵон, бӷьы змаз акгьы
ыҟамызт. Уи ахыхь, ԥса махәқәан уҳәартә, еҵәарақәак нықәырԥсеит. Акәац анҭырх, агәи
агәаҵәеи ракәхарын, ҵәык иахаҵаны, иахныҳәон. «Уԥшәмаҟәар сахьҭалаз саҭоумҵан,
ҳазшаз! – Нарџьхьоу ибжьы неиҵых ааҩуан, ашәарыцараз амшцәгьа иҟалаз, иаамҭамкәа
ашәарах дрыҿцааит ҳәа иԥхьаӡазар акәхарын. Ахацәа руапақәа нкаршәны, крыфарҭас
ишәас иҟарҵаз инадтәалеит. Акәац ршеит. Аҿаҳақәа неибыҭо, аҩгьы ржәуан.
– Амасх ҷкәын ҳәа бызҿыз дзусҭада? – даақәҵәит Аԥсар амаҵуҩԥҳәыс лахь.
– Саҟәа илҿынҵәаауазу?.. Уи – Ҩарӡы аҳаԥы уаннеилак, ашьха ухыҵуеит. Анхыҵ инхо
жәларык ыҟоуп. Ҟалӷьааи дареи уамак аиҿцаарақәа рымам, ашәамахь рнапаҵаҟа иҟоуп,
аҳ Тигран иҿоуп аус ахьрымоу.
– Иабаанагеи?
– Ашәамахьцәа зны ибаандаҩыртәыз роуп. Анхыҵ индырхеит.
– Саҟәа уи дзылҭахымхеи?
– Уарад деиӷьылшьеит даныхәыҷызнатә. Иара абырзен бызшәа бзианы идыруан,
аҵара иман. Нарџьхьоу амал имоуп, Уарад, иаб димхны, аамҭала дааигеит, иԥҳа аҵара
лирҵарц. Ус дара еибаҭаххеит. Уарад инапаҿы дызҳауан, уамашәа ибатәума дизыҿҳәарахазар.
– Амасх ииҳәеи?
– Дгәаагәышьеит. Мышкы зны, сыжәлар сыма, схыҵуеит, шәыдгьылқәа згоит иҳәеит.
Митридат иҿы аус шиоуз идырзар акәхап, макьана даангыланы дыҟоуп.
– Уарад знапаҿы дыҟада?
– Уарад иаб мал дуӡакҵәҟьа змоу иакәӡам. Аҟә иҭанхо дреиуоуп. Уаагьы Ҟалӷьаа
роуп изтәу. Ҟалӷьы Ҳаит рышьҭра иаиууз ладеи ҩадеи идәықәҵаны, аԥсуа жәларқәа раҳра
шьҭырхит, жәларкны еидкыланы, ҟалӷьаа рхагыларц, Ҟалӷьҭа дырҭбааит. Убарҭ аргонавтаа Ҳаит изымааизҭгьы, ҟалӷьаа раҳра даара иӷәӷәазаауан. Урҭ иргази иааргази
абзиареи ацәгьареи рыцуп. Уажәшьҭа ҳаинаалақәап шырҳәоз, Митридат Евпатор Дионис
ҳәа уамак даарызцәырҵит. Синоп аҳра ирҭбаан, иҽизнымкылакәа аурымқәа
дышреикануаз, ихаҭа зегьы имырхит. Уажәы Диоскуриа ҽыҵәахырҭас изыҟалеит, ус
дахьынӡанеиша сыздыруам аха.
– Дзакәытә уаҩузеи зырҳәа?
– Сара илздраауеи, аха ҳаӷеимшхара! Рыцҳашьарак злоу уаҩым. Иара ихаҭа
иԥсҭазаарагьы убас иҟан рҳәеит, ихаҭа дгәымбылџьбараны изҳартә еиԥш. Аха ас
уаҩымра убахьоу?! Еиҳараӡак аурымқәа роуп ицәымӷу, ирымпыҵакыу адунеи
рымпыҵихырц даҿуп. Аҳра аниоу ашьҭахь, 80 нызқь-ҩык аурымқәа, ма аибашьцәа
ракәындаз, зны усгьы нырцәы ҳцоит, уанӡа ҳҵасқәа рыла ҳаԥсы ҭазаап ҳәа иҟаз,
иеибашьцәа ҩаганы иҩарықәиҵан, уахык ала инирҵәеит.
– Иҟаларым?!
– Саҟәа улызҵаа! Уиазҵаа Нарџьхьоу… Амҩан иааиԥырагылаз уаҩы дишаҭом: иан
лакәзааит, ихшара ракәзааит. Ихазы мацара адәы дықәуп, егьырҭ зегьы тәцәоуп,
иҳаиуанқәоуп.
– Саргьы сҭаирхар ҳәа ишәома?
– Иҟало егьрыздыруам.
Абаҳчаҿ аилыҵра иаҿын. Аԥсар ихы хьымӡӷишьон, иԥхеишьон, ицәымӷын… иарбан
цәанырраз изцәырымҵуаз. Ауаа хьнеиуаз уаҩԥсҵас унеир, угәы ааухашҭуеит. Зегьы
уанрыҟәгоу, ахыларҟәра аҿынӡа унеиуеит. Анылашьца Рамса дцеит, Саҟәа длыцхраар
акәын ҳәа ҿыҵгас иҟаҵаны. Издыруадаз Нарџьхьоу имҩақәҵара рҽазыҟарҵозар?
Аҳаҷаҳәа иааигәалашәеит Саҟәа хаҵа дахьрымаз Мраҭашәара шакәыз. Ларгьы амҩа
дықәларц лгәы иҭазар? Дрыцны иаргьы дцар иҭахын. Иааигәахәон иӷба ахьӡаарҟәрылаз
аҭыԥ. Аамҭа кьаҿхон, уи ганкахьала ҿыц игәы иалан. Игәҭыхақәеи иареи
ааиԥхьирҟәҟәарц, дааҩнашылеит Нарџьхьоу.
– Сышьтәа агьама усырбарц сҭахыуп, дад, – иҳәеит иара, «дад» ҳәа уажәада иҳәоны
Аԥсар игәалашәомызт. Анылашаз усзымгеит, аҭамзаара саҳәоит.
– Иуҳәашьозуеи?! – дагьааԥхашьеит, ашырҳәа дҩаҵҟьан, аԥшәма дицны,
дындәылҵит.
Ахацәа ахьтәаз аҭыԥ рыцқьан, ҩыџьа ахьылатәашаз ааныжьны. Хыхь иҟаз ҳәа
иушьыз аҩныҵҟа илоугар ҟаломызт, уи азакәын арахь аԥшәма исас дзааигаз. Иреиӷьыз
ажьыхәҭақәа ааимҵеиҵеит. Аҩы идигалан, маҷк днаҿыхәеит Аԥсар, иахьынӡеиԥырхагахарыз издыруамызт. Нас иара цәгьала ихьшәашәан, аҳауагьы ҵаамызт умҳәозар,
ихтыз уцәа-ужьы иалсрын. Ԥша хәыҷык аҿан, уи акәхарын ас зырхьҭаз.
– Уаҵәы амҩа ҳақәлоит, – иҳәеит Нарџьхьоу. – Шаанӡа ҳақәҵроуп, – ҳәагьы нациҵеит.
– Уаҳа ицода? – дҵааит асас, имацара дшымцоз аниирдыр, иаргьы дигозар
ааигәахәын.
– Зегьы, – иааџьеишьеит егьи. – Саҟәа, Рамса.
– Саргьы сцар сҭахыуп.
– Умала унҳажьуама, ара ушыҟоу х-ҩык ҳауп издыруеи?
Уи иара дигарц иӡбахьан. Изеилкаауамызт уахь дигарц зиҭахыз. Аԥшәма
иақәыршаҳаҭра еидара хьанҭаны иман, ихала ишиӡбахьаз анидыр, дҿаббаӡа даақәхеит.
Уи акы иазҳәан, аха дыхҭакны иазҵаашьа изыҟамҵаҵәҟьеит. Ауаа дыдирбар иҭахымызт
азакәын ара дзынимыжьуаз, амҩа уахыла мацара иқәзаауазма, ҽынла ауаа дырбарын?
– Амҩан аӡәы сибар ҳәа умшәаӡои?
– Умбои иҟалаз: сымаҳә Уарад уиеиԥшуп. Ара зегьы дырдыруеит. Амҩан узбаз
иулидрааи? Ааи, Уарад ҳәа хаҵа шьахәк дшыҟоу рдыруеит, аха зегьы дрымбацт. Иара
иқыҭа ааигәа-сигәа иҟоу ақыҭақәа рҿынӡа ҳнаӡар, маҷк уҳахьчап, – убра уахыла ҳрылсп.
– Сара снышьа сҭаххоит.
– Иалоухи?
– Аҟәнӡа ҳанынаӡа, уа уахьсыхьӡаз амшын агәаҿынӡа снаӡароуп.
– Избан?! – уи иҵаашьала, иблақәа рыҭра иҭамгыло ишаҟьшаҟеьит, иҟалаз
изеилымкаауа.
– Ас сҽыҵәахуа сабанӡадәықәзаауа?! – иҳәеит Аԥсар, аус имырҟьаларц.
– Ас аамҭа царыма, аҽаԥсахышт. Нас Уаради уареи шәеицыҟазаап. Иубоит саргьы
сыӡӷаб дсыԥҳазаҵәуп! – уи ииҳәоз ихаҭа агәра игоушь ҳәа ибжьы дазыӡырҩуан исас.
– Сара сахьынтәааз сымхынҳәыр ҟалом, – иаахиҵәеит аԥшәма икәанызанрақәа
зегьы. – Уара ухаҵоуп, иудыруазар ухәҭоуп ари амаӡа. Наӡаӡа ара аангылашьа сымам.
– Нас уи амца зҿыҵуаз аихатә ԥсаатә уақәтәаҵәҟьазма?! Убас ала ҳазшаз иахь
уеиҭахынҳәуама? Мамзар иалухи амшын гәы?! Уоуп иара ахьыхтәалаз.
– Ушлара ҳаҭыр ду сзақәуп, аха амцхә усмазҵаан.
– Ишуҭахыу, дад!... Ус аҳәара азин сымоума?
– Иумоуп.
– Амала унышь џьоукы иаҳцәырԥшааит. Маӡала гашьа ҳамам, аргама ирымаҳхышт
аха.
– Иаҭахӡам ус акәзар. Даҽа нышьак сзуԥшаар уаҟа, уиала схылоит.
Инышь ала амшын аҵаҟахь дызцомызт. Уи аҿынтә, акосмонавт имаҭәа шишәыз,
аӡахьы дыԥар акәхон, иӷбаҿынӡа длаӡарц. Асааҭ ахыц ду ҩынтәҟа иакәшон убра
длаӡаанӡа, аха уи иуадаҩӡаз мҩахон.
Ихышхыҵәаны илеиуаз Рҩан ааихсыӷьаанӡа, иааҭымгылар амуит. Аҽқәа аӡиас ирратә
иҟан анигәахә, Нарџьхьоу шаанӡа идәықәигалеит, аӡәы имбакәа ақыҭа иалҵырц. Рҩан,
аҽахьеиҩнашақәоз иласкьаны, ирит. Уи ашьҭахьгы уамак иҽцәырымго, акыр улаԥш иааҵамшәоз мҩахәасҭала, амҩа ианын. Раԥхьагыла даараӡа ирдыруаз уаҩын, арахь уажәеиԥш
дмаӡазар аниҭаххахьаз ҟамлацызт. Ахьҭа дакуазшәа, ихаҿгьы хҭарԥала иааҭеиҳәҳәалон,
Аԥсаргьы, убас дицныҟәарц, ибжьы ааиқәиргон. Саҟәеи амаҵуҩԥҳәыси ракәзар – усгьы
касыла рхаҿы рҵәахуан.
Амҩан адгьыл даара ицәаакын. Аӡбаарақәеи аԥҟыз иагахьаз аӡҭаҟәақәеи рыла
адәқәа хҟьан. Џьара-џьара дзусҭазаалак амҩа изыԥшаауамызт, аҭыԥқәа ирышьцылахьаз
аӡә иакәымзар. Уаазықәгәыӷратә иҟаз дгьыл ҽыҭк баша ишьҭамызт, аҩны лаҟәқәа
ықәыргыланы, анхарҭақәа еиҿкаан. Макьана иҳәсҭын, аха ааԥынра анҵәамҭаз урҭ аус
шрыдырулоз ҩашьомызт. Ашьхашьапы амшын ахь заҟа иааигәахәоз аҟара, аӡҭаҟәаҿақәа
иаҳа имаҷхон, ашәаԥыџьаԥ рацәаӡан. Амш бааԥс иахҟьаны, амҩахәасҭақәеи уардынк
знысшаз амҩа ҭшәақәеи ишырҭахыҵәҟьаз аҽы ршьапы рзықәыргыломызт, аха урҭи дара
ирыҽхьнызи аԥсеиҭакра роузшәа ргәы иабон.
Изныз амҩаҿ ауаа маҷны ирԥылон. Нарџьхьоу арҭ аҭыԥқәа бзиаӡаны ишидыруаз
мҩашьо, ауаа рышьҭра иаҳа имаҷны изнылоз амҩа дықәын. Акыр инаскьацԥхьаӡа, ихыиҿы иаҳа-иаҳа дацәшәомызт, ицыз аҳәсақәа ракәзар, мра шәахәак аарықәыԥхацԥхьаӡа,
ирзымчҳакәа рхаҿы аадыртуан. Уахыла зҿы иԥхьашаз ҳәа аԥхьагыла ииԥшаауаз уамак
иаҩцамыз анхацәа ракәын. Ацәарҭӷәы роур бзиан, ирмоургьы анышәыргә аҿы руапақәа
нкаршәны, инаион. Ҽынла џьаргьы иааҭгыломызт, ана-ара ишьҭырхуаз рымҩаныфа
аацәырыргалон, иахьақәшәаз ҭыԥк аҿы инатәаны, ирымаз инацҳауан. Аԥсар
дзымҩанылацәахаз ауаа афатә хадырҟьацәомызт, изҭаауаз рҿгьы арыжәтә рҽадырцаломызт. Нарџьхьоу заҵәык дмыццакӡыкәа ҩба-хԥа ҭаирцәуан, уи имҩанызаҩ маҷк
днаҿыхәалон.
Изықәгылаз адгьыл ибахьан, идыруан, аха уи ажәытәӡара аҟәыншьшыла иахьибоз
изымдыруазу идыруазу цқьаҵәҟьа изеилмырго, аԥхыӡ далазшәа ихы ибо, ауаагьы
аԥсабарагьы дрылан. Ҿыцбарах зегьы дахьрызҿлымҳаз, амҩа уамак дарааԥсомызт.
Еицыз егьырҭ раасҭа, иара иаҳа шьапыла аныҟәарагьы иҭахын. Иаҳа иахьбараз амҩақәа
рҿы иҽы, ишаҭахыз ашьапы ааиҵнахыртә, дылҽыжәԥон. Иара ус мраҭашәарахь акырӡа
ианынаскьа, арахь ақәа млеиӡази ҳәа ихы дазҵаауа аҿынӡа, адгьыл шцәаакӡамыз ибеит.
Амҩа аҭбаара ахьамаз, ҩыџьа-ҩыџьала еивагылеит. Еиҳараӡак Нарџьхьоуи иареи
еиқәшон. Бжеиҳан шҿырымҭуазгьы, излацәажәоз арҭ аҭыԥқәа ирызкны аиҳабы иидыруаз
ажәабжьқәа ракәын. Урҭҵыхәаԥҵәара рымамызт, иажәабжьҳәаҩ амҩан мцхәы ацәажәара
иҭахымызт умҳәозар, издыруадаз усҟан ихәыцырҭақәа рацәазаргьы, аха даналагалак
даланагалаӡон. Рҩыџьегь анааиқәшәалак, знык дизырцәажәар, ибыргыз, игәы ҿыӷьрызма,
арԥыс хгыла ихеиршҭуан рышьҭахь еивагылаз руаӡә Саҟәа шлакәыз.
Убри лакәын еиҳараӡак дызвагыларц ииҭахыз. Усҟан амаҵуҩԥҳәыс Нарџьхьоу
дивагыларц деихон, зынгьы рыгәҭа лкуан, ма рышьҭахьҟа дааихон. Нарџьхьоу иԥҳа Аԥсар
данлывагылаз, уи агәхьаа икын иҳәо дибомызт, игәы иҭыхоз ааимырԥшуазар акәхарын,
арахь нцәасгьы исас дишьон, издыруадаз убри акәзар реиҳараӡак ԥсҿыхгас изыҟалаз.
Аӡәы ргәхьаа икыртәгьы рхы аадырԥшуамызт, аӷды-мыдыҳәа еицәажәон, рбжьы
мырдуцәакәа.
Рҭагылазаашьақәа раԥхьагылаҩ иаасҭа иаҳа еилызкаауаз, згәгьы рзыбылуаз
амаҵуҩԥҳәыс лакәын. Арҭ дышрыднагалаз Аԥсар издыруамызт акәымзар, лҟазшьеи лхымҩаԥгашьеи рыла, аҳкәажәк даалеицәамкәа, аамсҭашәаԥҳәыск длаҩсуан. Лдыррагьы
маҷын узҳәомызт, лыхшыҩ еилцан, цәажәашьала деилган. Лхаҭа лгәы иҭаз аилкаара
уадаҩын, лыԥсҭазаара далацәажәомызт, лылахь еиқәҵаны уамак дубомызт, мцхәы
гәырӷьаракгьы лынлырԥшуамызт, дзыдҳәалаз аҩнракәын хьаас илымаз уҳәартә еиԥш,
даҽакы лҳәаӡомызт, даҽа уск лыман лҽулырбомызт.
Маҷ-саҷк злеиликааз ала, уигьы Саҟәеи Нарџьхьоуи ракәын иазҳәақәаз, лхаҵа
дҭахеит еибашьрак аламҭалаз. Лхаҭа лхы лызныҟәымго даныҟала, амаҵура шьҭылхит.
Хаҵа дцартә, хшара длоуртә лаамҭа дҭагылан, аха илыцәҭахаз дизыҿҳәараны лхы
лыԥхьаӡон, ианамуӡах лаҳкәажә Саҟәа лымаҵ лулар, лҿы ишалмырҳәацәозгьы, уи
длыцԥсыр, ари аԥсҭазаараҿ луал налгӡеит ҳәа илыԥхьаӡон. Лаҳкәажә лымаҵ луанаҵы,
даҽаџьара дшырымҭиуаз лдыруан, еиӷьыз бзанҵырак даҳәомызт, дагьазԥшымызт. Лхаҭа
длааӡазшәа акәын уи Саҟәа бзиа дшылбоз, арахь қәрала уамакгьы деиҳабымызт. Лара
Аԥсар данлыцыз, дааҟәымҵӡакәа Рамса дызлацәажәоз Саҟәа лакәын. Иаргьы уи акәымзи
ииҭахыз.
Уи лацәажәара Аԥсар иаҳа изымариан. Гәаартыла иеицәажәозма ҳәа ихы дазҵаауан.
Уи илбон Саҟәагьы, уаҩы илаԥш иҵамшәартә даахьаԥшлон, еицыз реизааигәара бзиала
дшаҵашьыцуаз убартә. Уи гәаныла акәын ишидыруаз, лгәы иалсшаз мҩаԥигар игәы инархьуан, арахь лгәы лҿеиҵаргьы цәгьа ибомызт. Ихаҭа длызгәаҟуан, лара дизгәаҟыр
ҩныҵҟала иҭахын. Лхаҭа длывагылазарц деихон, аха, уи ианамух, илзааигәаӡаз лнаҩс
иара дахьгылаз игәы иҟажон. Адунеи митәшәа еибаркын.
Зны, рымҩабжара ԥырҵәахьан еиԥш, Саҟәа лаб дынихьӡеит, амаҵуҩԥҳәыси Аԥсари
ааизныжьны. Мцхәы ихы игәы ақәбзианы дыҟан иара. Аныҟәарагьы дашьцылахьан. Амра
кажжы иԥхон, уамак шшоурамызгьы. Имацарагьы иакәмызт, еицыз зегьы, хҿак
еицдыршәрызшәа, еихәлаччон. Рҽқҽа амҩан ҿыц иԥсахны ирықәтәан, ршьамхы рыҵдырԥраар цәгьа ирымбо, акыргьы иццакуан.
– Сара усацәажәоит, – лҳәеит Рамса, – аха убла сабаӡом. Саҟәа дахьуцым угәы
иалагәышьоуп.
– Избан? – иҳәагәышьеит, игәы аҵӷара иахьҭалыршәыз иҵәахырц уамак дашьҭамызт,
уажәшьҭа акыргьы еишьцылахьан, зегьы ахәмаррахь ииаргон.
– Даныӡӷабыз дубазҭгьы…
– Дыӡӷабушәоуп уажәгьы дшыҟоу.
– Усҟан амасх дылгәалашәо дыҟазма, закәытә арԥарцәаз илышьҭаз, закәытә малыз
излаҭхаџьуаз? Аӡәгьы лыбла дамбеит, лгәы зызцаз арԥыс ида. Егьырҭ зегьы ҳачҳарын,
аха Митридат…
– Ишԥа? Митридатгьы длышьҭазма? Аџьныш!
– Аҳәынҭқар Митридат иакәым. Уи иҷкәын, Ҟалӷьҭа аҳас иеиҭаз.
– Лԥсы злеиқәхазеи?
– Аҳәынҭқар Митридат иҷкәын, чарҳәҩыс дыԥхьаӡаны, ашьра иқәимҵазҭгьы,
ишеилгақәашазгьы здыруадаз.
– Иахьцалак, иҷкәын дҭаирхаҵәҟьеит?
– Аӡәыр диеигӡома, иара ихьӡи ихьымӡӷи зегьы ақәирӡуеит. Уи ианҵәҟьа
дылмеигӡеит, аҳра лгарц Митридат VI Евпатор Дионис иаб дылшьхьан, иара итәыла
далылцахьан азы, Митридат VI иоуп сызҿу. Уи даныхәыҷыз инаркны брагьрыла изҳаит.
Ёи-мцеи дыргом, шҳам дагом. Маҷ-саҷла ашҳам ижәуа, ицәеижь аиршьцылеит.
Даныҩеидас Синоп дхынҳәын, иан длықәланы диҭҟәеит, адгьыл аҵаҟа дҭаиртәан, акрылҿамҵа-акрылмыржә дишьит. Иҟарҵо анигәамԥхалак, ихшара аӡәаӡәала ихәырпҵны
ишьуан. Дара ҵҩа рымамкәан ирацәоуп. Ԥҳәыс ԥшӡас иҟоу иара иҳәсақәоуп, зегьы
аӡәаӡәа рыхшаргьы, ихылҵшьҭра заҟаҩы ҟало уазхәыц. Аха ихадоу раԥхьатәи иԥҳәыс
иаҳәшьеиҵбаӡа лхаҭа лоуп.
– Ус еиԥш ҟалома? Ирыхшаз хагаӡагахар алшоит.
– Ус иаԥуп, аҳәынҭқарра еимазкуа маҷхарц. Аха зегьакоуп анибарҵәара иаҿуп.
Евпатор Дионис еиԥш зегьы зыхәлабго инапаҿы иааигоит. Уи дзыцәшәо аурым ҳәынҭқарра заҵәык ауп. Уи инапаҿы иааигарц иԥсҭазаара зегьы ақәирӡит. Аҳра данахагыла аламҭалаз, уахы заҵәык иалагӡаны, 80 нызқь-ҩык аурымқәа ир ирыдинырҵәеит. Убри ак ауп
дызлариааиз. Даргьы уиаахыс дықәыргарц иашьҭоуп. Аурым ар ԥхьагыла Помпеи
дишьҭаланы даауаеит уажәы. Ҟалӷьҭа изхыҵакырҭахеит. Диоскәриаа дырҭоуп, аха Анцәа
иҳәар, иҵыхәтәа ааигәахап абасҟатәи ауаа зыргәаҟхьоу.
Аԥсар иаҳаз ицәа дыҭнарԥсаауан. Митридатаа убасҟатәи ицәымӷын, дызҿынҵәаауаз
аԥҳәыс лыхьӡ ишадҳәалаз анеиликаа, ицәымӷра цәымӷра ацлеит. Ауаҩы мишәан
идикылаз зегьы мишәаншәа ибон. Саҟәа даалыԥхьаны данлыхьӡа, лареи иареи еицны,
иажәабжь ҿыц аӡбахә ала даараӡа дҭиҵаар иҭахын, лаб иҿаԥхьа дацәыԥхашьашәа
иҽааникылақәеит акәымзар. Иага дылхыбааргьы, иаарласны ари Адгьыл дықәҵыр акәхон,
рызынтәык наӡаӡа ҳәа иныжьны, ларгьы дылԥырҵны. Лара илҵәахуан, аха лхаҭагьы акы
даргәжәажәо даман. Уи анааигәалашәалак, лаб ихаҭа акы дшаргәаҭеиуаз ҩныҵҟала ибон.
Имаҳә дахьбаандаҩызи итәыла зықәшәаз ақәымчреи, даҽа уски ирызкымызт уи. Иԥҳаи
имҩанызеи ирыбжьалоз ахьизымдыруаз акәзар ҳәа Аԥсар агәра изгомызт, амала аиакәым
ҟазҵарц згәы иҭазкыз ихы дшацәшәоз дазхәыцуан. Нарџьхьоу игәы иҭашәаз иахиҳәаарыз
издыруамызт, – нцәаҵас дихәаԥшуан, дагьицәшәозар акәхарын, аиашаз дагьиқәгәыӷуан.
Ихы ааицәымӷахеит, аиакәым ҟазҵарц згәы иҭазкыз ихы дшацәшәоз игәы
ианааҭашәа. Саҟәа бзиа дахьибоз цәгьара усын?! Жәҩанык длыбааит уҳәар – имаҷын,
ажәҩанқәа еимыздоз ашәахәақәа дрыхьӡаны, дырзааит, џьоукы рыԥсҭазаара еилахәаны
дхынҳәырц. Арахь иқәнагалара цәгьара алимхыр акәын… Саҟәа иара дахьцоз дизгахыр!
Иҟамлашаз аус даашьҭнарԥааит, уа иԥынгылақәашаз ибла иаахгылаанӡа. Акосмонавт
имаҭәа, жәа-шықәса аԥырра ҷыдала иҽазыҟаҵара!... Ҩныҵҟантә дунеила аҽыԥсахра!
Иара алакә ирзалҵыз уаҩын. Иуадаҩын алакә ԥсҭазаарахь амҩақәгылара. Амаҵуҩԥәыс
илымбартә, луанытә даақәыԥсычҳауан, Саҟәа дахьлыхәаԥшуаз, избанзар ацәгьара ус
акәын дзызхәыцуаз. Аха лара лхаҭа диҿыгәҳәаауазар? Дзимгарызи дахьцоз? Лхаҵа
иакәзар – ажәҩан илбааз дзықәиршәаз дақәшаҳаҭхар акәхон. Ус акәын ишыҟаз
ажәытәӡатәи ауаҩы ихдырра.
Дызлагьежьуаз «аԥхыӡ» далҵырц, ихы анҩышьҭих, дцәырҳазшәа аԥшра имаҵәҟьан,
амаҵуҩԥҳәыс лыԥшышьа џьашьатәын. Уи илзымҵәахит уамашәа дшылбаз, лыблақәа
ҭбаахан, шәарак лҿықәын. Акраамҭа ахьлықәҿимҭыз акәхап ус дҟазҵаз, издыруадаз, аҭак
лмоуӡо, лара диацәажәозаргьы. Иаалырҟьаны, ибжьы нҭца, дамхаччарц ак игымхеит.
Мчыла иҽҟажо дшааҭгылазгьы, ӷәӷәала длызԥышәырччозар акәхарын, лыблақәа
аахаахеит, лхаҿы ааԥсадахеит. Лгәы ааирҭынчын, ҭынч еивагылан. Рҽқҽа рышьҭыбжь
заҵәык уаҳауан. Бна мҩахәасҭа ҭбаак ианын, зынгьы амҩа шааҭбахалак, лара иара
иаԥхьаҟа дноуижьуан. Уик иахылҳәаарыз лыздыруамызт, илымурц дшалагозгьы,
аҵыхәтәан даиршьцылеит. Асҟатәи ҳаҭыр илықәиҵоз лзымбатәбарахан, цәаныррак
лызканаршәыр ҳәагьы дацәшәон. Акырҵәҟьагьы қәрала диеиҳабымызт, лхаҭагьы
лҭәымҭа уамак дахымҳәҳәацызт.
Уи ауха шьха қыҭак аҿы иԥхьеит. Ицыз зусҭқәаз ҳәа, Нарџьхьоу мцқәак нареиҳәеит.
Урҭ ирҭаз даҽа ҷкәынак, џьара дибахьазшәа, илаԥш аихмырԥаӡо, Аԥсар дихәаԥшуан. Уи
иара ишгәеиҭаз аниба, аҷкәын дааԥышәырччан, уаҳа уамак лаԥшыла дыхҭеимкит. Ихыиҿы аразра мцхәы иахьаҿықәыҳәҳәоз, уамак игәра узгомызт, аха хәыҷы-хәыҷы
дааихашҭит. Избанзар Аԥсар ихшыҩџьара иаҳа икыдын. Саҟәа, лымацара даалзынхар,
дналацәажәар иҭахын, Рамса лҿынтә иаҳаз цқьа еиликаарц. Машәырла рымала еиниар
еиӷьын, ихала еиҿикааз еиԥыларахар аҵкыс. Иага иундаз уаҳа иамуит. Ашьыжь, амҩа
ианықәлоз, ииулакгьы зегьы рашьҭахь дҽыжәлеит. Иацы длаԥшықәызҵацәаз аҷкәынгьы
насҭха дгылан, мцхәы дҿаԥхаҿаччозшәа. Нарџьхьоу имала дыԥхьагылан, уи аҳәсақәа
ишьҭан, рымҩанызаҩ урҭгьы акыр дырцәыхараны дрышьҭанеиуан.
Мрагыларахь излаԥшыз амшцәгьа ацырҟьаҵәҟьа арахь имааицкәан, ааԥынра аарла
ишааҭагылозгьы, адгьыл шабаӡа иҟан уҳәартә, ашоура иаманакуан. Аԥҳәасақәеи
атамақәеи бабышӡа ишәҭхьан угәы ааҟарҵартә. Урҭ рыԥштәы даараӡа ицқьан, ирхылҵуаз
аҳауа гәазырҳага адәы иахьықәыз, ихы-игәы дырҿыцуан, игәабзиара иаҳа-иаҳа еиӷьны
ибон, игәамч азҳауан, амҩа даркареит умҳәозар. Аҳәсақәа ҿымҭӡакәа, рааԥсара чҳауа,
амҩа иахьаныз, илдмыршарыз арбаныз, – маҷк иааицәыуадаҩхацԥхьаӡа, ихы иҟажон,
иуадаҩызгьы ааизымариахон, игәы иханаршҭуан. Ирласны дырхьымӡозшәа анылба,
Рамса дызцыз дналаԥасын, Нарџьхьоу днаихьӡеит. Даҽа ԥыҭраамҭак Саҟәа лымацара
днеиуан. Уи лабгьы ианаагәеиҭа, лхала дааҭгылеит, илышьҭанеиуаз дналыхьӡарц. Џьара
ак шихьыз лдырит, ииҭахыз еилылкаарц лгәы азыҳәон. Рыҩны дахьынӡашьҭаз
игәамбзиарақәа зеиԥшраз ала, уамашәа ибатәӡамызт, асҟатәи рныҟәара ашьҭахь, џьара
акы ааилакьакьаргьы. Длацәажәар иҭахын, уи ларгьы илбон, аха агәазыҳәара уамак иара
далаҟамызт, еидихәыцлақәази иахантәарак лацәажәара ахьимаӡази ишьара дықәнарҟьазшәа ихы ибон.
– Амҩа узышьҭымхуазар? – дҵааит лара.
– Хар сымаӡамкәа схы збоит.
– Иацынтәарак акы уаргәаҭеиуазшәа збеит, иахьагьы ушьара уқәӡам.
– Сыгәхьаа бымкын. Иаарласны сышәԥырымҵыр ҟалом, арахь шәааныжьра ус
исзымариам.
Лара дааиҿаԥшит. Лыбла разқәа ирҳәоз изеилкаауамызт, лхаҿы акәзар – акырӡа
агәыҭшьаагара аныԥшуеит иҳәартә ибеит. Лыбла анааиҟәылга, лхы ҵарҟәыланы амҩа
даныларын шиҳәоз, лхы ҩышьҭхны, ԥхьа дыԥшуа дахьивагылаз, лыгәҭакы
изеилыргомызт. Аԥҳәыс, лгәы иҭаз анылзымҵәахуаз, лхала данаанхалак акәын. Зыҵкы
арахәыц ацәызӡаз диҩызан лхала даныҟамыз. Лҿаԥшылара аҭынчра еиҳагьы амца ицранаҵон иара, дагьҿанаҳәон. Ииҳәоз ихаҭагьы иааицәымӷахеит: иудыруази лааныжьра
ахьицәыхьанҭаз еиҳагьы илзышьҭымхуазар?
– Сара ԥҳәыск лыбла сҭамԥшижьҭеи, жәа-шықәса ҵуеит, – иҳәеит иара. – Убриазы
бгәы иҭоу аилкаара сцәыуадаҩуп. Аԥҳәыс дшыԥҳәысу схашҭхьеит сара, лхәыцрақәа
сырцәы-хароуп.
– Избан? – лҿыԥшылара зҵаара рацәа ргәыҵаҵәахын.
– Избан басымҳәеи.
– Избан жәа-шықәса раахыс ԥҳәыс бла узҭамԥшыц? – иааҭкааны дизҵааит, егьирахь
ииҳәоз лмаҳауазар акәхарын.
– Шәара шә-Адгьыл ахь саарц, убасҟатәи аамҭа амҩа санын.
– Иуҳәо закәи?! – иҵегь дџьалшьон.
– Ас иаартны бара быда ара уаҩы сызиацәажәом. Сырзеилымкааӡар ҳәа сшәоит.
Ибасҳәо имаӡаны инхааит. Сара нцәарак ҳәа зынӡа исылам, суаҩып, уаҳа акгьы.
– Сужьоит.
– Ибымбац-ибмаҳац салаҟоуп азы, бызжьошәа бгәы иабоит. Аха сара, шәызынтәык
шәеиԥш, суаҩуп, ацәымӷреи абзиабареи сылоуп, сда ашьа ҭаныҟәоит, исымоуп гәы
заҵәык.
– Иҟаларым… Уаргьы иулоума абзиабара?
– Ааи, ааи!.. Суаҩуп сара.
– Амц уҳәоит.
– Абааԥс!.. – агәыԥҵәара дзыниаз игәы кыднахуан.
– Зны-зынла ҳгәы иҭаҳкуа зегьы удыруазшәа угәы иабоит. Арахь имаҷӡоу узҵаарак
џьоушьап.
– Бымбои!.. – дагьаагәырӷьеит.
– Изакәи избо?
– … бгәы иҭабҳәо шысмаҳауа. Сара суаҩуп зегьы шәеиԥш.
– Уи ауми, – лҳәахт дагьааихлафшәа. Убри аҵкыс исаҳәи угәы иҵхо закәу.
Уахь аиасра уажәы уамак иҭахымызт. Рыҩныҵҟа иҭаҵәахыз иалацәажәалар, иара ус
иҵегь еиӷьны еибадырыр, еилибакаар, еизааигәахар заҟа еиӷьишьози, илаҩсхьаз
рыҭҵааразы азҵаарақәа лықәиԥсалар аасҭа. Зҵаара шәкы, иаха дызмырцәозгьы,
неиԥхьбахьан, ихадаҵәҟьаз ҳәагьы ԥыҭк изаанымхакәа. Урҭ шьҭа уамак зҿлымҳара
рымамызт, лара лхаҭа изааигәара, лҩызара аасҭа. Аха лара дизԥшын.
– Митридати бареи шәеибабара шԥаҟалеи?
Маӡала дааҭрысит азныказ, аха лԥсҭазаараҿ уи аӡбахә шьҭа бзиа шаннамҵаз
илырдырит, уаҳа лыҽмырҵысӡакәа, дызлазҵаазгьы алацәажәара уамак илҭахымкәа,
дахьҽыжәыз лҽыз ҭынч-ҭынч ацашьалагьы, иақәтәаз лгәы агәны иахьнеиуаз алагьы.
– Ибҭахымзар, сызҵаара аҭак ҟабымҵан.
– Мамоу, иауазеи, – лҳәеит лара маҷк анааҵ, уаҳа ацылҵарым шигәахәзгьы,
ажәабжьк аҳәара лҽыназылкит. – Уи игәалашәара сцәымӷыуп…
– Ибцәыуадаҩзар, баҟәыҵ сымҳәеи! – дааникылахт.
– Исцәымӷыуп, аха дысгәаламшәар ауам, дышҭахахьоугьы ҭыԥ сиҭом,
иҽаасгәалаимыршәакәа.
Уи, дызлацәажәашаз ахҭыс ацәыргара дшақәшаҳаҭызгьы, иаразнак лажәабжь
дзаламгеит. Ҩныҵҟала лҽазыҟалҵозшәа, маҷк аҟара ҭынч днеиуан. Имбартә
дшықәыԥсычҳауаз ҩашьомызт. Лҽы, лара лхьаа агәыҵалазшәа, днанагон аҽаанкылааҽаанкыло. Усҟан лара лнапсыргәыҵа ахәда инықәылшьуан. Уи лгәыбзыӷшьа аныруан,
бзиа иагьабозар акәхарын лнап хәыҷы ацәа иахьакьысуаз. Зегь ныррала еибаркын,
еиҳараӡак зԥсы ҭаз.
– Саб усҟан иҵегь дҿамзи, Ҟалӷьҭа аҳас Митридат VI Евпатор Дионис иаиҭаз иԥа
Митридат, иԥагьы ус ихьӡын, диԥхьеит. Ҳахьынхо дахылаԥшын саб. Уажәгьы дахылаԥшуашәа дыҟоуп, аха аамҭа убасҟатәи еилаԥаҭоуп, доусы еиҳабыс дызмоу цқьа
изымдыруа аҿынӡа инеихьеит. Арахь имаҳә дҭакыуп азын, длаԥшықәҵаны дрымоуп.
Сзыцәшәо акгьы сымаӡам ҳәа аргама адәы дықәуп, ус иаҳа дшәарҭахарым, игәра ԥыҭк
иргап ҳәа дгәыӷуеит, аха данбабаандаҩыртәреи ҳәа есымша ҳхьаԥ-кәаԥшуеит.
Сара саб иҵегь санмаҷыз аахыс сиҳәалон сырҵаҩы Уарад дахьынхо сигарц. Мап
шысцәимкуазгьы, инахырԥа-аахырԥо дааиуан. Уи аамҭаз сыӡӷабрахь снеихьан,
исыԥшәмахараны издыруаз иҩнра сырбеи ҳәа саб иҳәара сацәыԥхашьон. Иара ихаҭа
игәы азҩозар здыруадаз, ҳаизааигәара дацәшәозаргьы ҟаларын, аха иҟалараны иҟаз
ихахьы иааигомызт. Избанзар уи сара аҳак иаҩсуаз ида уаҩы сиаҭәеишьомызт. Иԥҳа
лырҵаҩы даараӡа диҭахын, убас иуаҩышьа игәаԥхон, игәы иалсшаз ажәак имҳәацызт, аха
иԥҳазаҵәи уии ажәа маӡа шрыбжьаз илымҳа иҭасызҭгьы, ицәымӷра шьҭихуан. Насгьы аб
ицәыуадаҩзаап иԥҳа, еиҳараӡак уи дзаҵәызар, хаҵа лышьҭра.
Саб аҳ ихан ахь снагара шәарҭахап ҳәа раԥхьа ихы иҭамшәеит. Аҳ диҭахымызт иара.
Ҟалӷьаа раҳшьҭра амшын нырцәынтә дааны аӡәы иахьигаз ицәымӷын. Амала даҽаӡәы
иаасҭа ари иаҳа деиӷьеишьон. Избанзар иаҳа дырҭахын дызхагылаз ауаа, маҷкгьы ауаҩра
илан, иаб дицәымӷын адунеи уаҩ данӡамкәа инирҵәоит ҳәа, саб уи димаҳәзаргьы
дақәшаҳаҭхар здыруадаз. Зынгьы санхәыцуа – убри азакәхап ахан ахь снагара уамак
дзацәымшәаз. Ҟалӷьҭа аҳ итәарҭагьы ҳара акыр иҳаҟәгахеит, мрагыларантә иаауаз
аӷацәа ирзааигәамхарц, уиадагьы аӷбақәа ахьаахгылоз, аӷба ҟаҵарҭақәагьы Аҟә аҭыԥ
иаҳа иманшәалан. Адиоскәырқәа уи агаҿа алырхижьҭеи, ауаа иаҳа рхы убрахь ихан.
Аԥсуаа иаҳа ԥхьагылара роуан, абазақәа ҳәа адунеи ҳахыҵәарц ҳаҟоуп. Иагьзакәытә
ҭыԥу удыруандаз, – ашьха амшын иахьӡааларҭоу!
Амшын ахықә аҿы игылан аҳ ихан. Изхьчоз ҳаноурыжь, уахь ҳлеит. Аҩныҵҟа
иаҳԥылаз ҳиманы аҳ итәарҭа ҳаҩнеигалеит. Хаҵа ӷәӷәак, маҷк даацәхаԥшьны, убра
дҳазԥшын. Қәрала дабанӡеиҵбыз саб иаасҭа, аха дагьҳхаҵымгылеит азныказ. Уи сара
сашьцылаӡамызт, уамашәа изымбарцгьы залшомызт. Саб дхырхәаны аԥсшәа аниҳәа
ашьҭахь, дҩагылазшәа иун, ҳаргьы ҳнаиртәеит. Ахацәа еицәажәон, сара изымбацыз аҩны
схарахаԥшуа блала еимыздон, еибырҳәозгьы гәныскылартә сӡырҩуамызт. Аҳ саб ҳаҭыр
иқәҵаӡаны диацәажәон.
Уажәшьҭа ҳдәылҵындаз анаасгәахәашаз, аҳ имаҵуҩы дааиԥхьан, акы ниеиҳәеит,
уамак мырҵыкәагьы, акрыфара ҳаргеит. Аишәа еиҵҳәа чысла иҩычан, х-ҩык ҳауп
илахатәаз. Убасҟан игәасҭеит аҳ скылкааны илаԥш шысхыз, сҿы инҭасҵаз ачаӷьагьы
шьҭахьҟа имаандаз сгәахәуа, илаԥш сгәы аархынҳәит. Ас аӡәы ихаҿсахьа
сцәымӷамхацызт. Агыгшәыг диԥоуп ҳәа саҳахьан, агыгшәыг агыгшәыг ахылҵуеит, зегьы
иршәа-ирӡыӡа адәы иқәын, акәымзар сдәылҟьаны сымцози. Сҿаҵа цәгьала илалбааздан,
уаҳа схы ҩышьҭсымхит, уи илаԥш сацәшәаны.
Знык ахан ҳаҩдәылҵындаз ҳәа сышгәаҟуаз, амҩа ҳнықәлеит, иҳацыз ҳауаа аашьҭхны.
Саб игәалаҟан. Асҟатәи ҳаҭыр ахьиқәиҵаз дарԥыруан, аха зынгьы иааицәымӷахон.
Убасҟан аҳ ихымҩаԥгашьа сара исыхьҟазар ҳәа дазхәыцуазар ҟаларын. Алакҩакра
шьҭихуан. Издыруадаз уи иабхәра дақәшаҳаҭхар, ҟалӷьаа раҳшьҭра хынҳәрын ҳәа
гәыӷрақәак изцәырҵуазҭгьы. Урҭқәа усҟан срызхәыцӡомызт, уажәоуп ус сгәы ианаанаго.
Сара схы сымхабзиаха саб сицын, избанзар ахан ҳаҩныҵт акәым, аҳҭынра ҳшьапы
ҭаагахьан, саб иакәзар – игәы алаҟан, зегь ирыцкыугьы – Уарад иашҭа шыҟаз ашьха мҩа
ҳангылан.
– Бзааҭгылеи? – длыҳәеит иара. – Бцәажәала! Шәышԥанеии? Дышԥашәԥылеи иара?
– Иани иаби гәырӷьаҵәа иаҳԥылеит. Зхы иақәиҭыз нхацәан дара, рыҷкәын
дшыхәыҷыз ҵарак идырҵартәгьы аҭагылазаашьа рԥшааит. Агәырҵҟәыл имагәышьан,
имаҵушьа згәаԥхаз аҳак, ауаҩра илсхуеит ҳәа дигахьан, уи иоуп иҵара анагӡара
зыбзоуроугьы. Ҳахьнеиз иара аҩны дыҟаӡамызт. Ишьҭаланы дрыԥшааит. Иҭааз аниарҳәа,
дшыҩуаз мацара, аԥхӡы иҿашы, дшынкаҳара дкараха, ашҭа дааҭашылеит. Ҳгәыдкылаҳхыдкыла аԥсшәа ҳаиҳәеит. Иаҳәшьа дизаазшәа дсывагьежьуан. Агәылацәа еизганы
ҳхәы ҟарҵеит. Иржәит, ирфеит. Адырҩаҽны сара заа сгылеит. Саб макьана дышьҭан.
Абаҳчаҿ сшыҟаз Уарад днасыхьӡеит. Ҳаибамбеижьҭеи сшыгәхьааигоз ҩашьомызт.
Иаалырҟьаны сиазҵааит:
– Иацы ҳанааи уабаҟаз?
– Бымбои, Саҟәа, сара схәыҷым. Слахьынҵа сазхәыцын, ԥҳәыс даазгап сыӡбеит.
– Иааугарц угәы иҭада? – исаҳауаз агәра сгаӡомызт. – Сара дсумырбакәа. Дааумган.
Ԥҳәысҳәара уцазма? – сыхәмаруазу, сызҵаара агәраганы иҟасҵозу схаҭа исыздыруамызт.
– Ааи.
– Нас?
– Дсықәымшәӡеит. Саҟәа, бара иахьа сыҩны бшааиз еиԥш бзааиру, даҽаӡәы ара
дыҩнашьқьыруа дыҩналар?
– Сааиӡом.
– Ибҳәо закәи? Избан?
Исзымчҳакәа сылаӷырӡ лхыжжит, излауала ирлас схы-снапаҿы иаазгеит. Жәла дук
сырҭыԥҳан. Сыда дызнымхо ихы шибоз аусзымдырхуаз, амала ижәла маҷра, сара
сҭагылазаашьа дахәаԥшны, иара ималдара, уажәшьҭа дхаҵоуп уҳәартә иқәра анеира,
сара сықәра амаҷра уҳәа, иԥынгылақәаз рацәаӡан. Уи сирҭап ҳәа зынӡакгьы
дақәгәыӷуамызт. Сара сизааигәаӡан, уи ҳаҩнаҭа имҩаԥигахьаз маҵурак иаҩызан.
Излауала абарҭ зегьы иҽырҟәигарц акәын даҽаӡәы дызлышьҭалаз. Убри акәхап сшизыҟаз
арҵабыргра ахьысцәыҟалаз зыхҟьоз. Аха уи ашьҭахь зныкгьы ахьхәра сгәы иҭамшәеит.
Исиҭаз азҵаара аҭак сзыҟаҵаӡомызт, сҿымҭра иаҳагьы саргамон. Ихаҭа агәырӷьареи
абжьажьареи дрымҽхаркуан. Иаҳаз аҭакԥхықәра ду ихәдаџьал иқәнаҵагәышьон. Аамҭа
уадаҩ ҳҭагылан, арахь ҳҵаси ҳқьабзи ҳариааир акәын. Ҳус шмаӡаӡоу иаанымхар ада
ԥсыхәа амамызт сигаанӡа. Уи ашьҭахьгьы закәытә қәԥараз макьана уаҩы издыруамызт.
Сааигәыдиҳәҳәаларц иҿааихеит. Сара снеиҭаԥеит. Иаргьы ихы инапаҿы иааигеит.
Уажәраанӡа, иага бзиа сибозаргьы, иара изы схәыҷын, сааӡатәын, сықәҿиарақәа рзы
сгәыдикыларын, сышьҭиԥааларын, дсахәмаруан. Азин иман. Аха уажәы ҳҽынкылашьа
збаз идыруан иҳабжьалаз закәу, ибзиашәа ҳлаԥшықәиҵартә уаҩы игәы агьҭамшәацызт.
Уарад инхарҭа уи аҽны инсыжьуан акыр сгәы рҭынчны. Уажәраанӡа сзыргәаҟуаз
еилкаан, – дысцәыӡыр ҳәа сшәон, шьҭа сара дшыстәыз агәра згон. Агаҿахь ҳалбааигеит.
Амшын аҿы ашхәа ҳҭартәаны, Ԥыҭҟа ҳдәықәиҵеит. Асқьала дахьықәгылаз сизыԥшуан,
аха ҳшеиԥырҵуаз уамак исныруамызт. Уамашәа сгәы ҭынчын. Дахьықәгылаз дсымбо
аҿынӡа ҳанынаскьагьы, ҳзықәтәаз амшын алаԥшҳәаа инхыҵаанӡа, иара асқьала
шнимыжьуаз агәра згон.
Нас ауп маҷк ашәара ансызцәырҵ. Нас ауп данысгәалашәа аҳ Митридат. Аха уи
ирласны дысхашҭит. Уарад ихаҿсахьа зегьы ахәаҽуан. Усҟан иабаздыруаз, хара имгакәа,
Митридат саб ажәа иниҵарц игәы ишҭаз шсаҳауаз, Уарад дыззымиааишаз аӷа
дшизсырҳаз. Сыԥсҭазаара ԥшқа хылагәыла еилалеит, уи уаҩы иасымҳәеит, схала зегьы
маӡала ишьҭысхырц саҿын. Аҵыхәтәан уахи-ҽни исхылаԥшыз смаҵуҩԥәыс ԥсҿыхгас
дсызкашәеит. Рамса илдырт сгәы иҵхоз закәыз, дагьсыцхрааит, ианаҭахха лԥсы
насықәылҵарц ӡбаны.
Саҟәа лажәабжьҳәара аанылкылеит, изыхҟьаз Аԥсар изеилымкаауа. Нарџьхьоу
дышнеиц днеиуан, маҷк дааҵахо дишьҭагылан амаҵуҩԥҳәыс. Рҩыџьегь ирышьҭаз рахь
зынӡа иԥшӡомызт. Ҿыц дцәажәозар ҳәа дыԥшын Аԥсар, лара ҭынч амҩа данын, лхатә
хәыцрак даамҽхакны, иара дышлывагылазгьы лхамышҭуа. Уи леилкаара шицәыуадаҩыз,
лгәаҵагьы дызҭамлакәа дахьылԥырҵрыз хьаас иман. Лара илхьааз изаартуазар ҳәа
дгәаҭеиуан.
– Ирласны ҳҭыԥаҿ ҳнеишт, – лҳәеит, длырҭынчырц иақәылкызшәа, дааизхьаԥшны.
Амра реигәырӷьозшәа икажжы иагьышԥаԥхоз! Аԥсабара даҽакала ацәа иалҵуазшәа,
аԥыҭҟәырқәа цәырыргарц, аҵла рымахә ҿыхон. Аԥса ҵлақәа ирықәӡыҭхьаз асы агәам-сам
рықәганы идырпашәын, аеҵәара рхашьшьы, аҳауа ҳалалцәаны ирхылҵуаз, ирҵаулаӡаны
урыԥҳа иргәылсуан. Аԥсар дызцыз ашьцылахьан, иара есааира аҳауа цқьа дарҿыцуан.
Саҟәа ԥшӡа дызлацәажәоз иара дзалҵуамызт, иааикәыршаз дышрымҽхаркуазгьы. Уи
илҳәоз аԥсҭазаареи ари ашәаԥыџьаԥреи еиҟәыҭханы узрыхәаԥшуамызт.
Рымҩа зны иҽыуардынмҩан, зны имҩахәасҭа ҭбаан. Ана-ара анхарҭақәа ирывсуан,
аҩны лаҟәы хәыҷқәа рҭӡқәа шышын, масарла ихыбын. Иналаршәа-ҩаларшәаны
аџьыргәал ҩнқәа гылан, уаҟа ашҭақәа ҭбаан, акыр зкыз шынхоз мҩашьо. Амҩан ирԥылоз
иреихырхәаны аԥсшәа рарҳәон, џьоукгьы дара реиԥш амҩа ианын, хара ишцоз мҩашьо,
уи азын илаԥшықәырҵарымызт угәахәрын. Зԥсы ҭаз ауаа ибон акәымзар, ажәҩан аҵаҟа
иаартыз амузеи далаз џьишьарын Аԥсар. Ашьха ашьапахьы иҩеихьан, аҟәаԥа-ҿаԥарақәа
ирҿысны. Ауаа рынхарҭақәа есааира имаҷхон. Ҩадара мацараны иҩаҿагылт. Хыхь џьара
дәы ҟьаҟьара хәыҷык инықәгылеит. Иаҩцацәамыз ҩнык инахьыԥшит.
– Аброума бахьрымоу? – Аԥсар иааизымбатәбарахеит.
– Мап. Уахь унеираз абри ашьха ухыҵроуп, мраҭашәара шыҟоу… Уахь цашьа ҳамам.
Аӷацәа рылаԥш ахыуп.
Гәарҭак ахәыҷқәа агәарԥ аҵыхәахьшәа ихәмаруан. Джыцәӡа ӡӷабк даарылҟьан,
дышзахоз лҿаалхеит. Саҟәа дылкаԥеит зегь раԥхьа. Ахәыҷы дшыҩуаз, илаҟәыз Саҟәа
лыхәда лҽынахылшьит, убасҟан акәын Аԥсар иангәеиҭа аӡӷаб уи дышлеиԥшыз. Лыԥҳа
лакәын! Игыланы иԥшуаз ахәыҷқәа даарылҟьеит аӡӷаб илеиҵаз ҷкәынак. Уигьы ишилшоз
дыҩуа даауан, илаӷырӡ иҿажжы. Агәхьаагара ӷәӷәала ишилсыз убарҭан. Џьара
дибахьазшәа, Аԥсар уи дизԥшуан, дзеиԥшӡамыз иаҳәшьа даалымхны, иан дынлылаҵәарц
данаалыдԥалоз.
Рани дареи рызхара ианеибаба, рабду Нарџьхьоуи амаҵуҩԥҳәыси аарыкәшеит.
Аԥҳәыс, иаҳа ишлышьцылаз убартә, рыҽлыдыркылон. Аԥсар аҽқәа рааҩс дгылан,
«иибахьаз» ахәыҷы дизԥшуа. Иаргьы ахаҵа даагәеиҭан, дхаҳәхазшәа дихәаԥшуан. Уи
иаҳәшьа, ахаҵа дшылбазҵәҟьа, дыҩны лҿаалхеит. Дилаҳәаҵаны данылк, дҩышьҭихит.
Лашьагьы дааиуан. Аԥсар длеиҳәҭҟәыҟәлан, рҩыџьегь ааигәыдирӷәӷалеит. Игәырӷьаҵәа
ишидгылаз хәыҷы-хәыҷы ихьшәашәахо, ашьшьыҳәа инидҵын, ран лахь инеихеит.
– Абри бԥа сара саныхәыҷыз схы аахҵәа ихагылоуп, – иҳәеит Аԥсар, уажәгьы ибла
агәра изымго.
– Убри азоуп даргьы еибарҩны изузнеиз, – иҳәеит Нарџьхьоу. – Раб уакәыз
џьыршьеит.
– Нан, – лҳәеит аӡӷаб, – дад иакәӡами?
Ан лыԥҳа даалгәыдлырӷәӷәалан, лызҵаара ҭакда иаанлыжьит, аҭак шалҭарыз
лзымдыруазшәа. Ашҭа иқәланы иааиуан хаҵеи ԥҳәыси, урҭ ирышьҭан даҽа ҳәсақәак,
ашҭаҿ ихәмаруаз ахәыҷқәа рыцрыбзза. Асасцәеи аԥшәмацәеи аԥсшәа еибырҳәонаҵы,
ирысасыҵәҟьаз уамак изхьаԥшуамызт, аха уажәы ухәыцуазар, еиҳагьы длаԥшықәҵаны
дрымазар ҟаларын. Ишәыз акәзу, иԥшра акәзу, иџьаршьоз изеилкаауамызт.
– Ари Уарад диашьоуп, аԥсшәа иашәҳәа, – иҳәеит Нарџьхьоу, реиҿаԥшышьақәа
ааирԥсадарц.
Даргьы Уарад «иашьа» иааидгылан, даагәыдыркылазшәа руит, иара дҩаҩаӡа
дгылазшәа ибон, иҟазшьақәа уамак ишыргәамԥхоз шырныдмырԥшуазгьы. Ашҭа
инҭаргылан, аҩныҟа илаганы, арымӡ хәхәақәеи аҟәардәқәеи иаарыхан, инадыртәеит.
Аешьеи аеҳәшьеи ракәын ихәаԥшцәоз, дыргәаԥхозу, дыргәамԥхозу, дырцәымӷзу
изеилымкаауа. Дара рхаҭақәа еилымкаарак иҭашәазаргьы иазҳәодаз, – усгьы аԥшра
рымазшәа ибон.
Рымҩан ихеигаз ааԥсараха абыржәы илаисызшәа, ибӷа аҭӡы ианнадиҵа, ибла
нцәынҭаазаарын. Уи гәарҭазар акәхарын, рызынтәык ашьшьыҳәа ишындәылҵуаз ԥхыӡызшәа иныруан. Нарџьхьоу уи ижәҩахырқәа ааникылан, дҩаиргылан, ацәардӷәаҿы днеигеит.
Уа ихаҭа днықәиеит. Ҷыдала ҳаҭыр ахьиқәырҵоз дашьцылахьан. Маҷк ила анҭаара
ацәара ихнарԥсаахьан, ҭынч дзыцәомызт. Дыцәазшәа, дыцәамзшәа, дҩықәтәаргьы
иблацә цқьа изхымтуа, ҳамҭакы диан.
Ашә аӷьараҳәа ианаат, аԥхыӡ далазу даламзу издыруамызт. Ихы ҭууа еилагьежьуан.
Иаԥхьа игылаз уамашәа дибон. Уаҩы дицмызт, ашҭаҿы аӡәгьы дыҟамызт. Иара уамак
шиаҳаз мҩашьо иԥшран, иԥсы алагаҩагашьа уаҩы дықәнаргыломызт. Аԥсар дҩагылазшәа
иуит. Иаԥхьа игылаз, иара иаасҭа маҷк дышкьаҿызгьы, иаҳа илан, амала игын, џьамыӷәа
цәгьак дҭагылан уҳәартә, дыззааиз иаасҭа хәыҷык деиқәан, амра заа икызшәа. Ижакьа
ашлара ааланаԥсахьан, уамак шихымҵуазгьы. Илахьи, иџьымшьи, иблақәеи, иԥынҵеи,
иқьышәқәеи Аԥсар иабеибахьаз? Ахәыҷы! Саҟәа лхәыҷы! Уарад иакәзар?! Аԥсар ихаҭа
дышԥаиеиԥшыз! Ас убахьазма?! Ахәыҷы – иара даныхәыҷыз ихы аахҵәа! Ари иакәзар –
иара ихаҭаԥсаҭа!
– Узусҭада? – дҵаашәа иуит.
– Сара сзусҭоу заманала иудыруеит, – уи Аԥсар ибжьгьы ихазар ҟаларын. – Уара
уарбаныз ҳәа иаадыруаз зегьы сарҳәеит, аха уара ухаҭа исаҳәа узусҭоу! Анык
ҳаицлыхшазшәа, ас ҳзеиԥшузеи?!
– Уи ҟалашьак амамызт. Аха анык еицлыхшогьы ас еиԥшышьа рымам.
– Уи ауми исҳәо саргьы. Уҽеилых!
– Избан!
– Суҳәоит сумыргәаҟын! Уҽеилых маҟҿаҳәара!
Маҟҿаҳәара иҽааилихит изааиз иҿаԥхьа. Уи Аԥсар дааидԥалан, даақәыргьежьны
иашьҭахь иеиқәа маҷк длахан, ианшьан аагәеиҭеит. Ииҳәара иҿамшәо дааидхалеит.
Иԥсы изеивгомызт. Иҟалаз изеилкаауамызт Аԥсаргьы, акгьы шизеилымкаауаз уи ианиба,
иҽеилеиҳәонаҵы, ихаҭа иҽааилирҵәрааит. Шьҭахьла данаахьаҳә, иеиқәа длахазар, Аԥсар
ианшьан иеиԥшҵәҟьаз, уи аҭыԥ аҿыҵәҟьа, иаргьы ншьанк еиқәаҵәаӡа иман. Ахлымӡаах
иақәшәаз ибарги? Асас иԥсы илшәаны дкаҳарц агьигмызт. Егьи иаҳа ирмарианы ихигар
илшон. Идгьылаҿ иқәшәаз еиԥшла маҳагьарак зуз реиԥш дзыхшаз ма дрызхәыцрын. Даҽа
еҵәак иатәыз Адгьыл аҿынтә иааз иихәыцрыз? Аха арахь дшықәнагалаҵәҟьаз ҳәа
ирдыруаз иарҳәазар? Ацәардӷәы днықәтәеит Аԥсар.
– Иужәлеи? – дҵааит игылаз.
– Џьансыҭ! – иҳәеит итәаз.
– Ишԥа?! Зынӡа сеилоугарц уаҿума?
– Избан?
– Избан?! Саргьы с-Џьансыҭуп, – иҽааилаҳәаны, итәаз иҿы ҭыркка дышихәаԥшуаз,
дындәылҟьеит.
Ариабжьарак Аԥсар даазықшәаз аҵабыргреи амцреи рыбжьагылара дрышьцылахьан,
аха даҽа дгьыл харак аҿы асҵәҟьа иеиԥшхарыз ауаҩы диқәшәарц аԥсҭазаара лакәзар
иахаиҵарымызт. Ишьара дзықәымло ацәарҭӷәы дықәтәеит. Цқьа дхәыцыртә даныҟала,
даазыниахьаз хәыц-хәыц еимдо днарылалеит. Нарџьхьоу, амшын аҿы даниба, нышьала
мацара маӡала Ԥыҭ дыӡхыганы, аҩныҟа даазгаз, иҷкәын диеиԥшызшәа аниба, ма
дицәхҩашьалеит, ма Анцәа дизлыбааижьҭыз џьишьеит, иԥа дизыԥааимбарны диԥхьаӡеит,
издыруадаз д-Анцәан ҳәа иаразнак дахәаԥшызар. Ижакьа ахьиҿамыз акәын акәымзар,
зынӡак имаҳә иакәмызт ҳәа издырӡомызт. Уи иԥҳа лԥсы иқәҵаны деиқәлырхеит, лхаҭагьы
ианшьан ангәалҭа, заҟа деиҭанакызеи! Аԥсар ихӡыӡаауа дзырхьчоз Уарад иакәыз џьышьа
аӷацәа дбаандаҩыртәр ҟалон. Урҭқәа зегьы ичҳарын иара, аха рыжәлақәа зеиԥшхеи?
Ицәа дыҭӡыӡаауа, дыхьҭшьуазшәа ихәажьы қақаӡа игылан. Амцашоура шьҭихуазар
ҟаларын. Уажәшьҭак инервқәа ирзымчҳауазар акәхарын. Ииулак адкылага ҷыда
ааиԥшаан, аҳәынҵәра инацәы нақәырӷәӷәаны, акосмостә ӷба иҽамеидеит. Уа иҭатәаз
дырмацәажәеишьҭеи, ааигәа изԥшымзу здыруадаз, иаарласынгьы аҭак ирҭомызт, уи
иаҳагьы иԥсахы еибанаркуан. Илахь аԥхӡы ақәнаҭәон, адкылага рҳәҳәо икыдиҟьандаз
игәахәуа днеихьан.
– Акосмонавт 2!.. Исҳәо уаҳауама? – иаалырҟьаны реиҳабы ибжьы ааиаҳаит.
– Акосноавт ?! Исаҳауеит.
– Асҟаамҭа зҿумҭуазеи?
– Амҩа ду сыман.
– Атуристра уҽазукит, ҳара иухьыз ҳзеилымкаауа, ҳаилагьежьуа ҳаилоуп. Уаппарат
абатареиақәа ԥсыҽхазар ҟалап, иуҳәо аилыргара ауадаҩхара аҽазнакит. Ахынҳәра
уҽазыҟоуҵалароуп.
– Сумырццакын. Ара сызлашәаз аԥсҭазаара еилсыргаанӡа, хынҳәышьа сымам.
– Иҟоу ҳаумҳәои!
– Уа иҟоу шәыхшыҩ ааизыркәкәаны ишәгәалашәыршәа: Колхьида ахаан, Митридат
VI Диоскуриа дантәаз, Помпеи дишьҭаланы данаауаз аламҭалаз, космонавт ҳасабла,
аӡәыр Адгьыл аҿы дтәама?
– Ари апланета аиллиузиақәа узцәырызго акәзар ҟалап. Дарбан космонавту иуҭахыу,
ашықәсԥхьаӡарарақәа реиҩшамҭаз?
– Иҟоу умбои: араҟа дсықшәеит ауаҩы, зынӡак исеиԥшу, саншьанҵәҟьа змоу,
сыжәлаҵәҟьа зхыу.
– Ҳаилоугарц уаҿуп: дарбан ус уа иуԥыларыз? Уи зегьы лаԥшҵашәароуп.
Адкылага Аԥсар инарҳауан иҩызцәа шыччоз, аха рыччабжь дара ари апланетахь
идәықәырҵаз деилагаҵәҟьазар ҳәа ашәарагьы аҵан. Ииҳәоз агәра зладиргарыз
издыруамызт. Арҭ иаареиҳәоз зегь мцынҳәа иахәаԥшуан. Ихаҭагьы ихы ижьозар
ааигәахәит, аха игәрамгацәа заҟа агәра диргарц даҿыз, ихаҭа ихы дақәгәыӷуан.
– Иҟалаз еилыскаазшәа сгәы иабоит, – иҳәеит Аԥсар. – Проксима Кентавра қәрала ҩнызқь шықәса инареиҳаны еиҵбоуп ҳара ҳ-Амра аасҭа. Уи апланетақәа руак аҿы
имҩаԥысуа аԥсҭазаарагьы, убасҟатәи шықәса шьҭахьҟа иҟоуп. Ари Адгьыл иахьатәи ахҭысқәа ҳара ҳзы иҭоурыххахьеит. Митридат Аҟә – Диоскәриа даныҟоу аламҭалаз,
акосмонавт длыбаазар араҟа, убасҵәҟьа ҟалазар алшоит ҳара ҳ-Адгьыл аҿгьы ҩ-нызқь
шықәса раԥхьа.
– Ҟаи, џьушьт?! – аччабжь гон акосмос ӷбаҿы. – Уара зынӡак иавауршәӡеит.
– Шәарҭ шәызҿу ҵара-дырра усу, мамзар аҵәҟьа шәасуоу? – Аԥсар иааизымчҳаит.
Убри аамҭаз ашҭа дықәланы аԥшәма хаҵа дааиуан. – Абзиараз! Иаарласны ҳаиқәшәозар
аабап.
– Уа уаангылаӡарц угәы иҭоумкааит. Ёӷбак дуԥшаазар? – изҳәоз ибжьала
дизеилкаауамызт, ибатареиақәа ԥсыҽхаҵәҟьон.
– Уамашәагьы иумбан! – иҳәеит Аԥсар, адкылага ҷыда ирцәеит, афырҳәагьы аҵәахра
днахьӡеит: аԥшәма ашәа даалагылахьан.
– Ҳаҭыр зқәу, уххь згеит, – иҳәеит иара. – Уарад дуацәажәар иҭахыуп.
– Дааиааит!
– Дзыҩноу ахыбрахь унаагар ҳҭахыуп. Уи абнара илагылоуп, арахә ҳәуеит, уаҩы
иҿахырсҭам.
– Бзиоуп, – Аԥсар имаҭәақәа ааидикылеит.
Аԥшәма дыҩдәылҵит, асасгьы днаишьҭалеит. Агәарԥ инықәсын, ахҵысҭра ианынхыҵ,
бна мҩахәасҭак инангылт. Ариабжьарак амш шбзиазгьы, амҩахәасҭаҵәҟьа анысра цәгьан
азын, аҳаҵкьын цәаакырахь ршьапқәа наргыло, амҩа инахыԥа-аахыԥо, инеиуан
еишьҭагыланы. Аныҟәара асас ишизыманшәаламыз уи дызцыз ибон, уажәы-уажәы
дизхьаԥшуан, џьара дықәмҵәраарц. Имаҭәақәагьы ааимидеит. Ихаҭа, ирлас-ырласны
астәиала абна дшылсуаз убартә, ишьапы ахьиргылашаз ҵаны иман, сабеиҭаԥари ҳәа дагьхьаԥшуамызт, ашьабсҭа еиԥш дынкаԥа, аакаԥон.
Ашәаԥыџьаԥ еимиаан. Уажәраанӡа иибахьаз еиԥшымкәа, аиаҵәашьагь иаҳа
игәылган. Аԥхара аҵаларц агьшагмыз мҩашьо, аҳауа зҩыда цқьацәан. Амҩа хареи, Аԥсар
ибла ирбози, илымҳа ираҳауази ддыркараӡахьан, аха абнара иахылҵуаз аҳауа ҿыц ихаҭа
дшарҿыцуаз азгәеимҭар ауамызт. Акыргьы рымҩа нахарахеит. Абна инылшәаанӡа,
игәеиҭеит ӡиа уамак раԥхьа ашьхақәа ишрыгәҭылакыз. Уи иибахьаз иаҩызан.
Даныхәыҷыз зны иргахьан абри еиԥшыз ахь, аха усҟан уи ихәашьӡа иҭатәан, иҵегь идуун.
Изларҳәоз ала, ааԥынраз, ма ақәа кыдхаҽа ианлеилак ашьҭахь, иара духон, ажәытәын
аӷбақәа злырхлоз аҵла ҭоуӷанқәа ршьапаҿынӡа иҩеиуан. Уи иацрыҵуаз аӡиасқәа хәашьӡа
амҩа инықәлон, ихымаҭушәа илақьҭо, амшын ахь иццакуан.
Аԥсар араҟа изаԥшәымахаз дишьҭан, ацаҟьа хаҳәқәа днархыԥо. Изныз амҩа аӡиа
ишаҟәарыз ҩашьомызт. Уи аныҭҭәаалак, Аԥсар зны иибахьаз еиԥшхон. Дахьԥшра
дақәымшәо, изааигәаӡаз аԥсабара алаҭаԥшра дахьынӡахьымӡоз, дзышьҭаз маҷк
дицәынаскьеит. Иара дыццакырц акәхарын, аԥшәма ԥыҭрак дзеихаз. Уажәшьҭа
агьихьрымызт ҳәа дгәыӷуан, аранӡа ишьапы рӷәӷәо дышишьҭаз агәранига. Уи иҩыҵракыз
Аԥсар имаҭәақәа ицәкаҳар ҳәа дара зтәыз ихаҭа дшәахуан. Шьҭахьҟа амҩа акосмонавт
дызлақәлашаз зегьы еиларҳәны иман. Инаимпыҵшәаны ахаҳә инанҟьаз акосмонавт
маҭәа ҽеихозма, еиҳараӡак ашлеми арадиодкылагеи. Абарҭ еиҳа ҳаҭыр рықәҵа ҳәа, урҭ
аалхны ирбашьа имамызт. Ус ҟаиҵаргьы ишәарҭамхар здыруадаз, аха узыцәшәаша
аҟара ацҵаны уацәшәартә уҟалон, ус иҟаз аҭагылазаашьа уанҭашәалак.
Аԥсар, иааикәыршаз дыртәырымтәӡарц, ихәыцрақәа иҽаарылихын, днаццакит. Иара
заҟа иҽирласуаз, аԥшәмагьы ишьаҿа еихигон. Иахьнеишаз ирласны инаӡарц уи ишиҭахыз
ҩашьомызт. Ахәларагьы аҽазнакуан. Маҷк дыҩрын ҳәа, Аԥсар данынаҭрыс, дшьацәхныслан, ԥышәха ахаҳә данҟьарц агьигымкәа, инапқәа ныҵарсны иҽааникылеит. Иаԥхьагылагьы иӷзбжьы ааиаҳаит. Аԥсар иҽыҩеиҵихын, уахь днаҭрысит. Аԥшәма ихаҭа
длеизҟәыҿхьан, амала ишьҭагылаз имаҭақәа еиламттырц, ииулак ашьшьыҳәа инышьҭеиҵахьан. Уи иарма напы амахәар ахымпал алан. Имаҭәа Аԥсар иааԥижәеит. Ахәымпал
хараҵәҟьа изымцеит, аха аиха хы убарҭамызт, ашьа ихнаҩон акылҵәара. Дымшәарц
игәышәымшә ҳәо, игәиҽанӡамкәа ахымпал Аԥсар дназыҭрысын, ажәырқьҳәа дахан,
иааликәыцәааит, аҿаҩгьы ааиҿыҵгеит.
– Саҭоумҵан сара ҟармыџь! – иҳәеит аԥшәма, иблахаҵгьежьра анааимыгга,
ишьаарҵәыраз ахымпал шилиххьаз ангәеиҭа, абнахьы днахьаҳәын, аҵыршә дасит,
ашьхабӷанӡа инаӡама уҳәо.
Аԥсар дааццакын, ишьа мцарц, ихәыз имахәар бзианы иҿеиҳәеит. Уи далгаанӡагьы,
егьи аҵыршә бжьы даанагазар акәхарын, абна иаалԥаз арԥыс наӡак даарзааигәахеит.
Ихәыз уи иеиҳәеит рышьҭахьҟа аӡәы дшыриеихсыз. Арԥыс ишилшоз днаҵысит. Рылаԥш
дыҵшәахьан, уи иҵыршә бжьы геит, уи иакәхарын игәахәуеит Аԥсар, уаҳа дзусҭахарыдаз.
Харантә иара аҭак даҽаӡәы ииҭеит, иара ус даҽаӡәых иҵрышә бжьы ҭааӡа ираҳаит.
Аԥшәма иԥсы ааиҭакшәа дҩеихан, уажәшьҭа изыцәшәоз егьыҟамызт иҳәан, иҿынеихеит.
Аԥсар имаҭәа еилаҳәара аашьҭихын, иҩыза еиҳабы диҵагыларц днаихьӡеит. Егьи имуит,
ицыз ихала ихы гәеиҭаларц дааилабжьан.
Раԥхьаҟа, уаҩы илаԥш уамак иҵамшәо, қьаланы иқьаламкәа, иҩнны иҩнымкәа,
аӡынгьы ахьҭа ухы ацәухьчартә, иааинырсланы аамҭала ҳәа идыргылакз акәхарын,
хыбрак ԥхьакырҭак иҭагылан. Аӡиагьы иазааигәамызт, уахь ӡха ҳәа умнеир ԥсыхәа шумоуазгьы. Изышьҭаз Аԥсар иеиԥшла абракәхарын иҽахьыԥхьеикуаз. Еицыз, руаӡә
дышхәыз аниба, Уарад даадәылҵны даарԥылеит. Асас уи аԥхьа данибаз аасҭа,
иаармариан деилаҳәан. Араҟа аԥшәмара шиуаз ҩашьомызт. Аԥсар дызцыз, зҵааракгьы
имҭакәа, ибӷа днаҵагылеит. Ари иуамызт, аха егьи иаҳа қәрала деиҵбызу, иҿаԥхьа
«уалшәаҩыс» ихы иԥхьаӡозу здыруадаз, дивагьежьуа дицрыҵуамызт. Ирзылаԥшҵашәара
уаҩны ирыцыз дихаршҭны, аҟәардә днықәиртәеит. Ирлас ӡык ирҟәандеит, ихәра
ҿиӡәӡәаан, бӷьыцқәак ақәҵаны, ҿыц иҿеиҳәеит. Уи дахьынӡаиҿыз маҷ-маҷ зҵаарақәак
наииҭеит.
– Аҵыршә узаси?
– Аӡәы дсеихсит, – аҭак ҟаиҵон егьи.
– Аиаша?! Уажәы исымбои… Иумеики?
– Издыруада сара сакәымзар дыззышәарыцоз, – аниҳәа, Уарад изы акәхарын
ааигәахәит Аԥсар, аха абрагь иара данааиҿаԥш, ахымпал иара, Аԥсар ихаҭа изкызар
ааигәахәит, машәыршәа ивсны, иаԥхьагыла иаахазар?
– Дзусҭаз узеилымкааи?
– Ишьҭасҵеит.
– Угәаӷ змаз дҟаларызу?
– Симшьыр ҟамло исымагәышьада? Маӡак сыҵрымхызар…
Уарад дҵәахны дахьимаз азакәхарын амаӡа аӡбахә зцәыригаз. Уи далалацәаргьы
иҭахымызт, ҳаҭыр зқәиҵоз ауаҩы игәы цәиҟьар илшон. Иара усгьы Уарад, ахҭынҟьа ихы
иаиҭозма уҳәо, маҷӡак даашанхеит. Ахәра злаҿеиҳәақәоз наҟ иныԥхьеикшәа иун, даахынҳәит. Уи Аԥсар иацәажәара дахыццакуан, алагашьа дақәшәомызт, иԥшәма ихьаа
хьаамгакәа, даҽакы дзалацәажәомызт. Ус акәын иҟазшьақәа Аԥсар ишибоз. Уажәшьҭа
лашьцон. Цәашьык, иҭааӡа инаркны, аҩныҟа илеигеит. Аԥшәма шьҭахьҟа дхынҳәырц
иҭахын, ихәра уиазы иԥырхагахарын ҳәа игәы иаанагомызт. Даанымгылаӡакәа ддәықәло
даналага, Уарад уи иҩнынӡа дигарц иҽазикит. Убри маҷк дааиқәнакит аранӡа Аԥсар
даазгаз.
Уаҟьан-чаҟьан бжьқәак адәахьы иаагеит, Уарад иаԥса аашьҭихын, ашырҳәа
дындәылҟьеит. Аԥсар ддәылымҵырц днаиабжьан, ахәы уи днаишьҭаххит.
Еицәажәабжьқәак Аԥсар иааиаҳаит. Асҟатәи ауаа Уарад иҭыԥ аҿы иааихуазар, закәытә
ԥхьакырҭази? Аԥсар дызлашәаз цқьа еилиргар иҭахны, ашә дазааигәахеит. Ааигәа уаҩы
дышгыламыз аниба, еицәажәоз рбжьқәа иаҳартә дагьыҩдәылҵит. Аӡиа ахықә аҿы
улаӡаанӡа, Амза лашара ацхыраарала, аҵ иалубаауаз ҩыџьа, х-ҩык аӡәы икәшаны
игылан. Цқьа иубомызт заҟаҩыҵәҟьа гылаз. Инаҩсан Уаради Аԥсар даазгази даҽаӡәы
идгылан.
– Арахь дышԥааугоз? Иуцурхрааз арԥарцәагьы амҩа дурбеитеи! – иџьеишьон ахәы.
– Ишԥаҟасҵарыз, иара данҳамԥыхьашәа ажәак сызихәламыршәазар? – ибжьала
дидырт аԥшәма дызхәыз ишьҭеиҵаз шиакәыз. – Аҷкәынцәа зыгәра гоу роуп. Егьи иамур
ҳилгап.
– Ишԥа?! – иааџьеишьеит Уарад.
– Ишԥаҟаҳҵои нас! – иҳәеит ахәы. – Дзусҭоу иалудрааи. Уцәгьа иҳәар?
– Сибахьоума? – ҿааиҭит Уарад.
– Иҟамло егьыҟам, – дхьаҵуамызт ахәы. – Угәаныла дзышьҭазеи арахь? Уеиԥшла
дсыцын, ахымпал саиргарц данаҿыз. Исыцыз уара уоуп ҳәоуп ишидыруа, уара
дузҿлымҳаҵәҟьазар?
– Ишԥаҟаҳҵареи нас? – дҵааит урҭ ирыдгылаз.
– Ҳнеипи иара иахь. Уара, Уарад, уҽиурбар ҟалаӡом.
Ахәы иҿынеихеит, арԥыс диманы, аӡиа иахагылаз рахь. Аԥсар Уарад
дааизааигәахеит. Уи, алада изызцаз иҿахәы ахьиҿырхаз дазыӡырҩырц, Аԥсар диманы
иҿылеихеит. Аӡиа ихыҷҷылоз Амза ашәахәа хәхәаӡа, асаркьа уҿадырԥхазшәа, аӡы
иагәылыџьџьаауан. Ҭынчран ӷәӷәала, ҵыс бжьыкгьы уаҳауамызт. Ршьапықәыргыларҭа
аӡәы иаҳар рҭахымкәа, илеиуан, ирҳәоз цқьа еилыркаартә еиԥш инаӡаанӡа.
– Узусҭада? – ҿааиҭит ахәы, ибжьы акыр ирҭынч.
– Аҟәатәиуп, – аҭак иҳәеит егьи, дыркырц ишьҭаз цқьы ддырцәажәарц ишкыдырххааз
мҩашьо.
– Иухьӡи? – иаԥыҵәҵәаны дҵаауан ахаҵагьы.
– … – ииҳәаз ахьӡ Аԥсар изеилмыргеит.
– Арахь уабақәнагала?
– Сшәарыцон.
– Уззышьҭашәарыцуада?
– Аӡәгьы.
– Уззышьҭашәарыцуада сҳәеит?
– Аӡәгьы.
– Ухҿа сара изсыхьӡазеи?
– Машәырла иҟалеит, схаҭагьы исзеилкаауам.
– Иаахҵәаны исаҳәа: уаазышьҭда?!
– Аӡәгьы. Изакәи уара, «аӡәгьы, аӡәгьы!» ҳәа?! – иҿааихеит дзыхьчоз руаӡәк, аха
ахәы уи дааникылеит.
– Сара сгаӡоу џьушьоума, аӡәы имаҵ шууа сзеилымкаауа, – иҳәеит ахәы. – Дарбан
уи?
– Ҳазшаз сибоит амц шысымҳәо.
– Заҟа ҳәа уаархәазеи?! Аӡиахь длаганы, – даақәҵәит ахәы арԥарцәа рахь, – ахҿа
наигәыдҵаны, аӡы далашәыжь! Аԥсыӡқәа дрыхәхааит!
Аҭҟәа дааныркылан, дрыма рҿынархеит. Уи иҽирххон, арахь имч хәомызт. Ианимуӡа
дырҳәазо дыргон. Уи ҵлак днадырҳәалан, ахҿақәа рхиауа иаахынҳәит. Загь шәасҳәоит,
сшәымшьын ҳәа иҟаабжь аагеит, иԥсыҭбара аӡмыжь данынхықәгыла. Ахәы уи дшааизааигәахазгьы, иаԥхьаҵәҟьа дымнеит. Ус ала иаҳа диршәарц игәы иҭазар акәхарын.
Уаради Аԥсари уахь иласкьеит, цқьа ирзыӡырҩырц.
– Зымаҵ ууада? – иқәҿиҭит уи ахәы.
– Митридат ирԥызаҩ.
– Узлааихәазеи?
– Ахьы.
– Хьыла уԥсадгьыл уҭиуама?
– Ҳаԥсадгьыл есымша ирҭиуеит. Инхеи? Сара саб ауал ӷәӷәаны иқәын. Уажәы уи
сыхәда иқәхеит. Арԥызаҩ идҵа сзынагӡар, схы сақәиҭхон.
– Унапы ианиҵеи?
– Дсыԥшаароуп Уарад.
– Избан?
– Уи Митридат диԥсахит. Диаӷоуп.
– Нас ара уабаҟаз?
– Уара дуцны дызбеит.
– Сара дышсыцзаауаз уара иалудрааи?
– Уара угәараҭа дшааргаз збеит.
– Ишьҭа узлахылеи?
– Машәыршәа сихьԥшит, дрыма амҩа иахьықәыз.
– Иакәымзар?
– Исахьа шыҟоу абас ауп ҳәа изласарҳәаз ала, уи иара иоуп.
– Ишԥаҟоу исахьа?
– Уаанӡа зны избахьан иигараны иҟаз аӡӷаби лаби. Аҳ иаҳҭынра аҿоуп уи ахьыҟалаз.
Урҭ еицны ишаауаз ааигәа избеит. Дрыцын илаԥшықәумҵар амуаз аӡәы.
– Дызлалаԥшықәуҵеи?
– Ихаҿы ҭаҳәҳәацәан. Ауаа иахьырбоз. Абна ианылсуаз ихҭарԥа маҷк дҩахалон.
Иԥшраҳәа исарҳәаз еиԥшын, аха…
– Изурххои? Ирласны иҳәа!
– Уи уҩны днаргеит. Ашьҭахь маҷӡак сҽыԥхьаскит, сырбар ҳәа сшәан. Ԥыҭк анҵы уи
бнала имала днеиуашәа збеит. Аӡиа аҟәараҿы днеиаанӡа, сишьҭан. Уи днықәсны, абнара
деиҭаннылагыла, дысцәыӡит. Дысзыԥшаауазар ҳәа сдәықәлан, уара душьҭаланы дшааиуаз анызбоз. Аха уажәы акыр ицәа цқьан, аԥхьа данызбоз аасҭа. Цқьа санхәыцгьы, аԥхьа
ишәыз амаҭәақәеи уажәы ишәуи уамак еиԥшым. Сҩашьома сҳәо сҟалеит. Издыруада
иара икәымзар? Ма диашьазар?
– Сара узысиеихси?
– Саҭоумҵан! Уара сушьҭамызт. Ишьҭахь ала ахҿа сҟьеит. Уи ишьацәхныслара
иақәшәан, дыбрын, ихҟьаны, уара иухьӡеит.
– Душьырц удызма?
– Мап. Дахьыҟоу еилыскаарц сыдын. Аха еиԥшыз ҩыџьа ыҟазшәа агәра згеит. Урҭ
еишьцәазар акәхарын, руаӡә даԥыргатәын, уи иԥсраҿы егьи дцәырҵыртә.
– Уи уара иабаухәоз?
– Усҟан уи иаанкылара иаҳа имариахон.
Аԥсар ицәа ҩҭыбзааит, хықәкыла дишьырц дшаҿыз анеиликаа. Уарадгьы убас
дҟалазар акәхарын. Аԥсра дацәшәомызт уажәшьҭа, аԥсреи абзареи рҳәаа акырынтә
дыбжьагылахьан, аамҭа кьаҿк иалагӡаны. Аиаша уҳәар иаҳа еиӷьын, ипланета ари
Адгьыл иага еиԥшзаргьы, дахьиз иаҳа изааигәан, уи /еиҳарак асҟатәиҵәҟьа/
дацәыхараны, дахькылаӡыз, дызлаӡыз уаҩы изымдырӡо, дныҵахәаша дцыр
иҭахыҵәҟьамызт.
– Митридат дахьааҭгылаз аҳ иаҳҭынра иҟоуи? – Аԥсар аилиргахон ахәы изҵаара.
– Уахь сымнеижьҭеи ԥыҭк ааҵуеит. Амала ргәы ҭынчмызт, аурым рырԥызаҩ Лукул
шьҭахьҟа иԥхьан, уи ицынхәра Помпеи амҩа дануп, Митридат дишьҭаланы ҳәа
раҳаижьҭеи.
– Ара данбаҟало зырҳәаз?
– Сыздыруам. Митридат иуаа ықәҵырц аҽазыҟаҵарақәа иалагахьеит. Ирласны даар
ҳәа дшәозаап.
– Иабацои иқәҵны?
– Амшын иавалны, Босфор рхы дырхозар акәхап, аӡхыҵрақәа рааихсыӷьра иазԥшит.
– Урҭ цар, уара иуԥсыхәи?
– Сара схьы соур, иахьырҭахыу ицааит. Рыгәхьаа змада.
– Дыԥшәыртла! – ахәы иҩызцәа нарықәҿиҭит. – Нас аҩнынӡа дыжәга, уа дышәҵәахы.
Шәылаԥш ихшәмыжьын. Дҳацәцар ҳусқәа ԥхасҭеитәуеит.
Уи аҵла дызладҿаҳәалаз ааԥырҵәан, доурыжьын, драԥца рҿынархеит. Ахәы
даагьежьит, иҩызцәа руаӡә диманы. Уарад днаиацәажәеит. Иҭаслымыртәыз дахьнаргоз
ицәаара Аԥсар дазыԥшуан. Џьара дибахьазшәа игәы иабон, аха алашьцара цқьа
динардыруамызт. Дигәалашәеит уи арԥыс, уахык иахьыԥхьаз иибаз иакәын. Уи мцхәы
дҿаԥха-ҿаччашәа, гәрамгарҭас усҟан дышьҭиххьан. Хымԥада ари уи иакәын. Ахәы
даанымгылакәа, ицааиз диманы, инаргоз днаишьҭалеит.
– Излазбо ала, – даахьаҳәит Аԥсар, Уарад данааизааигәаха, – уԥсҭазаара ашәарҭа
иҭасыргылеит.
– Усгьы ашәарҭа иҭагылан. Иахьа ишәарҭамда? Сҭагылазаашьа еицәоутәит ҳәа угәы
изаанагеи? – дақәҵәит уи. – Еиҳа еиӷьутәзар? Еиԥшу ауаа рбеижьҭеи, рыуа иаӷоу
дрыздырӡом, умбои.
– Нарџьхьоу дабаҟоу?
– Уии ицзи даҽа ҩнык аҿы иҟоуп, – зыӡбахә Аԥсар ицәыригаз аҳәсақәагьы
наидикылеит Уарад, иаҳа игәхьааз дидырызшәа. – Ҳҭыслымыртәуазаргьы ҳазынтәык
ҳарзеидкыларым.
Маҷк аҿыхьҭара аҿан. Аԥша суамызт акәымзар, ара зынӡакгьы изгыларымызт.
Аҩныҟа илеиргьы Аԥсар цәгьа ибомызт, Уарад уахь дыццакуамызт. Ҵ лак аҿынтә даҽа
ҵлак ахь днеиуан ашьшьыҳәа. Аҳауа хьшәашәа изымхозшәа, изхара излыбаадомызт.
Ацәажәара иҭахымызт. Арахь еиликаарц ииҭахыз рацәан. Уи дышишьҭаз, џьара Аԥсар
дагьынцәыҵаххит. Уахыла акәмызт, ншаз дшьацәхныслахьеитеи. Амала уи дахьчеит,
ахҿа иара изкын, мцы аҳәарымызт. Изызкымыз иҿынӡа инаӡеит, амала дазымгеит. Убри
ихысра инақәыршәаны, дагьшԥашьацәхныслеи! Ари Адгьыл Адоуҳа дихьчазар?! – Уарад
абасҟатәи ишьҭалартә илархи? Уи иаха злароуазеи, рхаҭа рхы амца акызар арцәара
ианаамҭамыз азы?
– Угәаӷ зрымеи? – Аԥсар уи дизҵааит. – Цқьа инҭкааны исаҳәеи!
Уарад ак алацәажәара иҭахымызт. Зны дааҭгылеит. Ашьҭахь иҿынеихеит. Аҵхагәҭан
анаӡара акыр ибарызшәа, ахара дыԥшуан. Адунеи згәы ԥнаҵәаз диҩызан, арахь ақәԥара
даҟәыҵыргьы иҭахымызт. Уи Аԥсар ихаҭа ихы-иҵыхәа еиликаар иҭахын, иҭахы изкны
иарҳәахьз изхомызт. Ажәҩан даҵаԥшуан. Зыбжара еилгаз, зыбжара хҩаз аҵауларахь
дзынаӡомызт, убрантә илбааз иара дидгылан, уи ахҭыс агәра ахьынӡеигарыз
издыруамызт. Урҭқәа еиликаанӡа, ихаҭа иоуаз азҵаара аҭак ҟаиҵар акәын. Угәыла дааир
иаҳаҭыр убар ухәҭан, ажәҩан илбааз изы усасдкылара зеиԥшрахарц ахәҭази. Уарад
дгылан, ацәажәара иҽазыҟаҵо.
– Уара узусҭоу ҳәа слымҳа ҭырҟьеит сыԥшәмеи, уи лаби, амаҵуҩԥҳәыс Рамсеи.
Амала уарбану, излеилыскааз ала, даргьы цқьа ирзеилымкааит, схаҭагьы сгәаҿынӡа
ирызнамгеит. Ус иага иҟазаргьы, Анцәа даҳзылбааԥшын уаҳзааишьҭызшәа сгәы иабоит.
Аӡәы иасымҳәац уасымҳәар, исгәыҵаҵәахыу маӡак умазымдар, нырцәыҟа ишызго збоит,
усҵәҟьа исҭахым. Иахьа смабрагьыр ада ԥсыхәа сымам, аха зынгьы хәмарроушәа избоит
ҳазҿу. Ашәарҭақәа ҳрышьцылахьеит ҳәа сыҟоуп, схаҭа сашьцылеит. Сара сус уадаҩны
ианызбоз жәа-шықәса раԥхьаҟа аԥсҭазаара аҭшәара санҭанаргылаз акәын. Уи ашьҭахь
акраамҭа сшьара сзықәломызт, сус-ҳәыс снапы акуамызт.
Усҟан сызҭашәаз аҭагылазаашьа, исҳәарц сҭахым уаҩы дызқәымшәац акәын, сара
сзын ԥышәара дуӡӡан. Амала уи аԥышәарақәа зегьы иреиԥшмызт. Аԥышәара уҭиир
бзиоуп, аха иузымҭииргьы ушҭамшәо удыруа, даҽа мҩак ушықәло еилукаауа ишыҟоу
иҟамызт иара. Сара сзын ишәарҭа дуун, сара сзын мацарагьы акәмызт. Аԥсреи
аԥсҭазаареи рҳәаа схықәгылан ҳәоуп сшахәаԥшуа иахьа уажәраанӡагьы. Сҿызхыз… Сара
схаҭа схы ҿысхызшәа, џьоукы рхы ҿысхызшәа, жәларыкгьы рыхьӡи-рыхьымӡӷи збазжәа
иалацәажәоит маӡала, аха иарбан мчыз иаҳхаҵгылаз аилкаара сцәыуадаҩуп, уи аус
аҵыхәтәа нҵәеижьҭеи.
Абыржәы иуасҳәо уажәраанӡа инҭкааны ргәалашәара акыргьы исцәыуадаҩын.
Уажәшьҭа аамҭа цеит, акырӡа схашҭқәеит, хшыҩзышьҭра ззумҭашаз зугәахәша акык-ҩбак
сыцәцақәеит, амала урҭ ихадаз зҵаарақәак рҭак аныҟарҵоз ыҟан, аха аамҭа иара атәы
агоит. Ус акәзаргьы, зеиԥш хәыцрала иадамхаргьы, иуасҳәап уи ашықәс ҟадыџь атәы.
Ицәырзгап уара уаҳаҭыр азы, сара схаҭагьы сгәы ԥыҭрак иаласҟажарц. Мчык маӡала
исыхоит убас сныҟәарц. Уара уааҳазцәырҵра исызцәырнагеит иҿыцбарахыу ахәыцрақәеи
иҿыцу ауси.
Жәа-шықәса раԥхьа аԥхынра шьыжьык азы заа сгылеит. Даара шоуран. Уи сара
исзычҳауамызт, избанзар уанӡа Митридат иеибашьрақәа руак салахәын. Ҳара ҳлегеон
зегьы аԥсышәала ицәажәон. Ус дук наҳагӡоз џьаҳамшьози, Ҟалӷьҭа раҳ ар ахьдәықәиҵоз
ҳанцоз. Усҟан Митридат VI аурым драцлабуан, ҳара усс иҳамази. Убра сырхәит ӷәӷәала.
Схы ԥырҽит. Ахыхь ӷәӷәа еснагь исымоуп. Саныхынҳә ашьха ҳауа акыр сԥсы
ҿнахгәышьеит. Арҵаҩра ус ҭынч сҽазыскит, уаҳа уск усгьы исзынагӡомызт. Убри
ашықәсан Ҟалӷьҭа ақәԥара ӷәӷәаны имҩаԥысуан… Аха урҭқәа ртәы уажәшьҭан. Уажәы
ҳхынҳәып убри аԥхын шьыжьы ахь.
Уи иаԥынгылаз ауха цқьа сызмыцәеит, шоурамзи. Уи адагьы ҩба-хԥа мзы раахыс
сеибархха сызмаз аҭагылазаашьа, уи уажәшьҭан исҳәап ҳәа зысҳәоз, сдырҭынчуамызт,
схы еиҟәжәаны ишсыхьуаз акәын сшыҩагылаз. Ёыхьла сҿы сыӡәӡәеит, уи маҷк исзеиӷьхалон, акы анацҳахагьы смоука, сҿынасхеит амҩахь. Уаҟа иааираны иҟаг аҽыуардын,
амшын агахь ицоз. Уахь скылсны, Ԥыҭынӡа шхәала сцарц сгәы иҭан, уаантәи аҵара
зсырҵоз Ҟалӷь-ԥҳа лҿынӡа снаӡарц. Убраҟа маӡала еибаҳҳәараны ҳаҟан данызгаша, дшызгаша. Сара сырҵаҩын, рыҩнаҭа сахьынӡыҟаз ҳаҭыр ду сықәырҵон, аха смаҵуҩын
иахьцалак, рҭыԥҳаи сареи иҳабжьаз ааилыркаар, рашҭахь агәашәқәа сзадыркуан.
Аҽыуардын сахьақәтәаз даҽа ҩыџьаҟагьы ԥшын. Уа снаӡаанӡа, Ҟалӷьҭа аҳ ичынуаа
иреиуаз, аӡәы дицны, сымҩа иазԥшын. Урҭ ара исԥылараны ҳәа сазԥшымызт, снарыдгылаанӡагьы цқьа исызгәамҭеит. Ианызба сара ишсышьҭашәарыцоз сыхшыҩ иԥнаҟеит, аха
хаха снарыдгылеит, уажәшьҭа хара сшырцәымцоз усгьы еилкаан. Ачынуаҩ деихәлаччо
даасыдгылеит, саргьы сиҵахозма, сихәлаччон.
– Ашьыжь ара уабаҟаз, Шмалыиа? – сҳәеит, ус ихьӡын ани ачынуаҩ, сгәы иҭашәаз
акыр нацҵаны еилыскаарц.
– Усыцны уцароуп, – уи иԥҵы далаччон.
– Иаба?
– Диоскәриа.
– Аҟәоу? Аҽыуардын мааиуеи, ҳаицны ҳцап.
– Ус иҟалаӡом, сара усыцны уцароуп.
– Ус акәзар, сахьуго усгьы еилкаауп, сеилаҳәара аҩны иныжьны, саап, – сҳәеит,
сеилаҳәараҿ имаӡаз қьаадқәакгьы скын.
– Угьежьыр ҟалаӡом! – иааҿахиҵәеит иара.
Раԥхьа снагылан, аҽыуардын иазԥшыз ҩыџьа рахь сҿынасхеит. Урҭ ҳааигәа-сигәа
инхоз ҳгәылацәа ракәын. Руаӡә сеилаҳәара наисыркит, аҩныҟа ириҭарц наиасҳәеит,
избанзар сеилаҳәара аҳҭынраҟа сахьыргоз иабасҭаххоз. Уи иамаӡаз акы шагәылаз
аиликаар сҭахын, уи адагьы иҟаз ибон, ишсышьҭазгьы идыруан, иаарласны аҩны инеигар,
аҳҭынрахьы сыргоит ҳәа шысҳәоз иазхәыцыр, абахҭахь сыргеит шаанагоз еилыркаарын
сгәахәит. Сзыцәшәоз даҽа гәарҭак ақьаад ҵәахны аҩны исыман, уи здыруаз аӡәы заҵәык
иакәын, уи иаҳар, сыҩны еимырдаанӡа, сқьаад маӡақәак џьара еиҭаганы ирҵәахрын
сгәахәит.
– Ибзиоуп, ирысҭап, – иҳәеит иара, ҽеирак ишазҳәамыз еилкааны, иԥшҭәгьы ус иҟан.
Ачынуаҩ исирбеит инапы, шьҭа ҳцаларын аанарго. Ҳаицны ҳҿанылаҳха, аҳ дзыхьчоз
реиҳабы уа џьара давҵагылан, ҳаниба даацәырҵит. Арҭ зынӡак рҽазыҟаҵаны иԥшын,
насгьы заманала ирдыруан агаҟа сышцоз. Ажәытә ҳҭны ашҟа схы шхазгьы рдыруамашь
ҳәа, сцәа сынҭыбзааит, иакәымз уск сыҵыргалар алшон. Уахь сышцоз уаҩы издыуармызт,
аха агаҟа сылбаауеит ҳәа акәын ашьыжь аҩны ирасҳәаз, аха уи иацы аахыс издыруаз
аӡәы заҵәык иакәын. Иара аҳ дзыхьчоз реиҳабы арӷьажәҩас диман.
– Сара саанкылара азин шәымоу? – сизҵааит еицыз еиҳабыс ирыцыз дшызбазҵәҟьа,
ари аус знапы алакыз еилыскаарц.
– Азин ҳамаӡамкәа, ҳушьҭалозма, – иҳәеит уи. – Адҵа ҳамоуп, инаҳагӡоит, ҳлалбаап,
амҩа нымҩахыҵ алҭаҳарахь инапы наирхеит.
– Азин злашәымоу ала ашәҟәы сшәырбаанӡа, схала шьаҿак ҟасҵом, мчыла усхоит.
– Абар! – иҳәан, шәҟәык аацәыригеит, аха импыҵысԥаар ҳәа дшәозу, изанааҭ ус
инарҵахьазу, импыҵарӷәӷәа икын, сыхьӡи сыжәлеи ахьаныз амацара збартә. Аҵаҟа знапы
аныз ацәгьоуцәа ашьауӷ иақәзыршәоз Ҩардан Уиқҭар иакәын.
Уахь ҳҿанылаҳха, сылаԥш иааҵашәеит уаа жәохә-ҩык раҟара аҽцәа рҽыҵәахны
ишгылаз, ҽвакыкгьы хазы ирыцын, саргьы сҽыжәырҵарц ргәы ишҭаз ҩашьомызт. Сназгоз
аҽвакы сҩақәдыртәаҵәҟьеит, даргьы ҩҽыжәлан, ҳҿынаҳхеит. Уиаамҭаз аҽыуардынгьы
ааин, иԥшыз ҩақәтәеит. Сеилаҳәара дырхынҳәрын ҳәа сгәыӷуан, уиала сзықәшәаз азы
дыррак роурц. Сзықәгәыӷуазгьы уи дақәтәазшәа збеит, аха цқьаҵәҟьа исызгәамҭеит.
Иахьцалак дақәымтәеит ҳәа агәрагара смоуит. Уа сшыманшәаламхаз аасыласыгӡеит,
уажәшьҭа сеилаҳәара гәамҭакәа иахьоурыжьыз ишрыгхаз рцәа иалашәар, рыҽҟьаса
иашьҭаланы ирԥшаар ҳәа сацәшәон. Арахь аҽцәа срыгәҭакны, сыбжьарӷәӷәаҵәҟьа
снаргон, имцхәыз ҽырҵысрак аҟаҵара сылшозма.
– Асҟатәи ауаа аџьабаа зыдшәырбеи, исзаашәыцҳар сышәзымнеиуази?! – сзыҭҟәаз
реиҳабы наизҿысҭит, уаҩы иҿахырсҭамыз агәаҩа мҩа ҳанҭысны, ауардын мҩахьы
ҳанынкылсуаз.
– Адырра иаҳҭар, ихала даҳзаауеит ҳәа расҳәеит, аха уи аӡбара сара исуалмызт,
сара адҵа насыгӡоит, – даасызхьаԥшит иара.
Еилкаан ԥыҭ-чыҭқәак. Дшыргаз ҳәа ауаа ираҳарцгьы рҭахымкәа иҟамызт. Уиала
саҳаҭыр дырӡырц иашьҭан, аҳәынҭқар иус маҷӡак иаҿагылозгьы ихьуа жәбоит ҳәа ԥыҭк
ажәлар дыршәаргьы рҭахын. Иҟалаз ҳәа шәаџьҳәара зушаз ауаагьы аҽыуардын
иақәтәаны ҳашьҭахьҟа иаауан. Убарҭ ракәын раԥхьатәи ацхыраара ҟазҵашаз, аха
уажәшьҭа уамак срықәгәыӷәуамызт. Амала, ишысҭахыҵәҟьаз изыҟамлазаргьы, аилаҳәара
зсынсыжьыз, аҽыуаа ԥхьаҟа ҳҽанаҳҵәах, иибаз дырҩашьаны дахьамаз маҷк далҵзар
акәхарын, мҩабжара аҽқәа ныҟәахьан еиԥш, ауардын длалбаан, қыҭа дук данналагыла,
иҟалаз ҳҩызцәа иреиҳәеит. Џьоукы ҽыжәлан, иҳашьҭалан, сызгаз ирымбартә, аганӡа
ҳласкьаргеит, абаагәарахь сышҭаргылаз анырба, ихынҳәит, ажәлар иҟарҵоз аус рыхәҭа
аларгаларц. Урҭқәа нас акәын ианеилыскааз.
Ҳарҭ, уаанӡа, амҩаду ҳаныҩангыла дук мырҵыкәа, иахьаанагаз сзымдыруа, ақәа
ахаҽаҳәа илкыдхаҽеит. Ауха асҟатәи ашоура иҟалаз аҽардон уажәы. Ԥсаҵлак
ҳаҵагылеит, цқьаҵәҟьа ҳазымхьчазаргьы. Сшыргоз збоз уаҩы дҟамлаӡаришь ҳәа
сгәыӷуан, слаԥшит, сҩаԥшит, аха иануҭахыз уаҩы дубахуазма. Ирласшәа амшцәгьа
анахнага, ҿыц амҩа ҳнанылеит. Ҳашьҭахьҟа иаауаз аҽыуардын џьоукы амҩан иазԥшын,
аха ихьаумырԥшыз усс уикуазма. Арахь арҭ еилагылаз аҽцәа срылыркаартә
сызныҟәомызт. Ҩныҵҟала, дәахьыла иснымԥшырц сыҽшысҟажозгьы. Ҳамҩа ааихызҵәоз
ӡыкгьы ҳнырит, аҽқҽа аангылеит.
– Диоскәриа уахьларго, уоурыжьыргьы ҟалоит, – иҳәеит реиҳабы, – иуарҳәо
уақәшаҳаҭхар. Сара ирлас сымцар ҟалом, еицу унапы иануп, – ҳәа Шмалыиа иахьгьы
днахьаԥшын, ҩыџьа аҽцәа има, шьҭахьҟа днаҭрысит, уажәшьҭа ашәарҭа ҭыԥҵәҟьа ҳҭысит
ҳәа игәы иаанагозар здыруадаз.
Ҳарҭ уаҳа ҳааҭымгылаӡакәа ҳахьнеиуаз, игьежьыз аҽыуардын аанкыланы,
сеилаҳәара згаз имырхыр ҳәа сацәшәаны, еиҳагьы сгәаҭеиуан. Уи иагәылаз рбар,
ишиашаз сыҩныҟа рхы дырхар, уаҟа зегьы ларҳәы-ҩарҳәны еимырдар, исҵәахызгьы
рыԥшаар, сусқәа зынӡак идыруадаҩуан; сҩызцәагьы ҭаркрын,избанзар исыдҳәалаз уа
иҟаз сышәҟәқәа ирҳәон. Арҭқәа зегьы анааидысхәыцла, аԥхӡы сықәнаҭәон, срылԥрааны
сызцомызт, арахь ахақәиҭрахь сгәы сыхон, аха избон ишамуаз: сҽы ԥхьаҟа
исзырҵысуамызт, сашьҭахьҟа ааҭгылара сырҭомызт, наҟ-ааҟ еиқәных исывагылан.
Аҽлымсыҵәҟьа скымызт. Саӷәра снапҿаҳәагазшәа избон. Инҳахьԥшуаз еиҟараз ҽцәақәак
неиуаз џьишьон.
Убасҟан схы сжьарц салагазу, ма зегьы ишәа-иза аҭыԥ иқәысҵазу сыздыруам,
сеиқәзырхашаз ҳәа даара схәыцуан. Аҟә сҩаргаанӡа, акыр иԥшыр алшон, ауаа
ианаамҭамыз еиламҩынтырц, нас аимдара иалагон. Аҳәынҭқар ихьчацәа реиҳабы
излеиҳәаз ала, соурыжьыр ҟалон, исарҳәо сақәшаҳаҭхар. Ус анакәха, урҭ исабжьаргашаз
сабжьаргаанӡа, аҭак раҳаанӡа, аимдара иаламгар ҟалон. Аамҭа цашт. Иҳашьҭаланы
иаауаз аҽыуардын аилаҳәара зысҭаз дақәтәазшәа сгәы иамбази, аха дақәтәамзар?
Аҩныҟа ирыҭ ҳәа исҭаз сеилаҳәара иманы дхынҳәыр акәын. Ҳгәылацәа иҟалаз
еилыркаар, еизыҩҩрын, сшәҟәы маӡақәа ахьыҵәахыз здыруаз Ҷыҷыгә иаҳар, урҭ
ашәҟәқәа ҵәахышьак рырҭарын, абааԥс! Усҟан сахьиҩыҵәҟьоз аишәаҿԥыҭ-чыҭқәак иқәыз
рымацара рымпыҵашәарын. Урҭ срыцәшәаӡомызт уамак, сзыцәшәаҵәҟьашаз
шрылақәазгьы.
Амҩа ҳақәланы ҳнеиуан. Зынгьы хҿыхгак соурын ҳәа сгәыӷәуамызт, еидысхәыцлоз
зегьы, аӡы иагоз аҭәыц дамҵасуан ззырҳәоз сиҩызаха, исызбашахон. Нас ҿыц зегьы
еиҿасырԥшырц сҽазыскхон, аха сусқәа шыҟалашаз ҳәа ишеиқәсыршәоз еиԥш, зныкыз
акыр мҩаԥысхьазма, аԥсҭазаараҿ доусы рымҩа ылхын, сара иагьсхьыԥшымызт. Ус
иҟалеит сзықәгәыӷшаз даҽа хҭыск. Қыҭа дук азааигәара, амҩа нымҩахыҵ иҽы амгәархха
рххо дгылан ҳусқәа ирылаз Чуаз. Сҽы маҷк сҩангылазшәа снаихьԥшит, схаҿы цқьа
исырбар, арҭ исҭахны сышрылагыламыз еиликаарц. Уи ҳаҷкәынцәа иреиҳәарын,
ирусызгьы рдыррын ҳәа саагәыӷит.
Ԥсҿыхгаз иҟасҵақәаз шыҟақәазгьы, сҽысзеиқәкуамызт. Даҽа маанақәак цәырзгар
сҭахын. Шмалыиа иасҳәеит какалк мкӡакәа сшыҵыҵыз, амла сшакуаз, ҳаицны аԥшаҳәаҿы
џьара акраҳфарц наиабжьазгеит, амла сшеиқәынҵәоз абахҭахь снаргар, исфашаз наргаанӡа исзымчҳар ҟалон. Уаҟагьы аӡәы слаԥшықәиҵарын ҳәа сгәыӷуан, саргьы акрысфарын,
сымгәа анҭацәыз, ачымазара шьҭысхижьҭеи, сыхшыҩ аус ауӡомызт, сахьнаргозгьы
азҵаарақәа сықәырԥсарын, сҿахәы сҿырхырц, иахәҭаз аҭак сзыҟамҵар сҭахымызт.
Шмалыиа «дақәшаҳаҭхеит», саргьы игәра згаҵәҟьеит. Иага гаӡара ҟасҵахьан аха. Уи ида
еиҵыз аԥсшәа здыруаз уаҩ дышрылагыламз агәра згеит, ҳаицәажәара ахы ахьцоз
шырзеиилымкаауаз рҿаԥшыларала ианеилыскаа. Шмалыиа иасҳәеит ауал шсықәыз
сҭаркыр шысҭахымз, жәаха ҽнак ҳгәыла ҷкәын Ҷыҷыгә аԥара имысхын,
исмыргьежьӡацызт, аҩны ираҳәатәын иԥарақәа ирҭарц. Аха мап, аҩны иреиҳәар, сан лгәы
лыхьлон, сышҭаркыз лдырыр, дамхаԥсуеит, уи аҵкыс иара ихаҭа Ҷыҷыгә иеиҳәар иаҳа
еиӷьын иҟалаз абас акәын, нас, аамҭа бзиак ҟалар, сҭаацәа, ма сара иҳархынҳәрын ҳәа.
Иасҳәаз маҷк ишгаӡараз идырзу сыздыруам, аҳәынҭқар дзыхьчоз реиҳабы иҩыза
иеиҳәар, уи ишиҭахыз сани саби Ҷыҷыгәи еибаирбар иаҳа еиӷьны иӡбеит. Сара сгәыӷуан,
аԥарақәа рыӡбахә Ҷыҷыгә ианиаҳалак, имаӡаз сшәҟәқәа инапы ишаныз ихаимыршҭырц
шизынасыцҳаз еиликаауазар ҳәа. Аԥарақәа ирыласхызи ҳәа исызҵаар, урҭ рҵаҩра сахьыҟаз уалны исыман, уахь исшьҭит ҳәа расҳәарын. Саҟәа илызҵаартә амҩа иқәларымызт,
харан. Уи ҳлызҵаароуп рҳәаргьы, лара хәдахаҵак лзаасхәахьан, сырҵаҩы ҳамҭас
исзынижьит лҳәар, цәгьарак аҵаларымызт.
Абаа ҳанҭалеит. Инаԥшуаз ҳаҭыр зықәҵаӡаны иааргоз дарбанушь ҳәа еизҵаарын.
Сҭагылазаашьа зеиԥшраз ала сара аӡәзаҵәак сакәын издыруаз. Абаа аҩныҵҟа, сымаҵ уа,
сылҽыжәырхит, ахан аҩныҵҟа сларгеит. Уада бзиак сныҩнаргалан, тәарҭа ҭбаак аҿы
снадыртәеит. Саазгаз ракәымкәа, даҽа џьоукы ахышәқәеи ашәқәеи ирыдгылан. Шмалыиа
ауада аҟнытә даҽа уадак ахь инеиуаз ашә ааиртын, дныҩналеит. Уамак мҵит, аха аамҭа
рацәаны ицазшәа збон, аҳәыҵәыҳәыҵәра сҽазыскит. Ашәқәеи ахышәқәеи ҿымҭкәа
ирыдгылаз ааимыздахт.
– Сыҽӡаны сцар ҳәа ушәома, уа узгылоуи? – снаиқәҵәҟьеит руаӡә. Арҭ ргылара
зызкыз шыздыруаз деилсмыркаар аасзымчҳаит, егьи аганахь ала, ирҳәоз саҳаргьы
сҭахын.
– Уабаанӡацои? – схы назсырхаз ида уаҩы сықәҿимҭит, иара уигьы ҭынч акәын
шааҿиҭыз.
Сцәажәашьа иацәшәозу здыруадаз, уи арԥыс даҽаӡәгьы дааидгылан, акы еибырҳәон.
Сҩагылар ҟалозар ҳәа снаразҵаан, сҽаасыриашеит. Саалеиҩеишәа зуа, исымаратәны урҭ
аҩыџьа сынрыдгылт. Исыргәааз игәы аасырԥсасиин, иҩызагьы иаргьы инарасҳәеит
сҩызцәеи сареи ҳазҿыз аус дара ишрарҳәоз еиԥш шакәмыз ишыҟаҵәҟьаз, нас мышкы зны
зегьы еилыркаарц шалшоз ҳара ҳиашара. Ус дааҩналт хаҵа цәхаԥшьк, уи зны
дсацәажәахьан, ҽадасгьы дсыԥхьаӡон, ашьауӷҟаҵаҩҨардан Уиқҭар иакәын, саргьы
цәгьауаҩыс сиԥхьаӡозар акәхарын.
Дук хара имгакәа, Шмалыиа даадәылҵит. Уи иасҳәақәази схымҩаԥгашьеи зеиԥшраз
нараҳәаны дшаауаз аузымдырхуаз. Саныныҩнала издырт арԥызаҩ иуада ҭбааҭыцә
шакәыз. Ҩардан Уиқҭари иареи ҩасхаҵгылан, аишәа хәхәа аханы сладыртәан, дара наҟнаҟ иааиҿатәаны, рхы аасадырхеит.
– Узаазгаз ала зҵаарақәак рҭак ҟауҵароуп, – иҳәеит арԥызаҩ.
– Сҭакразы азин иҟашәҵаз саԥхьеит, иашамкәа иҟашәҵеит, шәызҵааракгьы аҭак
шәысҭом, – иаразнак иааҿахысҵәеит.
Ацәажәара салагарц, анс рҳәеит, арс рҳәеит, исыхәлаччеит, исахәмарит. Ажәытәи
аҿатәи рыӡбахә рҳәеит. Рцәажәара иалыжжуан ишуаа қьиақәаз, аха аҳәынҭқарра
аиқәырхара ус анцәырҵлак, ишаҭахыз еиԥш, аҳ ирыдиҵоз нармгӡар ԥсыхәа шрымамыз.
Сара сырҿаԥшуан, ахсага зҟьо изҟьар зылшоз шракәыз схасыршҭуамызт. Аӡәы, Ҩардан
Уиқҭар, ашьауӷҟаҵаҩ, д-Аҟәатәиин, аха Диоскәриа дшалиааз ихашҭыр ҟаломызт, убри
ахьӡ акәын ииҳәоз дахьнеилак. Егьи, арԥызаҩ, Понтынтә даашьҭын. Ашьауӷҟаҵаҩ
маҵурала деиҳан, аха мчла – арԥызаҩ. Амч змаз д-Понттәын, аха амч змаз Диоскәриа
далҵызшәа ашьагәыҭ-уаа идырбатәын.
– Митридат VIҞалӷьҭа инапаҿы ианааигоз еидысларақәак ҟалеит, нас урҭ усҟатәи
иӷәӷәаз мчы змаз усқәаны имҩаԥымсит иахьцалак, – иҳәеит арԥызаҩ аҵыхәтәаны. –
Иабаҭахыз убарҭ иҭахаз рзеиԥш нышәынҭра абаҟа ахаргылара? Урҭ рнышәаҭара азин
шәмоургьы ҟалон, уи удыруоу? Уара унапала иқәга уи абаҟа, абас ҳаинаалап.
– Ажәлар рҿаԥхьа ус ҟаҵашьа амам, – мап скит. – Абаҟа ауаа адгылеит. Уажәы мап
злацәыскреи?
– Уи аус аҳәынҭқарра уаҿанаргылошәа иҟалоит, – иҳәеит ашьауӷҟаҵаҩҨардан
Уиқҭаргьы.
– Иҭахаз алаҳгәалаҳаршәараз хаҳәык шьҭасҵеит, уи азы абасҟатәи аус
ырҳауҳаутәума?
– Ус ҳзеицәажәаӡом, – ҿааиҭит арԥызаҩ. – Араҟа уи узырҟаҵаз џьоукы шыҟоу
аадыруеит. Дара рцынхәра уара узҭатәои? Арахь дара злаҳкша егьҳамам, уара ухала
уҽаҿауршәуеит.
– Ус еиԥш ауаа сыздыруам. Схала иҟасҵаз усуп.
Арҭ аусқәа хы рызҭоз еиҿкаарак ыҟан рҳәарц рҭахын. Урҭ зегьы рцәырҵракәын
саргьы сзыцәшәоз. Арҭ лаԥшықәырҵахьеит, урҭ рцынхәра сара сҭаркуеит, амала сҭакра
рҭахым, абахҭа сҭадмыршәыр схала изуамызт акәымзар. Иҟаҵәҟьаз ҳәа инҭкааны егьырҳәомызт, инықәырԥшшәа иалацәажәон, сбалыбаҭарц.
– Аҳ ишԥаиасҳәои? – дҵааит Уиқҭар, уи ихаҭа дшыԥшыз сырдыруа.
– Ишуҭахыу! – иоуҳәозаалак ҟалон сҳәарц сҭахын, нас инацысҵеит. – Иҟоу иаҳәа!
– Ухаҭа узыҿцәажәарц иуҭахыда?
– Митридат VI!
– Уаҳа ус имаӡамеи ҟалӷьҭаа шәусқәа рыда?! – арԥызаҩ дагьаагәамҵит. Закәытә
ҳәынҭқарра усқәоу удыруоу ӡбатәыс инапы иану?
– Аԥсуаа ҳус ҳәынҭқарра усӡамеи?! – сҳәеит сара.
– Иазхоуп, уаҳа иамуазар! – дҩагылан дындәылҵит.
Абас акәын ҳаадыруеижьҭеи аԥсуаа русқәа иҳәынҭқарратәымыз усны ишырыԥхьаӡоз,
убри азакәын абасҟатәи аамҭа лԥшаах ҳазҭадыргылазгьы. Митридат VI илаҭаԥшыха
шсырымҭозгьы аусзымдырхуаз, сырбаандатәра аҿынӡа аус аннарга, аха уи алагьы аамҭа
згар сҭахын, сыҩны аимдараан иргази ирзымгази еилыскаанӡа. Сишәа иқәыз рбар, зегьы
ара иҟан, уаҳа аимдара заҳҭахыузеи ргәахәрын ҳәагьы саагәыӷт, абра сахьынӡатәаз.
Арԥызаҩ ируаа дрыԥхьарц данындәылҵ, дҩагылеит Уиқҭаргьы.
– Уҭакра ҳҭахым… иаҳҭахым, – иҳәеит иара, сымала исаҳартә. – иалухи абри зегьы?!
– Нас ишԥаҟасҵо? – сҵааит, даԥсыуамзи, маӡала исабжьеигари аасгәахәшәа.
Уи аҭак иҳәаанӡа, иааҩнашылаз срыманы ицеит. Слалбаарган, аҩныҵаҟа ҷыдала
иҟаҵаз абахҭа сынҭаркит. Араагьы шоуран, исызхымгар ҳәа сшәеит. Сыҽсырҭынчит.
Санааргоз амла сакәан ҳәа ирасҳәазгьы рхамшҭит, қашьк сзаарган, сымлагон азы хәыҷык
сфеит. Аӡы рацәаны изжәит. Иаазгаз сыфатә абжа анигоз ибжьы саҳаит бырзеншәала:
– Акрифаӡом, ари закәи?.. Ацәыршәага!
Ԥыҭк анҵы ашә снаснасын, уи сиԥхьеит. Сиҳәеит сҿабызшәа хааны аӡы сзааигарц. Уи
анысзааига, иҭабуп ҳәа иасҳәеит. Иара уи џьеишьеит, ара иҭашәоз ус зныкгьы
имаҭабыцзар акәхарын. Уажәшьҭа сырхашҭзаргьы сырхашҭит анысгәахә, ашә
сеиҭанасит. Аҿышәҭ ааиртит избац. Ашьмахьы сигарц сиҳәеит. Иара дцан, азин ылхны
дааит. Ашьмаҿынтә санааирхынҳә, ҿыц иҭабуп ҳәа аниасҳәа, схымҩаԥгашьа џьеишьаӡеит, иаҳзааргаз дзусҭада ҳәа дысҿаԥшуа.
Скьаҿ аасшәысхын, ацәарҭӷәы инықәҵаны снықәиеит. Исылхәаҭа аԥхӡы сылҵуан,
ҩныҵҟала сгәы ахьҭынчмыз сгәабзиара иаҳа еицәанатәуан. Ишысҭахыз сыхшыҩ еилгаӡа
сышзымхәыцуазгьы, иҵәахыз сышәҟәқәа ргар, ирбараны иҟаз сыбӷьыцқәа еилсырхәан.
Ирбазар урҭ, акакала ирхысҳәаашаз сыӡбон, аха дара ишырҭахыз еиԥш иахымцәажәар
усгьы ируамызт. Еиҳараӡак сзыцәшәоз Митридат VI иҷкәын Митридат Ҟалӷьҭа дахганы,
жәытәла аҳра змаз ҟалӷьаа рышьҭра аҳәынҭқарра рзырхынҳәра атәы зҳәоз асалам
шәҟәқәа иҳабжьаз ракәын. Урҭ рымԥыхьашәазар, сҩызцәагьы саргьы ахыхсара ҳазԥшын.
Уи анаҩсан уа иҵәахын Саҟәа лысалам шәҟәы. Лқыҭа азааигәара ицараны иҟаз ҭуџьарк
ила, илзысшьҭыз ашәҟәы маӡа аҭакс исзаалышьҭыз аҿы илҳәон сара дысзыҿҳәараз,
дагьсызԥшыз, ԥхьаҟа иҟаҳҵашаз ҳалацәажәарц. Уи рбазар, уҳәан-сҳәан лаб иҿы инаӡон.
Избанзар Ҟалӷьҭа аҳ Митридат ихаҭагьы дылҿынҵәаауан аҳшьҭра змаз аӡӷаб, уи ԥҳәысс
дизгар, ихаҭа ишьаҭа ӷәӷәахон.
Издыруадаз сзықәгәыӷуаз аҷкәынцәа сыԥсҿыхраз џьара ак ҟарҵазар ҳәагьы сгәы
иҭашәахәан, аха урҭқәа зегьы наԥхьасцон, иаҳа ианеицәахашаз иҟаҵатәыз азы
сааиԥхьхәыцырц. Сызҭатәаз сызҭшәарахан, сакуамызт. Сҿажәкуан, уажәи-уажәи аӡы
снаҿыхәон, ақәа сыцәгылазшәа, аԥхӡы сҿыкәкәа аҿыланамхарц.
Амра лхыҵхьазар ҟаларын, избац абахҭахьчаҩ ашә ааиртын, ахьчацәа рҭыԥ аҿы
снеигеит. Арԥызаҩи ашьауӷҟаҵаҩи уа итәан. Акы згәы иалаӡамыз иеиԥш, срыхәлаччо
сныҩналеит. Аиҳараӡак арԥызаҩ иџьеишьон сыуаҩышьара. Уиқҭар ихаԥыцқәа хырџьыџьашәа, – «узырччозеи?» – иҳәеит. Ана, ма ара унапы ануҵар акәын ҳәа қьаадқәак сдырбеит,
аха изымуит. Сҭакра иашамкәа иҟалеит ҳәа ҿыҵгас иҟаҵаны, аамҭа згон, ишԥаиашам,
иудаабалаз ҳәа рыбз аатыр сҭахын. Амала аҵыхәтәан сызхаҭаркыз абри акәын ҳәа изныз
шәҟәык сызлаԥхьаз ала снапы нақәысҵеит, иагьаасцәымыӷхеит, избанзар сара сус
насыгӡеит иҳәозшәа, арԥызаҩ иаразнак дцеит, ашьауӷҟаҵаҩи сареи ҳааизныжьны.
– Уҩны ҳаҟан, ушәҟәқәа аагеит, – иҳәеит иара.
– Уа ижәгараны иҟази? – сҵааит, сеилаҳәара маӡа ахәынгахк сазҿлымҳаны.
– Исыздырӡом, уа сара сыҟаӡамызт, амала исзаарыцҳаит унапала иҩым шәҟәқәак
шырбаз.
Снапала иҩымыз сеилаҳәара маӡа агәыламызт. Сахьиуаз сишәа ус еиԥш ықәны
исгәалашәомызт. Заҟа сшәаз здыруада, аха аҽны сыԥсеибакра исхызгази ашоура
исҿанартәаз амцеи урылԥшны, сыҩныҵҟа аҽшеиҭанакуаз схаҿы ианыԥшуамызт.
– Иҟоуҵаз шухару ала уҿы уқәшәаҳаҭхар еиҳа еиӷьуп, – иҳәахт Уиқҭар.
– Уи аӡбахә ала Митридат VI сиашәырцәажәа! – сиҳәозшәа ҟасҵеит, аамҭа гатәын,
ԥыҭ-чыҭк цқьа еилыскаанӡа.
– Уара ууаҩқьиоуп, уқьиара ухаҭа иухуар, – ҿааиҭит Уиқҭар. – Иага имаҷзаргьы,
ԥарак сықәҵаны, абахҭа сҭалар сҭахым ҳәа угәы узырхьо, абас иҟоу аамҭа уадаҩ
уанҭагылоу аламҭалаз, уара узакәытә уаҩы ҳаракыу аанарԥшуеит, – исаҳауаз
уамашәаҵәҟьа ибаны снеиҿаԥшит: Шмалыиа иасҳәаз ак аҵбааны иҳәазар акәхап, аригьы
уи шыздыруа ҳәы сҿаԥхьа ихы ирҽхозу, ма зегьы рыгәра умган ҳәа сгәы сҽаниҵозу
сзеилкаауамызт. – Абаҟа ҟаҵаразы ахсаалақәа еиқәуршәаз абаҟоу? – дцарц даныҩагыла,
дҵааит.
– Иарбан хсаалоу? – саргьы сҿы раҳаны саанхеит.
– Шәеиҿкааҩ иҿы ҳашьҭалару?
– Ус аӡәыр дыҟазар, уи иҿы шәашьҭал, – маҷк сԥсы ааивызгеит, ахсаалақәа
сеилаҳәара маӡа иагәылан.
Сахьҭатәаз ахь сандырхынҳә, сеилыԥсаарц агьсыгмызт. Смаӡарах ргеит сҳәартә
сазааиуан. Иалырдраауази абаҟа ҟаҵараз ахсаала заа ишеиқәыршәаз?! Уи сымала
исыргылазшәа аԥшра асҭеит, аха аиҿкаара шамаз маӡан, ахсаалақәа шыҟаз атәгьы
изыхәҭаз рыда уаҩы издыруамызт. Амала Ҩардан Уиқҭар изҵаара ҟаҵашьа агәҽанызаара
узканаршәуан. Ус иага иҟазаргьы, уи иҵәаӷәамз адгьыл аҿы рыцк нкаршәны, иаарызу
имаарызу ҳәа уазԥшуазар иаҩызан, аха гәыӷра хәыҷык акәиц уарԥхартә иҟан. Адырҩегь
агәбжьажьара сналагеит. Сшәҟәқәа рбазар ҟалон. Акәымзар ахсаала ҵәахны ишсымаз
иалидрааз? Аха идыруазар, ахсаалақәа абаҟаз ҳәа дызсызҵаарыз? Мамзар ирымбакәа,
уи изҵаарала даҽак еиликаарц иҭахызар?
Санааргоз Шмалыиа иасҳәақәаз цқьа исгәаласыршәарц сҽазыскит. Иааибаҳҳәаз
зегьы затәын. Урҭ, ак аанмыжькәа, дахьааиз иреиҳәахьан. Акыр санизхәыц, уи иреиҳәаз
агәхьаа шктәымыз аҟара сазааит, аха Ҷыҷыгә идырҳәазар иааидыруаз? Ма «суал»
аӡбахә иаҳәаны, сышҭаркыз ирдырны, сеилаҳәара маӡа дашьҭарҵазар. Ианаацәыригоз
изкылԥшзар, имырхзар? Акәымзар ашьауӷҟаҵаҩ сыхсаалатәы абеидыруаз? Исхәыцрыз
сыздырҵәҟьомызт.
Ахәымҽхан аҷаԥшьаҩ иҭыԥ ахь сеиҭанаргеит. Амҩа сықәыргалон, иакәымыз
ҽырҵысрак ҟасҵар ҟалаӡомызт. Снапқәа ҿарҳәарц рҽазыркит.
– Ус сшәыцны сцоит, иалашәхи уи? – сҳәеит.
– Арҭ иҭаҳкуа зегьы дреиԥшума, инапқәа зҿашәҳәои?! – Иааицәымӷахеит
«ацәыршәага» ҳәа сзызҳәахьагьы.
– Ҳара адҵа наҳагӡоит, – иҳәеит урҭ аҩыџьа руаӡә.
Еилкаан урҭ рыдҵа хыхьынтәи ишроуаз. Сҽаҳәаны сыҩдәылырган, абаандаҩцәа
зламҩаԥыргоз аҽыуардын ҷыда сыҩҭарцалеит. Адәахьынтә уа иҭатәаз дубарҭамызт, аха
узынамҳәаамҳәуа уахьтәазынтә, еихагылаз аӷәқәа рыбжьарантә иубон гәыԥ-ҩык аҽцәа
аҽыуардын аԥхьа ишнеиуаз, даҽа усҟатәи – шьҭахьҟа. Урҭ реиқәныхшьа злаҟаз ала,
амҩан акы иақәшәар ҳәа ишәон. Арҭ срыхьчон. Ак шыҟалаз ҩашьомызт. Ауаа еиԥхныҩзар
акәхарын, схы сақәиҭыртәырц џьоукы рықәларц ишәазар ҳәа агәра сымамызт. Аҳауа
сызхомызт, сымаҭәа ԥхӡыла ибааӡахьан. Аԥхӡы цәыкәбар сҿеибаҳәа сыкәа иҭалон.
Аҽқәа, аҽыуардын рыбжьакны, иқәхысаа Аҟә иналҵын, Мрагылара шыҟаз ақыҭақәа
инарыбжьалеит. Ҳарымарахь ашьхақәа ԥагьаӡа игылан. Уамашәа иубартә, иахьа
исгәаләашәоит усҟан схы иааҭашәаз. Арҭ сеиқәԥах сҿаҳәаны сшыргоз ала, Абрыскьыл
ихы дақәиҭитәырц, Сасрыҟәа, ирашь дақәтәаны, ашьха ақәацә даақәгыланы длаԥшызар
иаҩызан. Убри сшазхәыцуаз, аҽыуаа рымҩа агаҿа идырхеит. Ааигәа иҟаз асқьалахь рхы
хан, аӷба сақәдыртәарц рҽазыркзар акәхарын, аха Аҟә сзақәдмыртәеи? Уаҟа ишәарҭан
ҳәа ирыԥхьаӡеит.
Асқьалаҿ ҳнаӡаанӡа, уи иаԥшәмаз иҩны акәхарын, џьара иааҭгылан, зегьы
лҽыжәԥеит. Сыбжьы рганы, реиҳабы сааиԥхьан, саргьы слыбааргарц сиҳәеит: аԥхӡы
сагон. Амца иацәшәаны, аӡыршы иалаԥалаз сиҩызаха, сааҭырган, аҽыуардын ҷыда аҵкыс
иҭшәаз џьара сныҩнаркит. Ара улатәарц, аҟәардәгьы узыргыломызт, иҭшәан. Саалаҩеит.
Уа сааҭыргеит маҷк анҵы. Сыҩҽхьнырҵан, аҽцәа срылак асқьаланӡа снаргеит. Сыркалкало сылҽыжәырхын, еилагылаз рыгәҭа салганы, аӷба сынҭаргалеит. Уахь иҭалозгьы
нҳашьҭалеит.
Амазгәыҭ азааигәара аҭыԥ сзырхиан. Уа снадыртәеит, ҩыџьа сзыхьчашазгьы
аасыватәеит. Сгәы схадыршҭырц акраамҭагьы исацәажәон. Сан лгәы лыхьлон, иҟалаз
лаҳазижьҭеи, дшыҟаз ахьысзымдыруаз сыҩныҵҟа сыҵхон. Дышԥаҟаларыз Саҟәа, адырра
анлоулак? Уи макьана агьлыздыруамызт, уиазы маҷк сгәы лызҭынчын. Схы нкыдҵаны
сыблақәа анаахызҩа, сзыхьчоз ҩагылақәан, ршьапқәа неиҵырхит. Сара сыцәазшәа
ҟасҵон, схала схы сазынханы саахәыцырц. Сааԥсара сыхьӡан, сынҭаҳа сыцәеит.
Санааԥш – ҵхагәҭанын. Аеҵәақәа, аӷба иахаџьеи-џьеиуаз, амшын иӡааԥшылон. Амза
аҭәымҭа иҭагылан. Аӷбаҿҟыҭбжьы уаҳауамызт. Аԥрақәа еиҵыхын. Сара сзыхьчозгьы
ыцәан. Аӷба аԥсҟы иадгылаз џьоукы амҩа иазԥшуан, сара избомызт аха. Иааҳакәыршанџқ
мшынын. Гаҿа улаԥш иҵашәомызт. Понт шыҟаз ҳхы шхаз ҩашьомызт. Митридат VI
инапаҿы сҟаларц, амҩа саныргалеит. Уи импыҵыҵра залшомызт. Суахҭа ӡбазшәа збон.
Нырцә абаӷәаза ҳашнадгылазҵәҟьа, аӷба иҭыҵуаз зегьы раԥхьа сара сыллыбааргеит.
Уа иԥшын абаандацәа ирызкыз даҽа ҽыуардынк. Уи ала Понт абахҭаҿ сыргеит.
Сахьыныҩнарҵаз ауаҭах цәгьала иҭшәан, уԥсы амкыртә, иҭашәаҳан. Ахышә хәыҷы ала
лашара маҷк ааҩнаԥхон. Уа узкылԥшуамызт, адәахьала аӷәқәа убас еихаԥсан, алада
узымԥшуа, аҩада – ажәҩан маҷк унаҵаԥшыртә. Аҩныҵҟа еивагылаз ацәардӷәы пақәа руак
арԥыс дықәиан. «Абри иоума авартәа?» – иаразнак гәрамгарҭас даасоуит. Цқьа дсывагьежьыртә аҭыԥ ыҟамызт акәымзар, Уалери акырӡа сгәы ирҿыхарц даҿын. Саннарга ауха
акыр аҵх неихьан, сымацара сыфатә иашьҭадаз, ари иҵәахны имаз сак аасиркит.
Адырҩаҽны аихатә шәы аҿышәҭ аадыртын, ҳаилаҳәарақәа ҳархиарц ҳадырҵеит.
Хара имгакәа, аӷьӷьа-гәгәа ахга, ашә аадыртын, ҳрыман индәылҵит, ҳабжьаланы ҳнаргон,
даҽаџьара ҳныҩнаркит. Аԥхьатәи излеиӷьыз егьыҟамызт, ауреи аҭбаареи еиҟаран, уцәамзаргьы уҽгәамҭакәа уаахьаҳәыр, уалҩрны адашьмахьы укаҳауа, ипаз ацәарҭӷәы гылан.
Ашоура бааԥсын, аӡыжәра сҽаҟәыскырц саҿын. Уахыла сзыцәомызт, сыбаҩқәа сыхьуан.
Ҩымш-хымш рыла ишсыгхара исыгхеит.
Мчыбжьык аҿынӡа уаҩы дысмыԥхьеит. Схәыцуан, скылԥш-кылӡырҩуан. Уахыла
ԥхыӡырла иакәым сымҳәарц, схы гәасҭон. Ҿыц зегьы еилсырхуан. Аха уи ус баша
иаарласны ишҳәоу еиԥш, аамҭа марианы ицомызт. Ари џьамыӷәа цәгьан. Акакала
исгәаласыршәон ахҭысқәа реишьҭагылашьа, аха урҭ зегьы шыҟалаҵәҟьаз иузҳәомызт,
даҽа џьоукы ҭанакуан. Уи аҵкыс ихыҭхәыцааз ахҭысқәа еиҿасыртәуан, аха, убасҟангьы
дара ирдыруаз ҟалар алшон. Урҭ ус иныжьтәын, ма ирдыруаз даҽа ҵакык рыҭаны
ирылацәажәатәын. Исгәаласыршәар акәын хәыцхәыц зегьы.
Сҭагылазаашьа сгәабзиара еицәанатәын, сызхәыцуамызт, аха излауаз ала схы «аус
асыруан», иаразнак сыбӷа сзырхьыз абахҭа цәарҭӷәы снықәтәаны, схы аҭӡы инкыдҵашәа.
Ма анаиааираз ҳахьынҭыргоз, ҳамҩа ҩбаҟа шьаҿа иаухарын ҳәа, аҭыԥҭшәа акәақьқәа
еиԥшьуа ҳахьрыбжьаз, сааҟәымыҵӡакәа хәыцран сызҿыз. Араагьы ҩыџьа ҳакәын
еицлаҩеиуаз. Убас алаҩеирҭақәа даҽа ԥыҭк ыҟан, аки-аки ауаҩы ишәара аҵкыс иҳаракыз
аҭӡқәа рыбжьан. Уаагьы еицҭакыз ракәын еибабоз. Ҳбжьы ҭыганы ҳцәажәар ҟалаӡомызт.
Ҳазҿыз гәеиҭаларц, аӡәы даҳхалаҩеиуан.
Раԥхьатәи амш ашьыжь инаркны, ирлас-ырласны аҽышьҭабжьқәа ааҩуан. Уалери
уамашәа ибон, асҵәҟьа ҽышьҭыбжь галаӡомызт. Аҳәынҭқар иаҳҭынраҿынтә Синопҟа ицоз
амҩа ианылозшәа акәын уи агәаанагара шыҟаз. Иаарццакны уи амҩала џьоукы
аҳҭынраҿынтә ишааиз мҩашьо, аҽышьҭыбжь уаргыломызт. Усҟан, исаҳауаз ала, сара
еилыскаауан џьара еилаҩынтрак шыҟалаз, убри еиқәзыртәашаз ҳәа џьоукы амҩа иқәырҵон, аҽа џьоукы, адыррақәа рыманы, Понт аҳ иахь иаауан. Ицози иауаази аӷбақәа иргон,
иааргон, уи азакәхарын Синопҟа ицоз амҩа зыхҭаркыз. Ҟалӷьҭа акәзар ацтәы
ахьышьҭырхыз? Сара сбаандаҩтәра акәзар уи зыхҟьаз, уажәыҵәҟьа уаҳа усс иҟаларызи?
Ус сҳәеит ҳәа, сара исхырҟьаны, ажәлар ҵысызар, азҵаара дуқәа рахь иианагон. Аусқәа
маҷк еиқәыркаанӡа, сара саха змадаз, убри азакәын аӡәгьы дсыҿцәажәарц дсызмыԥхьоз.
Сыгәхьаа ркратәы аусқәа мнеит, сусқәа цәгьазар акәхарын ҳәа сазааит.
Аҽышьҭыбжьқәа есааира еиқәтәо, еиқәтәо, аҵыхәтәан зынӡа рыбжьы смаҳаӡо
иааҭгылт. Иҷаԥшьоз аҿышәҭ данаакылԥшуази исыцҭакызи рыда уаҩы дызбомызт.
Анаиааира ҳаныргоз, ҳаԥхьа идәықәыргалаз анаиааирҭа иныҩнаҵаны, аихатәы шәы
ҩадыркаанӡа, ҳара урҭ ҳархьыԥшратәы ҳдәықәыргаломызт. Иҳашьҭанеиуазгьы, ҳара
ҳашә аҿаҩҳәа аихатәы зарза ҩыларҵаанӡа, иааргомызт. Убас акәын шьҭахьҟа
ҳашдырхынҳәуазгьы. Анаиааирҭаҿ аҳәыҳәқәа срыхәуаԥшуан. Урҭ цәгьалаҵәҟьа ирацәан.
Аҳәыҳәқәа ҳагаҿа иачычан, аха, ахышә хәыҷы наҟтәиала иаақәтәаны, аҳәыҳә рыӷзбжьы
ҿаасҭа абраҟада исмаҳацызт. Амала, рбжьы хәанчақәа ҟыр-ҟыруа исзычҳауамызт, аха
зԥсы ҭаз ахьызбоз среигәырӷьон. Убасҟатәи дамра ҭыԥуп абахҭа. Аҳәыҳәқәа рхы
иақәиҭын, абахҭа ҭыԥ иҭахынҳәуазаргьы. Исцәымӷыз аҟәраанқәаҵәҟьа, еилауаҭыруа
ианхалалак, срызԥшуан, еснагь избаларц сҭахын. Ари ақалақь аҿы ирацәаӡан
аҟәраанқәа.
Раԥхьатәи амшқәа рзы, хәымҽханк аӡәы, ибаҩқәа еилаԥырҵәҵәома сҳәо, иҟаабжьызу,
иқьыбжьызу узымдыруа, иӷзбжьы нарыцҵаны исаҳаит. Аӡгьы дыршьуазшәа дрыԥҟон, иара
бырзеншәала драцәҳауан. Азныказ сцәа сынҭԥсааит, изакәыз сыздыруамызт, нас саладыршәарц џьоук дырхәмаруазма ҳәа агәаанагара соуит. Загьакакәын, сцәа сҭахьҭшьуан,
сеилыбзаауан. Ауаҩы ичҳара ҵыхәԥҵәара амамзар ҟаларын ҳәа уазнеиуан, уахи-ҽни
нымҵәаӡо, уаҭах ҭшәа хәыҷык уанҭахалак. Аӡәы иуеиҳәеит ҳәа, иузеилкаауам, ухала
иумбакәа. Акырынтәгьы уахыла аџьмабжьқәа саадырԥшуан. Ҳнаҩсан џьмак ҿаҳәазма
сҳәо, агәра згаҵәҟьеит зны. Ԥыҭк анҵы, иара убасҵәҟьа абжьы ангах, ариабжьарак
иҟаӡамкәан, уажәы иабаанагеи ҳәа санаахәыц, сҩны сгәаланаршәарц уигьы шааргоз
еилсыргеит, акәымзар аџьма ааӡарҭа аҳҭынраҿы иабаҟаз?
Арҭ зегьы еимгеимцарақәан, еимгеимцарамыз сыгәҭыхахәыцрақәа ракәын. Аха
аилкааҵәҟьа цқьаны иахьсымамыз сеиланагон. Иҟалақәаҵәҟьаз усҟан, фымз рышьҭахь,
акәын ианеилыскааҵәҟьаз.
Сеилаҳәара амҩан изысҭаз. Имҩақәгылара дааҟәыҵын, сыҩны дышнеирыз
дазымхәыцит. Амҩан аҽыуардын дылбаан, ақыҭа дрылалеит, иҟалаз шәаҳама ҳәа. Амҩан
сызбаз Чуазгьы, абаа ҳаихароуп ҳәа, дрылан. Аизҩра иалагеит, ақыҭақәа рҿынтә
еицныҟәалоз еизибагеит. Аҳ дзыхьчоз реиҳабы даныхынҳәуаз, уи сеилаҳәара зысҭаз
дзықәтәаз аҽыуардын ааникылан, ари аҷкәын дабаца ҳәа аҽыуардынхьча дыхҭеикит. Уи
дышлыбаахьаз аниаҳа, сеилаҳәара шицәцаз идырзыр акәхарын, иуаа иманы сыҩныҟа
деихеит. Ара заа инижьхьан аруаа рацәаны. Урҭ маӡала сыҩны иакәшаны итәазаарын,
адҵа аныҟаиҵа, рыҽцәырганы иаақәгылт, агәараҭахь неирҭа ҭыԥ хәыҷык аанмыжькәа.
Аҩны еимырдарц саб ианынидгыла, шәнапы ҳануп иҳәазаап. Иуҭахызар уҷкәын ишәҟәқәа
цәырганы иҳаҭа, аимдара ҳаҟәыҵуеит анырҳәа, ус иҵәахны исымаз ҳәа агьиздыруамызт,
сара снаргар ирҭахыз рысҭарын ҳәа даақәгылазаап. Аҩны еимырдеит, сахьиҩуаз иқәыз
абӷьыцқәа ргеит. Усҟан уи ихьчацәа реиҳабы идыруандаз сеилаҳәара маӡа акәтыршәраҿ
акәтыҵра ҭыԥ иҭаз аҭәа аҵаҟа ишыҵәахыз! Уи здыруаз Ҷыҷыгу заҵәык иакәын.
Сҭаркаанӡа ҽнак шыбжьаз, ацәымза аркны, шәҟәык шеиқәсыршәоз, дысзааит иара, аруаа
гәыԥк ҽыла амҩа ианны ишаауаз збаз ааигәа дышиқәшәаз, аӡә дыргазар ҟаларын ҳәа агәхьаа иман. Зда схәарҭамыз ҩба-хԥа бӷьыц аансыжьын, егьырҭ ахьысҵәахыз уи
инисырбеит, иакәым акыр сақәдыршәозар, абри рԥыхьамшәар акәын, иара иҵәахырц
инапы инанысҵеит.
Амала уи ауха сара сҭаркрын ҳәа сгәы мыҭрысит. Исцәагарызи ҳәа акәын сқьаадқәа
зысҵәахыз. Сыҩны иакәшаз рԥыза уи акәтыҵра, нас изласаҳаз ала, ибӷа адҵаны
дгылазаарын, еимдоз уа иҵәахыз рцәыхьчо. Ҷыҷыгә ихаҭагьы амҩан еилагылаз
дрылагылан дыԥшуан, агәарԥахь неишьа имамызт, арахь инапы ианыз изынагӡомызт.
Аамҭа акырӡа инеихьан, агаҿантә дыхәнеит аҳ ихьчацәа реиҳабы иҩыза, Ҷыҷыгә иаб
иашьа иԥа, ҳҩыџьагьы ҳгәыла Ҭахәа. Убри аӡәзаҵәык иакәын издыруаз сара Аҟә сцараны
саныҟаз, абри аҽны убра усқәак сыман, слеиуеит, иаргьы аҭуџьар мацәазк сызимихырц
сиҳәахьан. Иара имаҵурахьы дахьлеиз, абас ауп иҟоу, Уарад ашьыжь ииарҭа даагәылхны
дааҳгароуп ҳәа иарҳәеит. Аҽыуардын дақәтәарц даауеит, убра дшәымго, ауаа ргәы
зышәҳьҭуеи ҳәа нареиҳәа, дара азхәцын, ус иаҳа ишеиӷьҵәҟьаз азгәарҭеит.
Ҭахәа иеиҳабы, иуаа иманы, амҩа данықәла, ихаҭа иҩызак адырра ииҭеит, ауаа амҩа
ишысзаныз иаарласны исзааицҳарц. Издыруадаз уи ала сеиқәирхарц даҿызар,
издыруадаз уажәшьҭан ауаа рҿаԥхьа ихы ҿихырц игәы иҭеиказар, аилкаараҵәҟьа
уадаҩны исзынхеит. Амала уи адырра зиҭаз иҩыза даҽаӡәы изицҳаит, абас ауп иҟоу,
Уарад адырра иҭа ҳәа. Уи даҽаӡәы изицҳахт. Арҭ рызынтәыкгьы ари аус зларԥырыргара
иашьҭан, – ицәгьахар доусы иара дамкратә, ибзиахар – ихәҭа шалеигалаз ҳәа дыҽхәартә.
Дара, дзусҭазаалак дыццакыр, ианаамҭаз слымҳаҿынӡа иахәҭаз ажәа ааргартә иҟан, аха
зҿы игҿахаз дысзеилымкааит, сара сҿынӡа дырра ҟамлеит.
Ҭахәагьы аҳ имаҵуцәа ирыӡбеит арахь даарышьҭырц уи аҽны. Сыҩны еимданы,
ажәҭрахь ианнеи, ихаҭа ҽыла даакылҟьеит. Уи Ҷыҷыгәи саби ахьеидгылаз дынрыдгылеит.
Ҷыҷыгә иԥарақәа сықәын, убри мшәакәа абахҭахь сахьцоз сҭахымызт ҳәа шысҳәахьаз
аацәыригеит, иарбан ԥарақәаз иуҭахьаз ҳәа дизҵааит. Уи зиҳәаз ишәҟәқәа ахьыҵәахыз
ишшәарҭаз адырра исҭарц шакәыз иҳәеит Ҷыҷыгә. Уи аиқәырхара зылшоз уажәшьҭа
Ҭахәа иакәын. Уи иеиҳабы иҿы днеин, цәажәарҭахәыс дикит, ихаҭа акәтыҵра ибӷа надыргыланы. Иара ус мацара ишеидгылаз, аимдара иаалган, агәарԥ инҭыҵит. Ауха саб
сеилаҳәара иган абнаҿ иҵәахит. Адырҩаҽны саб иашьа, уи аилаҳәара ааиҩыҵракны, абна
даалҵын, ауаа ишырбоз, иара иҩныҟа игеит, аха аӡәгьы изакәыз изымдырит.
Абри здыруандаз, акырӡа сҭынчымзаауази, аха иабаҟаз!!! Убри азы дыррак
ахьсымамыз, сԥсы сфеит. Агәрагара уадаҩын, ҳгәарԥ иҭагылаз зегьы еимданы, акәтыҵра
заҵәык рцәынхоит ҳәа. Машәырзар ҟаларын! Насыԥзар ҟаларын! Ас ҳаиқәзырходаз! Уи
аилаҳәара иагәылан аҳ дызлахаҳгашаз салам шәҟәыла ҳаигәныҩрақәа. Урҭ рбар, ҳахәда
иқәрымҵарыз арбаныз. Саҟәа лшәҟәы рбар, лаб имаҳар залшомызт, димшьуази, ахьӡ
илыргеит ҳәа. Митридат ихаҭа дигарц дылҿынҵәаауан, уи амца ықәиҵарц дыҟамзи,
излаилшоз Нарџьхьоу ӷас дышьҭихуан, иара усгьы уамак зажәа еибакуаз ракәӡамызт.
Зҩны сгылаз, стәаз, иҵашьыцуазгьы рацәан, аҳәынҵәа ахьигәыдырҭәалашаз иашьҭан,
изырҳәашаз, хьӡыс ихырҵашаз здыруадаз. Зыхьӡи зыхьымӡӷи еибакапануаз Саҟәа лаб
иакәызма ари зычҳауаз, инапала дизымшьыргьы, иԥҳа ацҭәа дызиргашаз лзычҳауазма,
дацәынхозма. Абарҭ ракәын сара сзыцәшәоз.
Ахәымҽхан ақыҭаҿ ауаа еизан, ахылаԥшҩы иашҭа иаадгылт. Аизара иаднагылоз
ишырацәахоз ирацәахон. Шәеилыҵ ҳәа иркит. Аҵх агәы ианахыԥа, ашьыжь ҳаиҭааиуеит
ҳәа ицақәаз аныҟала, ар ааганы еилырцеит, ирацәангьы иҭаркқәеит. Ашьҭахь зегьы
аурыжьит, аха зыҽзырцәгьаз Ҭырқь Мран Аҟә длыбааргеит. Иаразнак сара дсышьҭарымгалеит, аӷба ахьықәҵыз акәхарын изыхҟьаз. Амшын азааигәара ажәлар еигәныҩт,
аизара ду ахь ахы шархоз анырба, уаагьы аруаа рыжәырҵан, еилырцеит, арахь ладеи
ҩадеи ауаа ҵысит, урҭгьы иҟалаз ҳәа раҳар иаршәон азы. Абас амчра зкыз риашамра
дыриашон.
Сара, зыбла хҩаз, злымҳа џьгәаз сиеиӷьымкәа, нырцә Понт абахҭа сҭатәан.
Сгәабзиара ыҟамкәа, ишысҭахымыз сзымхәыцуа, сгәы каҳаны, излауалагьы
икасмыжьырц, схы гәаҭо, зегь раԥхьагьы агәаҽанызаара ӷәӷәа сыманы. Ахәыцрақәа
иахьцалак исызцәырҵуан, ҳаԥхьаҟагьы исыхәаша рацәа исхашҭыр ҳәа сшәон, схы
чмазаҩымзи, аха нҵамҭакгьы ҟасҵомызт, амсыр қьаад шсырҭозгьы, исымхны иргар, акы
аласыҵырдыраар сҭахымызт. Усгьы абахҭа сызҭыҵрын ҳәа сгәы ишҭамызгьы, сыхьӡи
сыхьымӡӷи схьчарц саҿын, ирҭаххар иҟарымҵарыз арбаныз, аԥҳал ҟазҵоз иахьаҭахыз
амаа аимҭози, знгьы сыԥсҭазаара абжа сымырхырц, хаҳәԥҽра сдәықәырҵар ҟалон ҳәа
гәыӷрак аасоуан, уи ашьҭахь исыԥсҭазаашьахарыз хьаас исыман. Уи агәыӷра ансызцәырҵуаз, сеилаҳәара машәырны ирзымгазар ҳәа, кәиц хәыҷык анысгәыҵашәалоз акәын.
Знгьы сгәабзиара злаҽеимз ала, абахҭа сзыхгомызт, сҭахарын усгьы, аха аҭахашьагьы
уҽақәуыршәар акәын ҳәа, сҭагылазаашьа санааларц саҿын.
Акы заҵәык маҷк ҳаиқәзырхоз, саргьы, исыдҳәалаз зегьы, сыжәлар рыхьӡгьы,
акәтыҵра ҭыԥ иҭаҵәахыз сеилаҳәара рымбазар акәын. Суаҭах ҭшәаҿы сишәа иқәыз
ашәҟәқәа анырба, уаҳа аимдара иалаҳхыуи ргәахәзар ҳәа, гәыӷрак аасымпыҵашәон,
агәыӷра акәын ауаҩы дзырқәԥоз, аха уи иаразнак инаԥхьасцон, агәрагара уадаҩын азы.
Акырынтә сазхәыцхьан аҳ иҿагылашаз иҟаҳҵаз Митридат VI иабанӡа иԥырхагахарыз ҳәа.
Аизарақәа иреиҳаз, аҳгьы имаҵуҩцәагьы ҿаԥызҽшаз, акгьы ҟамлеит. Аха уаҟа аиҳабыра
рхы аладырхәит, ус анакәха, уи зиндамызт. Амала аҭакра ус ахь ианиас, рхала иҟарҵаз
азин иаҿагылон дара ирымаҭәамхеит азы, – ибзиазгьы акгьы сызԥшымызт, избанзар рхы
дырқьиарц иааҟарымҵарыз иарбаныз. Саргьы скәараҵар акәын, «ааха» зегьы схы
иқәлартә еиԥш, «ахарара» схы иадҵаны. Сараӡәк сагаргьы, уаҳа уаҩы дҭарымкыртә
иҟаҵатәын, ахьымӡӷгьы даҽаӡәы иоуазар излауазала ирмаҷтәын. Сзыцҭаркыз «авартәа»,
– «иухару иухарму?» – ҳәа дансызҵаагьы, хьаҳәхьчрада аҭак исҭеит:
– Исхароуп.
Аха исхаразеи?
Ари аус ахы акит ааԥынра анҵәамҭахь ианнеиуаз. Шьыжьыказ дысзааит Ҭырқь Мран.
Баандацәақәак ааргаза-рын, ҳнышәынҭрақәа рааҩсан ажра иаҿын. Уи дсыманы сцеит
уахь. Изҿыз еилыскааит. Абраҟа анышә иарҭарц ргәы иҭан, машәырла иҭахаз аруаа. Урҭ
рыхьӡ иадҳәалаз ари аҭыԥ иахьыӡхалон, ҳара, абиԥарала ара инхоз, ҳаҟаӡамшәа аԥшра
аиуан. Амчра змаз ииҭахыз ҟаимҵози. Ахылаԥшҩы дсыԥшаан, абарҭ зҿыз шиашамыз
иасҳәеит. Ҳара ҳнышәынҭрақәа рҿаԥхьа, амҩа аԥхьаҵәҟьа аруаа рызқәаҭыԥ ахьылырхуаз
ацҭәы ҟанамҵар ауамызт, ҳара даҽа ҳәынҭқарк инапаҵаҟа ҳаҟан, аха ҳахьԥшра
ҳҭахымызт, убри дырӷыӷкырц изалагарызи. Аҳ иҿы сцоит иҳәан, дықәҵит, иара даанӡа,
иԥсызгьы лбаарган, анышә иамардеит.
Ари заҳаз зегьы ргәы иалан, аха иҭахазгьы абра анышә доумҭан ҳәа узлақәгыларызи,
иламысмызт, арахь иаахтны иҳазҳәомызт, ари адунеи ԥсахра иацны ицон аԥшӡара,
амчра, ахьӡ-аԥша, амалра, абаҩҷыдара, – аԥсра зегьы еиԥшнатәуан, аха ҳаӷацәа
рызқәаҭыԥ ҳаԥсцәа рнаҩсан иҟалар ҳҭахымызт. Ишнеиуаз, уа анышә иамадаз аӡәы иаб
амал зкыз уаҩызаарын, аҳ Митридат дизааигәазаарын, иԥа ихьӡ камшәо иҟаиҵарц иӡбеит.
Уи иҷкәын абаҟа ихаиргылеит, ари ақыҭа ахьӡгьы итәала иԥсахырц иӡбеит. Ари ажәабжь
амҽхак ҭбаахеит, аха иазааурыз ҳаздыруамызт. Ҽнак саб џьоукы урҭахыуп ҳәа сиԥшааит.
Сара саҵкыс акыр змаз, ҳтәыла ԥсеивгарак аиураз иқәԥоз Кьахьи сареи ҳаицын уи
аамҭаз. Ҳҩыџьегьы аҩны ҳааит. Издыруаз џьоукы Аҟәантә иҟан. Урҭ ирдыруан ари аус
зегь реиҳа сгәы ишалаз, хәшәык сзаҭозар ҳәа сшашьҭаз. Арԥарцәа исабжьаргеит ҳара
ҳабиԥарақәа ирыцәҭахаз ирызкыз абаҟа бзиа, амҩаҿынтә илаԥш анаахалак, аруаҩ ибаҟа
улаԥш аҵанарӡыртә ишыргылатәыз. Убриак акәын хәшәысгьы иҟаз. Ҳлатәан абаҟа
ахсаала ҟаҳҵеит.
– Аӡәгьы дысԥырхагамхозар, схаҭа сагозаргьы салагоит, – сҳәеит, – аха аӡәгьы
дысԥырхагамхар! – инаҵысшьит ҿыц.
Уамашәа ирбақәеит, саргьы уаҳа алаҿысымҭит. Исыхьыз Кьахь еиликааит, ак
ахиҳәаазаргьы. Уии сареи еснагь аусқәа ҳаицрылагон. Ҳус амҩабжара иааникылон,
даҽакала ҳныҟәар иаҳа еиӷьын ҳәа, уи ахыхьчара азакәын изыҟаиҵоз. Сара ҩныҵҟала
сгәы иауамызт ус ааҭгылара, аҵыхәтәанӡа ҳҽыззаҳкыз наҳагӡар сҭахын. Убас анҳахьуаз
сымацара саанхон, ақәԥарагьы сцәыуадаҩхон. Уажәы иара хәыҷык ихы наԥхьакааԥхьакуа дықәын, ҳазлагоз ихы алаирхәырцгьы сҭахӡамызт.
Ԥыҭк ааҵхьан еиԥш, адырра соуит абаҟа шыхиаз ала. Сгәыла ҷкәынак ҽыуардынла
дсышьҭит, абри аамҭаз уахьыҟазаашаз ҳәа наиаҳәаны. Схаҭа ҽыла сылбааит.
Аҽыуардын сыма схала амҩа сықәлар, слаԥшықәырҵар ҳәа сшәеит. Ауаа шьҭаланы
ицәахьеит анысгәахәуаз, абаҟа аҽыуардын иҩақәҵаны, шьҭахьҟа ҳдәықәлеит. Иаажәго
закәи ҳәа аӡәы дааҳахьӡаргьы, уахыла хаҳәык цқьа иубарҭамызт. Ашьыжь азакәын аҩны
ҳанааиз. Аҽыуардын ахаҳә шақәыз, уаҩы илаԥш иахьыҵамшәашаз, иҳаргылеит. Абаҟа
ақәаҳхыр, ақәҵарагьы ҳцәыуадаҩхон. Уи уаҩы имырбакәа аҭыԥ ахь инаагар акәын, аӡәы
ҳацәгьа иҳәаанӡа аҭыԥ иқәҵатәын. Иаразнак уи аҭыԥ азырхиара ҳҽазаҳкит.
Уи аҽны аҽыуардын, шьаԥак ақәыршәны, ҳанаацәырҵ, ана-ара еиԥхьытта
ицәыҵагылаз ҳаҷкәынцәа ааизеит. Ауаа рацәахаӡеит. Изасҳәақәахьаз ааҳадизалан,
абаҟа ҩышьҭхны инықәҳаргылеит. Зегьы еибаргәырӷьан, игәыдибакылон. Усҟан еиԥш
ауаа еицгәырӷьо ас исымбацызт. Еилкаан абарҭ зегьы ашәы ршәырҵазшәа рхы
шыднарбаз аруаа рҭахареи рбаҟа ргылареи. Аизара хсыртын, ҳнапы иҵаҳхыз абаҟа-ҳа
ажәабжь ахысҳәааит, иқәгылаз ҟалеит, иҵегь зҳәар зҭахыз рацәахеит. Ҳбаҟа ӷьазӷьазуа
иахьықәгылаз аруаа ирызкыз ашәшьырҵа иҵахон, ашәы ашәнаҵазшәа. Ауаа еилақь
иқазықазуан. Аҳәсахәыҷқәа иаарлас ирԥшааз адәы шәҭқәа ықәырҵон. Уи аҽны адунеи
ҳара иаҳтәын.
Ауаа зеилыҵуамызт, ишынеилшәа-ааилшәазгьы. Убасҟан даакылҟьеит ахылаԥшҩы.
Уи ҿиҭуамызт, дзықәшәазгьы изеилкаауамызт. Ари аус иара дықәнагар ҳәа дшәон, ихы
злаҿихшаз иӡбар акәын, дызхагылаз ажәларгьы раҳаҭыр ицәымӡыр акәын. Аха урҭ
рыҩбагьы шимоуаз иԥсҭазаара инарбахьан, ԥыжәара зиҭашаз цқьа ишизымдыруазгьы,
аԥсҭазаара инарҵахьан иаҳа дзыдгылашаз. Акраамҭа ауаа драцәажәон, иҟалаз
шшәарҭаз, аиҳабыра ҳақәыӡбар шалшоз ҳәа. Ҳаҷкәынцәеи иареи еицлабны ажәа
еимаркит. Ара абаҟа ажәлар ишырхьчарҭаз анидыр, иахьахәҭаз имыцҳар ԥсыхәа
шимамыз «деилиркаан», дыҩҽыжәлеит, агаҿаҟа ихы ирхарц. Сҩызцәа саарыԥхьан, уаха
аҷаԥшьара џьоукы рнапы инанысҵеит. Иара ус есуаха иҟаҵатәын. Ҽынла, акы ргәы
иҭаркыр, адырра иаразнак еимаадарын, уахынла акәын ианшәарҭаз.
Адырҩаҽны ахылаԥшҩы иахь иҳаԥхьеит. Уи џьоукы аладантә иҩеигеит. Зны иҳаҳәеит,
нас иҳадырҵеит, ашьҭахь ҳдыршәарц иалагеит, ҳбаҟа ҳхала иқәаагарц. Ҳаргьы иҳамуит.
Асасцәа рҿынтә маҵурақәак змаз аԥсуаа рылан. Урҭ ракәын ҳақәызмыргыларц иаҿыз.
«Санааԥкӡа» шәара амаҵуарқәа шәоуп ҳазмырбзазо ҳәа рцәа аархысхӡеит. Ҳшеицәҳауаз
адыраа ҳауит, абаҟа аԥхьаҟа ауаа еизеит ҳәа. Еилыҵратәы иҟасҵарц снапы ианырҵеит.
Уа сахьнеиз аизара мҩаԥызгеит, ҳбаҟа шаҳахьчо ҳәа ауаа ықәгылеит. Нас еилыҵырц
аҳәара аныҟасҵа, сажәа ҩбамтәкәа, инеиԥхьбеит аҷаԥшьацәа рыда. Ахылаԥшҩы иуаа
иманы даасыдгылеит.
– Ауаа еилыҵыртә иҟаҵа ҳәа ҳаумыҳәази?! – аӷьара аасхиргеит Аҟәынтә еицыз
реиҳабы.
– Нас еилымҵи! – анысҳәа, инеиҿаԥшы-ааиҿаԥшит. Рыԥсахы еибакуа, шьҭахьҟа
рымҩа инықәлеит.
Есуха гәыԥ-ҩык аанҳажьуан абаҟа ахьчаразы. Абас мацара аибарххара усқәа
ирылагеит. Ахылаԥшҩы агаҿантә иҭаауан, ҳара иҳаԥхьон, есымшагьы излацәажәоз абаҟа
ақәгара акәын. Иаҳмуӡошәа анырба, аҩбагьы ықәгазааит рҳәеит. Уи дақәшаҳаҭхеит
Кьахь, идгылашаз ҩызцәақәакгьы ҟалеит. Сара уи сзақәшаҳаҭхомызт. Ақыҭақәа
рхылаԥшцәа еизганы аизара мҩаԥырган, уаҟагьы ирацәаӡаны ҳара ҳбаҟа аанхарц
иқәгылеит, уи анаҩсан игылаз иагьаламцәажәеит. Ари иааира дуун.
Урҭ аԥхын мшқәа рзы лацәааихьшьык цқьа исзыҟамҵеит. Срақәԥон аҳ иҵыхәахаз, урҭ
ирыднаҳәалаз, иҳаҟәшахаз ҳаҷкәынцәа. Ладеи ҩадеи акшара уадаҩын, уақәшәар иҟауҵои
акәымзар. Аҟә инхоз ҳаҷкәынцәа зқәақәра угашаз рацәахеит, аиҳабырақәа рацәажәон
ҳагәшәымшә рҳәарц, дара рхы нахырга-аахыргақәан, шәыҽшәырӷәӷәа ҳәа ҳзаарыцҳауан.
Амала еснагь ихьаҳәхьачоз џьоукы рхы иархәаны, гәыԥ-гәыԥла иаҳзаарышьҭуан.
Митридат мчыла ҳбаҟа ҳамихырц уажәыҵәҟьа иҭахымызт, уи збон, схы иасырхәарцгьы
саҿын.
Амчра знапаҿы иҟаз аҵыхәтәан иаҳзаарыцҳаит иаҳҭахыз ажәалагалақәа раҳҭарц,
абри ҳбаҟа ацынхәрас. Кьахь дсыԥшааит. Уи сиацәажәеит аиҳабыра ҭыԥқәак ҳаҷкәынцәа
ирырҭарц рзицҳарц. Урҭ арра рнапаҿы иааргар, мышкы зны, иахьцалак уи аамҭа
ааигәахар ҳәа сгәыӷуан, маншәалара хәыҷык ҳауыр, амчра ганы, ҳтәыла ҳхала амаҵ
ҳуртә ҳҟаларын ҳәа агәазыҳәара ду ҳаман. Уи аус Кьахь ихала инаигӡар акәын, сара уи
ацҳаражәҳәара сҽалазгаломызт, наҟ-наҟ ҳбаҟа ахьчара сахагыларц.
Аҳҭынра инаҳацҳаз зегьы рзыҟамҵазаргьы, ԥыҭ-чыҭқәак нарыгӡеит, Кьахьи идгылази
уи уажәы иҳазхоит ҳәа иаақәгылеит, уи акәындаз – Кьахь ҳамаӡақәа ицәаартуан. Ихы
ихьчагәышьон уигьы, абасҟатәи ицәа данҭырх ашьҭахь. Уахык ажәа ӷәӷәала еимаҳкит. Уа
итәаз аӡәгьы иара диқәшаҳаҭымхеит, аха ҿызымҭызгьы ԥыҭ-ҩык ыҟан. Избон еицықәԥоз
ауаа ҳҽеиҟәаҳамшар шамуаз. Ари аус аҿы уаҳа сышрыламцәажәоз ҳәа, ашә ҩкыдҟьаны,
сцеит, избан акәзар уаха даҽазны еиԥшымкәа ҳаиҟәшара ҟалон, ажәларгьы ҳагәра
рымгаӡо ҳаақәхон. Ҳус аҿы ажәлар иаархагылаша сакәзааит ҳәа саазхәыцит. Сара
сдәылҵыр акәын Кьахьгьы ииҭахыз, иажәа ус ицоз џьашьа. Сара сашьҭахьгьы
еилеибаҵан, акгьы рзышьақәмыргылеит.
Акгьы рзалымҵуазшәа збаз аиҳабыра Шмалыиа даҳзаарышьҭит Кьахьи сареи, Аҟәнӡа
ҳицны ҳцарц. Ҳазбарц зҭахыз ашьауӷаҟаҵаҩҨардан Уиқҭар иакәын. Уи мчыла иқәыргоит
абаҟа, ажәлар еиҿашәмыжьын иҳәеит. Мчыла иқәыргозар, ажәлар нҳарҵәома, раԥхьа
сара сыԥсны сышьҭаларгьы, иакәым дсырҟаҵом ҳәа дақәсыргәыӷит. Усҟан схы
иҭагьежьуаз даҽа хәыцран: мчыла иқәыргозар, ҳара адырра зҳарҭахәуазеи?! Ус
иҟарҵарым сгәахәт нас, еиласрак аӡәы иҟаиҵаргьы зуам ҳәа иақәсыргәыӷт, аха, аҩныҟа
амҩа сахьынӡаныз, абаҟа ықәаагоит ҳәа иалагар ираҳҭарыма ҳәа амца сыӷран. Ахьаҵра
бзиа избаӡомызт, сыҷкәынра иснарҟаҵозу, сыуаҩ иашара ус иҟазу сыздыруам.
Ашьыжь, усгьы цқьа саузыцәахуаз, аҽны уамак шыҟалоз сцәа иалашәан, Амра
гылаанӡа, амҩахь скылсит. Аҳ ихьчацәа реиҳаби уи иҩыза Ҭахәеи аԥхьа игылан, еиҳабацәақәак рышьҭагылан, аусураз иааргозшәа, џьоукы аҽыуардын иақәтәан. Ҭырқь Мран
дшыҩуаз данаасыдгылоз, еицыз рышьҭахьӡа иааиуаз аӡәы сидыруан, иҽы аақәырҵәины
иҿааихеит. Егьырҭ ҳара ҳгәарҭомызт.
– Абыржәы абаҟақәа рыҩбагь ықәыргоит. Шәҩыџьегь уа шәыҟазароуп, акәымзар
џьоукы рԥырхагахар, шәара шәыхәда иқәырҵоит.
– Иахьа ашьа кашуеит! – иҳәеит Мран.
– Исҳәаз умаҳаӡеи? – ҿааиҭит егьи.
– Иахьа ашьа кашуеит! – дааҭгыломызт Мран.
– Умшәан, ҳҩеиуеит, – сҳәеит сара иҳадгылаз иахь, уи ҳҿеиҳәарц дшаҿыз еилкааны.
– Уажәыҵәҟьа ҳушьҭалоит.
Уи данца, ҳҩызак даҳԥшаан, иаарласӡаны ҳауаа абаҟақәа рҿы еизарц адырра риҭарц
дрылаҳҵеит. Ҳара, амҩа ааԥҵәаны, абаҟақәа ҳанрыдгылеит. Уаҟа абаҟа ақәгара
иақәшаҳаҭқәаз ԥыҭ-ҩык ааиқәахьан. Урҭ хазы ишрыҿцәажәахьаз ҩашьомызт. Кьахь
иҽагирхеит, аха уигьы ишидыруаз сцәа иалашәеит. Мран дуаруаруан, сара ҿысҭуамызт.
Ҳҩызцәқәак ццакуа амҩа ишаныз збон, амала урҭ раԥхьа еицырхашьшьы аладантә
иаауаз ааҳадгылеит. Аҽыуардын аруаа ирхагылаз абаҟа инаддыргылеит. Ахылаԥшҩы
аусуцәа ирццакуан.
– Уара, иамуазар шәаҟәыҵ, ҳаҷкәынцәа алаҳарӡрым, – ҳауаа ааилаӷзқәеит.
Ауаа аус анагӡараз рхы хырҵәарызшәа уҽудырбон, усҵәҟьа ихиазшәагьы ргәы
ирнаҭон, аха, ашәарҭа ианааҭашәалак, ихьаҵуан, иҟарҵоз ицәгьазу ибзиазу ҳәа
имхәыцӡакәа. Дҟалар – аӡә иакәын иаҭахыз абри аамҭаз имшәоз, аус зхы ақәызҵоз, ма
дшәаргьы, зхы знапаҿы аагара зылшоз. Аԥхьагыла дангыла, ауаа, раԥхьа ҽҭазырхо
данырба, ишьҭалон еиханы, иагьишьҭазаауан, ирыцәҭахоз шрылшәшәозгьы, изышьҭаз
дҭахаанӡа. Ишәарҭан ҳазҿызгьы, иалудраауаз уҭахарызу унхарызу аилыхара ахьыҟаз.
Ҭырқь ҳара ҳбаҟа днадгылеит, сара – егьы абаҟа. Аҵыхәтәантәи ықәыргар, аԥхьатәи
ақәгара мариахон. Ахылаԥшҩы, сыжәҩа нҭарс ианааникыла, сҽааимпыҵызжәан, сҿы
сацәымԥхашьаӡакәа, сыцәҳаит, абаҟагьы снадххылеит. Ахылаԥшҩы аусуцәа ласырц
рызҿиҭуан.
– Ҳажәлар рыхьӡала ишәыдысҵоит абаҟақәа шәыркьымсырц!
Абырзенқәа аҽыуардын илалбааԥан, рҿынархеит. Аԥхьа игылаз дникыларц
ахылаԥшҩы днаиԥххылт.
– Уабацои?! Шәабацои, шәус ҟамҵаӡакәа?! – егьырҭгьы днарызхьаҳәт.
– Шәеиҿыхара сус алам, – аԥхьатәи алада амҩа данын. – Сара сусуаҩуп. Схы аӡәы
иԥиҽыргьы, иаласхи…
– Иахьа ашьа каҭәоит! – ҳбаҟахьы инагаз амҩахәасҭа дангылан Мран.
Иҟарҵахуаз, зегьы нагьежьит, иҩҽыжәлан, рҽыуардын рыма, шьҭахьҟа амҩа
инықәгылт. Мрани сареи ауаа ҳаарылагылт. Ауаа!.. Ауаа рҿаԥхьа иҳалсны абаҟақәа
ирылакьысрымызт ҳәа сгәыӷт акәымзар, аӡәы даарылҵны дҳацхраандаз, ашәарҭа
ианынаҿаххалак, ауаа шәагәышьон. Ари ахәыцырҭа ҭаха снаҭомызт. Дара рхаҭақәа
ргәырӷьара ҳәаа амамызт ҳбаҟа анҳаргылоз аҽны, уигьы сыбла ихгылан. Абас акәын
ауаҩы игәалаҟазаара шиԥсахуаз. Аха, ганкахьала, аҽлымсы рҟьацԥхьаӡа, иаҳа
ихьысычҳараҳәа ижьыхәҭа нарымҵаимкыр, заҟаҩы ҳақәлахьаз, ҳажәлар аныӡӡаауан.
Аӡәык-ҩыџьак, сареи Мрани ҳаиԥш иҟаз, ржьы шцоз ианаамҭаҵәҟьаз ирызгәаҭомызт.
Уажәгьы избон бахҭада ҳус шымгәагәоз. Аҷкәынцәа иаангылартә снарацәажәан, араҟа
рыбла ҳаахамҳаларц, Мрани сареи ҳаҩныҟақәа ҳцеит.
Амҩан ауаа рылаԥш хаа ҳацын. Уск анынаугӡоз, узлагылаз ргәы ишаахәарыз
иҟасҵарын ҳәа, уцәа уҭыҵырц агьугымкуан, иулшоз ак нужьуамызт. Укараха, уааԥсаха
узҿыз аныҟауҵалак, ауаа ргәы ишаахәаз удыруан, ҽхәаԥхьыӡкгьы наузыркуан. Нас акәын
уанхәыцуаз абри аҽхәаԥхьӡы хәыҷы азакәызма абасҟатәи аџьабаа зызбаз ҳәа. Даҽа уск
анынаугӡашаз, агәхьаа мкцәакәан, ишыҟасҵалак наҟ салагандаз ҳәа уаҿын. Усҟан
ажәларгьы уус ргәы ишамыхәаз уцәырҵәахуамызт. Угәы иҵәха иналаланы, убри
иузырҳәаз ахәыҷы уаргачамкуан. Нас акәын ианеилукаауаз жәлар рыҽхәаԥхьӡы хәыҷы
азы закәытә ԥхӡыз икаҭәатәыз.
Аҩнгьы тәамҩахә сымамызт. Знапаҵаҟа ҳаҟаз ҳазлариааишаз сазхәыцуан.
Еилыскаауан абри абаҟа-ҳала ҳаԥсадгьыл узыхьчозма, аус дуқәа ҳаԥхьа ишьҭан зҳәашаз
шырацәахашаз. Амала аиааира хәыҷқәа анеицылалак иааира дук рылҵуан. Аҷкәынцәа
сзааиуан иҟаҳҵарызеи ҳәа, ауха абаҟа аԥхьа аизара еиҿыркаартә срацәажәеит. Иахьа
ирбаз ашьҭахь ргәы ӷәӷәахонтәа, ишшәарҭаҵәҟьаз здыруаз сареи Мрани ҳакәын. Аизара
аиҿкаахара уадаҩмызт сгәаныла, избанзар ариабжьарак зны-зынла уаа ҩышә-ҩык
рҽанеидыргалақәоз ыҟан, уажәы иҟалаз ҳәа злымҳаҿынӡа инеиз иҟаз ибарц дмааир
иуамызт. Аха абас ианбанӡа? Еизарак ҟаҵаны акы ӡбатәын, аиашаз, уи сара сус
алаӡамызшәа снаргар еиҳа еиӷьын.
Ааилашәымҭаз Мрани сареи ҳҩаргеит. Имҩаԥысуан аизра. Аӡәгьы ҳнапы
ахьынӡанаӡоз ауаа еизганы жәлар реизара ду ҟаҳҵар ахәҭан, ҳбаҟа анаҩсгьы, ҳазҵаарақәа рацәахахьан, ас ҳатәӡаны ҳаҟазаауазма ҳәа даақәгылеит. Зегьы еицҿакны
иақәшаҳаҭхан, аҩымш рзы ҽҳәарас иадырбеит. Аҩныҟа амҩа сахьаныз, исыцыз
рацәҳаран сызҿыз, исамҳәаӡакәа ус ахьырыӡбаз сгәы иалан. Уаҟа иқәгылашаз ҵарак,
маҵурак змаз уаҩы даҳзыԥшаауамызт. Анхацәа рымала ус рзынагӡозма? Егьырҭ зегьы
ирҭахын аусқәа ҟалар, аха дара рхы наваркыр. Аизара ҟалааит ҳәа зыӡбыз зусҭқәадаз
ҳәа сагьырмазҵааит, урҭ агьшрылымшоз здыруан, арахь сзықәшәоз иалздраази, сҭаркыр,
– аӡы сӡааԥшылозшәа, убри сгәы иҭан, – акы сдырҳәар? Уи сызшәарҭан, избанзар
азыҟаҵареи амҩаԥгареи сыхәда иқәхон. Абаҟа сара исыргыло, сара исыхьчо, аҷаԥшьара
еиҿыскаауа, аизара сара имҩаԥызго… Заҟа мчы умаз аӡәы, еснагь ухәда аҳәызба
инаҵаукуан аха? Зны ихнамҵәаргьы, зны ихнаҵәон.
Ауха ибзианы сыцәар, ашьыжь инаркны сҽазыҟасҵарын ҳәа сыӡбеит, аха
уаӷеимшхара. Шоуран, арахь аҽны исхазгақәазгьы сдырҭынчуамызт. Ашьыжь сҩагылеит,
уаҳа назҭахым ачымазаҩ сиеиԥшны. Сԥсы ааиҭаскырц саҿын. Ашоура тәомызт. Исыӡбон
аизара шымҩаԥызгарыз, изушаисҳәашаз, сарӡуазаргьы иааԥҵәаны ҳус аҭыԥ аҿы
иназгашаз қәҵарак еицрыдыркыларц сазықәԥарын ҳәа. Схәыцрақәа ршыкымҭаз
ахылаԥшҩы иҿы Аҟәынтә иааз урбар рҭахын ҳәа исзаарыцҳаит. Уаа гәыԥк иманы дыҟан
Ҩардан Уиқҭар. Ҳаҷкәынцәагьы ааихьан, Кьахьгьы урҭ дрылан. Сара исызԥшызаарын.
Ахылаԥшҩы аԥхьа днагыланы, ҳахшыҩ ааигарц иӡбеит. Уи иашьҭахь аӡәаӡәала иҭааз
цәажәон. Уиқҭар аҵыхәтәан дҩагылеит.
– Абаҟа уаҩы дакьысуам, – иҳәеит иара. – Уи шәара ишышәҭахыу шәазныҟәа. Аус
злоу – иҟамлароуп уаҵәтәи аизара. Излауала иаанышәкыл, ауаа еиҿашәмыжьын, иакәым
алҵыр ҟалоит.
– Ирҳәаз шәаҳаит иаҳҭааз ауаа дуқәа, – дҩагылеит ахылаԥшҩы. – Иаарҭаххар уаҩы
имазҵааӡакәа, ар акәыршан инадыргылоит, иагьықәыргоит. Аха, аԥсышәала ҳаилибакаап
ахьынӡарҳәо, ирҳәо ахаҳҵап. Ацәгьарахь ииасыр, ҳусқәа ҽеихом. Усҟан зегьы шәҽыжәӡоит, аха зҽызӡар злымшо ҳусқәа ҳархаанхоит, ариазы аҭак ҟазҵода?
– Уара, излауҳәо ала, ухәда иқәу аус ду уск еиԥшым? – иааизымҳаит зычҳара усгьы
имаҷыз Мран.
– Уеиҳабы дахьынӡацәажәо, ашьшьыҳәа утәаз! Иара усгьы ашьшьыҳәа уҟаз!
– Изакәызеи сызуршәо?! – дааҵҟьеит Мран.
– Уареи уҩызцәеи шәхы ахәац ҭашәеит ҳәа, ауаа алаҳарӡуама!
– Уԥши, умхәыцӡакәа уҿы иҭышәшәо!
– Уаангыл, аамҭак ҟалап… Абри аус ҳаалҵп!
– Изакәызеи уҽызурхаҵо?!Акры уҭахызар ара сыҟами! – Мран ахылаԥшҩы иахь
иҽынеихеит.
Иааилеибаҵаанӡа ахылаԥшҩы џьоукы дыркит. Сара Мран имахцә нҭасырсын, уи сара
аӡәзаҵәык дысзыҭрысуамызт, дындәылызгеит. Уиала ҳаилацәажәара аҵыхәтәа
ааԥаҳҵәеит.
Абахҭа ахышә хәыҷы, ҵаҟа узымԥшуа, ӷәыла иахьҭалаҳаз скылԥшны, избон асы
ԥаҟьа-ԥаҟьаӡа ишлеиуаз. Уи ахышә икылшәшәаны иахьааиуаз, адәахьы
ишьҭагыларымызт угәухәыртә, иӡылачын. Ус иахьызбоз, асы иадҳәалаз сгәалашәарақәа
иаҳагьы схы сгәы бжьырхуан. Сара асы анлеиуаз бзиа избон. Аха аԥсҭазаара сгәы уамак
ианалаҟаз сгәалашәомызт, аҵара мацара сазхзәыцыртә, санқәыԥшыз малк салаҟамызт,
исҭахыз уск сҽазыскыртә сзыҟамлеит, убри азакәын аҵара ашьҭахь арҵаҩра сзалагаз. Уи
аус ашҟагьы схы сымхабзиа сзымнеит, аибашьраҿ исоуз ахәра ашьҭымҭ сырххон.
Сыԥсҭазаараҿ аӡәызаҵәык сзеигәырӷьоз Саҟәа лакәын, уии сареи ҳажәа еибаҳҭеижьҭеи,
хы-шықәса ҵхьан. Х-ӡынрак рзы ас леира сеигәырӷьон. Санҭарк ашықәсан, аӡынра заа
иааизаарын. Ҳашьхақәа ирықәҳаз асы аҿыгҳара хәба-фба маҟҿаҳәара ҟалозаарын. Аха
уи сара иабаздыруаз. Абахҭа сҭатәан, аӡынра сгәы бжьнахуан, уи иаԥгылаз аԥхынра мшы
цқьа исгәалашәарц, схәыцрақәа ахьеизсыркәкәоз.
Ахылаԥшҩы иҿынтә ҳандәылҵ, маӡала сыҽрықәсыршәеит уи ауха Аҟәынтә иааз
ҳаҷкәынцәа. Урҭ сыҽсырӷәӷәар рҭахын, сбаҟа нхарц. Иааира дуузшәа ирбон Митридат
иаҳра аҿагылараҿ. Уаҳа ус ӷәӷәак рзыҟаҵомызт, арахь понтаа хәарҭаԥшь рымамкәа
ҳтәыла иалахеит. Урҭ рҿагылара ӷәӷәак рымаӡамкәа иааиуан азы, рабџьар хьшәашәа
ҭҳәа ҳажәлар ирылаломызт, излауала ҳагәшәымшә рҳәарц иаҿын, аха ҳаҷкәынцәа
џьоукы ихасырҟьацәар сақәӡыр ҳәа ишәон, усҟан сыбз сҿы исызҭамкыр, даргьы аӡәыкҩыџьак аламшәар ауамызт азы, агәҽанызаара рыман. Сара сгәы иалан, ахыхьчара ӷәӷәа
мҩаԥго мацара, ус дук аҵыхәанӡа иахьынаҳамгӡацыз. Аҵхагәҭаны ахәада ҳзықәгылаз
ҳлалбаан, зыгәра згоз ҷкәынцәақәак рахь исышьҭит асасцәа шаны. Сара исыдырбалар
сҭахымызт, сусқәа шыцәгьахоз сцәа иалан.
Ашарԥаз инаркны исзааиуаз аҷкәынцәа адҵақәа рысҭон, еизоз ауаа еилымҵыртә,
абаҟақәа рааигәа-сигәара шәшьырҵақәак рҿы рҽааидыркыларц. Урҭ ҽнак хәлаанӡа
чыӷьада ирзычҳауамызт, амла ззымчҳаз ықәҵыр сҭахымызт, ааигәа инхоз рхәы ааргартә,
ахарантә иаақәаз џьоукы излалшоз ала рыҩныҟақәа инаргарц рзысыцҳауан. Сымала
саанхацԥхьаӡа, аизараҿ исҳәашаз сазхәыцуан. Ԥыҭ-ҩыкгьы аизара хырхарҭас иасҭашаз
еилыркаарц рҭахын. Аӡәгьы акгьы иасҳәомызт, избанзар урҭ ираҳауаз аӡәы иадымхаргьы
ҷыдала дшазыӡырҩуаз здыруан, уи еиликаауаз аиҳабыра рахь инеигон, урҭ ирҿагылоз
закәыз анеилыркаалак, ҳус амҩақәҵара ҳҽазаҳкаанӡа, излаҳԥырхагашаз амҩа рԥшаауан.
Ус заҟантә иҳахьхьаз. Ҳара ҳауаа рылакәын понтаа аус зларуаз. Ҳара зегьы рыгәра
аагон, аӡәык-ҩыџьак ҳакәын аҭагылазаашьа цқьа еилызкаауаз. Аха ҳара ҳагәра
шәымгаӡои ҳәа ауаа шеилагылаз ианаауҿагылалак, цқьа иуздыруамызт рыуа дарбаныз
игәра ахьумгоз згәы иалаз, ма ҷыдала иузаарышьҭыз дзусҭаз. Угәы уҽшаныз уаҩы
иумырбар акәын.
Уажәы-уажәы адыррақәа сзааргон. Агантә иаауаз уаҩы даармышьҭырц, амҩа
ԥырҵәазаарын, аха абаҟа аҿынӡа ҳнаӡандаз ҳәа ауаа амҩахәасҭақәа ирнын. Абаҟа
азааигәара ауаа рацәахаӡеит. Аизара ду ҟалар акәын ҳәа зыӡбаз уаҩы ауаа
дырхаҵгыларц днеиуамызт. Уи шәарҭан, еилкаан. Ус шҳахьуазгьы аусзымдырхуаз. Урҭ
Кьахь дрыламкәа дыҟаӡамызт, издыруан, амала уи аҽны дышнавҵагылааавҵагылоз
аусзымдырхуаз. Аҟәнтә иаха исзаазгьы иахьа аизараҿ инеиуан, аха иқәгыломызт,
ицәгьарахар ауаа хьнеиуаз ҳнеит рҳәартә еиԥш. Уи азгьы иҭабуп ҳәа расҳәон, амала ҿыц
исызцәырҵуан ахәыцра: абаҟа аргылара, уи ахьчара, аизара амҩаԥгара, ахырхарҭа аҭара
– зегьы аӡәы ихәда ианықәхалак, амчра аҿаԥхьа аҭакԥхықә имацара идлон. Избон, аха
аус аҵыхәанӡа анамгара сзыгәаӷьуамызт, нас сагозаргьы сымацара сықәнагарын ҳәа,
сҽызлазгалаз самҽханакхьан.
Шьыбжьоншьҭахь ауаа реизарахь саргьы снеит. Иааишаз аихьан, иҟасҵақәашаз
ҟасҵахьан, иӡбатәыз сыӡбахьан, аҩны снызкылашаз ус сымамызт. Ауаа анеиза днеит
рҳәарын уажәы сызбоз, уи хыхьчаган. Иаасыдизалақәаз, ауаа ишраҳауаз, аизара сара
имҩаԥызгарц сарҳәеит. Ус ҳаицәажәахьан. Иқәгыланы ицәажәар зҭахыз џьоукы
ааилыскаақәеит, – урҭгьы адырра рысҭахьан заа. Имшәакәа аӡәык-ҩыџьак налагар, нас
ақадақра зҭаххоз рацәаҩхон. Ауаа сырӡырҩын, аизара аасыртит. Иахьа ргәы иалаз аҭыԥ
ақәҵараз, жәлар ирҳәаз аиҳабыра рлымҳа аҿынӡа инеир акәын. Убри азын ахылаԥшҩы
даагатәын, уи, џьоукы ицҵаны, аҳ иахь дышҭтәын. Ауаа рыгәҭанынтә сзацәажәахьаз аӡәы
ҿиҭит, аҳ иааишьҭыз ауаа ахылаԥшҩы иҿы иштәаз, урҭ зхьчоз аргьы абнаҿ ишылагылаз.
Иҳаӡбеит ахылаԥшҩы адырра иаҳҭарц, исасцәа има даҳзааирц.
– Шәбаҟа уаҩы дакьысуам, – иҳәеит ахылаԥшҩы данааи, сҩызцәеи сареи
дааҳаԥхьеит. – Ауаа ҭынч еилыҵыртә шәныҟәа.
– Ажәлар ираҳәа, ирҳәо уаҳап! – сҳәеит сара, знык ауаа анеимп нахыс, ҿыц реизгара
шыцәгьахоз рдыруан, абаҟагьы даҽа ускгьы рԥыргара рзымариахон.
– Ажәлар ирылашәҳәарц ауми изшәасҳәаз, – иҳәеит ахылаԥшҩы.
– Уара иуҳәараны иҟоу ҳара изаҳҳәареи? – схьаҵуамызт саргьы. – Иаҳҳәо рмаҳар,
цқьа ишәызрамҳәеит ҳәа ҽԥныҳәас ма иҳашәҭашт, – сҳәан, ауаа сахьырбашаз
снықәгылеит. – Ажәлар шәхаҵкы! Ахылаԥшҩы дааины дыҟоуп, ишәеиҳәо шәазхәыц!
– Исҳәарц исҭахыу, – ҳәа даақәгылт иаргьы, – шәбаҟа уаҩы дакьысуам. – Абри агәра
шәсыргарц, саарышьҭит. Шәара ианышәҭахха, ишәҭахыу шышәҭахыу иҟазааит. Ҭынч
шәеилыҵырц, аҳәара ҟасҵоит. Аҳ дахьынӡаҳазбзиоу ҳшизааигәоу иҳардырп.
– Абаҟа мацараз ҳаизама! – ҿааиҭит аӡәы. – Иаҳҳәаша аусқәа ҳамоуп, иааишьҭыз
ауаа арахь иҳазкылыжәга! Ирҭахызар дара ахьыҟоу ҳнеиуеит.
– Жәлар реизарала ус узыӡбом, – аҭак иҳәарц даҿын ахылаԥшҩы. – Араҟа аҟәышра
аҭахыуп.
– Жәлар ргәала шамахамзар уаҩы имаҳацт. Иҟалои ҽнак шәаарзыӡырҩыр? Амаҵура
зырҭаз аӡәы жәлар рҿахәы изымҳәо ҳабанӡаҟазаауеи? Дареи шәареи шәнапы еибаркны
ҳаԥсадгьыл шәфалома?
– Аусқәа ҟәышрыла амҩа иқәҵатәуп, – ииҳәац иҳәон жәлар рылаԥш зызхаз. –
Ҭынчлоуп ухәыцны аус шуӡбаша. Ас еибашьрыла иауам.
– Ҳара бџьар ҳкыума ҳаибашьыртә? – ауаа ааҭгыломызт. – Ираҳааит ҳгәала! Уаҳа
ҳзузыӡырҩуам. Иаарласны арахь иаҳзааиртә ҳазраҳәа.
– Ус акәзар, – иҳәеит ахылаԥшҩы, – гәыԥ-ҩык аалшәхыр, аиҿцәажәара мҩаԥаагап.
– Иазхоуп ҳжьара! Абра иааины, ауаа ирацәажәааит. Абаҟа адагьы, аҳәатәы ҳамоуп.
Аҿҭыха ирымҭозшәа аниба, ахылаԥшҩы ауаа даарылҵын, дыҩҽыжәланы амҩа
днанылт. Дышцаз еиԥш, ҽыла еиԥхарҟәҟәа аиҳабыра иманы, даакылсит. Зегьы иахьырбашаз аҳдырԥрахь иҩеилаҳаргылан, аизара аахсыртит. Сажәа мроукәа, акәац ӡуа, аҵәгьы
мбылуа, инықҳәашәа ҳҭагылазаашьа зеиԥшраз расҳәеит. Сышьҭахь ацәажәараз уаҩы
иаразнак дзымааит, икәаны-зануан, иахьцалак угәы иҭаз аартны иануҳәашаз аамҭамызт.
Схала аӡәы ажәа иҭара уамак исҭахымызт, ишазыҟасҵахьаз сыҵырдырааргьы уамак
иабасҭахыз. Аха, уажәшьҭа схала аӡә иӡбахә сымҳәар амуа снеихьан еиԥш, хаҵак
даарылҵын, пату ақәҵаны аиҳабыра иаарышьҭыз рлымҳанӡа инеигеит Митридат VI игәра
шаагоз, уи иҷкәын, Ҟалӷьҭа аҳ, ҳашныҟәигоз, аха иӡбамз аусқәа шырацәаз, иааҳҭахыҵәҟьаз ҟаҳҵо адунеи ҳшықәмыз уҳәа, ииҳәази иимҳәази еибакапануан. Ажәлар ирҳәара
рҿамшәо иаақәхеит, ас ҳабзиазар, ҳзеизеи ҳәа быжьқәакгьы аагеит.
Уи иажәа зыԥсахы еибанаркыз арԥыск даарылҟьан, атәымуаа раҳра ҳгәы шыԥнаҵәаз
аацәыригеит. Ауаа «аууы» ааилдыргеит, ираҳаз ргәы иаахәаӡан. Понт аҳ иҷкәын
Митридат аҳас ҳхала даҳхаҳаргылеит. Жәа-шықәса раԥхьаҟа ус иҟалеит. Усҟан
ҳҭагылазаашьа уадаҩын, иаҳа ибзиаз ҳәа ажәлар рхала далырхит. Ирҳәоны исаҳахьан
уажәы уи Ҟалӷьҭа ахала иҟазарц шиҭахыз. Аԥхьа аҳра анирҭозгьы, ҳагаҿаҿ иҟаз ақәԥара
маӡала ихала далахәызаарын. Митридат VI иҷкәын инапы злакыз маҷ-маҷ иҵихуазаарын,
агәҩарақәа ҳаман, амала иҟаҵәҟьаз цқьа иҳаздыруамызт. Ҟалӷьҭа аҳ иаби аԥсуааи
дрыбжьаханы, ишьапы ахьиргылалак дабылуан. Уи рныруан ажәлар, рҵысра зыхҟьоз уи
акәзар здыруадаз. Ҳаизараҿ ас иаартны иқәгылоз даныҟала, ицәажәар зҭаххашаз
рацәахаӡеит, аӡә днукылар, даҽаӡәы дузнымкыло, ақадақрахь еихон.
Урҭ ирзыӡырҩуаз аҳ иуаа, атәымажәа раҳауазшәа, рыхқәа шьҭыхны ауаа
ирылаԥшуан. Урҭ еиҳабыс ирыцызгьы, аҳ иарӷьажәҩа иакәын, даақәгылан, ҭынч-ҭынч
уажәраанӡа иаҳақәаз зегьы ԥырго, ауаа неихәаԥшы-ааихәаԥшуа, изԥышәырччо аҿынӡа
инеигеит. Аҵыхәтәан агәра диргеит Понт аҳи ҳара ҳаҳи ажәлар рлахьынҵа рнапы ишаныз,
акы шрыгырмыжьуаз, амала уиазы ҳаргьы ҳанамыси гәыкала ҳшырзыҟази ааҳарԥшыр
ҳахәҭан. Уи агызмал ииаҳәақәази ихымҩаԥгашьа жьагеи имацара имазма, иахьагьы
избазма, агызмалраҿ зегьы дреиӷьын азакәын аҳ диарӷьажәҩаны дзыҟаз. Иажәа
данаалга, ииаҳәақәоз гәыкала иҳәан ҳәа игәрагара шыцәгьаз наиасҳәеит, аизара
аҵыхәтәажәала иааидыскыларц саақәгылеит.
– Ҳара ҳаԥсҭазаараҿ иагьа гха ҟаҳҵахьеит, убри азоуп ҳажәлар рыжәларшьҭрақәа
ҳзеидымкыло, ҳаиԥхьытта, атәымуаа ҳхаргыланы, адәы ҳзықәу. Ҳҿахәы ҳзымҳәо аҿынӡа
ҳнеихьеит. Убри ауп абарҭ абаҟақәа русгьы зыцҭәхаз. Иҭахаз ҳаҷкәынцәа рбаҟа ас
мацара иаҳзыхьчом, уи ахылаԥшҩы иоуп изусу, аҳ инапынҵа иоуааит. Ҳаргьы
ҳҿахәҳәаразы азин ҳамхра шиашам азгәарҭааит. Аиаша ҳҳәозар, иахьа ажәлар
рықәгылара злаҟаз ала, уажәшьҭа иаартны иҳәатәуп Ҟалӷьҭа аҳ игәра шаҳамго, –
анысҳәа, аиҳабыра шьхыԥсыланы иаанхеит; еиҳагьы рҭагылазаашьа еицәахеит, – ҳлахьынҵа понтаа зынӡа изрыдаҳҳәалари, излауала ҳхы ҳақәиҭхартә ҳҽеидаҳкылароуп, –
анысҳәа. – Шәсықәшаҳаҭума?! – ауаа гәырӷьаны иҟарҵара рыздыруамызт. – Ҳаԥсҭазаара
зеиԥшроу Митридат VI илымҳаҿынӡа инаҳагӡароуп, шәақәшаҳаҭума?
– Ааи! – иаагеит абжьқәа.
– Ашәҟәы аиқәыршәара унапы иануп.
– Сақәшаҳаҭуп! – сыҩнапык ҩышьҭысхын, ажәлар еилыҵырц нарабжьазгеит.
Аиҳабыра шҳазӡа ишеилагылаз, ауаа еимпит, аҵхгьы агәахьы инеихьан.
Сара ашырҳәа аҩныҟа сҿынасхеит. Снаскьаргарц џьоукы насышьҭалеит, сара
изымуит: ауаа реилыхамҭаз, уаҩы сбаандаҩитәуамызт. Аухантәарак сзызхәыцуаз ԥхьаҟа
иҟасҵашаз акәын. Уажәыҵәҟьа Митридат VI дҳазгәаар акгьы иаҳзаԥсамызт. Уи инапала
иара иԥа дықәгатәын. Ҳара ҳхылҵшьҭрак аҳас даҳзышьҭхуазар ҳбарын, уи Понт аҳ
дизааигәахаргьы, даҽазны даҽа аамҭа бзиак ҳзыманшәалахозар аабарын. Ашьыжь инаркны ҳҭагылазаашьа зеиԥшраз аасырԥшырц, амсыр қьаад снадтәалеит. Ашәҟәқәа ҩба
еиқәсыршәеит. Руак акыр ирԥсыҽны иҩын. Уи Аҟә аҳ иаҳҭынраҿы исышьҭуан, уаантәи
амшын нырцә, Понт аҳ иахь иршьҭуаз ашәҟәқәа ирыларҵарц. Уи уанӡа ишымнеиуаз усгьы
еилкаан. Убри азын даҽа гызмалрак хәыцтәын. Маӡала аӷба аӡәы дҭоуҵарц уалагар,
иуҵырхыр ҟалон. Ууаҩ, ихы ахкыдиҟьара изымдыруа, аӷба дҭахон. Мшынуаҩык дхыухыртә
изыҟаломызт, зегьы маҵуҩцәазар иаҳа еиӷьаршьон. Излауала ашәҟәы амшын
иузыргаргьы, Понт аҳ инапаҿынӡа изланоугози. Уи уажәы игәрагара ду ҳамазшәа ҳҽыҟаҳҵар акәын.
Аҩбатәи ашәҟәы иаарханы ианызҩ, аҷкәынцәа ааизызган, ирылшоз аԥара еизыргарц
рыдысҵеит. Зыгәра ҳгоз ҩыџьа арԥарцәа ҳԥшаан, еизаагаз ахьԥара раҳҭеит,
иҽыжәаҳҵеит, ҳашәҟәы Аҟәнӡа иргарц, излауаз ала џьоукы хьыла ихырхырц. Сара маӡала
срацәажәеит, уаҳа уаҩы изымдырратә еиԥш, рҩыџьегь ҳашәҟәы ашәамахь итәыла иганы,
ашәамахь раҳ Тигран идыркырц. Уии Митридат VI-ии маҳәреи бхәындареи рыбжьан.
Ҳашәҟәы инапаҿы иҳазнагар, аҳ адырра ииҭон. Сызҿыз анааҳаҵырх, схы хырсон, аха
зынгьы узланагалаз аус анагӡара иаҳа уашьҭалон, ухы еиқәурхозар аасҭа, издыруадаз
уус наумыгӡар, зегьакакәын иуԥеиԥшыз усгьы шхыхсараз уцәа иахьалаз акәзар
унызымкылоз?
Ашәамахь р-Тигран иахь маӡала амҩа иқәсыргылаз раара сшазԥшыз, сгәы
ааԥҵәаӡеит. Имариоуп аҳәара «сшазԥшыз сгәы ааԥҵәаӡеит». Уи иацыз ахәыцрақәа,
агәыҭҟьарақәа, лацәааихьшь ҟамҵаӡакәа аҵх хгарақәа… Арахь уи аӡбахә ала аӡәгьы
сызиҿцәажәомызт, убасҟатәи имаӡан уи аус. Арԥарцәа рҭаацәарақәа, аиаша рамҳәаӡакәа, инахыга-аахыго иаазгон, рабацәа заҵәык ирасҳәеит маӡа уск азы амҩа ишаныз,
ирцәымшәарц. Ишԥаҟасҵарыз, урҭ зхагылаз аҭаацәарақәа рнапаҿы иааргар акәын.
Аҷкәынцәа аӡәы дҭахаргьы, ахлымӡаах иҭагылоз сара сакәын, дара усгьы рлахьынҵа
цәгьахон аха. Урҭ ахьнеихьаз, изымнеицзар изыхҟьарыз, ирԥырхагаз закәыз ҳәа зегьы
шеидысхәыцлоз, аамҭа цомызт. Рымҩа ԥырҵәазар, изшьҭаз ыҵымҵыр амур, схы
зымҩаԥызгашаз ҳәа, акы сыӡбон. Аиаша сҳәар иаҳа еиӷьуп, урҭ хынҳәып ҳәа сангәыӷуаз
аамҭа акырӡа хылеит.
Иаалырҟьаны, аха уҳәан-сҳәанла исаҳаит Понт аҳ ду иԥа Ҟалӷьҭантә диԥхьаны дигеит
ҳәа. Ӷбала дышцаз еиԥш даауазу, ихы хҵәаны уа инрыжьуазу ҳаздыруамызт.
Дзыхнымҳәыр – зегь еилкаахон, аха дхынҳәыр – закәытә дҵаз иоуаз здыруадаз. Ҳара
ҳашәҟәы акәымзар Митридат нырцәҟа ицара зыхҟьази? Анс сҳәеит, арс сҳәеит, аха уи
уахь дызгашаз даҽа уск сыздыруамызт. Тигран иахь ицаз сыцҳаражәҳәацәагьы баандаҩыртәзар? Митридат VI иԥа Митридит лахь ӷәӷәа ииҭар ҟалон, уи иаԥсаны ибазар, аха уи
ибзарӡы ҽеимкәа изҳәаз иҿынӡагьы аҳ ду инапы ҽеимкәа иааӡар алшон, жәларык
еиқәнакрын ҳәа. Аус злаз Понт аҳ ду ихы иԥнаҟоз акәын. Сгәы еилаххо адәы сшықәыз,
агантә иааӡеит ажәабжь ҿыц:Ҟалӷьҭа аҳ дхынҳәит деибга-дызҩыда. Уи изааигәара
ирзааигәаз џьоукы азыскқәан, еилыркааит аԥсуаа рус ӡбатәын ҳәа Понт аҳ ду Ҟалӷьҭа аҳ
инапы ишаниҵаз. Уажәшьҭа еилыскаар акәын: ишԥаӡбатәыз? Уи аҭак уаҩы изыԥшаауамызт, схала сазхәыцыр акәын. Ргәы иаҭахыз ҟашәҵа иҳәазу, рхы шәықәс иҳәазу?
Ашәамахьтәылантә ихынҳәит сзызԥшыз ауаагьы. Маҷк сгәы рҭынчшәа сшыҟаз,
ашьауӷаҟаҵаҩ Уиқҭар ҳаҷкәынцәа дрыԥхьаны рҿахәы рҿихуан. Урҭ, иаразнак сара сҿы
иааны, исарҳәон Уиқҭар дзызҿлымҳаз. Дара иахьрыԥхьоз иаршәаны ишамаз збон. Схаҭа
сҿахәы сҿырхыр иаҳа еиӷьасшьон, иаасыкәыршаз ауаа сыддырҟьар аасҭа, аус
аиҵарҟәаҟәара ишаҿыз ҩашьомызт, ҽнак зыгәра згаӡоз џьоукы аашьҭысхын, ҩымш-хымш
рыла сахьахьӡарыз ладеи-ҩадеи еимсырҟьеит, аҭагылазаашьа зеиԥшраз еилыскаарц.
Иҭакны машәыршәа иоурыжьыз арԥыскгьы дсыԥшаан, сиацәажәеит абахҭа зеиԥшраз,
абаандацәа ишрызныҟәоз здырырц. Сцәа иалан хара имгакәа сшыргоз, уи иҟаз-ианыз
маҷк здыруазар цәгьамызт.
Шьха қыҭа дук азааигәара џьоук шҳазкылԥшуаз гәасҭеит. Уи ақыҭахь ҳамҩеирц ҳамҩа
ркит. Шьҭахьҟа ҳцозшәа ҟаҵаны, иҳазкылԥшуаз ҳрыцәцан, мҩахәасҭала мацара, уи
ақыҭахь ҳкылсит. Уаҟа Митридат аизара имазаарын. Убас аиԥыларақәа ҟаҵо ауаа
дышрылаз еилаҳкааит. Ицыз ари иара иуааи рзы чаран, крыфара-крыжәран
иахьнеилакгьы. Понтааи аԥсуааи реиҩызара шыԥкымз дирбон. Ҳтәыла далагьежьуа,
иҿааихеит, иҳадаҳкылаз агәрамагра аԥыргара иазкын ари, уи зегьы ирзеилкаауамызт.
Схы ахьызгара сзымдыруа, схынҳәит уи аҽны. Уи еиԥш аиԥылара мҩаԥыргарц иалагахьан
иааҳакәыршаз ақыҭақәа еизганы. Макьана егьырҭ аҭыԥқәа рҿы аҳ игәрагара ашьаҭа
ирӷәӷәон. Иааит ҳара ҳаамҭагьы.
Аҳ даҳзаанӡа, иуаа рылан, ахылаԥшыҩгьы исзааицҳаит гәыԥ-ҩык сыманы убарҭ
рыҿцәажәара сцарц. Уи иаанагоз агәрамгара иҳалаҩыз, сышәҟәаҿы инҭкааны иасырбаз,
аԥыргара акәын. Ахылаԥшҩы мап аницәыск, иара иаҳҭынрахьы дсыԥхьеит. Уаҟа даҽа
џьоукы ааигахьан, абаҳчаҿ еилагылан, агаҿантә иаазгьы ақәасқаҿ иԥшын. Ахылаԥшҩы
дахьгылаз сгәы иҭаз аартны исызҳәомызт, сааира иазԥшыз «асасцәа» сызрацәажәомызт
сҳәар иазхоз џьысшьеит. Дара, ирзааз даҽазнык ирыҿцәажәар, ҳусқәа рҭыԥ иқәларызшәа
рбеит. Сырзеилкаауамызт, уи сгәы снархьуан, аха иҟоуҵози? Снахынҳәны сцеит, хара
имгакәа аҳ дааит рҳәан, ажәлар рацәа еизыргеит. Аҳ ампыл игон уи аҽны, ҟәыӷарыла
ныҟәашьак ҟаҵамзар. Ажәлар шынеибакәыз рацәажәара цәгьаны ибазар акәхарын,
убасҟатәи ауаа еизеит, насгьы даақәгыланы дқадақыр, ибжьы аҵкараҿ игылаз ирмаҳар
дланарҟәуан азы, ахылаԥшцәеи урҭ ирзааигәази дрыԥхьеит, иреиҳәоз доусы рнапаҵаҟа
иҟаз рҿынӡа инаргӡарц.
– Ажәлар ҳахь дмааиӡакәа, џьоукы дызрацәажәои? – сҳәеит сахьгылаз.
– Ҳара ҳахь даиааит, – иҳәеит Ҭырқь Мран.
– Ажәлар рзы даау, аиҳабыра рзы даау? – иаагеит даҽа бжьык.
– Аиҳабыра аҳҭынрахьы дрыԥхьар ҟалон.
– Ҳагәра зыжәымгои? – иааицәымӷхеит хылаԥшҩык
– Ҳара иаҳҳәо шәара ишәызиаҳәом, – иҳәеит Мран.
Ауаа рыбжьы иҵегь ицәгьахар ҳәа ишәаны, ахылаԥшцәа аҳ иҿы иахьнеиз, ираҳаз
аамсҭашәара аҵаҵаны иарҳәарц рҽаназырк, инапы наҟьаны, иааникылеит, ишәҳәо
егьыҟам, шәыжәлар шәнапаҿы ишәзаамгеит иҳәозшәа. Уи акәын даргьы зыцәшәоз.
Ажәлар рхаҭарнакцәа рацәажәара дшазхиаз ҳзааицҳаит. Уи акгьы ихысымҳәааит, ауаа
ирҳәар акәын уи ишақәшаҳаҭмыз. Иахьабалак схы ахьынаҿасыжьуаз ижьымдыр усны
исҿагылар ҟалон мышкымзар-мышкы. Ауаагьы уи иақәшаҳаҭымхеит. Нас аҳ иӡбеит
ахылаԥшцәа рыла аизара хиркәшарц. Уи иеизара далагеит, ажәлар ракәзар – адәы
иқәгылан, аӡәгьы иҟаҵатәыз иҳәомызт. Ахдырԥрахь снеин, ауаа аасырӡырҩит.
– Урҭ реизара уа имҩаԥыргааит, ҳара ҳаизара хазы ара имҩаԥаагап?!
– Аиаша уҳәеит! – иаагеит абжьқәа.
– Урҭ реизара иалаҳхи.
– Акызаҵәык иахьа иаҳҳәаша, – ҿаасҭит сара, сбжьы сацәыԥхашьомызт, адәы
аҵәыхәтәан игылазгьы ираҳартә, – абаҟа аԥхьа иҳадаҳкылаз ақәҵара шәгәалашәома?
Убри ҳшазыҟоу иахьа иаҳҳәароуп. Аҳра иахагылоу рыгәрмагара иҳауз ҳаԥсахуоу, ус
иаанҳажьуоу?
– Иаанҳажьуеит, иаанҳажь…
– Убри заҵәык ҳалацәажәап ус акәзар.
Ҳаизара ҳадымхалеит. Уажәшьҭа ҳалгоит ҳҳәон еиԥш, ирҳәара рҿамшәо ахылаԥшцәа
ҩыџьа ааҳалагылеит. Урҭ Митридат иааишьҭит, ҳаизара ахырхарҭа зеиԥшраз анеиликаа,
иара ишиҭахыз ирманшәаларц. Ус акәзар ҳәа саазхәыцит сара, ҳаизарагьы аахсыркәшеит, ауаа еилыҵырц. Ахылаԥшцәа иаасысны сыркит, гәыԥ-ҩык сыманы Митридат
сизнеирц, сагьиҿцәажәарц. Сара мап скит. Џьоукы аақәгылеит даҽазнык иҿцәажәара
лҵшәа аиур алшон, мап зукуеи ҳәа. Сара уи агьалҵуам, исҳәо агәра жәымгозар, шәхала
шәнеи сҳәеит. Уахь ацара уаҩы изымгәаӷьит. Саарылҵны сҿанынасха, адәы ааҭацәит.
Хара имгакәа, уахык сцәашьы ҭааӡа саԥхьа иқәыргыланы, бӷьыцқәак шеилсырхуаз,
ала абжьы анга, сыҩдәылҵит. Ҷыҷыгә агәарԥ дааҭашылахьан, ицәаарала иара иакәушь
ҳәа сышнеиуаз, ибжьала дыздырит. Уи Ҭырқь Мран дҭаркит ҳәа иаҳазаарын, даҽа гәыԥҩык баагндаҩыртәырц ишрышьҭаз еиликаахьазаарын, схы сыхьчарц насабжьеигеит.
Убасҟан акәын сқьаадқәа ааиларҳәны, ҩбаҟа бӷьыц рыда егьырҭ, акәҭыҵраҿ
ианысҵәахыз, акыр сақәшәозар, урҭ ахьыҟаз Ҷыҷыгә ида уаҩы издыруамызт,
реиқәырхарагьы инапы ианын. Агәарбжьарахь ҽышьҭыбжьқәак ааҩуан. Уахь ҳнеизар, –
абар Ҭырқь Мран, иашьцәақәак ицны.
Уи, ага дцарц, аҽыуардын дҩақәтәазаарын, амҩан даҽа џьоукы ааиватәеит. Иҟазианыз ҳәа, акраамҭа еицәажәон, нас аԥсуаа рхы иашамкәа ишымҩаԥыргоз ҳәа иналагеит.
Уи заҳауаз Мран иакәызма, драцәҳазаап. Даргьы уи иазыԥшызшәа, еиҳагьы амца ицрарҵеит. Ақалақь аҳәааҿы ианлеи, аҳ ихьчацәа рызԥшын, Мран дбаандаҩыртәызу
дбаандаҩырымтәызу узымдыруа, џьара дныҩнаргалан, ӷәӷәала ажәа имаркит. Ибз иҿы
хаала ишрызҭамкуаз анырба, маӡала аус зуаз зегьы ааигәа шәҭаҳкуеит ҳәа наиарҳәан,
ишьҭахь инкыласны, ддәылырцеит. Иара дреисырц дхынҳәызаарын, аха ашә ахьадыркыз
уаҳа иаадмыртит, игәхьаагьы рымкит. Аҩныҟа дхынҳәит, иашьцәа иҟалаз анраҳа, сҿынӡа
иаарц рыӡбазаап.
Иаасгәалашәеит ахылаԥшҩы маӡала ауаҩы дшысзааишьҭыз. Ашьауӷҟаҵаҩ адырра уи
ииҭазаарын, излауала Уарад иҽиӡааит, дбаандаҩыртәуеит ҳәа. Исаҳаз гызмалран
сгәахәит. Сҭаркыр рҭахызар, маӡала изысзаарыцҳауази? Ус аныҟарҵах, сҽысҵәахыр,
шәымбои, иҟаиҵаз иашамызт, дшәаны дабрагьит ҳәа ахьӡ схырҵон. Сара цасҳәа амҩақәа
шьапыла сырнын, сшымшәоз дсырбарц. Аҟырҟырҳәа сыччо, сҩызцәа сыманы, ахылаԥшҩы иаҳҭынра саван. Агаҟа сылбааны, ақалақьгьы сналс-ҩалсны, ара сшыҟаз ҽыдсырбеит. Усҟангьы ишсызкылԥшуаз даргьы ирӡомызт, ана-ара исымбацыз ауаа сышьҭан.
Уажәы Мран изырузгьы иаҳәоз убри акәын: аҽнытәи ахҭыс ала, исдырдыруан сҭагылазаашьа шшәарҭаз, схы наԥхьаскыр иаҳа ишеиӷьыз. Егьы аган ала, имшәаӡакәа иааҵҟьоз
Ҭырқь Мран иакәын, уи рдыруан. Сара сбаандаҩыртәыр, Мран иҽимырҵысырц игәы
иҽанырҵон. Абасгьы саазхәыцит, аҷкәынцәа нархынҳәны, санаахынҳә.
Зегь анеидысхәыцлақәа, загьакакәын сыргарымызт ҳәа гәыӷрак сыман. Ҟалӷьҭа аҳ
Митридат ихаҭагьы акы дацәшәон, убри арбаныз цқьа исзеилкаауамызт. Ауаа баандатәуа
дрылалар, иԥырхагахоз арбаныз, даҳан, ииҳәозгьы ажәлар рзы иԥҟаран. Ма ауаа
ахьааизоз ар ҩарылеиҵап, уаҳа аҽеидкылара ргәамԥхо иаақәирхон. Иара усгьы егьысгьы
– мчыла уск мҩаԥигарц даҿымызт. Излауаз ала гәшәымшәҳәаран инапы злакыз. Издыруадаз абџьар шьҭихыр ьаршьҭыхрала иԥылар ҳәа дшәозар? Џьоукы ҭеикыргьы, убри
ауаа еиднакылар иҭахымзар? Аиашаз, уажәы ихымҩаԥгашьа злаҟаз ала, иара иахь зхы
хаз иаҳа ирацәан идымгылоз ҳаасҭа. Имч ӷәӷәан, уи адагьы абыржәы ажәлар еидгыланы
иааиҿагылар, урҭ рызҿлымҳарақәа хаз-хазхартә еиԥш иҟаиҵон, избанзар жәларык
еидкыланы ирхагылашаз уаҩы дҳамамызт. Митридат ииааишаз дҟаларгьы, иаб ицәшәон,
уи иԥа иаҳа дидгыларын даҽаӡәы иаасҭа ҳәа ихәыцуан, иҟазшьа бааԥсы ихы амаҵура
заҵәык ишазкыз шырдыруазгьы.
Уаҵәашьҭахь шәахьан. Убри аҽны Саҟәа лахь амҩа сықәымлар ԥсыхәа сымамызт.
Сзымбоз дабрагьит рҳәар сҭахымызт. Азныказ амҩа сықәымларц иаақәыскит, аха
уааҵәҟьа сзаанымгылеит: Саҟәа илдыруан санлызнеиуаз аамҭа. Амҽышаҽны сԥсы
сшьарц аӡы сҭан, аккара сыҵан, аха ашоура ҭыԥ снаҭомызт, сцәа сҭыбзаауан, аухагьы
цқьа сшызмыцәоз здыруан азы, иаҳагьы сԥсы еибакуан. Уи ауха, иҟаз еилыскаарц, ҳамхы
сынҭагылан, Ҷыҷыгә иаб иашьа Ҭахәа изҿысҭит. Уии сареи аанда ҳабжьаҵаны ҳгылан
ҳаицәажәон. Маӡа уамак сеиҳәомызт, исеиҳәаӡаргьы агәра згомызт, ихаҭагьы ак
сыҵибаарц иҭахымызт, аха сыҿцәажәара акыр дшазыразыз анызбалак, издыруан
напынҵак ширҭахьаз. Уи ауха дсацәажәаргьы иҭахызшәа сгәы иааснаҭеит.
– Аӡәгьы дҭаркуам, сара излазбо ала, иршәаны ирзаанкылозар рбар рҭахыуп. Усшәа
збеит аилацәажәара ахьыҟаз. Уаҵәгьы ҳаизыргар рҭахыуп, ак ҟалозар – исмаҳауеи. Аха
уажәы алада санлыбаа, мчыбжьык сзааӡом.
– Ашәахьа ашьыжь аҳҭнықалақь аҿы сҟалоит.
– Усҵәҟьа уа ҳаиқәшәар сҭахымызт, аха аӡәы дуниартә иҟасҵон.
Абри аӡәзаҵәык абасала еиликааит сара агаҿа ашәахьа аҽны сшыҟалоз. Акырӡа
цахьан еиԥш, излеилыскааз ала, аилацәажәараҿ дахьнеиз ирҳәеит ашьыжьӡа сиарҭа
саагәылхны сыргарц ргәы ишҭаз. Иара иҭахымызт усҵәҟьа сҭаацәа ргәы ҭырҟьарц,
убриазы иреиҳәеит схала ага скылсраны сшыҟаз. Уи анраҳа, ирыӡбеит амҩан сааныркыларц. Иахьцалак схала аҳҭнықалақь ахь сылбаар рҭахымызт. Ауаа ирбо-ираҳауа имҩасыр
акәын ари ахҭыс. Аҵхагәҭаны сынхарҭа иакәыршаны рыуаа дыртәазаарын, сара рнапаҿы
сышнеилак, саб инхарҭа еимырдарц. Абас акәын зегьы шыӡбахаз, рнапаҿы сшыҟалаз.
Санҭаркуаз ргәы иҭамызт Понтҟа сыршьҭрын ҳәа. Ҳаҳ Митридат сыбаандаҩтәра
акраамҭа дақәшаҳаҭымзаарын, ацтәы шьҭыҵыр, иаб уи еиликаар иҭахымызт. Саԥыргазар
иаҳа еиӷьеишьон, арахь уи иалҵуаз издыруамызт. Иалшон аԥсуаа рҿы иаҳаҭыр каҳаӡар,
ма ажәлар еидгылан ижәылар, ишьаарҵәыра усхар, иаб иҟалаз ҭимҵаар иурымызт,
убасҟан иаатыр алшон Ҟалӷьҭа аҳас данарҭоз ихала ауаа шышьҭихыз, ацтәы ҟазҵаз
Митридат VI аҳасабтә ирҭеит: урҭ ирҭахын Понт аҳ ду иԥа дара аҳас дриҭарц. Убасҟан
аидысларақәа иҟалаз рхаан акәын збаҟа сыргылаз анхацәа анҭахагьы.
Санҭаркуаз сара исзыдырӡомызт Аԥсны асқьалақәа руакаҿ маӡала иаадгылаз
Синопынтә ишааз. Уи иааҭыҵыз дҵас имаз аӡәгьы цқьа иреимҳәеит. Ари атәылаҿ аусқәа
зеиԥшраз еиликаарц иҭахызшәа мацара дцәажәон, аҳ Митридат иҿы дахьнеиз.
Дзызнеизгьы ицәа дҭаӡыӡуан, дзыцәшәоз акгьы шимамыз ала ихы шааирԥшуазгьы. Уи
еиликаауан акы шиҵырдыраауаз, уаҩы дзымшаҭоз иаб иԥа диеигӡомызт, аха аус ацашьа
дышзаҿамгылоз ибон. Исасгьы дгызмалын, цқьы имырдырӡакәа, дааижьҭеи ҩымш-хымш
рыла аҭагылазаашьа еиликаазшәа ҟаиҵан, сара сҭеикырц иӡбеит, аҳгьы изааигәазгьы уи
иақәымшаҳаҭхар ауамызт, убас аусқәа мҩаԥигеит, уиалагьы Ҟалӷьҭа аҳ инапаҿы
снеиаанӡа, сшәарҭадара ус ӡбан.
Сара сышбаандаҩыртәыз шаарылаҵәазҵәҟьа, ауаа еигәныҩны ацҭәы шьҭырхуа
ианалага, уаҟьан-чаҟаьанқәа аҳҭынранӡа ишааӡазҵәҟьа, схы сақәиҭыртәырц ажәлар
жәылар аҵкыс иҳәан, уи Митридат дақәыршаҳаҭны, ихалагьы аӷба дҭалеит, ашьауӷҟаҵаҩ
Ҩардан Уиқҭар ари аус аҭҵааразы иаарласны днеирц дҵас инаиҭаны. Сара урҭқәа зегьы
иахьа уажәраанӡагьы аилкаара саҿуп, аха усҟан иарбанзаалак акгьы сыздыруамызт,
амала маҷӡак агәыӷра сыман снапы иҵысхыз ашәҟәы Митридат VI инапаҿы инеизар ҳәа,
аха уи амшала сҭаирхаргьы ҟалон.
Убри ашьҭахь иҟалаз ҳәа акгьы сыздыруамызт, абахҭа сахьынӡаҭатәаз. Амала
аиласра ӷәӷәа еиқәдыртәаз џьыршьеит, аилашра аҽыҵәахны иҟазаарын. Ашьауӷҟаҵаҩ
Ҩардан Уиқҭар саб дижьеит хәдақәҵала аҷкәын дҿышәхыр алшон ҳәа. Сгәамбзиара
зеиԥшраз здыруаз саб уи дақәшаҳаҭхан, 24-ҩык ахәдықәҵацәа рнапы анҵаны, Ҩардан
иҩызцәа «ицырхырааны», ашәҟәы ирхиеит, аха сабгьы дзышьҭалаз ауаагьы иабеилыркаауаз иҭакыз ихарны дҭаркит ҳәа шаҳәоз ршәҟәы. Убри ашьҭахь акәхарын,
уажәраанӡа, сыҷкәын дышәфеит ҳәа, дыззымӡырҩуаз сҩызцәа рҳәатәы иаҳауа даналага.
Ҟалӷьҭа аҳ ихьӡала иҩны инапы зқәыз шәҟәык ахкьыԥхь машәыршәа исԥыхьашәеит,
саныхынҳә ашьҭахь акырӡа анҵы. Сԥа ииашамкәа дҭашәкит ҳәа, иакәымз ахьӡгьы
ихышәҵеит ҳәа аҳәон уи.
Аиашаз, амч зкыз ауаа рымчра ацәа дырцәгьеит. Схабжьаҟьаланы адәы сықәызшәа
ажәабжь гәарарҵан, ауаа адымгылт. Зхы аҳаҭыр ззымбоз аҳәсақәа сынрышьклаҳауа
сдәықәызшәа рҳәан, – агәра рымгеит. Аурымқәа рахь маӡала ашәҟәқәа дәықәысҵозшәа,
урҭи сареи ҳаимадара Митридат иҳәынҭқарра иаԥырхагазшәа анцәырырга, ажәлар
ираҳаз иахыччеит. Сара срыхьчарц ашәҟәқәа аларҵеит, ирласырласны аӷбақәа ирҭалон,
Понт инеины, еиҿцәажәарақәак ҟарҵарц. Иҟалаз аус еиднакылт уажәшьҭа
рҽырзеидкылаӡом ҳәа ргәы иззаанагаз ауаа.
Убасҟан сахьҭатәаз ашә азааигәара исмаҳацыз ҷыҭ бжьык гар, иҿыцыз акыр
сзаҵбаауазар ҳәа, слымҳа ҵарӡа икыдын. Ҳаҷкәынцәа ирылшашаз арбаныз ҳәа схәыцуан.
Амала акы заҵәык еилкааны исыман: ажәлар ирхагылашаз дҟаломызт. Уи ида лҵшәагьы
зыҟаломызт. Ауаа еиурхон ҳәа, қәкык рызҭашаз раԥхьа данымгыла, аус иалухуази? Аха,
издыруадаз, изызкылԥшуаз ауаа рацәахар, рхы иацәшәаны, рхала игылар?! Усҟан аус
иаҳа имариахон.
Есымша сыԥшын Ҩардан дсыԥхьозар ҳәа. Акраамҭа дыҟамызт. Схы шымҩаԥызгарыз
сазхәыцуан. Араҟа иаҭахыз «акәараҵара» акәын, акәымзар аус иахьакәым икылызгон.
Аха «акәараҵашьа» зеиԥшрастәрыз, иарбан мҩаз ишьҭысхрыз? Акгьы сыздыруамызт.
Аҩны анеимырдоз ирԥшааз ашәҟәқәа еилкаатәын, зегь раԥхьа, убарҭ зегьы аус
дыдмыруратәы иҟаҵатәын, аамҭала акәзаргьы, нас, издыруадаз, сара усгьы саҿашәеит,
са сҿы иаангылар. Абас схәыцын, исыӡбеит «исхароуп иҟалаз» сҳәарц. С-«вартәа»
Уалери уахьҭаркыз ухаразу иухарамзу ҳәа дансызҵаа, уи иасҳәаз ҳханы иҟаз рахь
иҩеиртә ҩ-мҩак шыҟаз агәраганы сыҟан, ма иаҳзыӡырҩуан, ма иара иԥхьон исҿихыз
реиҳәарц, – «исхароуп» ҳәа иасҳәеит. Амала усҟан цқьа исзымдыруаз, – «авартәа», зхы
иақәиҭыз, аха араҟа ауалафахәазы аус зуаз иакәыз џьысшьон. Ари уи диеиԥшмызт, знызынла абахҭа игәы ԥнаҵәаны иааиҿыҵҟьалоз ажәақәа иудырдыруан дышбаандаҩыз, убри
аамҭаз дшыхәмаршаз ихашҭуан. Иус аҿы ицхраарц, иаргьы дрыцхраауазар акәхарын ҳәа
агәра сызгацәомызт, убра акәын сагьахьиашаз.
Наҟ-ааҟ иҳаваз абахҭа уаҭахқәа рҿынтә ацәажәабжьқәа саҳалон, инхҵангьы џьоукы
ччалон. Абахҭа уҭатәаны, абасҟатәи угәалаҟаны уччозар, уусқәа цәгьамзар акәхарын ҳәа
сыҟан. Урҭ рбжьы ҭырымгарц иҷаԥшьоз хылԥиаҵәараа нарықәҵәҟьалон. Нас аччара
нхырҵахуан, даҽазны инарықәҵәҟьаанӡа. Исзеилкаауамызт, акраамҭаӡа уанҭаҿарҳәалак,
абри ауаҭах лашәқәа рҿы ԥшьба-хәба шықәса шырхыргоз, ахсмаҟә рыхәда
нықәыркаанӡа, ма наунагӡа атәра нарықәҵаны, хаҳә ԥҽра иргаанӡа, ас ишдыргәаҟуаз. Уи
ашьҭахь ргәаҟрақәа нҵәозшәа! Џьоукы рԥсы ахьынӡаҭаз адгьыл аҵаҟа иҟаз абахҭа
лашәқәа ацәыҵабаара рразҟыртәуан. Злахьынҵа уадаҩ ԥхьаҟа изызхымгоны избоз
аӡәырҩы рԥсы маҷхон, усҟан аҷаԥшьацәа еибарҩуа иаарыдххылан, аихатәы шәқәа
аадыртуан, ҿақ-сақ ҳәа аихақәа реиҿасбжьы узымчҳауа.
Араҟа уахьнеилак, улымҳақәа ҵнахуа, ашәқәа аҟәақҳәа иҩкыдрыжьлон. Ашьмаҿы
ашә ҩкыдрыжьлон… анаиааирҭаҿ ашә ҩкыдрыжьлон… уахьнаргоз аҽыкәабарҭаҿ ашә
ҩкыдрыжьлон… Нас ацаԥха дуқәа раркра, рартра… Заҟа игәыԥҵәагази! Уахьнаргозаалак
ушьҭахьҟа унапқәа ыҟазар акәын. Ауаҩы ауаҩы заҟа длаирҟәуазеи!.. Ачоуҳа хыза
ахьықәыз уцәоужь иацҳауан, ҭынч узиауамызт. Ашә ахь ушьапқәа рханы уиар акәын,
арахь ашә аханы иқәыргылаз ацәашьы ула ихыҷҷалон, иурцәар руӡомызт. Ашә аԥхьа
икҿагылаз аныгаҿ инҭауҭәон унҭыҵырҭа, ааҩсан аҟәардә инықәҵаны акруфон. Акраамҭа
уҭакызар, абарҭқәа урышьцылон. Урышьдырцылон. Амала уи абанӡауаҩраз?!Даҽаџьара
иҟаз даҽаӡәы иӡбахә ҳәатәызма! Ацаԥха хәхәа ду акылҵәара инҭарԥаны, аҿақ-сақ ҳәа
асапат анаадыртуаз, ашыӡ ухьызшәа сҳәар имаҷын, адыд-мацәыс уааигәа иқшазшәа,
уцәа уҭахьҭшьуан. Ашә иалаҟаҵаз ахышә-ӷәы анаадыртлак, уа зхаҿы убоз дқәыџьмазшәа
ибла унхыԥшылон.
– Уарбану?! – ус ҽнак дҵаит аҷаԥшьаҩ.
– Џьансыҭ!..
– Уҽеилаҳәа!!!
Ушьапқәа уҵамгыло, уҽааиҭаукуеит. Ацаԥхеи асапати, ашәи уи зҿази
еибарҿыжҿыжуа, ашә аадыртуан, унапқәа ушьҭахь иҟаҵаны, ундәылыргон. Ухәныргон
хыхь. Амҩан уаҩы дубарҭамызт, иуцыз ида. Иӡбаны иуман иудырбоз ашәҟәқәа рыла
азҵаарақәа рҭак ҟауҵарц. Акәымзар иакәымз умхаҳәар улшон. Рызҵаара аҭак – уаҳа
акгьы. Уигьы дара ишырҭахыз акәымкәа, ишаҭахыз еиԥш. Иуҳәозгьы агәра ргар акәын, ус
ианузыҟамҵа, уусқәа урцәгьон. Даҽа џьоукы алоукыр алшон.
Сԥышәырччо сныҩналеит, аԥсшәагьы карҵәаны исҳәеит. Аҳ дзыхьчоз рҿынтә
чынуаҩык дтәан, уи дзусҭаҵәҟьаз уаҳа иаасзеилымкааит, аишәа аханы ацгәы ԥсылеиԥш
итәаз Ҩардан Уиқҭар дыцәхаԥшьӡа, ицәа ихыԥԥон, аԥсшәа иҳәазшәа иун, «узырччозеи?»
ҳәагьы уамашәа сибон. Уи аханы дыштәазгьы, егьи ахаҵа хылтыҿ, даазышьҭыз иаҳа
амчра шрымаз убартә, ихаҭагьы инапаҵаҟа Аԥснынтә иааз ашьауӷҟаҵаҩ дшыҟаз уныруан.
– Абахҭаҿеиԥш! – сҳәеит сара, дагьсырччеит.
– Уусқәа ҽеим.
– Избан?
– Аҳәынҭқар иҿагылара афҩы ухыуп.
– Избан?
– Аимдараан иргаз ашәҟәқәа ус рҳәоит.
– Ус зҳәаша ижәгеи?
– Зегьы! Зегьы ҳгеит. Иуҵәахызгьы ҳампыҵашәеит.
Сара зегьы срызхиан, сҿаԥшылара аҽамаԥсахит, ииҳәаз сшыҟанаҵазгьы
изеилымкааит. Амала арахь санааргоз сышәҟәқәа зегьы аацәырыргоит ҳәа сыԥшын.
«Иуҵәахызгьы ҳапмыҵашәеит» ҳәа ииҳәаз сгәаанагара шьақәнарӷәӷәон. Ахаҵа хылтыҿ
дыҩдәылҵит. Уи раԥхьатәи сҿыԥшылара зеиԥшрахоз гәеиҭарц акәхарын дзаарышьҭыз.
Ҩардан Уиқҭар ақьаадқәа аақәиҵеит. Акәтыҵраҿ исҵәахыз схы иахьынӡаҭагьежьуаз,
иаацәыригеит исхашҭӡаз, сишәа иқәыз ашәҟәқәа. Кьахь инапала иҩызгьы уаҟа ирылан,
аизараз исырхиаз бӷьыцкгьы ыҟан. Арҭ ара ишрылаз зынӡа исгәалашәаӡомызт. Сҩызцәа
ирысҭеит ҳәа акәын ишыздыруаз. Уи ахкьыԥхь исҵәахыз иргәылан. Нас ари ара иабаҟаз?
Сҩызцәа ирысҭеит ҳәа сгәы иаанагоз акәзу, ма исҵәахыз сеилаҳәара иагәылаз акәзу?
– Абри ашәҟәы зҩыз Кьахь иоуп, сара сакәӡам, – сҳәеит, ашьауӷҟаҵаҩ саԥхьа уи
анаақәиҵа. Избанзар исгәалашәеит, Аҟә санааргаз, уа абахҭаҿ дансацәажәоз, унапала
иҩым шәҟәқәак ыҟоуп ҳәа шиҳәахьаз. Издыруадаз абри азакәзар? Абыржәы амц шысҳәоз
аасыҵырдыраар, нас сыгәра ргаӡашамызт, исҳәоз иаразнак иаахарҵалартә иҟаҵатәын.
Ашәҟәқәа ааидкыланы, анапҩымҭақәа ҭырҵаан, сымцқәа аацәыҵырхуан. Иара усгьы
агәраганы сыҟан Кьахь инапҩымҭа шакәыз еилыркахьан ҳәа. Аха сгәы сшажьаз иаразнак
издырт. Арҭ анапҩымҭақәа Кьахь шиакәыз анисырдыр, Ҩардан Уиқҭар иџьеишьеит. Сара
снапҩымҭа еснагь еиԥшымызт: зны адырга сса изҩуан, зны – иржәпа, џьара сцәаҳәақәа
иашан, даҽаџьара иқәараҵон. Сааԥсазу скаразу, сԥсы шьаны сыҟазу, искыз ақьаад,
сҩыга, – зегьы аныруан снапҩымҭа. Ашәҟәқәа зегьы сара изҩит сҳәар, агәра игаргьы
здыруадаз. Схы саафеит, аха абӷра ҟаломызт.
Ақәҵара ашьҭыхраз схы иасырхәаз бӷьыцк уа иргәылан. Уи акырӡа нас исыриашеит,
аха иахьыриашаз аҿы уажәраанӡа иаҳәоз еилыккаа уаԥхьартә иҟан, аҳәынҭқар изгьы ҽеи
аҳәомызт. А-Ҩардан еиликаар иҭахын ари абӷьыц иаҳәоз схы иахьҭашәаз зыхҟьаз. Уи
сара измыҩӡеит. Шьыжьык азы ҳгәашә аҿы избеит сҳәеит, ари адагьы ус ашәҟәқәа
соуқәахьеит. Аха ари абӷьыц уаҳа кҷырак амаӡамкәа иахьыҟаз ашьауӷҟаҵаҩ ианџьеишьа,
сагьымхәыцкәа, аҵабырг ԥшра аҭаны, адырҩегь аҭак исҭеит: уи ԥжәаны икасԥсеит, заа
ихҩылааны, избанзар уи ақьаад аҵаҟа ианын изблырц. Нас аамҭа анааи, уи риашаны,
ақәҵараз схы иасырхәеит. Цқьа ахәыцха сызҭодаз, исҳәоз иашамзаргьы, Уиқҭар арҭ
изҵаарақәа срызԥшӡамызт, арахь аҭак, «схы иҭымҳәаакәа», аԥсҭазаара иархиахьазшәа,
ирлас исҳәар акәын.
Уи иаанагоз ашәҟәқәа зегьы аҽны иаҳзеилыргомызт, ихаҭагьы зны игәаҭаны дааирц
иҭахын. Уи заҳаз сара ҳакәтыҵра иҵыргаз нас ицәыригоит сҳәан, сыгәҭакы изымдырырц
стәан. Аиҳараӡак иара дзызҿлымҳаз уск аӡбахә ала бӷьыцк цқьа игәеиҭар акәын. Саҟәа
лышәҟәы акәзар ҳәа, амца насылҟьеит, аха ииҳәаз агәхьаа сымкызшәа сҽисырбеит.
– Уи закәи, абзиабара иатәызар? – сҳәеит сҿаԥхаҿаччо. – Аҳгьы аӡәы диҭахызар
ҟалоит, абзиабара злам дарбан, анхаҩы ҷкәынгьы.
Исҳәаз шизеилымкааз збартә, ибла ацԥхь ыҵыддызшәа, ихы ааирҵысит. Убысҟан
акәын схы иҭамшәацыз агәыӷраҵәҟьа даҽакала иансызцәырҵыз. Акәтыҵраҿ иҵәахыз
сеилаҳәара ыҵыргазар, ашәҟәқәа, маҷк иадамхаргьы, рылаԥш ахырымгакәа изыҟаломызт. Ҟалӷьҭа иаҳхаз Митридат қәыԥш Ҟалӷьҭа шьҭрала иаҳаз рабиԥара Нарџьхьоу иԥҳа
Саҟәа дшылҿынҵәаауаз нарылаҩхьан, уи ишьауӷҟаҵаҩ изымдыруа дыҟамызт. Уи
лырҵаҩы шсакәыз изымдыруазаргьы, лшәҟәы сара сҿы ианиба, зегьы еилкаахон. Аха
исҳәаз Ҩардан Уиқҭар ишизеилымкааз анызба, сеилаҳәара рымпыҵамшәазар ҳәа гәыӷрак
аҵӷа аасыҵхан, сԥсы ааивызгартә, гәырӷьара хәыҷык сызканаршәит. Усҵәҟьа акәзар,
сыҽгәамҭаӡакәа схы сҭихьан?!Уажәшьҭа уазхәыц, закәытә гәаҽанызаарыз уи ашьҭахь
исоурыз!.. Абас гәыӷра хәыҷык сымаҵәҟьаны саахынҳәит.
Ашьауӷҟаҵаҩ даҽазны иаара сахгәаҟуан. Ус ада исзеилкаауамызт ирымаз сқьаадқәа
арбан. Еибаҳҳәақәаз хәыц-хәыц исгәаласыршәон, еиҿасырԥшуан зегьы акакала. Аха
макьана сыкәтыҵра сацәымшәартә сыҟамызт, избанзар иара даара дзызҿлымҳаз шәҟәык
ыҟан уск аӡбахә ала. Уи абзиабара иатәызар ҳәа санизҵаа, акгьы шизымдыруаз /ус сара
избеит/ ацәаара анызба, еилкаан џьара ак сыҵидыраарц ас ацәажәатә зцәыригаз. Даҽа
ԥыҭк ирҵауланы санхәыцлак, исгәалашәон сҩызцәа ирысҭахьеит ҳәа сзықәгәыӷуаз абӷьыц
ахҩаала сеилаҳәарагьы ишагәылаз. Урҭ руак ашьауӷҟаҵаҩ иман. Издыруадаз, сҩызцәа
ирымҭакәа, уи сишәаҿ инхазар? Алакҩакрақәа ҭыԥ сырҭомызт, аха урҭ иаҳа ицәгьаз ала
срызхәыцуан, аҳи анхаҩы ҷкәыни рыбзиабара еимакырҭа аӡбахә анцәырызга, ииҳәара
иҿамшәо дшықәсырхаз сыбла иаахгылаанӡа. Убри ак азҵәык сҿызхрыз акәызшәа
иаасгәалашәон.
Сусқәа уадаҩын. Даҽазнык ашьауӷҟаҵаҩ ибара сагьацәшәаӡон, сагьахгәаҟӡон. Усгьы
арсгьы сыԥшын анаиааирҭаҿ ажәҩан санаҵаԥшуаз, абахҭауаҭах ҭшәа сахьҭатәаз, ашьма
аҿынтәгьы саадәылганы сыргарызма ҳәа сыгәжәажәон. Сеилаҳәара еиқәхазар ҳәа
гәыӷрак акәиц аасызкашәалон, аха уи, имариаз усын ҳә адагьы, наҟ инаԥхьасцауан,
ақәгәыӷра уадаҩын азы. Ёызлан ҟамада улызиааир иаҩызан. Сгәы ԥҵәаӡахьан, уажәшьҭа
ааигәа исыԥхьомызт, исыԥхьа-ргьы акырӡа исзеиԥшызшәа сааҟалахьан, ахышә анаат,
иужәлоуи ҳәа иансызҵаауаз. Сыҽсырхиарц насыдҵаны, ахышә адыркит.
Сҽысзеибыҭомызт, соуразоураз сҵысуан. Ашә, аӷьӷьа-гәгәа ахырга, иаадыртын,
сындәылыргеит.
Ԥыхьа сҿахәы ахьысҿырхуаз, дсызԥшын а-Ҩардан. Иаацәыригахт ԥыхьатәи
сқьаадқәа, иҿыцыз даҽак рыцын сҳәо изымбеит. Изҵаарақәа рҭак ҟасҵон, аха ашәҟәы
иахьаниҵоз исҳәоз ырԥшқаны, акәац ӡуа, аҵәгьы мбылуа шырҳәоз еиԥш, ахшыҩзцарақәа
ааигон. Ма ихадмырҟьацәарц иаҿын, ма сжьаны маҷк схьаҵыртә уажәы ирзыҟаҵар, нас
иҵегь ахьаҵраз исықәыӷәӷәарц рҽазыҟарҵон ҳәа сгәы иааҭашәеит. Излауаз ала сҭыԥаҿ
сыҟазар шысҭахыз дырбаны акәын сышхьаҵуаз. Уажәык сыҽсырцәгьаргьы агьалҵуамызт.
Аха рнапаҿы сааргазар ҳәагьы сшәон. Ус ианалага, сҭагылазаашьа злаҟаз ала, ирҭахыз
сылдыршон. Афырмахьц сыжәырҵар, сзеиԥшрахарыз здыруадаз. Ҩардан Уиқҭар имҵаз
сышәҟәқәа хыхь-хыхь акәын ишҭиҵаауаз. Мчыла иахьсмацәажәоз џьасшьон. Ари акы
иазҳәан, аха иуазҳәарыдаз. Акәымзар зан дцәыҵазырбааз Митридат VI Дионис иакәызма
сара исеигӡоз. Амала уи иан лыхшара дишьҭамызт, аҳәынҭқарра лкырц дықәԥон,
лыҷкәын длаӷалтәит, иаргьы иаӷа диеигӡомызт. Сара дызласеигӡашаз акы сыҵибаазар?
Ус анакәха, уи схы иасырхәарц сыхәҭан, аха иахьакәымыз скылнамгарц агәаҽанызаара
сымазарц сҽааныскылалар иаҳа исзеиӷьын. Аҵыхәтәан изгәаӷьит:
– Исзеилкаауам абри аус аӡбарҭахь инамгакәа лгашьа амоу иамаму?
Агаӡара шԥаҟасҵази ҳәа, иаразнак схы гәыбӷан асҭеит, нас сара исырццакит
акәымзар, дара уа инеирц иҟан ҳәа сазкылсит. Избанзар, сызҵаара дазԥшызшәа, Ҩардан
исзымдыруаз ахаҵа кьаҿ диԥхьеит, ари азҵаара аҭак ихала иҽалеигаларц ҟамлозшәа.
– Аус аӡбарҭахь инамгакәа лгашьа амоу иамаму ҳәа дҵаауеит… Иамоуп, аха уи азын
уара гәыцқьарыла иуҩыроуп иҟалаз шыҟалаз, ахара ухы ишадуҵо, иааҟоуҵаз зегьы
ушрыхьхәыз, даҽазны ус еиԥш мҩак алхра мап шацәукуа. Даҽа ганкахьала, узлыҵыз ауаа
хәдақәҵарыла дҳашәҭ ҳәа ашәҟәы ҳзаарышьҭроуп. Уаб уи азы ажәлар дрылоуп. Уара
иумоуп ажәа. Иумҩыргьы ԥсыхәа уманы узбом. Иумбои уусгьы хыхь-хыхьла ишҭысҵаауа.
Ҳагәылалар иалҵуа ухаҭа иудыруеит. Усҭ ақьаадқәа, узлаҩуагьы – абар!
Хымпалк аасгәыдуҵар иаҳа иеиӷьын. Убас сыхәда сыкәаҽны сгьежьит, ирҳәазгьы
сақәшаҳаҭра рымҭакәа. Ҩардан ицәажәашьала, ари аус дмыртытырц рылшон,
идыртытыргьы ҟалон. Иахькылыргарыз сеидроу, амала ихымҩаԥгышьа убас аҳәозшәа
збон: «Иуҭахызар ушәҟәқәа абжа ҳҵәахып…»
Сеилаҳәара акәтыҵра ишыҵыргаз цәыррымгар рҭахызар? Ус даргьы иаҳа
ирзеиӷьзар? Егьи аганахьала, урҭ ирҭахыз ашәҟәы рнапаҿы инадсыркыр, ахлымӡаах! Нас
сорыжьыргьы – ахақәиҭра абасҭахыз, уи хақәиҭрахомызт, сԥсы ахьынӡаҭаз схы сшәиуа
сықәзаарын. Арахь, «сымкәараҵар» ԥсыхәа сымамкәа, «аҵәҟьа» сакхьан. Саб
хәдақәҵарыла сҿырхырц ажәлар дрылазар, уи сҩызцәа дырмазҵаакәа ус дныҟәарымызт,
урҭ ари аус иақәшаҳаҭхозар, ҳусқәа шҽеимз, абас ҳныҟәар еиӷьын ҳәа адырра сырҭозшәа
сахәаԥшит. Ахҿыхра сгәы ишааҭашәозгьы, иааркьаҿны изҩит иҟасҵаз схаран, даҽазны ус
ҟасҵарым ҳәа. Уи аамҭа гаран. Уа иарбаӡамызт исхараз закәыз. Уиала иҟасҵақәаҵәҟьаз,
исыдҳәалаз ауааи сзыдҳәалази сҵәахуан.
– Изҩыз убоу? – свартәа Уалери исырбеит.
– Ус акәӡам ҳәа сыҟоуп, – иҳәеит иара ԥыҭк анҵы. – Иааҟауҵаз зегьы аурбароуп.
Егьыс «исхароуп» уҳәеит ҳәа, угәра згода.
Убасҟан Уалери хықәкыла дышвартәаз даҽазнык агәра згеит. Сымаӡақәа
зласыҵырдраашаз ала, сымҩақәиҵон. Саргьы ҭынч сиарҭа снықәтәеит, аҟәардә хәыҷы
саахан, сқьаадқәа аасырҽеит. Ҳнышәынҭрақәа рнаҩс анышә иарҭаз аибашьцәа рбаҟа
андыргылоз инаркны, санҭаркыз аҽнынӡа, зегьы сгәаласыршәеит. Амала уа иасырбаз
дара ирдыруаз, излахәыз ахҭысқәа, ма ирдыруаз абри акәын ҳәа сгәы иаанагоз ракәын.
Егьырҭ рызынтәык схы иҭысхәыцааит. Урҭ зегьы уи аҽны схы иҭысымҳәааит.
Сыҿцәажәараз исыԥхьаанӡа, исызҵаауазар ирасҳәашаз ҳәа, ажәабжь наӡа еиҿыскаахьан.
Ашәҟәы ианысҵеит ҽнак амҩан ҽыуаҩ хаҵак дсыхьӡазшәа. Уи дсызҵааит абра абаҟа
идыргылаз аибашьцәа фырхаҵарас иҟарҵазеи ҳәа. Ашьха машәырла ишҭахаз аниасҳәа,
шәнышәынҭрақәа зышәҟьашьуеи, рааигәара анышә иаҭаны, рбаҟагьы рхаргыланы ҳәа
сеиҳәеит. Иҟасҵарыз шысзымдыруаз анеиликаа, урҭ рбаҟа еиӷьыз абаҟа ҳара иҳацәҭахаз
ирхаҳаргыларц сабжьеигеит. Абаҟа ихала ишысзааигоз ала сақәиргәыӷит, ақәыргылара
сара исылшозар. Уи иагаша амалгьы дшамеигӡо слымҳа инҭишьит, уаҩы хгылак
иакәхарын. Уахыкгьы ихала уи ахаҳә ду сзааигеит уардынла. Убри абаҟа ақәыргылараз
исыцхраашаз ҷкәынцәақәак ирасҳәеит акәымзар, уи аҽны еизаз иахьраҳаз
сыздырӡомызт. Уи ахьчара ианалага, ҽнак иқәыргарц рҽазыркит, аха сҩызцәеи сареи
ианаҳаму, ауха уаҟа еизара хәыҷык ҟалан, дзусҭа «сыздырӡомызт», аӡәы даақәгылан,
ажәлар еизганы, аизара ду ҟаҳҵароуп аниҳәа, зегьы ақәшаҳаҭхеит. Уи зҳәаз иԥшраисахьа асырбеит, ихьӡ сымҳәазаргьы, дзусҭаз усгьы ирдыруазар акәхарын, амцҵәҟьа
сҳәар исыҵырдыраар, сыгәрамгара рҽазыркуан.
Еиҿасыртәаз «гәыцқьарыла аҽаартра» уагәылԥшны иубон, аԥсуаа ҳгәы ианасуа
шрызгәамҭоз, понтаа ргәы цәҟьар ҳәа ишәаны ишыԥсуаз, уи зегьы зхаразгьы аиҳабыра
шракәыз.Издыруан ари дара ишырзымхоз, иаҳагьы ишеивнагоз, аха ус ишсызгәаауаз
цәырыргартә, иаартны иҩымызт, иаҵаз рымбозшәа ҟарҵар акәын. Зынгьы,
дызлоуҳашьҭлак ҿарԥак ԥшааны, ихы дақәиҭаҳтәрын ҳәа рҳәартә рҭагылазаашьа Аԥсны
иҟалазар ҳәа сгәыӷуан. Абас схәыцуа, сқьаадқәа ааидыскылон еиԥш, анаиааира ҳцарц,
ашә рҿыжуа иаадыртит.
– Сцар сҭахӡам, – иҳәеит Уалери.
– Аӡәы имала дныжьны, даҽаӡәы даҳгар ҟалаӡом, – анырҳәа, дсыцлыбааит. Уи
сқьаадқәа дрыԥхьар шиҭахыз аузымдырхуаз.
Анаиааирҭаҿынтә ҳшаадыргьежьызҵәҟьа, сеиҭаҩдәылыргеит. Сышәҟәы аҩра
сшалгаз еилыркаахьазшәа акәын ишыҟалаз. Уи свартәа ишибзоураз агәра сзымгеит.
Сахьнаргаз исзыԥшын а-Ҩардани ахаҵа халтыҿи. Уи ахаҵа кьаҿ иахьа акы дшазԥшыз
иҽаԥшылара иаҳәозшәа збеит. Жәаха сцазар аахыс абра дыԥшны дтәазшәа, иҽирҵысуамызт. Изҩыз санадырԥхьагьы, уи ҿиҭуамызт, игәҭакы сзеилымкааит. Ашьауӷҟаҵаҩ иблақәа кәеицеиуан, аҵаа ҵысит иҳәарызшәа.
– Аҵыхәтәан иуҳәароуп абаҟа ақәгара ушақәшаҳаҭу, – иҳәеит иара.
– Сақәшаҳаҭымзар?
– Уус иаҳа иазеиӷьуп. Иаргьы иҵегь ибзианы иҟаҵатәуп. Умбои, рыҩбагь ықәгатәуп.
Аамҭа анцалак, ирхашҭқәар, еиӷьу шәыԥшаап. Уажәы ишысҳәаз иҟаҵатәуп.
– Ишышәҭахыу, – сақәшаҳаҭхазшәа ҟасҵеит, уи азҵаара шцәырыргоз усгьы идырын,
уажәгьы иқәгылан ҳәагьы сыҟаӡамызт, асҟатәи аилаҩеиласра иалагӡаны
иаанрыжьрымызт ҳәа сыҟан.
– Уажәшьҭа иаанхаз, – иҳәеит ашьауӷҟаҵаҩ, – аизараҿ ишәыдышәкылаз ақәҵара
ушазыҟоу.
– Уи ажәлар ирыдыркылеит, сус иалоузеи?! – анысҳәа, ҳзырццакуеи рҳәозшәа,
даргьы «сықәшаҳаҭхеит».
– Умбои иҟалаз, уара иухҭысыз жәабжьк аҳасабала иуҩит, – ҿааиҭит иара нас, – ҳара
иаҳҭахыу ашьауӷ уадзымкылаша шәҟәуп, уи даҽакала иҩтәуп.
– Сара исылшаз абри ауп, – иааҿахысҵәеит сара. Уажәшьҭа шәара ишәҭахыу
алышәх, – анысҳәа, ахаҵа кьаҿ ак иҭахызшәа дыҩдәылҵит. Уиқҭар иакәзар, ишәҟәқәа
еизго, дсыхәамԥшӡакәа, ибжьы аҭӡаҿынӡа имнаӡартә, даасахәыҭхәыҭит:
– Уоужьраз абарҭ аҭыӡқәа рнаҩс закәытә қәԥароу иҟоу уздыруам.
– Изакәи? Исзеилымкааит.
– Закәытә қәԥәароу иҟоу уздыруам, – иҳәахт иара, дахьыхынҳәуазгьы мышкы зны
иаҳаҭыр шьҭысхыр иҭахын ҳәа сгәы иааҭашәеит, абри азакәхарын сеилаҳәарагьы
рымбаӡазшәа зыҟарҵоз ҳәагьы аасгәахәт.
– Сышәҟәқәа зегьы жәгама? – сҵааит ииҳәо саҳарц. – Суаҭах шәҟәыла иҭәын, аҵара
анысҵоз инаркны схы иасырхәоз зегьы ыҟан.
– Ууаҭах аҿы зегьы еимаадан, иҳахәашаз ҳгеит, – иҳәеит аҵабыргреи амцреи
узеилмырго, сԥсгьы маҷк иааигеит, хылԥаиаҵәараа дрыԥхьаны сыдиргаанӡа.
Даҽазны сҿахәы анысҿихшаз шсеимҳәазгьы, иахьеи уахеи дысзааирын ҳәа
сшыԥшыз, сгәы нкыдгылаӡеит. Зҭак ҟасҵоз изҵаарақәеи изҵаашьалеи маҷк сыԥсадгьыл
аҿы иҟаз аусқәа маҷ-саҷк еилыскаауан. Уи азымхозшәа, ихала иҳәеит ақәԥара ӷәӷәа
шцоз, сара сакәзаргьы изыхҟьаз, ауаа ршьапы иахьынӡықәгылаз иқәԥон, ақәԥара
ахьынӡыҟаз рԥсы ҭан. Сгәабзиара ыҟамызт, иҟаз ахәыҷы ахәыцраз схы иасырхәон, ма
дансыԥхьалак сԥсы шьаны сизнеир сҭахын, иахәҭаз аҭак ҟасҵаларц.
Ари аамҭаз Уалерии сареи ҳаимак-ҳаиҿак рацәахеит. Уи ирлас-ырласны
ддәылыргалон, иҿахәы иҿырхуазшәа. Излеиҳәоз ала, иара иус ӡбаны, ахаҳә ԥызҽуаз
атәцәа дрыларҵахьан. Уа дызлаԥшыз ҳәа данцәажәоз, ухәажьы иргылон, убрахь ацара
сацәиршәозма ҳәа сгәы сааҭахәыцуан, исеиҳәашаз дазыҟарҵазар ҟаларын. Уи
дахьҭаркыз шиашамыз цқьа еилыркаарц акәын абра дзааргаз. Аҳак дыршьырц ишьҭаз
дрылазар ҳәа игәра рызгомызт. Уажәы иус еиҭаҭырҵаауан, убри азакәын дыздәылыргоз,
ииҳәоз агәра угозар.
Ибжьы рдуны дсацәажәалон, ҳареи абырзен бызшәа ҳәацәеи ҳаизыҟазаашьа
цәыригалон, азҵаарақәа еиқәиԥсон, ирлас-ырласны аҭак ахьисҭоз, ииҭахыз џьара ак
сҿыҵшәозар ҳәа дыԥшын, хыхьгьы иԥшын. Уи ус шакәыз агәра сызгомызт, уажәы ус
акәҵәҟьоу ҳәа сыҟоуп аха. Амала схы сацклаԥшуан, излауаз ала сҽысҟажаларц, сбжьы
схақәынҵала сиацәҳаӡомызт. Сара издыруаз «аартны» иасҳәон, зны иаҳахьаз даҽазны
иаҳартә, хыхь ирасҳәози иара «исҿихуази» еиқәшәалартә, амала иара «изаасыртуаз»
хыҵәҵәа-ԥыҵәҵәа иҟан, азеиԥш ҭагылазаашьа ихала идырратә, хыхьгьы ирдыруаз
анеиҿадырԥшлак, сара ишысҭахыз исҭахыз иазааиртә. Аха издыруадаз урҭ зызкылсуаз
алҵшәа зеиԥшраз?!Уалери ҽнак Ҟалӷьҭа аҳ Митридат изкны ацәгьа иҳәон. Џьоукы
иарҳәазаарын есымша аҵша шьны, азбжарак иара ифа, имфа ишизнаргоз.
– Уԥши ихьӡ џьоукы рхы ишадырхәо?! – «иааџьасшьеит» исаҳаз.
– Аҵарҭыша ӷәӷәала игозаарын, аҳра днеиаанӡа. Уажәы зегь раҵкыс диашоушәа
ҟаиҵоит.
– Ирҳәоит игон, амал змаз ирцәҳәӡон, аха арыцҳацәа ирзишон ҳәа, – саргьы амц
сҳәахт, сызжьарц иаҿыз дзызымжьарыз. – Амала дызҭахым рацәоуп, аҳәынҵәагьы
игәыдырҭәалоит, аиашаз ихарақәоу шырацәоугьы.
Аҵыхәтәантәи аамҭаз Митридат VI Дионис изкны аччархә жәабжьқәа аацәыригалон
иналаршәашәа. Сара ҿысҭӡомызт. Усгьы уажәшьҭаҵәҟьа еилкаан сгәы иҭаз сдырҳәарц
ари арԥыс дшазыҟарҵоз. Уи абахҭа аҩныҵҟа ииҳәоз излацәымшәозеи ҳәа гәҭахәыцрақәакгьы аасызцәырҵуан. Зынгьы Митридат ддырҽхәон, аха знык иаҳра еилазырбгаша хҭыск
ҟаландаз даҳԥырӡӡаартә ҳәа иԥшын ҳәа игәы иалырсны иаацәыригеит. Ԥыҭк анҵы, уи
изкыз аччархәрақәа ҿыц дынрылагеит. Дазыҟазҵоз ирҟазшьан ансгьы-асгьы аусура. Сара
исзымдыркәа, аҳәынҭқар иҵыхәтәа аазгашаз усқәак цәырҵуазар? Ма абри исеиҳәаз ҳәа
ицәгьа сҳәозар рбарц рҭахызар?
– Абра иҵегь уаанымхарц уҭахызар, – даахызжәеит, – уаҟәыҵ убарҭ уччархә
жәабжьқәа!
Уажәшьҭа хыхь ишырҭахыз исызхәыцларын. Уалеригь ааигәа доурышьҭырц дыҟан,
иара излеиҳәоз ала, ҿыц аӡбарҭаҿ днаргарц ргәы иҭан. Даноурыжьҭшаз иашьа иаара
дазԥшын. Уи ихатәы ӷба иман, ихала аԥсҟы днаҿагыларын, иқәыршәҭрааны амшын мҩа
анылара дахгәаҟәа, изхара аӡеиужь гәы иаҵәа ахԥшылаха имоукәагьы, иаб иаҳҭынра
ахьӡыхгылаз дыӡхыҵрын. Ирлас аӷба дахьақәҵуаз уи гәнигомызт, избанзар хара имгакәа
аӷба, ахәҳахәҭра маҭәаҩыҭәалеи фатәылеи ирҭәны, Ҟалӷьҭа шыҟаз иҿынеихон,
дынкыдгылон Фазис, Гиенос, Диоскуриа, иара ус Крым днаӡаанӡа.
– Фазис акыр уааҭгылома? – сҵааит сара, ииҳәаз маҷк агәра згазу, ма «игәра шызгоз»
иаргьы дсывасыртәазгьы идсырдырыр сҭахызу, мамзар анигьы аригьы сцәеилаԥсазу цқьа
исыздыруам иахьагьы. Амала, дҭыҵны дҟалозар, маҷк схы дасырхәарын шысгәахәыз
сгәалашәоит.
– Заҟа исҭахыу! – ҿааиҭит иара. – Уа дынхоит саб ибзианы иидыруа аӡәы. Уи иҿы
сымнеиргьы саб иуам. Уи уанизнеи, ичеиџьыка мышқәак урхамтәар, уизымнеир иаҳа
иеиӷьуп. Барц Шоҭ ихьӡуп иара.
Зыхьӡ иҳәаз саргьы дыздыруан. Уи иԥҳаи Саҟәеи бзиа еибадыруан, лмаҵуҩԥҳәысгьы
дылзылшьҭлон. Уалери уи аӡӷаб, сыӡбахә леиҳәар, амаҵуҩԥҳәыс лыла Саҟәа лҿынӡа инаӡон. Уи дазхәыцрын саби сани рахь ишылыцҳашаз. Урҭ, сахьыҟаҵәҟьаз еилыркаар, сҩызцәа ирарҳәарын. Уалери иидыруаз Барц Шоҭ иҩнынӡа даннеи, сгәабзиара шҽеимз
рлымҳа иҭишьыр сҭахын, ари ажәабжь ауаа ирылаҵәарын.
– Барц Шоҭ саргьы ибзианы дыздыруеит, – сҳәеит сара.– Иаҳәа ара сшыҟоу.
Сгәабзиара шҽеим ицәуӡаргьы, уа ирдыруеит усхыҽхәартә сшыҟам. Уи иԥҳа лҩызак
дыҟоуп, Ҟалӷь-ԥҳа Саҟәа. Уи аҵара лсырҵон. Цәгьа дыбзиоуп.
Абасҟатәи исырдырит, усгьы идыруеит, ицәызӡози ҳәа схәыцны. Изымдыруазар уахь
аакыдгылара дазҿлымҳахап, ма дазҿлымҳахартә иныҟәап, днарышьҭып, ус ала дыррак
исызгәаҟуа ауаа ирысҭап ҟасҵеит. Амала Саҟәа маҷк агәыхьқәа лыман, сгәамбзиара
лҿынӡа инеир сҭахымызт ҳәа Уалери иасҳәеит. Уи лтәы акыр сизалацәажәеит, хыхь акы
сацәдыршәарц рҽаназырк, сзыцәшәашаз акгьы шсымамыз еилыркаартә. Свартәа уахь
дымнеир ҳәагьы сшәон. Уи азы, иахьцалак Ҟалӷьҭа шыҟаз давалозар сгәахәын, Диоскуриа днаӡар, ашьха қыҭаҿ саб диԥшаарц иасҳәеит. Амала сан, згәабзиара уамак
изаламҽхәоз, исҭагылазаашьаз леиҳәар ҟаломызт. Сани Саҟәеи ргәабзиара шыҟаз атәы
саҳартә сҟалар сҭахын. Убарҭ ракәҵәҟьан сагьзыцәшәоз.
– Уан лгәабзиараз ашьауӷҟаҵаҩ уимазҵаауаз? – дҵааит иара.
– Уи исеиҳәаз агәра угозар – хар лымам.
Ҩардан, раԥхьа дансыԥхьоз, исымҩатәшәа сизҵааит сҭаркижьҭеи иԥсхьада ҳәа. Сан
слыцәшәаҵәҟьон. «Аӡәгьы!» – иҳәеит иара.
– Игәра зумгари?
– Аиаша сеиҳәараны дзыҟаи?..
– Саҟәа лзы уизҵааргьы ҟалон.
– Уи иара усс имеи. Иабеидыруеи иаргьы.
– Лара акырӡа дузааигәахеит ҳәа сыҟоуп аҵара ахьынӡалурҵоз.
– Сҵаҩы лакәымзи.
– Иахьцалак ушьауӷҟаҵаҩ уизҵаар акәын, лыӡбахәк уаҳарц.
– Еиҳабы дуӡӡак ӡӷаб хәыҷык лгәабзиара зеиԥшроу азы усызлызҵаа ҳәа
злаиасҳәарызеи? Ус ҳара ҳҿы иҟарҵом.
Ари ишиҳәаз еиԥшҵәҟьа амҩа дықәлар, сызиҳәақәаз наигӡарын сгәахәеит. Дара
дшыртәыз сзеилымкаарц, хыхь итәаз дыршьҭыргьы иалудраази, усҟан дара рыдҵақәагьы
наигӡар акәхон, сызиҳәазгьы наимгӡартә ирзыҟаҵомызт. Амала дара рыдҵақәа ахьынаигӡоз азхәыцра ӷәӷәала саршәеит. Имариоуп аҳәара «саршәеит», уи иацыз ахәыцрақәеи,
аԥсеибакрақәеи, ацәаҭаӡыӡареи, ачымазарақәеи, урҭ риааиреи рдырраз, ухала иухҭәгар
акәын урҭқәа. Уалери дзызҵаашаз игәра зынӡа ишԥаргарыз ҳәа, ашьҭахь маҷк сҽаасырҭынчит. Уи уахь дырмышьҭыргьы алшон. Еиӷьыз арбаныз здыруадаз, иҟалашаз
арбанызгьы уазҳәодаз!
Абас ҽнак хыхьынтә даныхынҳәы, дзызԥшыз иашьа дидырбан, дгәырӷьон. Уи
агәрагара уадаҩын. Иашьа даазар, иифашаз ҳәа ак наимҭаӡакәа изычҳарызу? Акраамҭа
ҳаицәажәон, нас ҳаиҿаԥо ҳалагеит, аԥсуаа ирызкны иакәымз иҳәо даналагах. «Хыхь аӡәы
дуацәажәалоит, уанлыбаалак иуҳәо уздырӡом!» – сҽаасыртит агаӡа. «Аӡәгьы дсацәажәаӡом», – иааицәымӷахеит уи, днеилԥсаа дцеит, убри инаркны, «иусушьагьы» уамак иқәҿиацәомызт. Исҳәаз усҟатәи хырҩа асымҭазшәа зун, адырҩегь аҩны дахьнеиуаз
иреиҳәақәашаз ҳәа дазыҟасҵон.
Ус уамак имгакәа, аӡбарҭахь дырган, соурыжьит ҳәа даакылсит. Акранифа
деиҭадәылыргеит. Даныхынҳә имаҭәақәа ааилеиҳәан, дааԥшит. Абри аӡбарҭахь
дыргаҵәҟьозу, ма сыржьозу ҳәа сахьынӡахәыцуаз, абыржәгьы иасымҳәацыз маӡак
иасҳәазар ҳәа ддыртәарызу ҳәа сышихәаԥшуаз, ашә ааҿ-маҿуа иаадыртын,
дындәылыргеит.
Уи аҽны, аамҭа рацәак мырӡкәа, даҽаӡәы, кьаҿк, драԥмызт умҳәозар, деиқәаҵәаӡа,
дааҩнаргылеит. Ҳбызшәақәа аарла еибакуан. Гафар хынтәызаарын дҭаркуазижьҭеи,
уажәы ԥҳәыск дыршьын, лмал ду маӡала иршарц, иаргьы уи аус уалахәын ҳәа иқәырҵазаарын, иҭакыз аӡәгьы уара уакәын дызшьыз ҳәа диҿагылеит. Сзықәшәада, икьашӡа
инҵәааит! Уажәшьҭа шықәсык иазынаԥшуа дҭакын дхәашабгаха, иԥҳәыс дычмазаҩны
дышьҭан, ихараз рацәан, аҩбатәи иԥҳәыс, лхәыҷы длыдкыланы, лаб дигазаарын. Зынӡа
дҵарадан. Иаб иԥсы анҭаз аҵара дҭеиҵартә дыҟан, аха аибашьра ихьӡан, ауасақәа
дрыцын, ус дагьынхеит. Дҟыжмыжуа игәыжәла цәгьан, дучҳауа дыҟамызт, аха араҟа
аицхыраара ҟамлар, улҭаԥсы умцози.
– Иуцҭакыдаз? – дҵааит Гафар.
– Уалери ихьӡын.
– Ыы, дыздыруеит. Двартәоуп. Ара аӡәы игәра угар ҟалаӡом. Уусқәа кыр иоуҳәама?
– Имаӡоу ҳәа акгьы сымаӡам, ицәызӡои, – сҳәеит, иара ари ихаҭа игәра згазшәа.
– Дышԥацеи иара? Уи иус рӡбеижьҭеи акрааҵуеитеи.
– Излеиҳәаз ала, иус ҿыц иҭырҵаарц даарган, ҿыц аӡбарҭахь дыргеит, доурыжьит.
– Иалудрааи?
– Данааи исеимҳәеи.
– Ҳы! Аӡбарҭантә иааргаз умала дузынрыжьӡом, акы аибыҳәаха шәахьымӡакәа,
имаҭәақәа аашьҭыхны дыргоит. Умаӡак иоумҳәазааит.
Уалери дысзынрыжьҵәҟьеит. Иасымҳәацыз акы иасҳәар ҳәа иԥшыҵәҟьан. Сгәы
сааҭахәыцит, аха исгәалашәоит игәра мгакәа, ус сыбз сҿы ишҭакыз. Иуадаҩын
исцәымӷыз, зыгәра сымгаҵәҟьоз ауаҩгьы иԥырҵра. Иуадаҩын! Маҷк адамхаргьы,
ҳаишьцылахьазшәа збон, сгәы ԥшаауан. Ҿыц исзааргази сареи ҳаишьцылара уамак
иуадаҩымхарц, иаҳа сиацәажәон, иара даазықәшәалак дашьцылахьан, ирлас ихы анирааларц даҿын, сара иаҳа исцәыуадаҩын. Арахь иҿцәажәара уамак сазҿлымҳамызт,
идырра маҷын, илаԥшҳәаа иаҳагьы иҭшәан.
АшьауӷҟаҵаҩҨардан иаара сазԥшын. Сыԥшра баша-маша имыӡит. Акырӡа
данызымба, сгәабзиара ианырит. Арҭ даҽакы сзеиҵарҟәаҟәон, аԥхьа исыцҭакыз, амҩа
дахьаныз, исзичаԥазгьы здырхуадаз ҳәа сшыгәжәажәоз, сымч каԥсеит. Сыбла хыгагаало
аҿынӡа, схы шсыхьуаз, «уҽеилаҳәа!» ҳәа иаасыдырҵеит. Хыхь сеимахәаланы
сахьыныҩналаз, ара избац рҩыџьегь тәан, аишәа аҵкар сҿахәы ахьанырҵоз ақьаад
цқьақәа еиқәын, ҿыц аус иалагахуазма сгәахәыртә. Уи иаҳагьы сааиланаршәеит. Аԥхьа
еибаҳҳәақәаз ҳәа акгьы сгәалашәом. Бӷьыцк наимҵеиҵан, хықәкыла аус ахь дниасит.
– Уҩны хьтәы ԥарақәак рбеит, уи иазкны ашәҟәы еиқәыршәатәуп, – иҳәеит, аха арҭ уи
азы изеидтәаламыз сцәа иалашәахьан, – ас санаахәыц, ҿыц сҩны еимырдахма, урҭ
рыӡбахә уажәраанӡа изцәыримгацзи ҳәа иаасызцәырҵыз агәҭахәыцра неиԥхьбеит.
Иуҩроуп абас иҟоу даҽа шәҟәык ҳәа иаасыдырцалар, абри акәын ахыԥҽыга. Убри схы
иааҭашәаз идырызшәа, дҵааит: – Сыҟамижьҭеи акгьы умхәыцӡозеи?
– Сымхәыцуази.
– Иухәыцуази?.. Уаҳа акгьы уҩыр уҭахӡамеи Ҟалӷьҭа аҳ ихьӡала?
– Мамоу.
– Иухәыцуазеи нас?!
– Ииашамкәа сҭашәкит. Зегь зхароу аҳ иҵаҟа аус зуа аԥсуа маҵуҩцәа шәоуп. Аизара
ҟаҳҵазар иҟаҳҵеит, аӡәы дмеисит, дмеиқәԥеит, уаҩы дҳамшьит, ауаа ргәаанагара рҳәеит,
иара аизара еиҿызкааз уаҩы дсыздырӡом, схы аласырхәзар, аиҳабырагьы рхы
аладырхәит, зегьы ԥҟарала иҟаҵан, аӡәы дҭашәкратә ҵаҵӷәы шәымамызт…
Сажәақәа неишьҭарххы-неишьҭарххы, сааҭырҟьашьа иазԥшымызт, рҩыџьегь џыхӡа
иааиҿанарԥшит. Зҵаарақәак сиҭарц даҿын Ҩардан Уиқҭар, егьи усгьы ҿиҭуамызт, аха
саргьы изуамызт, иажәа ааиҿԥааны, ацәҳара саҿын.
– Иахьа Аҟәҟа узгап ҳәа сгәы иҭанеи.
Ари исаҳаз иаҳагьы сарааԥкит, иззакәу сыздыруам.
– Нас ишԥаҟасҵари, узгару узымгару, уоужьра азҵаара аӡбараз? Ишԥаҳаӡбои?
– Ма анс иҳаӡбап, ма – арс, – сҳәеит сара, зыхьӡ сазымҳәацызгьы дындәылҵит, убри
схы иархәаны Ҩардан маӡала снаиазҵааит: – Сҽеидыскылоу, сҽеидсымкылоу?
– Иаабап, – иҳәеит сиҿазышәа деимахәланы.
Усҟан ргәы иҭаз ак ԥсыргеит, аха сгаӡарала Аҟәҟа сшыргоз агәрагаҵәҟьаны сыҟан.
Санлыбаарга, уажәы-уашьҭан исзааиуаз шџьысшьоз, хәлеит, сышьҭалеит. Иҟалаз
здыруадаз, уаха иамузаргьы, уаҵәы сҭыргап ҳәа сыцәеит. Адырҩаҽны адырҩегь абыржәымзар – абыржәы иааирын шысҳәоз, сеибархха сышхәыцуаз, ахәмҽханра ааит. Сгәы
аасхасыршҭып, акәымзар сеилагоит сгәахәшәа, алеиҩеира хҭаскит, аха исызхымгеит,
сыхәда ааҩсан, арыӷьарахьшәа, сгәы шьҭыҵны икшон. Сыблахаҵ гьежьуан, уажәымзаруажәы сԥсы маҷхарызшәа. Снықәиеит. Гафар дсывагьежьуан.
Еилкаан исыхьыз. Сани Саҟәеи ракәын уажәыҵәҟьа сеилазыԥсаз. Аиҳараӡак Саҟәа
лакәын сзыцәшәоз. Сан илхалымгацыз арбаныз, дыӡрыжәын. Саҟәа ԥшқарах, ари
еиԥшыз ааха абалоухьаз. Лан дшылзымдыруазгьы, аиаҭымра ацәа лхьыкәкәартә
дырмааӡеит. Лаб уи анԥса длоуртә дымныҟәеит. Лгәы сырҭынчырц иацы аахыс сгәы
ишҭаз, сшыржьаз еилыскааит, убри акәын сагьеилазгаз. Ахышә хәыҷы шыҟаз сыԥшуа,
сҽаасырҭынчын, сыбжьы ныҵакны ашәаҳәара салагеит. Еиҿасыртәуан сашәа,
сахьышьҭаз сызнапык схы иаҵаҵа, иаасҿашәоз ажәақәа еиласыгӡон.
Ашәа сҳәон, хазгьы схәыцуан, иҭакыз иакәын изаҵәыз, змацара иҟаз иакәымзар,
адәы иқәыз рхала еицхыраарын, иԥсуазгьы дыршьуамызт, игәаҟуазгьы ддыргәаҟуамызт.
Еицхыраарын! Лаб Нарџьхьоу сиҷкәынызшәа ҳаҭыр сықәиҵон, аха Ҟалӷьҭа аҳ дзеиҽырбоз
иԥҳа дызҿынҵәаауаз имаҵуҩы шиакәыз ааиликаар, исзымдыруазар иарбан ҟазшьаз
ишьҭихрыз? Аиҳараӡак Саҟәеи сареи ҳаизыҟазаашьа аҳ имаҵуҩцәа ираҳар, уск алхраз
рхы иадырхәарц рҽаназырклак, лаб, – абри акәын иҳагыз, – ҳәа ацҭәы даиргарц лгәы
кыдихәазаргьы, уи иацәажәашьаз, иара изеилымкааргьы, иеилзыркаашаз џьоукы
ҟаларын. Абасгьы ахжьара хәшәын.
Сымацара сҭахаргьы, уама ҟалазма! Узықәшәаз ухы анураалар акәын. Абрыскьыл
ижәлар рхы рықәиҵеит. Нас сыжәлар рзы акәӡамеи иҟасҵоз зыҟасҵоз. Ашәа сҳәон, сбжьы
ныҵакны. Гафар ацәардӷәы рыбжьара днабжьыс-аабжьысуа дыбжьан:
– Ухаҵкы, ахаҵа дызқәымшәо егьыҟам, – ҳәа дмырмыруан, – ари закәи, ухаҵами?! –
аха уи ииҳәоз сара исаҳауамызт, ашәа сҳәон, иара изеилымкаауаз сбызшәала.
Убри аҽны инаркны, сҽысыԥсахит. Ҳаракыра уадаҩӡак ақәцәнӡа сҩеит, сыбӷьаҭо
напышьашәыла. Уаанӡа сшыгәжәажәоз аҿынӡа сҟаломызт, сымгәаҟкәа, сымхәыцкәа,
сычмазаҩымхакәа ауамызт аха. Сус иҵегь еицәахеит акәын ҳәагьы схәыцуан, амала иаҳа
сҭынчын ҩныҵҟала, маҷӡак иадамхаргьы сԥсы сшьон. Уажәшьҭа усгьы ицәырыргон
акәтыҵраҿ иргаз сқьаадқәа, ма даҽа маҷк иаасԥеиԥшыргьы, уажәшьҭа ирзычҳауамызт
ирчҳахьаз! Амала ахәыцрагьы сааҟәыҵқәар акәын, ас ԥсшьара амаӡамкәан,
ԥхыӡырлаҵәҟьа ахҭысқәа реиҿарԥшра, аиҿыбаара, хәыц-хәыц хшыҩла аимдара, ԥхьаҟа
еиуеиԥшымыз иҟалақәашақәаз рыԥшаара иааиԥымкӡакәа иауамызт. Мызки-бжаки раҟара
ҵит ара сыҟазижьҭеи, дара ирысҭаз ада, даҽа нҵамҭак ҟаҵаны ааныжьра сацәшәон.
Уаҩы дысзаауамызт. Ус сҭакын, амшқәа цон, аҵхқәа цон. Амза ҿа шгәылҭәаауаз збон,
ахышә хәыҷы иадчаԥалаз аӷәқәа сыркылԥшны. Бжеиҳан амш еилган, аеҵәақәа
еилыџьџьаауан, аха ҳара ҳҿеиԥш акәымкәа, маҷк иԥсыҽшәа иԥхон, издыруадаз арантәи
сахьԥшуаз усшәа избарҭазар. Ус амза сымбо иӡит. Санааилашәалак сбжьы ныҵак
ашәаҳәара салагон. Абырзен шәҟәҩҩцәа ражәеинраалақәа здыруан, ҿырҳәала исҳәон
аԥсуаа ҳҿаԥыц ҳәамҭақәа, аха дунеихаан схала жәеинраалак сзеиҿамыртәацызт. Араҟа,
сажәақәа неидкыла-ааидкыла, ашәак еиқәсыршәарц саҿын.
Абахҭа уаҭах ҭшәа
Ахышә хәыц скылԥшуеит.
Ажәҩан иаҵәара ҭбаа
Иагәыҵаԥсоу аеҵә ԥхоит
Адунеи саҟәгоуп,
Ҿыцк саҳауам.
Арыҭәа сҭатәоуп,
Саламк соуам.
Ахьаа сымоуп,
Сыҩныҵҟа былуеит.
Сыԥсы кыуп,
Сгәы сыхәцә акуеит.
Исыԥсҭазаашьоу сыздыруам,
Бгәырҩома, бычмазаҩума?
Бызҿу азы дырра сымам,
Бус баҿума, бгәы каҳама?
Ак збом,
Ак саҳауам.
Быӡбахәык сыздыруам,
Уажәшьҭа сызԥшуам.
Сыԥсы еилахәоит,
Сыблахаҵ гьежьуа.
Сҩыза дсылабжьоит,
Дысхагьежьуа.
Агәыӷра…, агәыӷра…
Агәыӷра змоу
Аҵәҩан ҩыџьара
Ицәиԥсеит…
Ашәа сҳәоит,
Уигьы сазҟазам.
Еиҿасыртәуеит,
Исаҭәам сазыразым.
Имгәыӷкәа иԥсхьада,
Ашәа сҳәоит:
Бсызԥшыз ԥымкрада!
Имгәыӷкәа иԥсхьада.
Ашәа сҳәоит:
Ичҳаны быԥшыз,
Сымҩа кьаҿхараз.
Амза ҿа кыдуп,
Амза ҿа сызԥшуеит.
Уи аҿа азԥшуп,
Аҿа абоит.
Ҽнак Гафар исзеиҭеиҳәеит иаҳахьаз ажәабжьк, ажәытә абахҭа шыҟаз иазкны. Уи
ахлымӡаах атәы иаҳазшәа акәын дшахцәажәоз, аха цқьа уазхәыцыр уи ииҳәази ҳара
ҳҭагылазаашьеи агьшеҩрымхуаз аузымдырхуаз. Абахҭа бахҭан. Есымша иҿион, иҭакыз
рзы еицәамхозар еиӷьхаӡомызт, есымчыбжьа иркәабон-аҽакуан, рыбзазара маҷ-саҷк
ирԥсахуазшәа ҟарҵон, рыҩныҵҟа рдоуҳа еиҭакны, ирымҳәоз дырҳәара мариахарц азы.
– Абахҭақәа рҿы иаарысуа иршьуеит ҳәа саҳахьеит, – снаизхьаԥшит Гафар, – араҟа
ус ҟарҵаӡомеи.
– Араагьы иҟарҵалоит, аха араҟа иҭаркуа иаҳа аҿаԥа зҿало роуп, – ҳәа сааирхәыцит
иара, избанзар абра сҭатәеижьҭеи макьана иԥшқаз, ирыцҳасшьоз сцәа-сжьы адамыӷ
иаҳаргоит ҳәа иалагар, ичҳаны иакәым зласымҳәаша сҽазыҟасҵон. Урԥҟарц ргәы ишҭаз
ала уахьынӡадыршәоз, угәы ҭрысуан, аха увырдым кыддыршәарц ианалагалак, иаҳа угәы
ӷәӷәахон ҳәа схала схы сҟажон.
Зынгьы сгәамбзиара убранӡа инеиуан, соурыжьразы срыҳәарын сгәахәуа. Уи
хыдарахон, схы хьысҟажаз Анцәа ибзоуран. Иахьцалак изҩит бӷьыцк а-Ҩардан ихьӡала,
уаҳа дмааӡошәа анызба. Уазхәыцҵәҟьар еиқәшәырҽаҽаз ашәҟәқәа инарықәыршәаны,
соужьра аҭахны исԥхьаӡоит ҳәа анысҵеит. Еилыскаар сҭахын аҭагылазаашьа зеиԥшраз,
ма ашьауӷҟаҵаҩ дсыԥхьзар, ма шәҟәык сзаашьҭны, сарзаҳал аҭак ҟаиҵозар. Абри акәын
сгәы иҵхоз, аиҳараӡакгьы иҵәахыз сеилаҳәара рбазар ҳәа сшәон. Иудыруази,
ирымбаӡакәа иҟангьы, даҽазны аимдара мҩаԥыргазар. Уалери Саҟәа акы лыҵидыраазар,
нас лара ддыршәазар, лышәҟәы аӡбахә цәырылгазар? Сҩызцәа рахь икылсзар? Заҟа
еидухәыцларызеи!
АшьауӷҟаҵаҩҨардан исзааишьҭит ашәҟәы, сара сҭакра шысхараз атәы зҳәоз. Уи
шьақәирӷәӷәон сҿы сықәԥҽралеи, ашаҳаҭцәа рҿахәрҿыхреи, аҩны имҩаԥыргаз аимдареи
рыла. Аус аҵыхәтәанӡа еилкаахарц, даҽа ҩажәа-ҩык ирзынаԥшуа дрызҵаарц игәы иҭан,
макьана цқьа игәаҭамыз шәҟәқәак еиҿарԥштәын, насгьы, сыбӷа ԥызҵәоз, ашьауӷ
иақәыршәатәыз ԥыҭ-ҩык рызҵаара иахәаԥштәын. Абарҭ аусқәа рҭыԥ иқәиҵарц, иҭахын
даҽа аамҭа ԥыҭк.
Гафар иҿахәы иҿырхырц данылбааргаз акәын, ари абӷьыц анысзааргаз. Ашәҟәы
аԥхьара саҿын, уи ианыз абжа шысзеилымкаауазгьы, убасҟатәи сыблахаҵ еиланаргьежьуан. Ашә иалаҟаҵаз аблала аӡәы дышсызкылԥшуаз ааснырит. Схы анҩышьҭысх,
сҭиҵаауазшәа изблак шыԥшуаз збон. Нас ахышә хәыҷы ааиртын, аҷаԥшьацәа реиҳабы
иакәын, иааргаз ақьаад исҭарц сыдиҵеит. Уи насырхынҳәит. Исзеилкаауамызт иара
дзааз, ашәҟәы сзаазгаз аҷаԥшьацәа ирымгози? Сызҿыз еиликаарц даарышьҭзар?
Ашәҟәы ианыз шыснырыз еиликаарц рҭахымкәа иҟамызт.
Убри ашьҭахьгьы ашьауӷҟаҵаҩ иқәҵара есымша исгәаласыршәон, ажәа-ажәала, ҳәоу
хшыҩзцарала иҭысҵаауан. Иаразнак зегьы еилсыргартә агәабзиара сымаҵәҟьамызт.
Ашәҟәы ианыз зегьы иашазар ҟалон. Исыдырҵоз ахара изыҿцәажәоз ишьақәдырӷәӷәозар
алшон, уа инацырҵеит схаҭа исхаран ҳәа ахьысҳәаз. Иҵегь ауаа рҿахәы рҿырхырц ргәы
иахьҭаз – бзиарак иазҳәамызт, иалудрааз ирҿыҵшәо закәыз. Ашәҟәқәа еиҿадырԥшырц
ахьақәыркызгьы ҽеимызт, исҵәахқәаз рацәан, сара измыҩызгьы зҩит ахьысҳәаз ыҟан,
исыҵырдыраарымызт ҳәа сгәыӷны.
Аиҳараӡак сгәы аакыдызхуаз даҽа џьоукы рҭакра аӡбахә ахьцәырыргоз акәын.
Иҭаркрыдашь ҳәа снацәқәа рыла аҷкәынцәа «еилсырхәан», урҭ зхабаандаҩыртәыз, харас
ирыдырҵаз ҳәа, ахҭысқәа еиҿасырԥшуан. Издыруадаз санҭарк ашьҭахь даҽа усқәак
ҟалазар, џьоукы рҭакрада ԥсыхәа рымамызшәа рбо аҿынӡа? Арҭқәа зегьы ганкахьала
сызхәаԥшуаз акәын, егьи аганахьала – сыржьарц иаҿызар ҟаларын ҳәа, агәыҩбара
сыман. Ахара исыдырҵаз ҳәа иадырбаз макьана излашьақәдырӷәӷәоз акгьы збомызт,
исдырбоз ашәҟәқәа рыла, амала ирҭаххар, ари аус аиҳабыра рыӡбахә изладырҳәалоз
ала, иалрымхрыз арбаныз. Иҟаларын иухаран ҳәа агәра сдыргарц иаҿызар, аиҳараӡак
аҵыхәтәантәи сыҿцәажәараан схымҩаԥгашьа злаҟаз ала, убас имныҟәар ишԥаҟарҵарыз?
Иудыруази исхарартәшаз акгьы ркымзар? Саладыршәарц ҩажәа-ҩык рҿахәы рҿаҳхыр
акәын рҳәеит, даҽа џьоукгьы ҭаҳкырц ҳаҟан рҳәеит.
Иарбан ганыз иаҳа иашан ҳәа сыздгыларыз? Уи заа издыруазар акәын, уажәшьҭан
сықәныҟәартә. Ма рыҩ-ганкгьы хшыҩзышьҭра рҭахызу? Иахьцалакгьы гызмалрак
шсыҵыргалоз ҩашьомызт. Избанзар исыцҭакыз ила еилыскаақәахьан ақьаад ас аҳәатәы
рацәа анҵаны ишаарымгоз. Уҭакра аҿҳәара абранӡа инаскьагоуп ҳәа аарыцҳауан.
Хымԥада, ршәҟәы санаԥхьалак, сшыҟанаҵоз еилыркаарц рҭахын, уамак
агьырзеилымкаазар ҳәа сыҟоуп. Ицәахыз ашәҟәқәа?!Убарҭ рымпыҵамшәандаз!
Иҵәахыз ашәҟәқәа ракәын уахгьы-ҽынгьы ҭыԥ сызымҭоз. Саҟәа илыцлацәаны, арахь
лшьапқәа дырзымкуа, уахык ԥхыӡ дызбеит. Дычмазаҩызар ҟаларын ҳәа сыгәжәажәо, аҭӡы
ҭшәара сааҭахеит. Даҽа уахык лхаҿы еихаччо сшахәаԥшуаз, иаасахьахан, ахаҳә
инадҷабланы иналасахеит, ахаҳәгьы баҟаҵас нышәынҭрак инахагылеит. Сышҵәыуоз
сааԥшит, иакәымз акы сымхаҳәазар ҳәа сшәаны. Убасҟан Саҟәа лышәҟәы шымаӡаз
иаанхазар ҳәа гәыӷра маҷк аасгәыҵашәеит. Лысалам шәҟәы зцыз, ус анакәха,
ашәҟәқәагьы, анышәынҭра маӡак узаҵдраауазар ҳәа, имаӡарахын?!
Уамак мҵыкәа, даҽа ԥхыӡк збеит. Ҳаҩны ашьҭахьҟа ауҭраҿ акәхын, аҽага скыхын.
Маҭык пахәлеинцаӡа, иҵәырҵәыруа, аҳауа иалҟьа, иоуӡаны, абз гәыр еихарҵәиуа,
иааиуан ахҭҟьеиԥш. Заҟа сышҟа иааскьоз аҟара, ишәпахон. Сара сасырц сҽага сҟьон,
исҟьон, аха исзеҩҵәомызт, заҟа сасуаз ишәпахон, амч алалон. Ус аҽага амаҭ ахи ахәамци
рыбжьара иарбаны иандәықәысҵа, ахы лахысҵҟьааит. Ахәамц кылҳаҳараӡа, аӡы
ҭҩруазшәа, ашҳам аҿаанахеит. Амаҭ узшьыр, уаӷацәа ушьит акәын иаанагоз ҳәа ҳгәыла
ԥҳәыск исалҳәахьан. Уи ауха х-хык зхагылаз амаҭԥхыӡырла исшьит.
Сара сеиԥш ҿиҭуамызт зыгәра зымгоз Гафар, арҭ уамак дрыцхраауа дшыҟамзгьы,
инапы злакыз абаздыруаз. Игәы анԥҵәалак, иқьышә кылшьшь, илаӷырӡқәа хыҳәҳәыло,
ацәарҭӷәқәа дрыбжьалон. Ҳҩыџьегь ҽнак ҳаҩныргеит. Иара данырга, уажәшьҭа исзааргодаз ҳәа сшыԥшыз, саргьы срыма даҽа уаҭахк аҿы сныҩнарҵеит. 24-ҟа шықәса зхыҵуаз
ауриак убра дҭакын. Иаразнак изеиҭасҳәеит «изеиҭаҳәатәыз» зегьы. Саныниҿаԥш нахыс,
гәрамгарҭас дсыман. Уи, Арџьмилаӡ, сус аӡбахә ала ак аниасҳәоз, дымӡрҩуазшәа, хырҩ
азимуазшәа ахьыҟаиҵоз, иаҳагьы игәра снаргомызт. Уажәы-уажәы иԥхьон иара. Уи, иус
ӡбаны, ахаҳә ԥҽра дыргахьан зны. Ацәгьаҳәара иашьцылаз аӡә иакәхарын, ицәажәашьақәа злаҟаз ала, ибз амшала, атәцәа дыршьуан, акыргьы дыдрабахьан. Абра дааганы,
абахҭаҿ дрымҵәахыр, ԥсыхәажәла имамызт. Излаилшоз ала иҭакыз рымаӡақәа рыҵихуан,
аха имаӡаӡаҵәҟьаз рҳәаргьы иҭахымзар ҟаларын, дзықәшәахьаз имдыруази. Уи даныргоз
иҭахымызт, аха ара ухы ахьынӡаныҟәугаз узхоит рҳәан, имаҭәақәа ааидкылашәа, ацара
шиҭахымыз, саагәыдикылан, дындәылҵит.
Уахык сымацара сынрыжьит. Ашьыжь хыхь иахьсыԥхьаз, ани ҿызымҭӡоз имала
дтәан, қьаад гәарҭак аишәа иқәҵаны. Рыжәла нҵәеит, сеилаҳәара иагәылаз аума ҳәа
сцәа сааҭахьҭшьит. Уи ашә аԥхьа абаандацәа рҭыԥ ҳәа икҿаҟаҵаз насирбеит. Уажәада
ари сылаԥш иҵамшәацызт, заҟантә сааргахьаз, уамашәа иубарын. Угәгьы ааунархьуеит.
Ақьаадқәа срызԥшуан, сара истәымызт сгәахәыртә избеит. Саладыршәарц, ма
сшыҟанаҵоз рбарц ргәы иҭаркзар ҳәа саазхәыцит.
– Уус даҽаӡәы инапы ианырҵеит, – иҳәеит зыхьӡ сзымдыруаз, раԥхьаӡа акәны
ибжьгьы аасаҳаит. – Ноӡаӡ Мих! Иаарласны дааирц дыҟоуп.
Ари ииҳәақәашаз дазԥшызшәа, иҽынмырхакәа дааҩнашылт иара. Аҟыз! Игын,
ҳәашьак ақәымкәа даун, иԥаҵақәа иҿарбаӷьа, ицламҳәа роузшәа иҟазҵоз ижакьа цәхаԥшь
акыр иқәра ыҟазшәа дшунарбозгьы, сара саҵкыс шықәсқәак деиҵбын уҳәартә дызбеит.
Икарҵәаны аԥсшәа шсеиҳәазгьы, аҵәҩан данызшәа, дышшапаӡа дгылан. Уи иааишьаз
злаҟаз ала, ныршьак сиҭарц шиҭыхаз ҩашьомызт, акала дџьасшьар иҭахын. Абаандацәа
рҭыԥ аҿы сдыртәартә иара иакәхарын иҟазҵаз, акәымзар уажәраанӡа уи сыдмырбози.
– Сара исҭахыуп ԥсыцқьала ухала иуҩырц иҟалаз шухароу, – маҷк дансыҿцәажәа,
абас иаахиркәшарц иақәикит. – Аиҳабыра рахь нас унаагоит, убраҟагьы ироуҳәароуп
ишухароу.
– Уи аԥсаны избом, – иааҿахысҵәеит.
– Уи уара уазхәыцны, ухала уазнеироуп. Акраамҭа ҳанеицәажәалак, агәра
ануҳаргалак ашьҭахь, убас уныҟәароуп.
– Сара исзыҟамҵо аусқәа ыҟоуп.
– Умбои, усҵәҟьа иамур ҟалап, мчыла ҳамҳәеит аха. Ҭырқь Мран даҿашәеит, уи
дуҩызамзи, даҽаџьоукы аҿашәар ҳҭахымызт.
– Мран дҭакума?
– Уаҳа иамуит.
– Иаҿашәараны иҟоу зусҭқәада?
– Макьана уи здыруада.
– Мран имашәки?
– Зегьы удырыр уҭаххеитеи… Уигьы еилукаап. Аус злоу ухы шымҩаԥуго ауп. Уазхәыц!
Аамҭа умоуп.
Сылбааргеит. Амҩан Ҭырқь Мран иҭакра зыхҟьаҵәҟьарыз сзеилыргозар ҳәа
схәыцуан. Санҭарк ашьҭахь аизара ду ҟалазҭгьы, убра иара ида уаҩы ӷәӷәала
дзықәгыларымызт, убри дахдырҟьарын сҳәеит. Уи дзыдҳәалақәаз ҳәа илашьҭаланы, акы
еилыркаақәар сацәшәон. Усҟан еиқәшәарымызт иара ииҳәақәази сара исҳәақәази.
Исырҭашаз азҵаарақәа абарҭ ракәхар, урҭ рҭакқәас иҟасҵашаз ҳәа, ладеи-ҩадеи акаруаҭқәа сышрыбжьаз, ашә аадыртит.
Имаҭәажәқәа дрыҵақь, снаҩсан ауаҭах ҭшәа иааҩныргаз Гафар дааҩнашылеит.
Дшынсыхәаԥшыз днеилашәеит. Ахышә аартын, ахышә ҭыԥ ибжьасаз аӷәы еихаԥсақәа
ирывсны ҳауа цқьак ҩналаларц. Шыӡнызгьы уахылаҵәҟьа иасыркуамызт. Имаҭәақәа
иҭацәыз аӷәы инықәижьын, ахышә аркра иҽазикит. Сара изымуит. Иареи сареи уажәаԥхьа
ҩымз ҳаицҭакын, аҩымзгьы ахышә ыҵарбаҟа иаркын, сԥсы сзҭкаауамызт, аха иара уи иус
алаӡамызт, ибаҩқәа ахьшәашәара рҭалон, излеиҳәоз ала. Аха ҿыц ҳаҩнахәаҽны атәара
сара изымуит. Аҽырцәгьара иҽаназик, ҳәашьак ақәымкәа сыцәҳаит, уиала иҭыԥгьы
дықәысцеит. Ас иҟаз, акаҿы ушиҵамхоз агәра иумыргар, ухәда иҽықәижьуеит.
– Иуыцҭакыдаз? – маҷк данҭынчха, ицәарҭӷәы дахьнықәиаз, даахьаҳәшәа иуит.
– Арџьмилаӡ.
– Ыҳы! Дзусҭоу аадыруеит, уара дуздыруам аха.
«Двартәоуп» акәын иаанагоз. Азныказ исҳәарыз сҿамшәеит, иакәымз ак иасҳәазар,
сшиҭииз сазхәыцуан. Ашьҭахь сааиԥхьхәыцааит, избанзар уигьы Уалери иеиԥш
аханатәгьы игәра згомызт, «хыхь» ираҳарц исҭахыз акәын иасҳәоз. Исгәалашәоит зны
бзиа иубо думазу ҳәа дышсызҵааз. Аиаша иасҳәарц маҷк акәын исыгыз. Сара сықәра
хәыҷымызт сԥсы аӡәы илыӷралартә ҳәа иасҳәеит, амала акырынтә исзымчҳакәа
ицәырызгеит зны исҵаҩыз дышхәыҷ бзиаз, аха уи зысҳәоз лҵарада ус шаҳзеиламыз агәра
исыргарц сҭахын, «хыхгьы» убас реиҳәарын ҳәа сгәыӷуан. Ари зегьы кәараҵаран. Ажьа
мкәараҵар ақәыџьма иамфози. Уажәы Арџьмелаӡ имҩала Гафар еиҭа «сизыҵҟьеит»,
зегьы гәрамгацәан, иара аӡәзаҵәык иакәын ииаша уаҩыз ҳәа. «Хыхь» иӡырҩуан. Уаантәи
санылбаа сшыҟаз еилыркаарц иаҿын, сгәы иҭақәаз самхаҳәарц акәын ари ҿиқәаҵәа
дзысзаагаз. Амала сышны сыҟан аиашаз, агәҽанызаара маҷк исцәыӡын, сус ҿыцымҭала
иалагон, уахгьы-ҽынгьы иҟаҵатәыз ҳәа схәыцлар акәын, ахышә аркны, сыҩнархәаҽны,
ишысҭахыз сзымхәыцуа сҟалар ҟаломызт ҳәа, акыр сизаӷьит.
Ноӡаӡ есымша дсыԥхьон. Дцо-даауа Кьахь иӡбахә иҳәон. Уи уаҩы изымдыруаз
цәгьарак ҟаиҵеит, инапаҿы дыҟан, иусқәа зегьы цәыҵытташт, ауаа зиҿамԥшуа дҟаҵаны
акәын дышдырӡуаз. Сара Кьахь сихашшаауан, изласылшоз ала, мцхәы сымҳәаргьы,
сажәа капантәын. Уи ауаҩ аҳәынҵәа игәыдҭәалара шымариахоз исырбар сҭахын. Ноӡаӡ
дцо-даауа ишырҭахыз еиԥш ԥсыцқьала шәҟәык зҩырц сыдицалон. Зны ус хаала
исыдигалеит, иамуазшәа аниба, исыдицалаҵәҟьеит, усгьы агьаниқәмҿиа, сиршәарц
еиӷьын ҳәа игәахәит. Мап аныск, абахҭа ду ахь сыршьҭырц иҟан, уаҟа ахатәы ԥҟарақәа
шьақәыргылан, абаандацәа-ахыхҵәацәа рнапала иаасылгарц ргәы иҭан. Ари
уззымхәыцшаз акәмызт, аха сымацара сакәзар иалаӡуаз, салаӡааит ҳәа сақәшаҳаҭхеит.
Понт ду аҳ дуӡӡа иҿаԥхьа рхы дырқьиарц, исзырымуаз арбаныз ҳәа сазааиуан.
Ноӡаӡ сзыцәиршәоз агәхьаа сымкызшәа ибазар акәхарын, даҽазны иаахҵәаны
исеиҳәеит, уаҳа сқыҭа гәакьахь ахынҳәра сылымшартә, сцәа ԥызҽшаз аус цәырганы,
ажәлар ишрыладырҵәоз. Дзусҭазаалак дызҟьашьуа аус иман, саргьы исымазаарын
/иахьа уажәраанӡа уи арбану сзеилымкаацт, амала ус еиԥш акы еиҵарҟәаҟәар рылшон/.
Схәыцт, сеиҭахәыцт, аха сахькылсрыз сыздыруамызт. Издыруадаз, Саҟәа лысалам
шәҟәы ҭыӡшәак алырхырц рҭахызар? Сцәа ԥҽны ажәлар сшыддырбоз даҽа ҩынтәҟа
иансеиҳәа, Ноӡаӡ сниҿагылт!
– Убас акырынтә иуҳәахьеит, иарбан усу сзыцәшәартә исымоу соумҳәо!
– Урҭ ашәҟәқәа саргьы исыдмырбаӡацт, исмазҵаакәан аус алырхыр ҳәа сшәоит,
унапы зну ашәҟәы иаарласны ирмоур.
Иарбан шәҟқәаз абарҭ исызцәырыргоз ҳәа, ахыԥҽыга аасоухуан. Сеилаҳәара ргазар,
убра иагәылаз акәын исҿадыргылоз. Аха уахәаԥшҵәҟьар сызлоуҟьашьӡаша уа акгьы
рзыԥшаауамызт, ахы зхагылаз ус дазхәыцрын. Ма ак рымазшәа ҟаҵаны, сыржьарц
иақәыркызар? Ма, акы иҵаагыландаз ҳәа ицәгьаршны, акы еиқәдырҽаҽазар? Арҭ
сҭадырхаҵәҟьарц иашьҭамзар акәхарын, акәымзар снапы зныз ашәҟәы иалырхӡази?
Издыруадаз соурыжьырц ада ԥсыхәа рымамзар, ус иныҟәартә ҿарԥак иашьҭазар? Иага ус
иҟазаргьы, «сцәа сыхзырҵәраара» ажәабжь ҿаасҭак рыларҵар, сыжәлар уи агәра
шԥаргарыз ҳәа, сыццакцәомызт. Ноӡаӡ дыццакуан, саргьы сирласӡарц даҿын.
Аҵыхәтәан, ажәлар рҿаԥхьа аҳәынҵәа шысхьыршьрыз анаҩсан, даҽа қџьарк
рыԥшааит, – саргьы сықәгылара Ҟалӷьҭа аҳ излаиҿагылаз ала, уи иаб Митридат VI Дионис
иакәын азы, Понт аҳәынҭқарра иаҿагылаз сакәны саақәдыргылон. Сусура зегьы уи акәын
изызкыҵәҟьаз, аха уажәы ус азҵаара ацәыргара заацәан, схы ахҵәара, ианамуӡах бахҭак
ацәыҵабаара сызԥшын. Аҳ имаҵуцәа ишырҭахыз сыжәлар сылацәажәартә, урҭ рлымҳа
аҿынӡа инаргашаз иарбан ҭыӡшәаз здыруадаз. Ари иаҳагьы сацәшәаӡеит. Аҳ ду
Митридат VI иҿагылахьаз ауаа закәытә ԥсышьацәгьаз ирырҭахьаз ибзианы издыруан,
закәытә ҭоурых ҿаасҭаз урҭ рабиԥара ирзынрыжьуаз саҳахьан. Урҭ иаҳхарын ҳәа
ддырҳәон, нас рхы хырҵәон.
Уажәыҵәҟьа ус сышԥаршьрыз ҳәа гәыӷрак шаасызкашәазгьы, сара ахара исырҭоз
сҩызцәагьы рхы ишҭадырԥоз ҩашьомызт, урҭ баандаҩымтәкәан инхаргьы /абахҭа
иҭашәар, ирзыԥшыз еилкаан/, ирзааигәазгьы рхаҭақәагьы ааигәа изымӷьацо адунеи
иаақәхон, бӷеиҵыхрак рырҭарымызт. Уи адагьы, Ноӡаӡ даазқәылаз «ушәҟәқәа зегьы
цәырыргаанӡа, унапы ҳаҭ» ҳәа ирлас-ырласны иҿыҵакын. Уи сеилаҳәара цәырыргаҵәҟьар сҭахымызт, зынгьы убриада сзықәшәалак сақәшаҳаҭын. Урҭ зеилаҳауаз
ашәҟәы рысҭар, нас сышнеиуаз исызхырбгалар здыруадаз ҳәагьы сгәы иааҭашәеит. Ус
акәымкәан, уи ахырбгалара сылымшаргьы, сымацара сызгоз сагарын, сҩызцәа еиқәсырхарын ҳәа схәыцуан. Аха ари ашәҟәы аҩра снапы асыркырц сгәы иҭашәомызт. Иара
ҳаамҭа цаӡеит, аҳ ду ихала дыԥшуп, ушәҟәы дазҿлымҳауп ҳәа исықәикӡеит, изҩышаз
иазкыз азҵаарақәа анеиқәсыршәашаз аамҭа сиҭеит.
Сцәардӷәы снықәтәан, аҟәардә сааханы, абӷьыц нықәысҵан, Ноӡаӡ ихьӡала ашәҟәы
зҩит: «Аҵыхәтәантәи сҿахәҿыхрақәеи аиҿцәажәарақәеи ирылагӡаны, еилыскаартә сыҟан
закәытә шәарақәаз иаасыхҭықәгылаз. Иаашәҭахыу зегьы сзыжәурц сақәшаҳаҭымхар
ԥсыхәа сымам: шьауӷ ӷәӷәас иаашәыԥхьаӡо сықәышәҵа. Ахҿыхшьа сымам. Лахьынҵас
исышәҭо изеиԥшразаалак сақәшаҳаҭуп, ахыхьчара сагьалагом. Иахәҭоу зҵаарақәак рзы
гәыцқьарыла аҽаартра ахьсылшо аӡбарҭаҿ ауп». Абӷьыц аасырҽын, исҵәахит. Аус
аӡбарҭахь инаргар, уа иҟасҵон иаҭахыз аҳәамҭа, аха иарбаныз? Уи Ноӡаӡ изидыррыз.
Ақьаад акы анҵаны ишысҵәахыз хыхь еилыркааит, ашә абла икылԥшны исызгәамҭоу,
исыцҭакыз ибзоуразу сзымдырит акәымзар. Адырра роуеит ҳәа изысԥхьаӡаз, – уамак
хара имгакәа, исыԥхьеит. Сара стәала сҽырхианы сҩеизар, дҿаԥха-ҿаччон Ноӡаӡ, уи збаз
сгәы аахьаирԥссит. Дрылацәажәон иуҭахыз зегьы, аха дзызхьааҵәҟьоз аӡбахә
иҳәаӡомызт, саргьы уи аганахьала ҿысҭӡомызт. Уажәшьҭа слыбааргарц адҵа ҟаиҵарын
ҳәа сшыԥшыз, дҵааит:
– Изысҳәаз уазхәыцма?
– Сазхәыцит, – сҳәеит. – Аӡбарҭаҿ иназгоит уи ашәҟәы.
– Ус иҟалаӡом. Ҭырқь Мран иҩит. Уара мап зукуеи?
– Ишәҭахыу ашәҟәы зеиԥшроузеи? – сҵааит, исаҳаз агәра уамак имгакәа. – Сара
араҟа исзыҩӡом.
– Иуасымҳәеи иаҳҭахыу зеиԥшроу.
– Ишәҳәалар ианысҵалоит.
Изышьҭаз аҵакы ус ада еилкаашьак амамызт. Уамашәа иубаша, сус ҭызҵаауаз уи
сзыҩрын ҳәагьы иҟамызт. Ус акәын схы шаасырԥшуаз сааҭаркызижьҭеи. Сҿахәы
анысҿырхуаз, дара рҿаԥхьа схы аасмырԥшуазаргьы, сдыррақәа ахьынӡабеиаз,
сылшарақәа ахьынӡыҟаз абахҭа аҩныҵҟа, исыцҭакыз рхы иархәаны, еилыркаарц
иашьҭан. Аха дара ирасҳәози абахҭа иҭакыз санрацәажәози, даҽакы салаҟан
анрызгәамҭа, сҽадаӡаз џьыршьеит, џьоукгьы, убри сҭагылазаашьа рхы иархәаны, еидарак
зқәырҵашаз сакәны сырбеит. Ноӡаӡ иеиҳабыра ирҭахыз аҳәара даҿын, ажәак аабжьамыжьӡакәа, сара уи анысҵон, абри ахҭыс зны ишиҿасыргылоз агәра ганы.
– Ари еиԥш ашәҟәы анапаҵаҩра сылшом, – сҳәеит, убасҟатәи иҽеимкәа еиқәыршәан.
– Ишуҭахыу, сара уадысцалома, – иҳәеит иара. – Иуҭахызар ицәыҵҳарттап зегьы.
Избан мчыла ари ашәҟәы аиқәыршәара, снапы саҵрҩра шыҟамлоз, уи
схатәгәаԥхарала иҟасҵаз акәны аӡбара ҽны иааԥшыр рҭахын. Уи азакәын Ноӡаӡ инапаҵаҩра «уадысцалома» ҳәа зиҳәаз. Аха сара ус анысҭахымха, ицәыҵаҵәахны ирымаз
«цәыҵдырттарын». Убри ирымаз акәын уаҳа иаасзеилымкааз. Акыр рымазар –
сеилаҳәара акәын, аха саладыршәарцҵәҟьа ӡбаны ирҵәахызар, дунеихаан ӡык сзамыӡәӡәартә сызҟьашьуаз ашәҟәы хәымга снапы саҵадырҩыр иаҳа исзеиӷьхозма,
сыжәларгьы ирыхәарызма? Уаагьы иаангылашамызт, уи сеилаҳәара ианырҭахыз
иаасҿаркларын, – ма слахьчаҩны сҟарҵарын, исыз-цәырыргарызи ҳәа есымша сцәа
сҭаӡыӡаауа, ма, ирҳәоз смаҳауа, алахьчаҩра мап ацәыскуа рбар, иаасылгаӡарц
иаасызцәырыргарын.
Сусҭҵааҩ иажәақәа знысҵаз абӷьыцқәа сыманы, слалбааргеит. Зегьы реиҿырԥшра,
реилырхра, нас урҭԥхьаҟа сахькылыргашаз зӡбон. Ари ашәҟәы аамҭала акәзаргьы
сақәшаҳаҭымхар ауӡомызт, аха мап ацәыскыртә санбаҟалоз? Ауаа рахь сцәырҵаанӡа,
ирҳәақәоз срықәшаҳаҭхар акәхон. Снапынҵа зцыз ашәҟәы рганы, иаркыз аӡбара
сзымҩаԥыргар? Ма, Ҩардан ишиҳәаз еиԥш, сус мыӡбыкәа, иҿы иқәшаҳаҭхеит, иҳәынҭқар
ианаижьуеит ҳәа соурыжьыр? Сԥсы ахьынӡаҭаз, уи ашьҭахь сызгәалашәашаз ахьынӡыҟазаауаз, сшәизаауан. Аха уи иреиӷьыз мҩазар? Сахькылсрыз цқьа исыздыруамызт.
Убасҟан иаасгәалашәеит ауриа ҷкәын Арџьмелаӡ ҽнак, «издыруази сгәы иҭази
иаразнак ирасҳәеит» ҳәа аниасҳәа, маҷ-маҷ ухьаҵлар акәын, иаразнак, иаарласны зегьы
зҳаиҳәеи ҳәа ргәы иаанагар ҟалоит ҳәа дансылабжьоз. Насгьы убас схы мҩаԥызгар
акәын, исҳәоз агәра ргартә, амц сҳәа, аҵа сҳәа – зегьакакәын, агәра дсыргарц сыхәҭан.
Абарҭ ажәақәа хыхьынтә исызлыбааигазшәа сгәы иснаҭон. Ноӡаӡ исирҩыз ицқьаны
ахҩаалара салагеит. Уаҟа сгәы зҟажоз, ари абӷьыц џьара ирызцәырымгартә алагашьа
асҭар сҭахын, ус иагьыҟасҵеит.
Иаҳәон ҳ-Ҟалӷьҭа аҵабгарахь ахы шархаз, уи аиқәырхараз аҳ ду Митридат VI Евпатор
Дионис иԥа Митридат агьшизыҟамҵоз. Митридат Ҟалӷьҭа аҳра дназышьҭыз иаб Митридат
иакәын. Иаҳхаиргылаз иԥа игәрамгара иаб иахьгьы иаднацәалон, уи аргама иҳәамызт
аха. Ари ашәҟәы ажәлар рахь иузцәыргомызт. Нас иаҳәон абахҭаҿ сара ишеилыскааз
иҟасҵаз шҽеимз, аха хыхь иҳәаз алаҩсан, ари – ԥсажәан /аҟырҟырҳәа узырхымччахуази/.
Иҟасҵаз зегьы ажәларқәа еидыз ацәымӷра рыбжьаҵара акәзаарын, аҳәынҭқарра аҳаҭыр
акаҳарагьы иазкыхзаарын. Урҭқәа зегьы аҳ иԥҟарақәа еилазгоз усхзаарын, убри азакәын
сагьызхаҭаркыз. Ауаа еилазгашаз аус схы аласырхәо салагеижьҭеи, шықәсқәак раԥхьа
Кьахь дансыҿцәажәаз акәхын. Абаҟагьы иашамкәа исыргылахт, ус ҟаумҵан ҳәа ахшыҩ
змаз ауаа шысхьынҳалазгьы. Сара сеиԥш иашамкәа ихәыцуаз Аԥсны ирацәахзаарын,
урҭгьы рыхәҭа иақәыршәатәызаарын. Аҵыхәтәан аҳ ду ишьауӷҟаҵаҩ сиҳәахуан, абри
арзаҳал сыманы, ауаа рахь скылсыртә аҭагылазаашьа сзыҟаиҵартә. Цқьа исгәалашәом,
аха уи акаамеҭқәа анын. Сара саалаган, ари сахькылнаго сыздыруамызт сгәахәшәа,
излауаз ала ашәҟәы сырԥшқеит, Кьахь иӡбахә акыр исырдадеит, сара сеиԥш ихәыцуазгьы
иахәҭаз аилкаара роур еиӷьын ҳәа ианысҵеит. Сарзаҳал сыманы ауаа рахь скылгатәын
ҳәа иахьанҵатәыз зынӡа иамсхит. Аҵыхәтәантәи аҿаҭахьа акәын дара зышьҭаӡаз
сгәанала. Уи амхыушәа анырбалак, хыхь исырдадаз, исырԥсыҽыз, иамсхыз рханаршҭрын
ҳәа сгәыӷт. Ус иагьыҟалеит. Ноӡаӡ дыҳәҳәеит, иҟауҵаз закәи ҳәа.
– Уи азакәзаапеи абасҟатәи шәхы аџьа зашәырбо? – сҳәеит.
– Уи ауп аус злоу! – иҳәан, ииҳәазгьы ааицәымӷахеит, ибжьасыжьыз ацсымҵаргьы
имуит. Ибзиашәа изхызҩаалоз заа иԥыжәжәаны, ашьыжь ашьмахьы ҳанцоз изгахьан.
Ахҭҟьареиԥш, снапы знысҵаз ашәҟәы ахәыцырҭақәа сҿаԥхьа иааизыҵәеит. Урҭ
уажәраанӡагьы срызхәыцқәахьан. Избон Кьахь ишишьҭаз, дызларкшаз аҵаҵӷәы еизыргон,
саргьы убраҟа сҿахәы ҟалар рҭахын. Даҽа гәыԥ-ҩык ҭаркыргьы рҽазыҟарҵозар ҟаларын,
ма идыршәон иныркыларц. Аԥсны ҭынчымызт. Уи ҭынчхарц, еизара дук ахь скылыргарц
ргәы иҭан, абра исдырҳәоз убра ицәырыргарц. Ма аӡбарҭаҿ лабҟьаҩцәаны сыԥсадгьыл
иаларҵашаз сызнаргон. Сықџьарны арҭ рнапаҿы сыҟан.
Счарҳәаҩны схы ԥхьаӡо, сыллыбааит. Аԥсахра акгьы аҭахӡамзаарын. Сеихәлаччы
сыҟан. Даҽакала сышныҟәарыз ҳәа, сеиԥхьхәыцаауан. Ҳахьҭакыз саннарга, уамак
мырҵыкәа, даҽа уаҭахк ахь ҳаиаргеит. Дҳашьҭархх дааҩнаргалеит зылахь еиқәӡаз хаҵак.
Ус акәымкәан, даҽакалагьы дышԥаҟаларыз абахҭа иҭашәаз. Ихы данақәиҭыз иԥшраз
даҽакын, ҳәарада, амала иара дуаҩҭынчын, убри аҷыдара еиҳагьы илахь еиқәнаҵон.
Бераӡ шихьӡыз ааҳирдырит уи абырзен. Дҭуџьарын, аҩы ихәҳауан, еиҭеирсуан, ихаҭагьы
аӡахәа ахьылаиҵашаз иман, ажь хәарҭа ду изыҵагылазаарын. Аҳҭынрахьы идәықәиҵаз
аҩы зжәыз ирзицәахазаарын, аҳ ду ихаҭа ишиԥырхагамхазгьы. Уи, даныхәыҷыз инаркны,
зеиуахк уҭахыз ашҳамқәа ргьама ибалозаарын, ицәеижь ус ирӡрыжәырц, уажәы
шамахамзар ак иныруамызт. Бераӡ иҩы цқьан, аха аҳ ду дызҭахымз џьоукы ак еиҵарҟәаҟәазар акәхарын, зегьы зыхәда иқәҳаз иара иакәхеит умҳәозар. Ихаҭа акыр дшыуаҩ бзиаз
убарҭан, игәра угартә дшыҟазгьы, сызхаҭакыз еиликаарц аниҭахха, иасҳәоз акакәын:
исхаран, сҿы сықәшаҳаҭхеит. Иӡырҩуан. Арахь сызҭашәаз аҭыҵшьа сыздыруамызт.
Иаарласны дҳацрыргеит Гафар еиқәаҵәа. Уии сареи арахь ҳаиаргаанӡа ҳахьыҟаз ахь
ҳаиҭаргеит Бераӡи сареи. Ас аиҭакрақәа зыҟарҵоз акы иазҳәамкәа иҟамызт, аха
аилыргара уадаҩын. Ҳахьнаргаз акылӡырҩраз еиҳа еибыҭазар алшон, еизынхаз
ҳаицәажәарақәа узызҿлымҳахашаз алазар здыруадаз. Ма ҳахьынтәааргаз еиҳа еибыҭазар, ҳара ҳаҵкыс ирзеилымкаацыз џьоукы уа инаргазар ҟалон. Издыруадаз ҳҩыџьегь
ҳаизынхара мацара рызхозар, усҟан Бераӡ двартәан. Ҳҭыԥаҿ инаргоз ус ирызныҟәазар
алшон. Еидысхәыцларыз шысзымдыруазгьы, агәеилгара сцәымӡырц сықәԥон,
агәаҽанызаара усгьы иаҭахын. Бераӡ иҿахәы иҿыхраз ианбаиԥхьарыз уамак дазԥшымызт,
игәы ԥырҵәахьан. Ихараӡмкәа дышҭакыз ибон, аҩы знапаҿы изиҭаз ида уаҩы дизарбомызт, арахь иус, цқьа ирзеилымкаар, длақәыӡ дцон. Сара сзын ашә иаалагыларгьы
цәгьала ицәымӷын. Арахь срымгартә ԥсыхәа ыҟамызт.
Ноӡаӡ инықәҳәа-аақәҳәашәа исеиҳәеит Ҭырқь Мран сара стәы иеиԥшыз арзаҳал аҩра
мап шацәикыз. Цәгьа ибомызт џьарак ҳаицҭаркырц, сара уи дазыҟасҵар. Еилкаан ари
аӡбахә Ноӡаӡ изцәыригаз. Мап скит, сара иҟасҵаз ҟасҵеит, иара ишиҭахыз дныҟәарын ҳәа
инаҵганы. Ноӡаӡ уи дақәшаҳаҭхар акәхеит. Ус иаҳа еиӷьын. Уажәшьҭа Ноӡаӡ сгәыҟаҵара
дашьҭан, дцо-даауа сызлаирҽхәашаз ак иԥшаауан, Мран – дызлаирџьашьаз.
– Азҿлымҳарахьчаҩ дуҭахыума? – дсызҵааит ҽнак, ихалагьы исҳәашаз аҭак сирбон: –
Ас еиԥш иҟоу ашәҟәы уманы, уи иалухи.
– Дабасҭаху? – «сиқәшаҳаҭхан», сцарц сҩагыламҭаз, сааникылеит. Узхылҵыз убар
уҭахӡами?
– Мамоу, – сҳәеит. – Исыцҭакқәаз изласарҳәахьоу ала, иузааигәоу данубалак еиҳагьы
уеицәахоит, ухәыцрақәа рацәахоит, – ҳәа иаҿыҵызгеит.
Сара исҭагылазаашьахаз иара усс имазма, иусқәа дрышьҭан аҳәагәаҵәы зызҭаз.
Сара сшәон сҭаацәа санырбалак иакәымз ак рҳәар ҳәа. Ирымхаҳәарыз иалудраази.
Избар зысҭахыз – исзеилымкаацыз амаӡақәа сзыргамахозар ҳәакәын. Аха араҟа исҭахыз
еилыскаартә аҭагылазаашьа сзыҟарҵозма? Сзышьҭаз даргьы еилырымкаауази, сусқәа
башамхози. Еиӷьын ҳаибадмырбар. Амала ҳаиныриара аӡбахә ихала ианцәырига, урҭ
шысзааигоз иахьцалак агәра сызгомызт. Аӡбарҭаҿ снеир «ԥсыцқьала» исирҩыз арзаҳал
мап ацәыскыр ҳәа дшәозар? Абасцәҟьа иҟазар, ари цқьа азхәыцра аҭахын.
Ҽнак сныҩныргеит. Уаҭахк сныҩнаргалан, аҟәардә аҿы снадыртәеит. Сымацара
саанрыжьма аасгәахәанаҵ, дааҩнашылеит Ноӡаӡ. Саб сибарц шиҭахыз аасаиҳәеит. Уи
дхаҵа бзиазаарын, мап ицәкра изымгәаӷьит. Сгәыҟаҵараз дышбыжәуаз здыруан, гәыкала
сиаҭабуазшәа ҟасҵахт. Адунеи хәаԥса шԥеиҿкааушь. Саб дааргаанӡа, хаҵа асак
дааҩнашылан, насҭха днатәеит.
– Ари даԥсыуоуп, – анысҳәа, ахаҵа кьаҿгьы Ноӡаӡгьы иџыхӡа иаасҿаԥшит.
– Иалудрааи?! – Ноӡаӡ иҟалаз изеилымкааит.
– Издыруеит, – сҳәеит, – аԥсышәала ак ҳҳәозар еилышәкаарц, аԥсыуак дшаажәго.
Сыбз сҿы иҭагыломызт. Сабгьы дааҩнаргалеит. Сҩагылеит.
– Дгәыдкыланы аԥсшәа иоумҳәои! – ҿааиҭит ҳгәырҩа иагаӡоз Ноӡаӡ.
Саби сареи ҳааиҿаччан, ҳааибагәыдкылазшәа ҳуит. Нас, ҳаибафар ҳәа ишәозшәа,
насҭха-аасҭха ҳнадыртәан, иҟаз-ианыз ҳәа, ажәақәак ааимаҳдарц иақәаҳкит. Аус азы ак
ҳҳәар ҟаломызт, аҭаацәара ус заҵәык ҳалацәажәар ҳақәиҭын. Сан хар лымамкәа
дыҟазаарын. Сҩызцәа зегьы рҽыԥхьаркзаарын, сара баша слалаӡырц егьсыгмызт. Ус
иҳәар ҟалон, избанзар аӡбараҿ сҿы сықәшаҳаҭхара иацхраауан. Еилкаан сара сзы
сҩызцәа ихәыҵалаӡаны аусурахь имиасыр шамуҵәҟьаз. Исҭахқәаз маҷ-саҷк
имхаҳәагәышьақәеит, аха иҟауҵози. Уахь ихы ирхацԥхьаӡа, иаразнак дааҿахҵәаны,
ҳаицәажәара даҽаџьара иниазгон.
– Уаҟа ирҳәои дахьҭакыу азы? – Ноӡаӡ саб диазҵааит.
– Ирымҳәара арбану, дырԥҟоит, дыршьуеит иазаарыгӡа.
– Ихала иҳәааит снапы икьсырсзар!
– Ус аӡәгьы игәра шәымган, – сҳәеит сара, избон лабахыла арзаҳалқәа
шысдмырыҩуаз иирбарц саб дшааигаз, нас даныгьежьлак игәараз уҳәан-сҳәанқәа ԥзыргашаз ажәабжь ҿыц дәықәларц, убри саб инапала иҟаҵазар иаҳа еиӷьын. – Изҩыз арзаҳал
шәызларгахьоума?
– Иарбан рзаҳалу? – аниҳәа, еилыскааит «сышәҟәы» сыуаа рахь ишрызкылымгаз. Ма
аӡбараҿ уи аадыртырц иԥшын, ма даҽа уск аҵыхәала ирызцәырымгацызт. Аус злаз
макьана иара ҵәахын, ажәларгьы сыгәра ргартә иҟан сгәахәуан. Иҟан ашәарҭагьы: уи
цәырыргон, иаҭахын ҳәа ианаарԥхьаӡоз аламҭалаз. Убри сара сацәшәо сагьаанхон, изура
цқьа сзақәымшәо. Издыруадаз аӡбараҿы дара ишырҭахыз саақәыргыланы, нас зегьы
еицҵаны ажәлар рахь икылыргарц иаҿызар? Усҟан даҽа аамҭа ԥыҭк сыман.
Ноӡаӡ ихала иҳәааит снапы икьысырсзар ҳәа ииҳәазгьы схы иҭагьежьуан, ацәажәара
сшаҿызгьы. Уи агәаанагара ауаа ирызцәырҵхьазар, еиҿикааз иахьатәи ҳаиқәшәарала
иԥырганы, саб иибаз, иаҳаз ихала ауаа ирызнеигар иҭахын. Ус анакәха, еилкаан
аҷкәынцәа аус шыруаз, дахьҭакыз зегьы шәыхәҵәы нирҵәеит, иҿы иқәшаҳаҭхеит ҳәа
ианрыларҵа, уи хәшәла ихы еиларгеит, дрыԥҟоит, мчыла арзаҳалқәа идырҩуеит ҳәа,
уажәраанӡа аус здырухьаз уҳәан-сҳәанқәа ирҿагылашаз ажәабжь ҿыц еиҿыркаауан
сҩызцәа. Абас ыҟазар акәхарын ҳәа сгәы иааҭашәаз сгәы иаахәеит аиашаз. Ноӡаӡ акы
дшацәшәоз аҟара здырт, сара стәала уи ӷәӷәаны иныԥшызшәа збеит. Саб иҿынтә
еилыскаарц исҭахыз сеилаҳәара атәы заҵәык акәын, аха уи исырдырыртә исзыҟамҵеит,
ихала џьара ак аацәыримгеит, хәынгала исаҳартә акәзаргьы.
– Узҿлымҳарахьчаҩ дҳаԥшааит, – иҳәеит саб данцашаз.
– Даҭахӡам, схала схы сыхьчартә сыҟоуп, – Ноӡаӡ ишиҭахыз сцәажәеит, уи аӡбахә
саб ара ицәыригарц шахәҭамыз анизеилымкаа ашьҭахь.
– Уажәшьҭа ҳаамҭа цеит, – ҿааиҭит Ноӡаӡ.
– Нарџьхьоуи сареи ҳаибабарц ҳаҟан аҵара ус азы, ааигәа ихабар ыҟазма? –
ҳаныҩагыла саб дааныскылеит.
– Ауаҩы дааишьҭын, ушҭаркыз шиашаҵәҟьаз еилкааны, дхынҳәит, – иҳәеит саб. –
Уҽырӷәӷәа! – дындәылҵит.
– Иҟоу удыруоу, – иҳәеит Ноӡаӡ ҳанааизынха, – уара уусқәа бзиоуп, аха Ҭырқь Мран
иус уадаҩхар ҟалап. Арзаҳал иҩыр иҭахым. Уицхраар цәгьамызт.
– Изла?
– Сыздыруам… ма уицҭатәар иаҳа еиӷьзар?
– Сара иҟасҵаз – сара исусуп. Иара игәы ишиҵанаҳәо дныҟәааит.
– Ииашоуп, аха уицхраар иаҳа еиӷьын. Аха ишуҭахыу. Даҽаказы сузҵаар цәгьа
избомызт:Нарџьхьоуи уареи шәеибабараны шәзыҟази?
– Уи иԥҳа аҵара иацылҵар иҭахыуп.
– Илзыцҳатәу умазар, сара сумыцхраауеи.
– Мамоу, уажәшьҭа акгьы слыхәом. Ус сгәы иалан, саб сизҵааит.
Сара сыла Саҟәа лахь дкылсыр иҭахын, ҳаизыҟазаашьақәа сҿы иасырҳәар,
ишиҭахыз ихы иаирхәарын. «Свартәацәа» рыла уи шеиликааз ыҵымҵырц, ус иаҳа еиӷьын.
Ианаарҭаххалак ацҭәа ҳаларҵарц рҽаздырхиауан, излауаз ала аҽыхьчара аҭахын.
– Ноӡаӡ сакәзар, аӡбарахь унамгаӡакәа, уоурышьҭыртә иҟасҵашт, – дыҽхәон иара, ус
шакәыз агәра сиргар, даҽа уск сирҟаҵарц.
– Иузыҟаҵаӡом, – сҳәеит сара, ииҭахыз уаҳа ицәыримгарц, инацысҵеит: –
Сызҿлымҳарахьчаҩ дабарԥшаарыз?
– Уи иалухи, заҟа ԥара иго удыруоу? Арахь узкыша акгьы умаӡам, уҷыгәӡа абахҭа
уҭыҵуеит, иуасымҳәеи, – ӡбарада иҟасҵоит.
– Ус иузыҟаҵаӡом.
– Иаабап.
– Иаабап, – сҳәахт, аха исеиҳәаз ҟаиҵар ҳәа заҟа сацәшәазеи.
– Сара Аԥсныҟа сцараны сыҟоуп. Аӡәыр збарц уҭахызар?
– Сан дшыҟоу еилкаа. Саб амҩа дықәлеижьҭеи, лҽылыԥсахзар ҟалоит, – сҳәеит, сҩны
днеир ҳәагьы сшәон, исҭахымкәан илҿыҵшәо иалыздрааз, аха иара длыҿцәажәарц игәы
иҭазар, усгьы длызнеиуан.
– Уаҳа аӡәгьы!? Кьахь?
– Уигьы уиацәажәа. Иҟоу-иану уеиҳәап.
Сҭыԥахь сахьынӡанаргоз, сус ашьҭазааҩ исзеиҿикааз аиниареи, уи ашьҭахь иареи
сареи ҳаицәажәареи еидкыланы ишеиҿасырԥшуазгьы, сахьӡаанӡа сышьҭахь ашә
ҩкыдрыжьлеит, уажәшьҭа сзышьцылахьаз аиха аиҿажьбжь ухы ҭнаҟьо. Ноӡаӡ Аԥсныҟа
дымцарышәа сгәы иабон. Уахь амҩа дықәгылазшәа ҟаҵаны, зыхьӡ сымҳәоз, аиҳараӡак
абаҟа сзыҟазҵаз еиликаарц дашьҭан. Цқьа санхәыцқәа, уахь дцар шыҟалаҵәҟьоз агәра
згеит. Сара сызҵаараз акәым, даҽа уск аҵыхәала амҩа дықәлар, аригьы алаигӡон. Уахиҽни иҟаларызеишь ҳәа сшынкахәыцуаз, ҽнак деиҭасыԥхьеит.
– Кьахь дубазар? – иара ҿааиҭаанӡа, сара сиазҵааит.
– Дызбеит. Зегь раҵкыс иҟәыӷоу иакәу џьишьоит, аха иҟәыӷоу дарбан исырбап.
– Еибышәҳәеи?
– Уи уара иалухи.
– Убри иҭакразы аҽырхиара шәаҿуп ҳәа сыҟоуп.
– Уи снапаҿы дыҟоуп, – иҳәеит иара, сара сгәы иҭаз имацара шиакәымызгьы, ихы
мацара аҳаҭыр арганы. Усҟан иабаздыруаз, аха ашьҭахь еилыскааит Ноӡаӡ ихала Кьахь
иҿы дышнеиз. Акраамҭа еицәажәозаарын. Аусҭҵааҩ дзызнеиз цәыримгеит, егьи ихала уи
аус далагозар ҳәа игәы иҭакны. Кьахь иарбанзаалак зҵаарак имҭиит. Сыӡбахә ала,
дагьсыламцәажәеит. Уи изнеиз уа дабанӡатәарыз, аамҭа рацәа цеит, иаргьы дықәҵыр
акәын. Аҵыхәтәан иҩагыламҭаз, игәы иазымчҳаҵәҟьеит.
– Уаҳа акгьы уазҵаар уҭахӡамеи?
– Сароу?.. Акызаҵәык исаҳар исҭахыу: исаҳәа игәабзиара шыҟоу!
– Дыбзиахәӡа дыҟоуп.
– Уаҳа акгьы сҭахӡам. Егьирахь иҟаиҵаша иара идыруеит.
Ноӡаӡ игәы ԥжәо днахынҳәит, исырҟаҵо закәу убап ҳәа, игәы ирҭынчуазар акәхарын.
Уажәы дахьсыдтәалазгьы сҿаԥхьа дыҽхәон, инапаҿы Кьахь дшыҟаз ала. Уи амацарагьы
азирхомызт, инациҵеит:
– Зегьы еилыскааит. Ахаҳә узызчаԥазгьы… ижәла схамшҭи… Исгәаларшәеи!
– Уи ижәла сара иабаздыруеи.
– Диоскәриа иҟазарҭаҿ снеит.
– Ииҳәеи?
– Ахьтәы ԥара сырҭан, иҟасҵеит иҳәеит.
Ахәынганк шеиликааз ҩашьомызт, дзусҭаз идыруазаргьы ҟалон, аха аус даиркратәа
шаҳаҭ димамызт. Иҿагылаз дымԥшаакәа, уи дбаандаҩыртәыртә аҭагылазаашьақәа
ыҟамзар? Ауаа еидгыланы имыҵҟьарц идырҭынчуазар? Зҭак цқьа исзымԥшаауаз
азҵаарақәа еишьҭеибаҵа ишааиуаз, жәабаҟа қьаад еиԥхьытта саԥхьа иаақәиԥсеит. Абаҟа
ачаԥараз иҭыхыз ахсаалақәеи асахьақәеи ракәын. Рызынтәык сеилаҳәара иагәылаз
ракәын, аха руак акыр иԥштәыдан, сара исымаз ацәаҳәақәа еилыккан. Убри акзаҵәык
акыр сгәы бжьажьо сҟанаҵеит: сеилаҳәараҿ иҟаз ракәымзар? Аус злаз схаҿсахьа
аҽамԥсахыр акәын. Руак аақәысхит.
– Абри џьара избахьеит, – сҳәеит, сцәыҵыԥшны асахьа ԥштәыдахь сыԥшуан, исҳәоз
рбарц иԥштәыдартәзар ҳәа схәыцуа, схала заа сшәындыҟәра аасмыртырц. – Уажәы
уанца абарҭҭухма?
– Уажәы абаҟақәа ыҟаӡам, иқәыргахьеит, – аниҳәа, скәанызануа саақәхеит, ихаҭагьы
игәаанагарақәа рзы дгазҽазуа дықәсырхазар ҳәа сгәыӷит. Амала сусқәа ԥхасҭахон
сыуаажәлар рхаҭарнакцәа рхы иацәшәаны снаскьаганы сдыргылар: убри иахҟьаны
абыржәы ашьҭазааҩ абаҟақәа зхақәыргаз ҳәа ииҳәаз? – Уи адагьы, – инациҵеит иара, –
аа, иҵегь заҟа сымоу! – қьаад гәарҭак еиларҳәны иаасирбан, иҵәахит. Изласаҳақәахьаз
ала, ашьҭазааҩцәа ржәытә ҿаԥҽыга мҩан ари, еиларҳәны исирбаз сара ишыстәымз усгьы
еилкаан. Аха абарҭ, саԥхьа иқәыԥсаз?!
– Абаҟа шԥақәырга?
– Ахылаԥшҩы дрыҳәан, ар ааигеит. Аҭыԥ иаакәдыршан, ҟыҟ-ҿыҟда иқәыргеит. Уажәы
иҟоу удыруама, – даҽа зҵаарак ҳаӡбароуп. Ууаа дрыԥшааҵәҟьеит узҿлымҳарахьчаҩ
бырзенк. Шәа шәахьтәуп.
– Илырхи? Дысҭахым сымҳәахьеи, – «уамашәа избеит».
– Уи дызлоуҭахым ала шәҟәык еиқәҳаршәароуп. Усҭ, унапы анҵа! – заа ирхиахьаз
ақьаад аасымҵеиҵеит, Ноӡаӡ иԥсахы шԥыжәжәоз абыржәы акәын ианилжжыз. –
Исзеилыргом уаб дызлоу ауаа иреиҳәашаз цқьа изреимҳәеи? – ашәарагьы иныԥшуан ҳәы
сыҟоуп. – Ма мчыла уск усырҟаҵама, ма усԥҟама?! Иҟалеи?!
Иакәымз ак изысҳәар ҳәа дшәон. Аԥсны жәлар еицгылар ҳәа ишәозма сгәахәуан,
усҟан сеилаҳәара, рнапаҿы иҟаҵәҟьазар, рхы изадмырхәози? Иикуаз, иишьҭуаз, абас
дзыҟаларыз? Уи аҽны уиала ҳаилгеит, аха адырҩаҽны Ноӡаӡ деиҭасыԥхьеит, сызҿлымҳарахьчаҩ амҩа дшықәыз сеиҳәеит. Азныказ уи даахьазар ҟаларын, аха маанала арахь
иааира ныркылон, сгәы иҭаз аҵыхәанӡа еилыркаанӡа ҳәа саазхәыцит.
– Уара уиашара сақәгәыӷуеит, – иҳәеит иара. – Ухаҵоуп, хаҵаҵас уныҟәароуп.
Умыцәҳакәа, ашьшьыҳәа иоуҳәароуп азҿлымҳарахьчаҩ мап шицәукхьоу ала, – ижьцәагьы
лалбааидеит, зҵатәхәы цқьа иззымҳәалоз Саҟәа даасгәалашәартә. Ахыхьчара дашьҭазшәа збеит, избанзар уаҳа даҽак ацымҵакәа сирхынҳәит.
Аҩымш рзакәын, сдәылыргарц ианааи, сызҿлымҳарахьчаҩ инкылара уаҳа
ишзалымшаз здырит. Згәалаҟазаара цәгьаӡаз сҽааиеиԥшыстәын, сҿынасхеит. Сусҭҵааҩ
иҟалаз изымдырит, схы-сгәы ишьшьырц иҽазикит, ас сызҿлымҳарахьчаҩ сибар иҭахымызт, арахь иара дааины ашә дылагылазар акәхарын. Уаҳа иамуазшәа аниба, иԥшыз
даарагрц нареиҳәеит. Дааҩнашылт аӡәы, илабақәа иҽрынҵаны. Изакәызеи ишьапыдаз
ида уаҩы дырзымԥшааӡеи ҳәа сгәы иаалсит. Ччаԥшьк сҿыҵаршәӡамкәа, сеимахәаланы,
сҽеилажьны, уаҳа назҭахымкәа згәы кыдгылаӡахьаз иеиԥш, азҿлымҳарахьчаҩ мап
ицәыскит. Иҭагылазаашьа заҟа иуадаҩыз ҳәа аӡәы иаимҳәар ауӡомызт, нас ауаа
ирылаҵәарын ҳаҷкәын иааилгеит ҳәа. Абри ахҭыс схы иахьасырхәашаз усҟан
исыздыруамызт, аха схы ишасырхәоз агәраганы сыҟан.
– Иҟауҵо ибзианы уазхәыц! – исабжьеигеит иара, Смен сыхьӡуп зҳәаз
азҿлымҳарахьчаҩ.
– Уи сазхәыцхеит, иухьчаша зҿлымҳара сымаӡам.
Шьҭахьҟа санырга, исыцҭакызгьы симацәажәаӡакәа, аҽнынтәарак, адырҩаҽынгьы
сеимахәланы стәан, игәалаҟаӡаҵәҟьам, ихьзеи рҳәартә. Ианаҭахыз иқьачақьмыз
дқьачақьхозаарын. Уажәшьҭа исызԥшузеи ҳәа, сынкахәыцуа сыштәаз, амшқәа цон.
Ҽнак Ноӡаӡ исирбеит иҭиҵааз сус еиднакылоз гәарҭак ақьаад. Урҭ акакала рыԥхьара,
рыҭҵаара, исҭахыз агәлҩаара азин сыман. Сусҭҵааҩ дкараха дыҟан, ирлас саԥхьар
иҭахын, аха цқьа сагәыламԥшқәар шызымуаз анидр, аҭӡы ихы ахьнадиҵаз, маҷк
дамхацәеит. Исыхәарҭақәамыз наҟ инықәҵо, сышнеиуаз, избеит Диоскуриантә аҳ
ихьчацәа реиҳабы иааишьҭыз ашәҟәы, уи иаҳәон абаҟа чаԥараз иҭыхыз ахсаалақәеи
ирзаамышьҭуаз даҽа хҩаалақәаки. Убри абӷьыц анаҩсан иагәылан Ноӡаӡ ҽнак саԥхьа
иаақәиԥсаз ақьаадқәа. Сгәы ҭыԥаны ицон. Арҭ сеилаҳәара ҵәахны ирымазар ҟаларын. Ус
анакәымха, схы сжьарцгьы даҽакы сназхәыцит, ҳахсаалақәеи рыхҩылаақәеи аиҳабырахь
ирзыназышьҭыз дара рыуаҩы ҳара дҳалан. Арҭ ак аҵкыс ак еицәан. Снапыршьшьуан.
Убри сеилаҳәара иагәылаз шымаӡахаҵәҟьаз здыруандаз.
Арҭ ақьаадқәа рҵыхәанӡа бӷьыцқәак ргәылан. Урҭ ари аус ишатәымз убон,
ирыдҿаҳәаламызт, аха исцәагози ҳәа сылаԥш нахызгарын ҳәа, ҳәоук снаԥхьаанӡа,
снамҵнаԥааит. Уи излаҳәоз ала, аусҭҵааҩ иус хаала изҭымҵаауазар, абаандаҩы дыԥҟаны
зегь иурҳәар алшон, аха иҟалон убас иӷәӷәаз абахҭа дҭашәар, иарбанзаалак ажәак
зҿымшәакәа иҭаԥсуаз. Убри азын аӡәырҩ хшыҩзышьҭра изыруазаарын абаандаҩы иҩныҵҟала иеиларшра, убри иацхраауаз даҽа мҩақәак ԥшаазар. Убасҟан аусҭҵааҩ ашьауыӷ
еиқәиршәоз игәра игазшәа ҟаиҵон, мцхәы дыхҭеикуамызт.
«Амала аиаша зумҳәо збоит, – ҳәа иеиҳәоит, қьаадк дахәаԥшхуеит, ирӷәӷәангьы
иациҵахуеит: – Абасҵәҟьа амц шԥоуҳәоз! Сара уажәыҵәҟьа зегьы здыруеит. Ухала
иуҳәар уара иузеиӷьуп, усгьы иубоит зегь шыздыруа». Уи акгьы иамыхәозшәа ибар, ус
иҳәар ҟалоит: «Урыцҳашьаны уоусышьҭырц сгәы иҭан, аха џьара сымцар ҟалом,
саныхынҳәуа сыздырӡом, арахь уара аиаша соуҳәаӡом, ус анакәха, абахҭаҿ уныжьны
сымцар ада ԥсыхәа сымам. Саҭоумҵан!».
Абри акгьы иамыхәар, аусҭҵааҩ диԥшаауеит зус цәгьаз, иаҳҳәап, ашьра изахымԥо
абаандаҩы. Уи иԥсы иоурц иааҟаимҵара арбану. Иара вартәаҩыс дҟаиҵоит зус ҭиҵаауа
иҿы. Авартәа иҽыргызмалны, иус зеиԥшроу ари иеиҳәоит, «игәы ҭыӷьӷьа» диацәажәоит.
Аригьы изычҳауам, зегьы изымҳәаргьы, акык-ҩбак цәыригоит. Авартәа «иусҭҵааҩ» ишҟа
данцо, иеиликааз зегьы иеиҳәоит. Аха иаҳа иеиӷьуп абаандаҩи авартәеи анеицәажәо
ирызкылӡрҩуазар, зусҭҵаатәу иааиҳәо зегьы ақьаад ианиҵалар.
Иалшоит абригьы аус иамыхәар. Усҟан ицәа дҭазырӡыӡша изцәыргатәуп: ирбатәуп
ауаҩы дызладырҳәацәо амыругақәа. Дшәаны иҿы иқәшаҳаҭхоит.
Абахҭаҿ исхызгахьаз еимгеимцараны сыхшыҩ иааҭагьежьит. Абри иаҳәоз зегьы хәыцхәыц издыруазшәа схы мҩаԥызгон, иарбанзаалак иакәымз ак ҟасымҵеит сҳәартә уажәы
макьана схы збон. Ихадазгьы абра – сеилаҳәара рзымгеит, аха дара ак шырцәынхаз рцәа
иалан, изакәыз рыздыруамызт, арахь зегь рнапаҿы иҟазшәа рхы сдырбон ҳәа агәыӷра
ахьысзацлаз акәын. Абри акәын зегьы ирыцкыз. Уажәшьҭа аус злаз – ари сшаԥхьаз
аусҭҵааҩ изымдыруа иҟасҵар акәын. Уи машәырла, изымдырӡакәа сус инацҵаны
иааигеит. Иара ихы шынкыдиҵаз дҭаҳәахаа дыцәан. Снаигәҭасын, даасырԥшит.
– Салгеит. Амала сус иатәымзар ҟалап, даҽа бӷьыцқәак баша иацуп.
– Иарбану?! – дагьҩаҵҟьеит. Иԥштәы ихшәахьан. – Уаԥхьама?
– Саԥхьарц иахәҭазар, саԥхьап, – имысхырц снапы насырхеит.
– Иаҭахӡам, – иаасымпыҵижәан, сус инадкыланы, дындәылҵит.
Иааҩнашылаз аруаҩ симаны иҿынеихеит. Сышьҭахь снапы ҟаҵаны сахьнеиуаз,
хәыҷы-хәыҷла сгәалаҟазаара еицәахон, избанзар, мчыла исымырхызаргьы, исцәыргаз
арзаҳал анапхара снарҟаҵазшәа збон. Уи хырбгалашьас иамази?!Иуадаҩцәаӡан сҭагылазаашьа. Сҭыԥаҿ саннеи, сышьҭахь ашә, еснагь еиԥш слымҳақәа ҵнахуа ишылкыдҳалазгьы, схәыцра азеиԥырҟьомызт. Сышнеиуаз еиԥш акәымкәа, даҽа мҩак шьҭысхыр, аҳ
ду шәиҿагылеит ҳәа инаҵганы, сҩызцәагьы саргьы ҳалҭахәаша ҳаргар, ҳтәыла иқәынхоз
ажәлар ҳарзеилымкаакәа ҳҟалар, иҟалаз рхазы ихьымӡӷшьаны ирзынхар? Иаҳа еиӷьзи,
иҟасҵаз акәзу, иҟаларан иҟаз акәзу? Аха урҭқәа ус баша срыцәдыршәазар? Амца
иацәшәаны, аӡыршы иҭаԥалаз сиҩызан.
Аӡынра анааихсыӷьуаз иаламҭан. Абахҭа аиҳабы даасыԥхьан, шәҟәы бӷьыцк
аасиркын, исхарартәуаз абра ишаныз, мчыбжьык иахымгакәа сус шырӡбоз аасеиҳәеит.
Сшаахындырҳәыз еиԥш саԥхьеит. Избазеи?!Закәытә гаӡаразеи! Сызкышаз, Ҭырқь Мран
дызхаҭаукшас усгьы, хҭысгьы рымаӡамкәа, аус ҳарҭарц ргәы иҭан. Сарзаҳал акәын
еиҳараӡак изқәыӷәӷәоз. Рылаԥш ҳахӡазшәа, рыуаа-ԥшыхәцәа ҳахьгылазаалак иҳалазшәа,
агәрамгара исымаз азныказ иныҵабеит. Заҟа ҳзымдыруази! Санхәыцх, урҭ иҳазкны
ирымаз адыррақәа злашьақәдырӷәӷәашаз ашаҳаҭцәа анрымамыз, рыԥшыхәцәа
шаҳаҭцәас ирзыҟаҵомызт. Сеилаҳәара рбаҵәҟьазаргьы абас инрыжьуазма?!Аӡы
иаанахәаз аҭәыцгьы дазыҭрысуан, арҭ аҭәыцгьы рымамызт. Сара сгәаанагарала,
ишәхараз абри акәын, иҳақәырҵозгьы абри акәын рҳәартә рҿы ӷәӷәаз џьысшьон, дара
иаҳхарамз шаҳхараз ала ишьақәдырӷәӷәарц, анапи ашьапи аҵарҵарц иаҿын.
Сааҟәмҵӡакәа схәыцуан, иҟасҵарыз схахьы иааиуамызт. Иаалырҟьаны сыхшыҩ
азысшьҭит ҳус аӡбарахь ишкылыргоз, сеиқәа аасышьырхырц, Мрангьы иан дшаалыхшаз
дыддырбарц азы срыцхраарц, иаартыз аус ӡбара шыҟарҵоз агәра згеит. Саамҭа шааиз
здырт иаалырьҟаӡаны. Исыдыркылоз схараӡамызт ҳәа сықәгыларц аасыӡбеит.
Сызҿлымҳарахьчаҩ даасыԥхьарц ахәҭан, сара исҳәақәашаз иара исырҳәар еиӷьын.
Абахҭа аиҳабы арзаҳал изызҩын, ашьжьымҭан аҷаԥшьаҩ исҭеит, излауаз ала
сызҿлымҳарахьчаҩ Смен адырра иуортә иҟаларц ма саб ила, ма исзааигәаз даҽаӡә
ирзыԥшаауаз ила, уи дсымамкәан аӡбарҭахь неишьа шсымамызгьы нацысҵеит. Аусҭҵааҩ
иҿынтә аӡбаҩ иахь аус аниаслак, аԥхьатәи ари аус иҽалеигалар руамызт, убри акәын
уажәы сзықәгәыӷуаз. Аӡбаҩ ихала иаҭахын ҳәа ишиԥхьаӡоз дныҟәон, аусҭҵааҩ анырра
ҟаиҵарц илшон еизыҟазаашьала, иаҳаҭыр ала, ма еиҳабык ила.
Сус рбоит ҳәа заҳаз саби Мран ианшьеи заа амҩа иқәлахьан. Аӡбара аҽны иҵегь аарц
ргәы иҭазаарын. Саб дшааизҵәҟьа аӡбаҩ диԥшаан, азҿлымҳарахьчаҩ иӡбахә цәыригеит.
Уаҟа сара сарзаҳал идырбеит, дзаԥхьомызт азы, ианыз аҵакы иарҳәеит. Саб дсықәдыршәеит, хылаԥшҩык дҳадәыртәаланы. Азҿлымҳарахьчаҩ дшысҭахыз, уажәраанӡа мап
ицәкра ахәҭан, уи азы уаҳа дымҵаарц иасҳәеит. Сеилаҳәара аӡбахәык маанала
исирдырыр сҭахын, анахь исырҵәит, арахь исырҵәит, саб изеилымкааит.
– Акәҭыҵраҿ акрубама? – ианамуӡа аԥсышәала сҵааит.
– 50 мааҭ рзоуми изуҳәо? – иҳәеит иара иидыруаз бырзен бызшәа ҟыжәбыжәк ала. –
Уахь уал умаӡам. Уԥарақәа зтәыз изҳаргьежьит.
Уаҳа акыр сҭахызма!
Саб изымҳәаз рацәан, урҭқәа нас акәын ианеилыскаауаз. Ауаа иҽеимкәан
исыхдырцәажәоз рацәахазаарын. Руаӡә дычуа далагеит. Данԥсы аӡы шиӷраз рбеит. Егьи
идақәа ԥыжәжәаны, ишьа цеит. Убри инаркны, сыӡбахә зҳәоз сыгәнаҳа дыннажьуам ҳәа
ихәыцуазаарын. Ацәгьара згәы иҭаз рҿы ирызҭыхуамызт. Изаҳаз згәы иаланы ицәажәоз,
шәҿы иҭам шәымҟаҟын ҳәа аҟәыӷақәа иныркылон. Уи ансаҳашаз аамҭа акыр цар акәын,
усҟангьы сзызхәыцшаз уажәы заа схахьы макьана иааиӡомызт. Урҭқәа срызхәыцит
ашьҭахь сзынԥахьаз анеидыскыла.
Аӡбараҿ исҳәақәашаз ҳәа сҽазсырхион, ашә иаласаз ахышә аӷьараҳәа ианаатуаз.
Адәылҵраз сҽеиқәсыршәарц аасарҳәан, уамакгьы инамгакәа, ацԥха ду асапат ҟьаҟьа
иааҭагьежьит. Ачҭақәа ҿыжмыжуа, ашә анаат, снапқәа сашьҭахь иҟаиҵан, сындәылҵит.
Абахҭа-уаҭах ҭшәақәа рышәқәа срывсуан, блала мацара сылаԥш нархьыгӡо, иауазар
Ҭырқь Мран дахьҭакыз еилыскаарц. Саб сахьиадырцәажәоз ахь снаргеит. Дааҩнаргылеит
злаба зҽанҵаны саԥхьа иаагылаз сызҿлымҳахьчаҩ Смен.
– Саарым ҳәа сгәы иҭан, – саԥхьа даатәеит, илабагьы ныкҿаиргылеит, – аха ихала
дуԥхьоит ҳәа, ишьамхышгыланы иансыҳәа, исзымычҳакәа амҩа сықәлеит.
– Аҭамзаара саҳәоит, усҟан азҿлымҳарахьчаҩ мап ицәысымкыр амуит.
Аҭӡақәа ирмаҳартә, снаиахәыҭхәыҭит. Иара убас акәын сышиацәажәозгьы. Аӡбараҿ
схы сыхьчартә, исҳәақәашаз ҳәа сгәы иҭаз иасҳәеит. Ихаҭагьы иқәгылара зеиԥшрахоз
сирдырит. Уи итәала, сара сызлаҭаркшаз акгьы рымпыҵакымызт. Аӡбара ианалагашаз
сазҿлымҳан, уи иара издыруамызт, аха иахьа ҳазлеибабаз ала, уаҵәы иалагаргьы ҟалон.
Ус шсаҳазгьы, адырҩаҽныҵәҟьа рҽазыркрын ҳәы агәра сзымго снахынҳәит. Ашьыжь
адалақь ансзаарга, издырт спашәӡа скеикеиуа сахьыргоз аусӡбарахь шакәыз. Уи
аҽныҵәҟьа сазыҟаҵамызт, угәаҳәара иазҵаауадаз акәымзар. Схы-сҿы рыцқьаны,
исыцҭакыз Бераӡи сареи ҿыӡәӡәара ҳаныргоз, ашә иаласаз аҿышәҭ иқәын далақьк. Ҭырқь
Мран аӡбарҭахь инагара дшазыҟарҵоз ҩашьомызт, уи абра акәын дахьҭакыз. Заҟантә савсхьаз.
Шьыжьхьак анаҳҿарҵа, слыбааганы аҽыуардын иақәыргыланы иалаҟаҵаз «абахҭа»
сынҭадыртәеит. Абаандацәа зымеицәажәартә, аҟәшақәа ҟаҵан, ҳазхьчашазгьы аҩныҵҟа
иҭадыртәеит. Уажәы Мран дааргон шысҳәоз, аҽқәа наҵысит. Исыцҭалаз руаӡәк «рҩыџьегь
ҳзымгаӡои?» ҳәа ааиҿыҵҟьеит. Издырт арзаҳал анримҭа, Мран «схихыр» ҳәа ишшәаз.
Скәараҵарақәа иреиԥшыз ихы иаимырхәеит, ус зхаҟаиҵозгьы егьыҟамызт. Са сашьҭахь
уи ихы шымҩаԥигалакгьы ҟалон, сарзаҳал инақәыршәны, ихаҭагьы аус дадыркуан. Хара
имгакәа, аҽыуардын сааҭыргеит, хыбра бзиак аҵаҟа слыҩнаргалеит. Аруаа иреиуаз
еикәшаны игылан, рыгәҭа сналаҳаит. Иҭалаҳаӡаз уаҭах ҭшәак сынҭадыршәит. Ашә абла
аман. Уаантәи ибзианы избон аруаа шҩаҵҟьахыз, рыгәҭа Мран дышналадырԥалаз.
Аӡбараҿ дааргаанӡа, абаандаҩы игәы имзырҟьашаз мҩак акәхарын ари. Иара дымшәазар
ҟаларын, ашьмахьгьы дыргарц дрыҳәеит, даргьы аԥсышәаха амҩа наидырбеит. Уаантәи
дшаахынҳәыз, дрыма рҿынархеит, саргьы сынишьҭаргалеит. Иара иаԥхьа аруаа ҩыџьа
неиуан, ҳагәҭаны аӡәы дыбжьагылан. Исышьҭан даҽа ҩыџьа. Ҳаицәажәар, ма лаԥшыла
ҳаибабар руамызт.
Мардуан ҭшәала ҳзыҩнаргылаз ауада ҭбааӡан, иаун, уахьԥшра уздыруамызт. Аҭӡы
икҿаҟаҵаз аҭыԥ аҿы аханы сладыртәеит, Мран – аҵыхәаҿ, ажәак еибаҳҳәар ҟамло.
Ҳаазгази ҳареи ҳада уаҩы дыҟамызт. Мран дықәгыларц дыррак исҭар сҭахын, иара
дысҿаԥшуамызт, дсызгәааны дыҟан, дсықәцәажәар иҭахӡамызт сҳәартә. Уи сарзаҳал
атәы идыруан хымԥада. Смен дааҩнашылеит, изшьапык ӷәӷәала иҵшьуа, илабагьы
иҵаргәо. Уи ицыз Мран изҿлымҳарахьчаҩ шиакәыз агәра сзымгеит. Ашьауӷҟаҵаҩи
амаӡаныҟәгаҩи рҭыԥқәа ааныркылеит. Аӡбаҩцәа ааиуеит. Ҳҩагылеит. Урҭ рҭыԥқәа
анаалырх, ҳаргьы ҳлатәеит. Ҳәарак, ма жәалагалак ҳамазар ҳәа иҳазҵааит. Ус аҭахызар
акәхарын. Сҩагылеит.
– Сара исзеилкаауам иаркыу аусӡбара зхымҩаԥысуа?
Ари аус аҭыԥ Мран иқәиҵар сҭахын, сымаӡа сыҵрымдыраарц. Сҭагылазаашьа
зеиԥшраз ала, иаркыз аусӡбара цар иаҳа исзеиӷьын дара ртәала, аха Мран, сгәы иҭаз
абеидыруаз, ҿиҭӡомызт.
– Иаркыу аусӡбара мҩаԥысуеит ҳәа зҳәада? – дҵаауеит аӡбаҩ.
– Сара издыруеит сҭаацәа, сҩызцәа амҩан ишгылоу, илеирц рҭахны, – згәы даҽак
ҭаӡамыз сыҽиеиԥштәны, сҽыргәыбзыӷны сиҿаԥшуан. – Арахь иахьзымлеиуа иманшәаламкуан иҟалеит.
– Ҳаргьы ҳаурыжьӡомызт, цәгьала ҳлеит, – аҳәаха рибамҭо иааҵҟьеит
азҿлымҳарахьчаҩцәа, – ар рхада дгылоуп, иуаа иманы. Адҵа сымоуп иҳәеит.
Аҵыхәтәантәи схымҩаԥгашьақәа рзеилымкаацызт, издыруадаз аус ӡбара алагамҭала,
«анапаршьра» ауазар ҳәа ргәы иҭазар акәхарын, нас иаҭаххозар ауаагьы аурыжьрын
аҩныҵҟахь. Абасгьы сгәы сааҭахәыцит.
– Уи азҵаара уажәы иҳаӡбоит, – иҳәеит иара.
Аӡбара ус шцац ицар акәын, уи еиларгар азин рымамызт. Иаԥхьеит шаҳаҭцәас
иааргашаз рыхьӡынҵа, уаҳа аӡәыр иԥхьарц ҳҭахызар еилыркаарц иҳазҵааит. Сызҿлымҳарахьчаҩ ирацәаны ахьӡқәа иҳәеит. Сара саныҩадыргыла ҩыџьа рыжәлақәа анысҵеит, ус аҭахызшәа дсырбарц, аха сзышьҭаз даҽакын:
– Ԥыхьа аҳәара иҟасҵаз ахь сеиҭахынҳәуеит: иҟалозар ауаа лашәышьҭ!
– Илаҳашьҭуеит ҳамҳәеи?! – аӡбаҩ изеилкаауамызт ауаа леир зысҭахыз, сарзаҳал
сыманы уахь сцәырҵуа сыҟамызт.
– Иабаҟоу, аӡбарҭа уадаҿ уаҩы дыҟаӡамеи.
Аӡбаҩ дыррас иҟаиҵаз сзеилымкааит, иааҩнашылт саб, Мран иашьеи ианшьа бырги.
Аӡбара ус шцац ицахуан. Уаҳа даҽа жәалагалақәак ҳамазар ҳәа, аӡбаҩ деиҭаҵаахт.
Ибаандаҩыз ус дара дагьырцәшәомызт, дагьырцәыԥхашьомызт, ҳазҿлымҳарахьчаҩцәа
уажәшьҭан закәытә цҭәыз иалырхрыз рыздыруамызт.
– Ауаа аӡбарҭахь илашәышьҭырц, сеиҭашәыҳәоит! – сҳәеит.
– Илаҳмышьҭи?!
– Урҭ рыдагьы иҵегь шыԥшу здыруеит.
Мран ианшьа, инапы илымҳа иадкыланы, дӡырҩуан, дҩаҵҟьеит.
– Уа иҟоу жәдыруама: ауаа рацәаны иааит, иҟоу рбарц-ираҳарц, уаҩы дларышьҭуам.
– Уажәыҵәҟьа иларышьҭуеит, – ҿааиҭит аӡбаҩ.
Агәараҳәа ауаа рҿаархан, аӡбарҭа қызқызуа иаадырҭәит. Уаҳа акгьы сҭахӡамызт. Оҳ,
гәышьа!!! Ҩныҵҟала мацара сԥсы ааивызгеит. Ашьҭахь ашьауӷҟаҵара еиланарҟәаҟәаз аус
иаԥхьеит. Аӡбаҩ сҩаиргылан, ахара исыдыз азы сҿы сықәшаҳаҭзар еиликаарц дҵааит.
– Ма-ап!!! – сыҳәҳәеит сара, сыҳәҳәаҵәҟьеит, сагьылатәеит.
– Аӡбаҩи ашьауӷҟаҵаҩи неиҿаԥшы-ааиҿаԥшит. Аӡбаҩ, наҟ-ааҟ идтәалаз иҩызцәа –
аӡбара алатәаҩцәа драцәажәозшәа, аамҭа игон, исҳәаз цқьа сазирхәыцуазу здыруадаз.
Уи ус шакәыз иҵабыргны, избанзар сеиҭаиргылеит.
– Ахара иуду азы уҿы уқәшаҳаҭума?
– Ма-ап!!! – ԥыхьеиԥш сеиҭаҳәҳәеит, зегьы рлымҳа ҭнашьаауа ираҳартә.
Аус ацашьа ас иаасырҳәуеит ҳәа иҟамыз Ҭырқь Мран, изнапык ихы иаҵыргәаны, иҿы
раҳаны дшысҿаԥшуаз, дҩадыргылеит, ахара идыз азы иҿы иқәшаҳаҭхозар еилыркаарц.
Ахара идыз маҷк дақәшаҳаҭын, иара уигьы санҭарк ауха ауаа анеиза, еилыҵырц
аҽазышәара аиҳабыра иҟарҵаз дахьаҿагылаз иазкын. Уиҵәҟьагьы дақәшаҳәаҭхоит ҳәа
сыҟаӡамызт, ашьҭахь изласарҳәақәаз рыла, изҿлымҳарахьчаҩ маҷк дирблаҟьеит
акәымзар. Урҭ, азҿлымҳарахьчаҩцәа, рыцәгьеи рыбзиеи еиҟаран. Ианакәзаалак ус акәын.
– Иҳаҳәа нас, – даахьаҳәит аӡбаҩ са сахь, – ухы злаурқьио ҳәа кыр умазар.
Ахара исыдырҵоз мап шацәыскуаз ала сналаган, сыгәҭакы шьақәырӷәӷәа, зегь
еиԥкааны аҳәара саҿын. Сбжьы аӡбаҩ ихы ҭнаҟьеит, илымҳа кылнаҵәеит. Аӡбарҭа
аҵыхәан итәаз цқьа ираҳар акәын. Адәахьы иҟаз ауаагьы рлымҳа иҭасрын, стәылаҿынӡа
инаӡартә, дыррак роуртә еиԥш. Уажәшьҭа сзыцәшәози?!Аӡбаҩ акырынтә сааникыларц
далагеит, зҭак ҟасҵашаз абри, даҽа зҵаарак акәызшәа, сызҿыз акәӡамшәа. Сара, уи
«игәхьаа мкӡакәа», сықәгылан. Аҵыхәтәан уигьы дсырҭынчит:
– Ус баша схы аҭӡы ианысҟьозма?!Уи ҵаҵӷәык амамзи. Убри еилкааны исҳәартә
сҟашәҵа. Мамзар схы зласыхьчари?
Митридат VI еиҿикааз аусӡбара убас иҟаз аҳәаақәа ирҭакын, ҟыҟ-ҿыҟда ауаҩы ахара
идырҵоз дақәшаҳаҭхон, ашьауӷ инаԥхьаны, илахьынҵа рӡблон. Уи зегьы ашьцылахьан, аҳ
ду иқәымчра убранӡа инеихьан, аусқәа ҭынч усушәа ирыдыркылон, мчыла иҟаҵаз акы
ыҟаӡамшәа. Сара аӡәзаҵәык сакәын ари аҳәынҭқарра иднаҵоз ахара, еиӷьын иҳәазар,
еиҵанарҟәаҟәаз ашьауӷ иаҿагылаз. Ақәымчра сшаҿагылоз аадырԥшыр рҭахымызт.
Ажәлар рыцәгылаӡар ҳәа ишәаны, доуҳашьҭуеит, шәымшәан ҳәа ауаа ирыларҵахьан.
Аԥсны ԥшын, арахь ишырҭахыз еиԥш, «сеиқәа сышьхны» аҩныҟа сыршьҭырц залшомызт,
ирбон.
Аӡбаҩцәеи ашьауӷҟаҵаҩи азҵаарақәа рҿаадырхеит. Шьыбжьонӡа урҭ рҭакҟаҵара
саҿын. Мран иус иаҳа ирмариеит. Уи «жәлар реизарақәа ҟаларц ашьаҭа ҟамлароуп»
иҳәеит, рыбӷагьы ааԥиҵәеит. Зҵаарақәас иуоз рҭак ааиркьаҿт. Уи аҽны инҵәеит аӡбарҭа
аусура. Ҳанлыбааргоз, аԥхьаӡа игылаз аруаҩ изымчҳаит, уи ҳақәцәажәара азин
шимамызгьы:
– Иааҳаҳаз закәызеи уҳәар!!!
Аухантәарак сзызхәыцуаз адырҩаҽны иҳаҵаргаларыз акәын. Џьара аӡәы шаҳаҭс
дҟаҵаны иаҳҿадыргылашаз дцәырыргозар, зегь раԥхьаӡа дзусҭадаз, уи ииҳәашаз имази,
зҵаарақәас исҭашаз ҳәа, сҽеиқәсыршәон, сара стәала ақәԥара сҽазыҟасҵон. Уажәшьҭа
маха-маха ҳаимырхо-заргьы, схьаҵыр сҭахымызт. Амала аӡбарҭаҿ уи аҽнгьы ӡбара ус
еиҿкаамызт. џьоукы иаарыԥхьақәазшәа, иразҵаазшәа ҟарҵеит ашьыжь.
– Иреиҳаӡоу аӡбаҩ иуадаҿоуп ҳус ӡбара ахьымҩаԥысуа, – Мран идырт, араҟа иаркыз
аӡбара анырзымҩаԥымга, иаартыз акы ианырмыхәа, ҳабла иахьамбаӡоз ҳус ӡбара
шымҩаԥыргоз. Ус ада ԥсыхәа рмоузаарын. Уи Митридат VI Иреиҳаӡоу иӡбаҩ, афилософ
ду ҳәа изышьҭаз Метродор иакәын, иуқәиҵаз азы уашшырц аҳәынҭқар иахь узнеиуамызт.
Абас мацара имҩасит даҽа ҩымш. Аусӡбара ҳәа акгьы ҳамбеит. Аӡбаҩ, ашаҳаҭцәа
сара исҳәаз шиашаз анышьақәдырӷәӷәа, уиала Ноӡаӡ иеиқәирҽаҽаз ашәҟәы шиашамыз
анааԥш, деилагаӡеит. Аҳ имаҵура иалаз аԥсуа чынуаагьы сыдгыланы ицәажәеит, иҟасҵоз
ажәларқәа реилаҵара хықәкыс ишсымамыз, ус ала гәҭакы шрызҭамшәац анцәырырга.
Дара ртәала сара сабиԥара рыхьӡ-рыԥша казмыршәашаз сашьҭан, убри акәын абаҟа
аргылара ҽзалазгалазгьы. Шмалыиа дааҩнаргалеит. Уик дсыдгыланы дцәажәаӡон.
Еилкаан арҭ зегьы аӡәаӡәала Кьахь дшырниаз, ишәҳәаша ҳәа адҵа шриҭаз, абахҭа
срызҭымгар, хьӡы бзиа рыманы рыҩныҟа ишыхынҳәуаз иацәиршәахьан. Абри ашьҭахь
аӡбаҩ аӡбарҭахь зынӡа дмааирц дцазаарын, иуадаҿ даннеи, шьапыла дзысыз аҟәардә
ахьынкыдқшылаз иԥыххаа игазаап. Ус сарҳәеит ашьҭахь. Аха уи иеиҳабыра иҳәазар
акәхарын, ма иҟаиҵоз шҽеимз ихы иҭаргалазаарын, аус наигӡарц иӡбеит.
Ахылаԥшҩ иакәхын иҽеимз шәҟәык ҳазнеигеит, шаҳаҭҵас ихаҭагьы амцқәа иҳәеит.
Аус сыршазмыркуаз анырба, уи идырҟаҵеит «аҳәара» еиқәыршәаны, Понт иҟаз, ҳаҭыр
зқәыз аԥсуаа рнапы аҵаҩра, иӡрҩуаз рҿаԥхьа, ашаҳаҭцәа ирҳәоз ԥдыргарц. Уи абӷьыц
гәыԥ-ҩык иаарышьҭыз ҳәа аӡбаҩ даԥхьеит: «Иреиҳаӡоу аӡбарҭа, Џьансыҭ иус иахәаԥшырц
иҟоуп, Аԥсны иҟалаз ахҭысқәа ирхырҟьаны, иашаны иус ҭҵаауп, аӡбарҭахь инагоуп. Аха
иара уажәраанӡа ус еиԥш иҟаз ахҭысқәа иҽахьрылаимгалацыз иабзоураны, игәамбзиара
иахәаԥшны, ԥхьаҟа аус бзиақәа мҩаԥигарц дахьыҟоу гәаҭаны, ҳнапахьы дҳашәҭарц
аҳәара ҟаҳҵоит».
– Ари ашәҟәы аус иагәылаҳҵома? – дсызҵааит аӡбаҩ.
– Иагәылашәҵа, – сҳәеит сазымхәыцӡакәа, агәхьаагьы мкӡакәа.
– Иашаны дҭакыу дҭакыму аӡбарҭоуп изӡбаша, дара иалырдрааи?! – иҳәеит
сызҿлымҳарахьчаҩ, уи аԥышәа иаҳа имамзи. – Аха иагәылазааит, уи акгьы аҵанакуам
зегьакоуп.
Ашьауӷҟаҵаҩ ажәа ирҭеит. Ииҳәоз ҳәа агьимамызт. Еиларгәагәазшәа дахьықәгылоз,
инапқәа ҵысуан, ииҳәоз шымцыз имдыруази. Ҳазҿлымҳарахьчаҩцәа амца ықәырҵеит.
Иҭахаз ҳаԥсцәа рбаҟа аргылара азин ҳамызхуадаз, ус еиԥш ԥҟара уаҩы имыӡбацызт,
асҟатәи ацҭәылхра абаҭахыз, иҟамлазшәа убла аахыуҩар, имҩасрын аамҭа, уи зегьы
аҵәахуан. Иҭахаз дышҭахаз, дахьҭахаз, данҭахаз ҳәа дызтәыз ҵаауамызт, дзыԥсыз
дыртәын. Аха аӡәы убри хьымӡӷишьеит, ацҭәа алихит, идгылозгьы дҟалон, аус аҭакрахьы
ахы археит, избанзар уи аӡәы игәаанагара аиҳабыра адгылеит, уаҳа ԥҟарак аилагара
амуит.
– Аҵыхәтәантәи ажәа умоуп, – сҩадыргылеит.
– Агьшысхарамыз еилкаахеит, даҽакала акы агәра сиргарцгьы илшомызт.
– Уара иуҳәои? – Мран дҩадыргылеит.
– Саргьы сгәаанагара убас иҟоуп.
Убри ашьҭахь иреиҳаӡаз аусӡбаҩы иҿы иҟаз закәытә еилацәажәара бааԥсыз
сыздыруам, ма уаанӡа зегьы рыӡбахьазу, адырҩаҽнынӡа аӡбаҩцәа ҳа ҳахь изықәымлеит.
Ауадаҿ ауаа рхаҿқәа рхаччон, иҟасҵаз бзиан ҳәа аанарго, рыблақәа сдырбон. Урҭ иҟамзианымз зегьы рарҳәозар акәхарын: сарзаҳал ахарадҵаҩ инапаҿы аусҭҵааҩ иимыркхьази.
Схаҭа сгәы ԥҵәахьан, ашьауӷ даԥхьарц аӡбаҩ данааҩнашылоз.
– Аӡбарҭа уадаҿынтә рхы иақәиҭтәызааит, иахьынӡаҭакыз азырханы…
Ҳахьҭатәаз ашә аадыртын, ҳзыхьчоз амҩа анҳарҭа, ауадаҿ еилагылаз ҳнарылалеит.
Аӡәаӡәала зегьы аԥсшәа раҳәо ҳаархысит. Раԥхьа ҳгыланы, ҳандәылҵит. Ҳаицрыбзаа
амҩаду ҳанын. Раԥхьа ҳанаадәылҵ, ҳазбоз ҳџьаршьомызт, ҳнаскьацыԥхьаӡа, абарҭ ирыхьзеи ҳәа, понтаа наҟ-ааҟ иԥшуан, ҳара рыгәҭа ҳалсуан. Ҳаццакуан асқьала шыҟаз.
Аҽныҵәҟьа амшын ҳхылеит. Аӷба аԥынҵаҿ сгыланы, ацәқәырԥақәа срызԥшуан. Уаҟа
заҟа жәабжь еилыскааз удыруандаз, заҟа уҳәан-сҳәан сызцәырыргаз сахьынӡаҭакыз.
Излауазала ҳәынҵәак сыхьшьны, ажәлар рҿаԥхьа агәрамгара сызцәырыргон. Иахазҵазгьы ҟалақәазаарын, аха заҟаҩы ужьодаз. Иамуӡозшәа анырба, саргьы Мрангьы ҳхы
ҳақәиҭыртәырц рыӡбеит, убас ауаа дырҭынчырц. Ҟалӷьҭа аҳ Митридат иусқәа шуашәырыз
инхеит, инапаҵаҟа иҟаз атәыла излеиқәиклак еиқәикырц дашьҭан.
Аҟәа асқьала азааигәара адәы иамкуа ажәлар хыҵны ианызба, схы аамаҷысшьеит.
Уаантәи ҽыла ҳҿыҩаҳхеит, иԥшыз ҳацрыҵуамызт. Аҩны ҳахьҩеизгьы, ҳгәарԥ ауаа
акуамызт.
– Уаха абра ҳгәырӷьароуп! – ҿааиҭит хаҵак.
– Иаҭахыу зегьы ҳара иаагоит. Аԥшәма џьабаа уҳарбом! – даарылҵит даҽаӡәы.
Аҳәса, ахацәа, аҿар хазы еицырхашьшьы амҩа ианын аҽнынтәарак.
Арахь аҷкәынцәа аусура иаҿын, амцақәа еиқәҵан. Ҭырқь Мран џьоукы ааиԥхьан,
иацәажәеит. Урҭ шеицыз сара иаасыдгылеит. Ахылаԥшҩы ауаа ааишьҭзаарын, егьырҭ
ргәы иаанаго ҳаздыруамызт, иҟалозар адәахьы уаҩы даҳмыртәарц, аҩныҟа иакышаз азҳархарц азы. Адырҩегь аиҳабыра рхала иалагахт ажәларқәа реичырчара, амала уи
аԥшра убас иарҭеит инибарҵәо ҩ-жәларык рҟажаразы рыгәҭа дара бжьагылазшәа.
– Уахаҵәҟьа ԥҳәыс дааугароуп, – иҳәеит Мран. – Нас акгьы рызҳәаӡом.
– Ус исызхианы итәада, уахаҵәҟьа даасыцымцар ҟамло? – иџьасшьеит исаҳауаз.
– Уара уақәшаҳаҭха, ҳара дузаҳԥшаауеит.
– Усҵәҟьа иамур ҟалап, – сгәы дыҵан Саҟәа.
– Уазхәыц, уаҳагьы ԥсыхәак амам. Ухәыҷума шьҭа?!
– Ианамух, шәааи аҿҳәара аҳҭап!
– Уигьы бзиами! Даагәырӷьеит Мран, идгылаз рахь даахьаҳәны. – Ачара аҿҳәара
арҭеит, чара усуп излацәажәо, ишәҭахыузеи ҳәа рзынашәцҳа.
Адәны аԥҳәаҟәақәа ишәаси тәарҭаси иҟаҵаны, ацәымзақәа иаркыз рылҷҷо,
еибаныҳәо иантәаз, Ҷыҷыгә сишьҭалеит, сеилаҳәара ахьыҟаз сеиҳәарц. Уи ихьыз
сыздыруамызт, дсымбеит. Уаҩы симбартә, акәтыҵраҿ снеит, уаҟа сзышьҭаз ыҟамызт.
Аимдараан иргазҭгьы, ас сусқәа нҵәарымызт, ус анакәха, изгаз стәқәа ракәын ҳәа
схәыцуа санаагьежьуаз, ҳгәарԥ дааҭалеит Нарџьхьоу. Иԥҳа дицыумашь ҳәа, ишьҭагылаз
снарылаԥшит, аха лара дыҟамызт. Иара дгәырӷьаҵәа сгәыдикылеит, схыдикылеит. Урҭ
рыҩнаҭа акыр шықәса исхазгеит, ҷкәын дызмамыз ахаҵа сиҷкәынызшәа игәы иабахьан.
Аха ауха «изеиҵасҟәаҟәарыз» аус идыруазҭгьы, дшыҟалашаз здыруадаз. Симаҳәхарц
сгәы ишҭаз иаҳар, заҟа сизааигәаз аҟара сицәыхарахар моу, сиаӷахар алшон. Арахь хазы
Ҟалӷьҭа аҳ лара дылзышәарыцон. Нарџьхьоу уи дигәаԥхомызт, аха иԥҳа аҳ димазар,
ихаҭа димаҳәзар иаҳа иҭахын, аиашаз, нхаҩ бзиак ихылҵыз арҵаҩы иаасҭа. Уи адагьы,
убас ала иабиԥара раҳрахь ихынҳәыр рылшон.
Сгәы исанаҳәоз ахь уажәыҵәҟьа иара ихы абаҟаз, дгәырӷьаҵәа ауаа нырҳарақәа
днарыладыртәеит. Аҵәца идыркит. Идырҳәеит арахь дшықәнагалаз. Уи ӷбала амшын
дхыларц игәы иҭан, аӡбарҭаҿ днеирц. Ԥыҭ асқьала иадгылаз ашхәа иҭатәаз рҿынтә еиликаазаарын, сусӡбара ишалгаз, шьҭахьҟа амҩагьы сшықәлаз. Агаҿа илаваршәны,
Мраҭашәараҟа ихы ирхеит. Аӷба ицҭалаз иԥҳа илзеицәахан, даанижьит Аҟә, иуацәа
бзиақәак рҿы. Аха иара уаҵәынӡа изымчҳаит, уаха дааит. Игәалаҟаӡан Нарџьхьоу.
Аӡы иҭагылаз алукар еиԥш, сыхшыҩ аҿы исаҳауази, урҭ исызцәырыргоз ахәыцрақәеи
еилагьежьуан. Аишәа аиҳабы изынарыцҳартә иҟасҵеит, ачара аҿҳәараҭара дахымыццакырц аҵыхәтәанӡа, ауаа ашьыжьынӡа итәазааит, убранӡа акы еилысымкаарц ҟаломызт
ҳәа, акы инаҵгашәа. Ҷкәынцәақәак ааизызган, иаҳа зшьамхы ласыз ҽқәак дсырԥшаан,
ҳаҩҽыжәланы, ага шыҟаз ҳҿылаҳхеит. Амҩа бзианы издыруаз аҽыуааи аҽқәеи ракәын
акәымзар, асҵәҟьа ирласны уаҩы дызныҟәарымызт. Акыргьы ҿыхьҭан азы, ҳзықәтәаз
рааԥсара цқьа ирылымсыцкәа, Аҟә ҳлалагылеит. Нарџьхьоу иԥҳа дахьаанижьыз
аҭаацәара збахьан, рыҩны ргәараҭа хықәкыла еимыздахьазшәа издыруан, сзышьҭаз
данаалозгьы дахьышҭарҵоз сыбла ихгылан.
Сҩызцәа ааигәа иныжьны, сылҽыжәԥан, шьапыла аанда снадгылеит. Ахҵысҭра
сынхыԥан, ашьшьыҳәа, алақәа рзааигәара сымнеикәа, аҩны снадххылеит. Маҷк ивҵрааз
ахышә зынӡа иаасыртаанӡа, лара лыда аӡәыр ыҟазар еилыскаарц, снаӡырҩит. Амза
лашара сақәгәыӷны, сынкылԥшит. Аарла избон ҭынч ӡӷабк дшыцәаз. Ахышә сынкылсын,
саалзааигәахеит. Даасырԥшырц салагар, дыҳәҳәаны ауаа еизылгон. Сызнапык ала лҿы
еимлагәа искит, дааԥшын, дҳәыԥӡыԥуа даасымпыҵахеит.
– Бымшәан, Саҟәа! Сара соуп!..
Сбжьы анылдыргьы, шсакәыз агәра цқьа илгаанӡа, лыҽсымылжәаарц даҿын. Ашьҭахь
лгәы аҭыԥ иҭагыломызт. Лхы лшьамхы иқәыжь дахьҵәыуаз, сааишьа лгәы ԥнажәозу,
дгәырӷьаны длаӷырӡышозу, сзеилкаауамызт. Ара сшыҟаз аӡәы еиликаар алшон, ирласны
ахышә ҳкылԥар акәын, лара лҽылзеиқәкуамызт.
– Саҟәа, ҳласыроуп!
– Иаба?..
– Уахаҵәҟьа бсыцны бцароуп, убри азоуп аҵхагәҭан сзааз.
– Саб иҩны сдәылымҵкәа?..
– Урҭқәа ҳрызхәыцыртә ҳаҟазар ббоит, – ллымҳа сҭахәыҭхәыҭуан. – Уажәшьҭан
зегьы хьшәахоит. Бабгьы сара хаала бсиҭап ҳәа бгәыӷуоу?
– Иашагәышьазар ҟалап, аха…
– Бҽеилаҳәа!
Ахышә ахь снаскьеит. Алашьцараҿы дысцәыԥхашьон. Макьана ус акәын. Нас ахышә
сынкылсын, лара слыцхрааны даакылызган, ахҵысҭрахь ҳнеихеит. Аҽқәа шыҟаз
ҳҿанынаҳхоз, алақәа аақ-сақ дырган, агәашә иадибаҳәаланы, ишуан. Маҵуҩык
даадәылҟьан, аԥшәмацәа иацәҳар ҳәа дшәаны, рысас дҿыхаргьы иҭахымкәа, алақәа
дынрыҵаҟьеит. Саҟәа аҽвакы днақәсыртәан, саныҩҽыжәла даасываргыланы, амҩа
ҳнықәлеит.
– Уажәы лаб ачеиџьыка уҩны дшахатәоу, – егьи сган ала даасыхьӡеит ҷкәынак, –
иԥҳа агәарԥ дызлаҭаагалареи?
– Аӡә даашьҭхны, ԥхьаҟа уца, – сҳәеит сара. – Ҳара ҳҩеиаанӡа, излауала, ҿыҵгас
иҟашәҵалак, уи дықәыжәгароуп.
Ҩыџьа аҽцәа ԥхьаҟа инаҵасит. Урҭ, аҩны ишҩеизҵәҟьа, иаҳа изықәгәыӷуаз Нарџьхьоу
иҩызак иааиԥхьан, иҟаз шыҟаҵәҟьаз иарҳәеит. Егьи иеиҳабы днеихагылан, иаарласны
дымгылар шыҟамлоз, уск аҵыхәала дшырҭахыз иеиҳәеит. «Уажәыҵәҟьа», – иҳәеит уи,
аха аныҳәаҿақәа икуан, дымгылаӡеит. Иамуазшәа аниба, иҩыза ҿыц дааихагылахын,
дыццакырц илымҳа инҭишьит.
– Уара сышәмыртәар ҟамло, сышәмыргылар ҟамло, ишәыҵалазеи? – даахьаҳәит
иара.
– Иҟоу умбои, аԥшәма иҷкәын уахаҵәҟьа ԥҳәыс дааигоит, ҭацаагара уаҳгар ҳҭахыуп,
мап укуама?
– Иуҳәо закәи, агәырӷьара ишәзацҵозар, сара мапкышьас исымоузеи! – иҳәеит ахаҵа,
ара дахьааиз гәыбӷан ирҭар ҳәа дымшәаӡакәа дахьыҟаз зџьаршьоз.
– Уа ацхыраара ҳҭахыуп, угыла! Иаргамахеит.
– Ҳаи, сара сакәзар хәшәыс ишәымоу, ара сыҟами! – дҩаҵҟьан, дзыдтәалаз
рчеиџьыка ҭбаахарц днарықәныҳәаны, аишәа дҩахыҵит имаҷымкәан аҩы злысхьаз.
Уи дрыманы даҽа қыҭак ахь ицеит. Уа ҭаацәара бзиак иазнеин, иԥшын, уажәыуашьҭан аҭацаагацәа аниасуа инарыхьӡарц. Ашьыжь шарц егьшагмыз, Нарџьхьоу иҩыза
изааиз акы наиарҳәеит, иара асас дахь иахь даахьаҳәит.
– Нарџьхьоу ухаҵкы! Иугәамԥхозаргьы, узықәшәаз уҽанурааларц ауп узхаҵоу. Ус
иагьа иҟазаргьы, ҳара лахьынҵас иҳамоуп амаҳә бзиа дышуоуз удаҳныҳәаларц. Уԥҳаи уи
дзыднагалази рымшра убааит!
Зыбла ҭырхаха иԥшуаз Нарџьхьоу, ихшыҩ ааилыкканы, уаха дахьтәаз дышдыргылаз
уҳәа ибла иаахгылақәазар акәхарын, илаӷырӡ леиҿажжит. Уи игәы иалаз, дызхьымӡаз
арбаныз аӡәгьы акы иеимҳәеит уи нахысгьы. Амала иԥҳазаҵә дылхыбаауан уи ауха, уи
удырратә иҟан. Ҿымҭӡакәа дыҩдәылҵын, иҽы днадгылеит. Имаҵуҩцәа имаҵура
иахьӡаанӡа, амгәырххақәа ааирххан, дыҩҽыжәлан, ага шыҟаз ихы ирхеит. Иуаагьы
наишьҭалеит. Ирҳәоит ашьыжьҵәҟьа аӷба дҭалан, Ԥыҭ днеиаанӡа, ҿиҭуамызт ҳәа. Уи
ихабаргьы ааигәа иҳаимырбеит. Ашьҭахь ҳанеиднагалақәа згәы ак алаз ҳаҟаӡамызшәа
ҳҟалеит зегьы.
Сусқәа сырҿын, арахь амца сыӷран, сеилаҳәаразы. Сан дсыԥшаан, акәтыҵраҿ
иҵәахыз ахьыҟаз салҳәарц слызҵааит. Уи, Ҭахә дицырхрааны, аимдара аҽныҵәҟьа
абнарахь саб ишиҵәахыз салҳәеит. Ҳажәлантәык уи иарҳәазаарын, хымшҟа рышьҭахь, уи
баша ак игозшәа, иҩыҵра иааҵеикын, зегьы дшырбоз амҩа дҩаныланы,
дышлаԥшықәырҵашаз рзеилымкааӡакәа, аҩныҟа игазаап. Убри игәарԥ ахь сыццакуан
уажәы, сара сыҩны ачараишәа ианахатәаз. Аҩны аҭаца лакәын иҟаз, ашьыжь лыкәтқәа
ахәыӡ рымҵалԥсан, акрырфаанӡа ҳәа дшырхагылаз, сналыдгылеит.
– Дад уахь дыҟоуп, – лҳәеит, ачара акәын лгәы иҭаз.
– Абра акы ааигеит ҳәа саҳан.
– Абар иахьышьҭоу! – лхы акәтқәа рахь иналырхеит.
– Ибҳәо закәи, абар абыкәу?
– Абар! – акәтыҵрахь ихәнарц иназықәгылоз ӷәыла еибыҭаз акы наслырбеит. –
Аҩныҵҟа иҭоуп аилаҳәара. Аӡәгьы излыԥшықәымҵацт.
– Амшқәа аныцәгьахоз, ибааӡонеи?
– Амшцәгьахара аҽаназнакуаз, иара ахьымбааӡашаз инаагон.
– Ус акәзар, даҽазны саап, – сҳәан, сгәы рҭынчны снагьежьит.
Арҭқәа зегьы хәыц-хәыц аӡәы изеиҭасымцәацт. Саҟәа заҵәык лоуп зыгәра згаз, амаӡа
уи лҿы ишыԥсуа здыруеит. Аӡәы ак иасҳәаргьы, уи иҿы иҭшәаны даҽаӡәы илымҳаҿ
инеирын ҳәа сацәымшәар акәын. Уаразаҵәык угәра згеит, иззакәу цқьа исыздыруам,
амала ҳазшаз уааишьҭзар аҟара агәра угәартә, ажәҩан аҿынтә улыбаашьа збаз сабхәа
ушеиқәирхаз сзеиҭеиҳәеит. Џьашьатәшәа сыблаҿ иааргеит ушьапықәыргылара шыҟалаз.
Нарџьхьоу иахиҳәаара издыруам амшә дшацәнурхаз. Унапы зқәукыз ҭахоит, иумпыҵҟьо
ахыс-мца шьыгоуп, ахҿа еицәоуп иҳәеит. Арахь анык ҳаицылхылҵызшәа, ҳҩыџьегь
даараӡа ҳаиԥшуп. Ари иахаҳҳәаара аӡәгьы иҳаздыруам. Издыруада ауаҩы ицу аԥааимбар
иара еиԥшла иакәзар?.. Уара ҿуҭуам, ус унапы ианызар акәхап. Ҳара еиԥшӡоу
аншьанқәаҵәҟьа ҳамоуп. Амала уара акырӡа упашәуп, сара сцәеижь, Амра иаблызшәа
еиқәоуп. Адгьыл аҿы уахьыҟам, ажәҩан уахьалоу мра умбозар? Ма аԥааимбарцәа
шәызхылаԥшу шәеиԥшлацәа раасҭа ус иаҳа шәыцқьоу?
Изыхҟьеи уара Адгьыл ахь улбаара? Сыԥааимбар уакәзар, асҟатәи усызҿлымҳаны
узысзыӡырҩуеи? Сара сҭаарых иаҳа уара иудыруазар акәын. Сызлоу аусқәа унапы
ианымзар, узласхылаԥшуеи? Мамзар иара ус, машәыр уқәымзааит ҳәа, зеиԥшла ауаҩы
ишиқәныҳәало еиԥш, улаԥш схыу? Нас сҭагылазаашьа цәгьаӡоушәа ануба, инҭкааны
еилукаарц уҽсықәуршәоу? Аха сара исмаҳацт, уаҩгьы имбацт ԥааимбарк иуаҩ дизлыбаауа. Аџьашьахәқәа ҳара ҳаамҭаз иҟаларц иҟан. Анцәа, улаԥш ҳагымзааит! Доусы
ҳалахь иануҵаз ҳзахыԥом, иагьа ҳургьы, иагьа ҳҳәаргьы. Анцәа сумаздо ауаҩы дысурбарц
саргьы ислахьынҵазаарын.
Ажәҩан ахьынтә уанлыбаауаз, сара узбеит. Ааи! Сшәарыцап ҳәа сахьынҭыҵыз,
ашьхарахь акыргьы сықәнеит. Иӷбаны иӷбамкәа, иԥсаатәны иԥсаатәымкәа, ажәҩан ихын
уи, уара ушҽыжәыз здыруазҭгьы, зны ҳшеиқәшәарыз схахьы иааихызҭгьы! Мраҭашәара
шыҟаз ицеит. Анцәа сиашьапкуан, ирымбац дырбаны, ҳажәлар ҭаимырхарц. Ашәарыцара
агьама сахҟьахьан. Ирлас сҽааидкыланы, шьҭахьҟа амҩа сықәымлацкәа, избахьаз
«аныхоуп» сҳәартә, Мраҭашәарахьтә иаауан, амшын шыҟаз, ихиаала. Уа иҭатәеит
сгәахәыртә, сылаԥш шахыз исцәыӡит. Избаз шыԥхыӡмыз еилыскаартә, схы аҭыԥ ахь
иааит сҳәа ианызба, сҭыԥахь сдәықәлеит.
Схәы аазгалоз ирлас дмааит, данаа еиҿкааз жәабжьк издыруамызт иҟалаз ахҭыс азы.
Уигьы исзааигаз уҳәансҳәанқәа сахьырзыӡырҩуаз, схаҭа сыбла иабаз «аныха» амшын
ишӡааҟәрылаз ада уаҳа акгьы имаҳацызт. Ари ажәабжь ҿыцгьы маҷмызт. Аӡы иахьагаз
сгәы иалан, ашьҭахь ус иахәҭазар акәхарын ҳәа сазааиуанаҵ, сҩыза иаасызцәыригеит
зыгәра угашаз, иумгашаз хҭыск, уи аӡәы ибла иабазу, иамбазу аилыргара даараӡа иуадаҩын. Аԥсыӡкцәа ракәзар ҟаларын, «аныха» иҭыҵыз аӡәы, ауаҩы диеиԥшын уҳәартә
дырбазаарын. Урҭ ирзымдыруаз хаҵак дрықәшәан, анышьа рымхны, амшын агәы
дхылазаап. Уи ауаҩы шьҭахьҟа дзыхнымҳәит, дзызцазгьы уаҳа рылаԥш дыҵамшәеит.
Зегьы лакәхеит. Иџьашьатәхеит. Митридат VIҞалӷьҭа аҳ ҿыц диҭоуижьҭеи ихы
дақәгәыӷуеит. Ир ракәзар ишырҭахыз Аԥсны иалан. «Аныха» аӡбахә раҳаижьҭеи,
избазгьы ҟамлеи, нас уи абжьы даараӡа ицәгьазаарын, рлымҳа ҵнахаан, ишәаны иӡыӡны
аилаҩынтра иалагахьан, ари адгьыл Анцәа иҭыԥан ҳәа баша ирҳәомызт, Аныхагьы
иаҭыԥын, ҳаизыхьчозар, адгьыл ԥшьа нҳажьыр акәын ҳәа, аилацәажәара рымазаарын.
Аха нас ҩымш-хымш аԥсабара ҿнамҭуазшәа анырба, аҭынчрахь рхы дырхеит. Убриаахыс
уаҳа акы аасмаҳацызт, Саҟәеи лаби урыманы ианааи, исаҳауаз ахасҵомызт, сыбла
иабахьаз уи иадҳәаламзар.
Ари ахҭыс маҷк исханаршҭит, аԥсҭазаара ахьаа-баа сыманы, сабрагьызтәыз аус.
Аныха акырӡа сшаршәазгьы, гәыӷра хәыҷык снаҭон. Аамҭа аҽеиҭанакрызшәа збон.
Зынгьы гәата-бӷата, схы шьҭыхны, абна сшылаз еиԥш, ақыҭа еилақь Аҟә санналалара
сазхәыцуан, уи аамҭа заа сыбла ихгылан. Ҳшьа-ҳда зларсу адгьыл ҳара иҳаԥсадгьылуп,
ҳамшәаҳмырҳа, ишаҳҭахыу уа ҳанынхо. Ҳаԥсы ҳацәшәо ҳазлоу излаҳаԥсадгьыли? Ма ус
иаҳзыҟаларц ҳақәԥалароуп. Ҳдоуҳа зегьы абри адгьыл еиҿнакааит, ҳажәларны адәы
ҳақәнаҵеит. Ҳабиԥара рыбаҩқәа анышә абра иамадоуп. Урҭ рԥсы анарцә иҭоуп, гыларҭас
зегьы ироуааит! Нцәа дызмам ҳхаҟыруеит, ишԥаҟаҳҵари?!
Сымацара абна сылоуп шықәсык иазынаԥшуа. Исхәыцхьоу здыруада. Раԥхьа сҭакны
соурыжьишьҭеи, жәа-шықәса ииасхьеит. Изҳауеит ҳхәыҷқәа. Шықәсқәак уаҩы ҽисырбаӡомызт. Иара уигьы зыхҟьаз, – сҩызцәа уамак сыгәра ргомызт. Ас лыԥхала уаҩы бахҭак
дымҭыҵцызт. Маӡала аус рыцызурц соурыжьҭызшәа ихәыцуаз маҷмызт. Уԥсы шьала,
уԥсы зегь рфеит ҳәа анысзаарыцҳалак, уи зыхҟьоз еилыскаауан. Уск сҽалазгаларц зны
сҽазыскын, ҿыц убас сабжьаргахт. Кьахь уажәы сыгәра игомызт, аха сара усда
сызтәомызт, даҽа гәыԥк еиҿкааны, схала аусура сҽазыскит, амала усҟан шәызҿыз аус
саԥырхагахар сара исхарашәымтәын ҳәа адырра рысҭеит. Еилахәыцқәазар акәхарын,
маҷ-маҷ рус саларгалан, исзыҟаҵоз амаӡа ус даҽаӡәы инапы иузанҵаӡомызт.
Ҳҿаԥхьа иқәгылаз зҵаара заҵәык акәын. Излауаз ала, Митридат VI иҷкәын Митридат
иаҳра Ҟалӷьҭа иахгатәын. Уи арахь дааган аԥсуаа ирҭахны, ихаҭагьы араатәқәа драцәажәан акәын ари аус шеиҵихыз. Амалуаа рхаҭақәа рымчра акәын изызхәыцуаз, уажәгьы аҳ
иахгараҿы иаҳԥырхаган. Знык уи ацынхәра ҳтәыла иашьагәыҭыз раҳра ашьапы акыр,
Понттәи аҳәынҭқарра ацрыҵрахь ҳхы ҳархарын. Митридат VI Дионис инымҵәаӡоз
иеибашьрақәа ирыҵаӡуан ҳҵеиеибашьцәеи ҳаԥсадгьыл амали. Фатәы-жәтәы нхомызт.
Агәымрықь ирымихуаз ҳәаак амамызт. Ҳабнақәа хыршьаан, аӷбақәа изыргыланы,
еибашьра иршьҭуан, акык-ҩбак ракәымзар, зегьы амшын аҵан аҵаа-ҵытәқәа рықәиааны,
абаашьаҵәҟьа цқьа иақәымшәо, аҵаулараҿ ицәыҵаҵәахын. Ага улбааны, улаԥш
рыхьӡомызт аԥшаҳәа иавархаа иргылаз акрақәа /маиак/. Ашхәаҿаҳәарҭақәа ирывыӷӷаа
иԥшын ашхәацәырҭақәа рҿынтә аҭҳәыш дуқәа ирҭыргаз аӷбақәа. Агных ихылаԥшра
рыгымхарц, аԥшаныҳәа мҩаԥгарақәа еснагь рҽазыҟарҵон. Ашхәацәымзақәа рыблыха
роуаанӡа, амшынуаҩра иазыҟарҵоз ҳаҷкәынцәа нҭадыртәон. Заҟа шхәеи заҟа уааԥсыреи
аибашьрақәа ирылаӡи! Ҳтәыла иамыхәоз ахьӡ-аԥша ҳашьҭан, еилибакаауазгьы ҳмаҷын,
аха ҳус дуун, агәра ҳгон.
Ажәытәан Ҟалӷьҭа иқәынхәоз раҳра аҵасқәа ракәын еибаркны измаз, убарҭ
еилазгашаз, изыцәтәымыз абырзенқәа гәыԥ-ҩык аӡбжьанда иҭаланы рҿаархон, амшын
ҭаҳмада ҟәыш, анцәахәы Нереи дырхылаԥшын ҳәа имгәыӷуази, ҳагаҿаҿ ианааӡхыҵ
нахыс, ҳаҳра леилабга ицеит. Аҳ Ҳаиҭ иабиԥаратәқәаз аҳ Аҟәи аҳ Соулаҳәи рзаарыгӡа,
гызмалрыла абырзенқәа ирнааланы, Ҟалӷьҭа акырӡа еиқәдырхеит, аха, Понт Митридат VI
Дионис дахагылеижьҭеи, ҳ-Ҟалӷьҭа аҵахь ацара иаҿуп. Уи иҷкәын Митридат ихы иаирхәеит аԥсуаа реилаҩынтрақәа, иаб джьаны, Ҟалӷьҭаа инапаҿы иааигарызшәа дцәажәон,
аҳас деиҭартә дныҟәеит, уи адагьы ҳтәыла зхы иақәиҭу ҳәынҭқарроуп уҳәартә иҟаиҵеит.
Сара иабыздыруаз соурыжьырц зырҭаххаз, сҭамхартә изныҟәаз. Сыжҽлар ирыцәшәаны
мацара акәымзаарын. Ҟалӷьҭа аҳ Митридат иаб иҿагылаша аусқәа еиҵеиҟәаҟәарц
даҿызаарын. Понт аҳ ду Евпатор ицәгьаҳәацәа изнаргазаарын, аԥсуаа ршьапы
иқәгыланы, иҷкәын Кавказ аԥшаҳәаҿы аҳра шигаз, уажәгьы игәы иҭақәаз закәыз…
Аҳ ду ибзиаҵәҟьаны идыруан иԥа Митридат Филопатор Филадельф Ҟалӷьҭа наӡаӡа
дшизахамыргылоз. Усҟан иаакәыршаны ажәларқәа гылеит, Митридат VI дахырхырц. Урҭ
инапаҿы иааигаанӡа дааизԥшит. Убасҟан Ҟалӷьҭа аҳ игәрамгара еиҿызкааз сара сҭакны
срыман. Соурыжьҭит, харагьы имгакәа, Митридат VI иҷкәын аказы диҭахызшәа Синопҟа
диԥхьан, ҳаҭырс иқәиҵазгьы, – хьтәы зынџьырла дҿеиҳәеит, иусгьы мыӡбакәа, ихала
ашьра иқәиҵеит. Ҟалӷьҭа аҳцәа уажәи-уажәи иԥсахуа иҿааихеит, инапаҵаҟа иҵымҵырц.
Диоскәриа абырзенқәа рнырра иаҳа иӷәӷәан, Ҟалӷьҭа инапаҿы имааигарц, Митридат VI
ицхраауан, уи азакәын аҳ уа дтәазарц зиҭахыз. Ҳаԥсадгьыл уи импыҵхра аамҭа ааизшәа
аабон, ҳара маӡала ҳус ҳарӷәӷәеит.
Аҵыхәтәан Митридат VI Евпатор Дионис даҳзааигеит лагажәык. Уи ижәлар адандараа
дықәырцан, Амшын ду аҳ ду диласбан, иаҳҭынраҿы акраамҭа дыҟан. Аласба бзиа
зҭахымда, аҿаҵахәы замана арымҭои. Уи, Олтак цәыршәага, акыр тәыла дырхагылеит,
аҵыхәтәан Ҟалӷьҭагьы аҳас деиҭан, иахьа Митридат дызҭоугьы убри иоуп. Ҳҵас ӷәӷәақәа
ҳархынҳәырц ҳақәԥон, нас урҭҵыргәас иҟазҵашаз, зымч ӷәӷәоу, иҟәшу аҳ даҳзалхыр,
ҳаԥсуара ҭахарымызт. Иаҳхьаауан ҳжәытә ҳәаақәа хьаҳәхьачрада иахьаҳцәыӡыз, уажәшьҭа ҳабла иабарц иҟазма аԥсуаа ахьынхоз Синопа, ма Митридат Мцхьаҭа зиҭаз
амасхқәа ҳадгьылқәа дыргьежьуазма? Иӷәӷәоу аҳра иамоу адоуҳа даҽа доуҳак изахәаҽуам, иаҿагылоит. Иԥсыҽу ауп иаарласны иаԥырырхуа. Иуадаҩын ақәԥара, иаабон
иаҳҿагылаз закәытә мчыз. Иаҳагьы ицәгьан иззыӡырҩуа аԥхьагыла-амақьаҳ иԥшаара.
Ажәлақәагьы агәхьаа ркцәомызт рынхарҭақәа рнаҩсан имҩасуаз ахҭысқәа, мышкы зны
рабиԥарақәа заҟа ирзеицәахарыз рзеилкаауамызт. Урҭ реидкылара ҳцәыуадаҩын, ус
ҟаҳамҵаргьы, еилаҳкаауан зыуа-зҭынха ирыхәдахаз ауадалық ҳшиҩызаз.
Аԥсадгьыл ҳара ишаҳҭахыз еиҿызкаарц иашьҭаз ҳауп акәымзар, дарбанзаалак
аӷьеҩҳәа иааҳадгылоз ауаа маҷын. Ус иҳаҳауан шәызҿу бзиоуп ҳәа ишааҳамадырҽхәалоз. Даҽа хықәкык змаз ҳәа зҽырӷәӷәа зҽааидызкылозгьы ыҟамызт. Икаҳаршәыз акәиц
мцахозар ҳәа ҳаԥшын, арахь аҳцәа имҩаԥыргоз аус ҳахәланарбгон. Урҭ ирхьыԥшын
аҭыԥантәи амалуаа. Рхыи рмаҵуреи ирхыҳәҳәаны, Ҟалӷьҭа аԥсынҵры рбомызт. Џьоукгьы
ус ҳтәыла иаҳа иазеиӷьын ҳәа ирԥхьаӡон. Хылаԥшҩыс ҿыц иҳарҭаз зны дсыԥхьеит.
Сызлахәыз аӡбахә ала, уҳәан-сҳәанқәак имаҳакәа дыҟамызт. Иаахжәаны уи
дшаламцәажәазгьы, ҳаиҿцәажәара ус шакәыз унарбон.
– Митридат дааижьҭеи Ҟалӷьҭа заҟа иҿиаз џьоушьап, – иҳәеит иара.
– Усҵәҟьоу?! – Цқьа сҽаамыртыкәа, исаҳаз «џьасшьеит».
– Уазхәыци аԥсуаа шьҭрақәа ҳахьынхо адгьыл аԥшаҳәа зегьы шаҵанакуа!
– Уи Понт аҳәынҭқарра ҟалаанӡагьы ишьақәгылахьан.
– Ааи, аха ҳҽеибаркны ҳаҟазма. Аӡәи-аӡәи ҳаизыӡырҩуамызт, доусы иара ишьҭра
иаҳа иӷәӷәазар иҭахын, еиҿыхаран акәымзар, ҽеидкылашьа ҳмоуит.
– Ҳхатәы аҳраз ҳақәԥап нас?
– Ҳхатәы аҳра ҳамазхыда, амшын иаванхо зегьы ахьеидкылоу аҳәынҭқарра ҳалоуп
умҳәозар. Уи злаҳзеицәоу збом. Ажәларшьҭрақәа еидкылахеит, жәларкны ҳаилацәартә
еиԥш, Митридат Евпатор Дионис даҳхаиргылеит аҳ, уи аҳәынҭқарратә усқәа мҩаԥигоит.
Ҳаарых шыбзиоу уахәаԥш!
– Иаазрыхуа ажәлар роуп, аҳәынҭқарра иахагылоу уи амал шырҭахыу рхы
иадырхәоит.
– Ҳдоуҳа еизакхеит, ҳҽеидаҳкылеит. Ари маҷума?
– Ҳҽеидаҳкылаҵәҟьеит. Синопа имҩаԥырго аус ҳацхраарц, аха ҳхазы акы ҳаԥсаны
збом, – аҽаргамарахь сниасит.
– Иуҳәо шшәарҭоу удыруоу? – даагачамкит ахылԥшҩы.
– Иабацо ҳабна? Иабацо ҳаҷкәынцәа. Рхы зқәырҵо закәи?
– Ееи, дад, иҟауҵои?!
– Убас умҳәо: егьҳамчым, амчра ҳақәӷәӷәоит, иаҳәо бзиоуп ҳҳәалароуп.
– Уи ауми сызҿу.
– Уи акәӡам. Иааҳзыруа бзиоуп, заҟа ҳдырҿыхаз ҳәа утәоуп.
Ахылаԥшыҩҿыц исеиҳәаз сара стәала иҿасырхьит, дагьҿаԥысҽит, аха шьҭахьа амҩа
саннықәла, еибаҳҳәақәаз цқьа ианысшәа-ианызза, аамҭала акәзаргьы, акәанызанра маҷк
ишьҭысхит. Аиашаз ахақәиҭраҵәҟьа ҳамҭанык исхашҭит ауп ус зыҟасҵаз. Ус иагьа иҟазаргьы, Митритад VI Евпатор Дионис, Анцәа ицишаз ихьӡ ду аҳаҭыр акапан шьҭихыртә,
адунеи дықәын. Аҳәынҭқаррақәа еиларҵәаны, ҭаҷкәым ӷәӷәак аҿы икыртә, аҟыбаҩ ӷәӷәа
далхәдамызт. Уи цҳаражәҳәаҩыс изаарышьҭуазаалак рбызшәала драцәажәон. Иара
дзеикануаз аурым ҳәынҭқарра ду аҿагылара згәаӷьуаз зхы зҭахымыз иакәын. Аурым
ԥсҭыр раԥхьагылаҩцәа иреиӷьыз арԥызацәа рыӡбахә уаҳаны, иахьагьы урҿаӷыӷратә
уҟоума, аӡә иаҵкыс аӡә дуаҩыцәгьаны адәы иқәнагалеитеи. Амала Митридат, убарҭ
дырҿагылартә ихы данақәгәыӷ, ишәаны идымгылоз, имыцхраауаз дысурбозар! Адунеи
аҳра еимаркуеит Митритад VI-тәи аурым ҳәынҭқарреи. Аурым рыр рхадацәа Сулла ма
Лукулл ахьнеиз иарбан ру рымҩа ԥызҵәаз! Еибашьрак иҩамсыцызт аиааираҵәҟьа ма анҭ,
ма арҭ иргартә.
Аурымқәа рҳәынҭқарра ашьақәгылашьа аҵаси ақьабзи заманақәа амоуп, акыргьы
ҵуеит рыр аиҿкаашьақәа дырманшәалоижьҭеи. Урҭ рыр уамак ишырацәамгьы, иӷәӷәоу
азыҟаҵара рымоуп. Митридат ир, усҟатәи ҟазарыла, аамҭала иԥышәоу ҽазыҟаҵарак
ишалаҟамгьы, рхыԥхьаӡара даара ирацәан, иӷбақәа узыԥхьаӡомызт. Аиааира игарц, акы
деигӡомызт, аӡәгьы дишаҭомызт. Амшын иаахыкәршаны иаԥиҵаз аҳәынҭқарра ду иарбанзаалак аказы деиҵанархомызт, аибашьрақәа ирыхәлаижьуаз арԥарцәа хиан, ирыхәлаирбгоз амалгьы инапаҿы иҟан. Аиашаз Ҟьалӷьҭа ахазы иалымшашаз аҳәынҭқар
ихазы иалиршон. Ахаҭагьы еидкылан, еизыҵәан. Ҳәынҭқарра уск азы еиҵахомызт.
Ицәгьоуп ауаа реидкылара, уи збеит маӡала аус ҳахьынӡашьҭаз. Ауаҩы иашарыла,
гәыкала иудгыло иԥшаара уадаҩуп. Ус иҟоу маҷуп. Митридат дҳәынҭқархарц ихы иаимырхәаз иарбан мҩоу? Иан дшиааиуаз аниба, абна дылалеит, дызҳаанӡа дабрагьуан.
Ашьҭахь аҵаӡҩы дцәыҵаирбааит. Иҷкәынҵәҟьа димеигӡеит. Ари иаабац уаҩума!
Амырмыршәага! Абас дыҟан азоуп ашхырцәаӷь еиӷьмыз, зшьа ужәыр, зтәан еиламгылоз
ажәларқәа, абиԥарақәа, ажәларшьҭрақәа реиларҵәара зилшаз. Илшеит бџьар ԥынҵала
мацара. Ҳара уи имҩа ҳзықәломызт, иааишьас иҟаҳҵарызеи? Излеиқәҳархарызеи Аԥсны,
уи амитә иаҵкыс зылшаша ауаҩы дҳаԥхьагыламзар?
Заҟа ҵхы смыцәаӡакәа исхызгазеи! Схаҭа тәылак саԥхьагылартә алшарақәа
сымамызт, ус зылшашаз даҳмоур ҳус агьшалымҵуаз бзианы ишеилыскаауазгьы.
Ажәлақәа реидкылара аҭахын, иара ус мышкы зны иҳаԥхьагылашаз дҳаурын ҳәа
сгәыӷуан. Иахьцалак аԥхьагылаҩ ауаа еидикылар акәын, уи дцәырҵаанӡа ҳара
иаҳзеидкылар, нас ажәлар дрылиаарын ҟыбаҩ ӷәӷәак змаз аӡәы.
Митридати аурымқәеи аҵыхәтәантәи реибашьра ду алагамҭаз, Кьахь сиԥшаан,
аидыслара ӷәӷәа ҟамлар ада ԥсыхәа шыҟамлоз сеиҳәеит. Уи аӡбахә ала уаанӡагь акыр
ҳаицәажәақәахьан. Ҳҩызцәа ашәҟәы еиқәдыршәеит аурым ар рхада ихьӡала. Уи зызкыз
ауаҩы изгатәын. Акраамҭа иазхәыцуан ԥшаҳәала амҩа ақәлара иаҳа еиӷьзу, ма
мшынмҩала акыр иманшәалахарызу. Узусҭаз аӷбаҿ иуҵырдыраар, уҽахьуҵәахышаз ҭыԥ
уоуамызт, абрагьра ҳҳәарымызт. Мҩахәасҭала удәықәлар, аамҭа рацәа ыӡуан,
уцҳаражәаанӡа иҟалашаз ҟалон. Аҵыхәтәантәи амҩагьы шәарҭамызт узҳәомызт, иаҳагьы
ашәарҭа рацәахаӡон, ахыԥхьакырҭақәагьы маҷхомызт аха. Амшынмҩа алырхит. Аурым
рыр рԥызаҩ иахь адырра ҟарҵон, аиааира ганы, Ҟалӷьҭанӡа дзааӡозар, ажәлар Митридат
иҿадыргыларц аԥсуаа гәыԥ-ҩык ргәы ишҭаз.
– Ажәлар ҳзышьҭыхру? – Кьахь агәрагара имаз џьасшьон, уажәраанӡагьы уи
акырынтә ишеимаҳкхьазгьы.
– Аус злоу аурымқәа аранӡа изааир ауп. Сгәаныла, ауаа рхала урҭ ирыдгылоит, ргәы
ԥҵәаны иҟоуп.
– Ус иҟамлакәа, аурым рыр иаҿагылар?
– Уигьы сацәшәоит, аха излауала агәра дҳаргалап, џьара ҳашԥакылымсри.
– Нырцә ашәҟәы згарц иақәшаҳаҭда?
– Уара удәықәаҳҵарц ҳаӡбеит.
– Аиаша?!Сгәабзиара исыҵанаҳәар…
– Уигьы ҳазхәыцит. Абырзен бызшәа цқьаны изҳәо, ҳара зыгәра аагаша уаҩы дҳамам
уара уда. Убырзен ҭуџьарушәа уҽыҟаҵаны, Синопынӡа унаӡароуп. Нас амшын аҿы
дарбанзаалак аӡәы улаԥшықәиҵарым.
– Убри заҵәык сахьчоит ҳәа агәраганы, амҩа ақәгылара гәаӷьыуацәоуп. Аибашьра
аламҭалаз, зегьы лаԥшықәырҵашт.
– Даҽакала ҳашԥаныҟәари? Зылаԥш ухызааша даҽа ҩыџьа амшынуаа аӷба
иуцҭаҳҵоит.
– Ус анакәха, убарҭ руаӡә имаҭәа иалаӡахтәуп ашәҟәы. Сара сылаԥш уи ихызаауеит,
убас иаҳа еиӷьуп.
– Усгьы ҟалоит, – дсықәшаҳаҭын Кьахь.
– Иареи сареи ҳаибаздырӡом. Егьи амшынуаҩ ила уи иҿынтә адыррақәа соуеит.
Синопа ҳаӡхыҵыр, уаантәы аурым рыр ҳԥшаарц мҩас ишьҭаҳхуа уа иаабап. Амала ҳахҩык ҳаицымзар аушам. Иаҳбарҭахоит ашәҟәы сара изгар еиӷьу, ма амшынуаҩ имаҭәа
иалаӡахзар иаҳа еиӷьхоу. Аха амшынуаа сара исыцны иабацои?
– Аӷба зтәу урҭ имухәҳауеит, ацхыраараз иуҭахыушәа. Иамур, ашәҟәы ухала
иугароуп.
– Урҭқәа зегьы бзиоуп. Сара схы даҽа зҵаарак ҭагьежьуеит. Аурымқәа ҳзааир иаҳа
иаҳзеицәахар?
Кьахьи сареи абаҳча ҳахьыҵаз, ашәыр абақ-сақҳәа икаҳауан, иҟамлацыз рацәан,
амахә ирзышьҭхуамызт. Ахҵысҭра ҳанхыҵын, аӡха ҳнеит. Акәапеи азна аӡыхь итан,
даҵашьшь ижәит. Акәапеи шьҭахьҟа инкнеиҳан, ацқьашәқьа иҿыцбарахызшәа, аӡы дхыԥшылон. Исҭаз азҵаара ихаҭа даргәаҭеихьазаарын, аҭак ҟаиҵомызт, сара сԥшын. Саԥхьа
дгыланы, амҩахәасҭа днанылан, ишьаҿа зашьала, ихәыцрақәа изозшәа, дынкахәыцуан.
– Еиӷьу здыруада, – иҳәеит аҵыхәтәан дагьааҭымгылаӡакәа. – Амала Митридатгьы
иҳәынҭқаррагьы ҳгәы ааԥырҵәаӡеит. Аурымқәа уажәшьҭа дыриааины дзыриааиуам. Ма
адунеи ҳәынҭқаррак анапаҵаҟа мацара иҟазар, ԥыҭрак ҭынчымхарызеи.
Понт аҳәынҭқарра иҳазнарҵасыз ацәымӷра акәын асҟатәи изырҳәоз. Уи иаҳзаанагаз
аҿаасҭарақәа иахьеи уахеи ҳрылагылан, урҭ иреицәаны ҳзықәшәашаз ҳхахьы
иаҳзаагомызт. Иаадыруан аурымқәа иеиҿкааны ирымаз аҳәынҭқарра ашьақәгылазаашьа.
Урҭ рдемократиа ҳәаак амаӡамызт ҳәа аӡбахәқәа ҳаҳауан. Иԥсы ахьынӡаҭаз ҳәа аҳак
дрымамызт, рҳәынҭқарра аиҳабы бжьыҭирала далырхуан, дыргәамԥхар дрыԥсахуан.
Амала еибашьны иахьнеиз рхы шымҩаԥыргара ҳаздыруамызт. Еицәаз убаанӡа еиӷьу
здырххьадаз! Кьахь уа диашан. Иахьцалак ҳҭагылазаашьа акырӡа еиӷьхарын, Ҟалӷьҭа
ахатәҳәаақәҵара ԥыҭрак иӷәӷәахарын ҳәа ҳгәыӷуан.
Саамҭа анааи, сабхәа иахь сцеит, уа сынкыдгылозшәа ҟаҵаны, сахьцаз, сахьааз уаҩы
изымдыруа, Ԥыҭ снеины, аҭуџьар ԥшра аахәаны, аӷба сҭаларц. Ҟалӷьы Нарџьхьоу снеира
дазԥшны дыштәаз анызба, иахысҳәаара сзымдырит, аха уи снаскьеигарц Ԥыҭҟа амҩа
данықәгыла, сахьцоз шидыруаз сцәа иалашәеит. Ахәҳахәҭраз изгоз ҳәа аӷба иҭарҵаз
аҭитәгьы иара ихатәын: аҩы, ақәны, ашәеилагәа рҩа, ахәыӡ, ашьтәақәеи ашәарахи
рцәақәа. Урҭ Синопа сышнеилак, изысҭашаз ауаҩы дсыԥшаауан, ҭуџьарҵас уаҳа ус
сымаӡамызт. Урҭ ракәмызт сгәы иҵхоз, – сабхәа ихаҭа ҳус дшалахәыз агәра ӷәӷәала
изгеит, сшьаҿацыԥхьаӡа бзиангьы идыруазаарын. Уи дызла-Ҟалӷьыз ала иԥшықәҵара
мариан азы, ихы бзиа ихьчон, ҳус иашьҭазгьы дцәырыргацәомызт. Уажәы иара иҿынтә
амҩа сахьықәлоз излақәшаҳаҭхаз сыздыруамызт. Ихаҭа сахьынаскьеигоз, иаҳагьы дшәарҭахон, ганкахьала; егьи аганахьала уахәаԥшыр, имала амҩа сахьықәиргылоз сара сзы
иаҳа ишәарҭадан. Уи иԥҳазаҵә убасҟатәи диҭахын, илыԥшәмахаз длаԥшықәрымҵартә
иааҟаимҵарыз арбаныз.
Издыруадаз иԥҳа дызгараны дшыҟазгьы лымҳа ҭшьы имазар ҳәа саахәыцит, амала
акырӡа шықәса раԥхьаҟатәи ахҭысқәа шәо-изо амшын сахьхыз, Саҟәеи сареи ҳус аӡбахә
шизымдыруаз ахь сазааит. Иҟалон цәалашәарак имазар, ҳаизааигәара маҷк дацәшәозар,
аха ак ҳабжьалаҵәҟьарын ҳәа дгәыӷуамызт, аиашаҵәҟьаз иагьиҭахымзар акәхарын. Зыжәла дуз ауаҩы иԥак, иагьа дыбзиазаргьы, дҟәышзаргьы, амал имазаргьы, иҿынӡа ихы
лаирҟәырц иҭахымызт. Арахь акыр шықәса рыҩнаҭа сырҵаҩын. Арҵаҩы, иагьа дуамазаргьы, дмаҵуҩын. Амаҵуҩы иабхәхара зҭахыдаз. Ааи, ҷкәынаҵас дсызныҟәон, сизааигәан
иԥҳа аҵара ахьынӡалсырҵоз, рҭаацәара сырзааигәаны сыҟазаргьы иҭахын, аха,
сышимаҳәхаз анеиликаа, алаба иаахазар еиԥш ибазар ҟаларын, амала уи иаразнак
ихԥсаазар здыруадаз. Убри акәхарын, иԥҳа хаҵа дышцоз аниаҳа илаӷырӡқәа зиҿеибаҳәаз.
Аԥсуаҵас иуадаҩын дызҭашәаз ахгара: уи иԥҳа диманы збара днеиз дыниҭаны аҩныҟа
дхынҳәызшәагьы џьоукы шихцәажәарыз иаразнак ихахьы изаамгакәа дыҟамызт. Ахьӡи
ахьымӡӷи рзы ауаҩы, аиҳараӡак аԥсуа, адәы дықәми.
Ажәытәи аҿатәи сышрылаз, ҳаӷба Синопа инӡыхгылаанӡа, аибашьыга ӷбақәа,
еилаҩеиласуазшәа рҟазшьақәа шысгәамԥхозгьы, ҳара иаҳԥырхагамхеит. Ҳаӡхыҵырц
ҳҽаназаҳк, еилыскааит аҳҭны-қалақь аҳәааҿы аибашьра шааиуаз. Ҳаӷба иақәыз згәалашәодаз, аибашьра иалагахьан. Иныҵакны ирҳәон Митридат VI, ихан кажьны, дықәҵхьеит
ҳәа. Аҭитә иназгаз зсырхәҳараны сыҟаз иҿы сыԥхьеит ауха. Ашьыжь ақалақь ҭацәын.
Амра ҵлакашәарак иҩеихьан еиԥш, аурымқәа рыршьаҟауаа еишьҭагыланы иаалалеит.
Ақалақь агәахьы аибашьра цозаарын, аҽыуаа раԥсҭыр алагьежьуан, уи сара исзымбеит.
Уажәшьҭа ссабрада аасҿыхны аурымқәа рыр-хада сишьҭаларгьы ҟалон. Ҳашәҟәы
зымаҭәа иҭаӡахыз амшынуаҩ дсыԥшаан, исҭахыз аниасҳәа, дгачамкит.
– Умшәан, адунеи ааҳәхьеит, – ҳәа изҿысҭит.
Иахьцалак иҟалаз изеилымкаазшәа, уаҩы ҳахьимбашаз снеиган, икьаҿ ааԥжәаны,
ашәҟәы ааҭиган, иаасиркит.
– Унапы иану наугӡаанӡа иумырӡын, – иҳәеит иара, уажәшьҭа ишанхара аҿкы сара
исыркуа. – Иҟало уаҩы издырӡом, агәаҽанызаара еснагь иаҭахыуп.
Уи данынсыдҵ акәын цқьа саназхәыц ари амшынуаҩ ирҟаҵаз раԥхьатәи шусмыз,
аԥышәа змаз ауаҩы дышсыцырҵаз. Иара идыруан ԥхьаҟа инаигӡашаз шыҟалоз,
аԥсҭазаара аилашыра иахьала ишнымҵәаз, уԥсы ҭазар уҭахызар – қәԥарыла мацара
иугар шакәыз. Қәралагьы дмаҷмызт. Ԥыҭк еилыскаауазшәа сгәы иабон, аҵарагь сымаз
џьысшьон, стәалагьы исылшоз ала сықәԥон, аха уи аҽны акырӡа схы салаирԥшит.
Амаҵуҩцәа еиԥшымкәан ишысԥхьаӡозгьы, иалаҟәӡаз атәгьы иуаҩра аҳаракырала
дшьатәын.
Арԥыза иниара сзымариахоз џьысшьон. Уи иахь амҩа сықәлеижьҭеи, дзыҩналаз ахан
ахь анеираз акәзаарын аҭӡы ахьаасҿагылаз. Сахьынтәааз, сшааз, исшәыз, исхаз, хәыцхәыц сеимырымдакәа, сышәҟәы заа идсмырбакәа, уи ҭырымҵаакәа, ахан ахь аҩеира
сақәиҭырымтәит. Уажәшьҭа агәашәқәа сзаатит шысҳәоз, саазышьҭқәаз зусҭқәаз
еилыркаарц рҽазыркит. Сгәы анкыдгылаӡа, уи рхада ида уаҩы ишиасымҳәоз ала,
иааҿаԥысҵәеит. Џьара срыхәартә сырбазар акәхарын, акәымзар дысзырбодаз адунеи
зырхыџхыџуаз Гнеи Помпеи. Аурымқәа рҳәынҭқарра анапаҵаҟа адунеи ааигарц дазхиан,
иамур еилаҟәыбаса иқәиҵарын. Аруаа срыгәҭылак сахьыныҩнаргалаз дгылан
зыжәҩахырқәа ԥҽаҽаз, зӡара ҭаԥҵәаз, зымаха-зышьаха ӷәӷәаз, икьалантарыз архада, уи
адагьы зхаҭа еибашьҩыз адумпеи. Ажәак ааиҳәар ҳзыҩнагылаз аҭӡқәа адыд-мацәыс
рыбжьҟьар ҳәа сышшәоз, ибжьы ҵарыхәҵәаӡа иаасаҳаз ацәа саалнахит:
– Сара издыруазарц сҭахыуп зҿынтә уааз излаҟоу амчра.
Егьырҭ азҵаарақәа рҭак шидыруаз ҩашьомызт, уажәы дзызҵаауаз аҭак амҩа
санықәлоз аахысгьы сацәшәон. Понт аҳәынҭқарра ишьақәнаргылаз амчра аҿаԥхьа
зҽызымӡар амуаз маӡалатәи мчы хәыҷык аӡбахә аацәыругар, амшын хыҵызшәа ижәылоз
ар ирхадаз иҿаԥхьа, закәытә ԥшрази иумазаауаз.
– Арԥыза ухаҵкы! Сара саазышьҭыз маӡала аус руеит. Урҭ ирымчу аилкаара уадаҩуп.
Аха рымч шымхо еилкаауп. Убри азоуп сзаарышьҭыз. Амала уи аус амҽхак акраҳәозар,
исҳәарц исылшо убри ауп: сара сабхәа Ҟалӷьы НарџьхьоуҞалӷьҭа рабиԥара дашьҭроуп.
– Уара утәылаҿ, иаарласны сҟалоит! – ҿааиҭит Гнеи Помпеи Ду, ҳаицәажәара
шынҵәазгьы еилыскаан, снахырхәаны снахыҳәит.
Сымала амҩан санаақәха, ахан сшыҩныҵыз схаҿы иааин, адәы иқәыз кәыбрыцк
саҟраӡамкәа схы збо, сҿынасхеит. Гнеи Помпеи Ду абрахь даазышьҭыз заҟа иуаа дуқәаз
азхәыцра уадаҩын. Абарҭ рҿагылара згәаӷьыз Митридат VI Евпатор Дионис иагьа дуаҩы
еибган. Ҳара ауаа ссақәа еиларӡыӡо уи импыҵакыз абри аҳәынҭқарра дуӡӡа ҳаҿагылазу,
ҳаҿагылазшәа ҳгәы иабозу? Схы ҟәыншьо амшын аԥшаҳәахьы сынкылсит, саазгаз аӷба
ахынҳәра иазыҟарҵарц нарасҳәарын ҳәа. Урҭ санаарыдҵ, Помпеи сыбла дыхгылахын.
«Уара утәылаҿ иаарласны сҟалоит!» – слымҳа иҭиҩуан иара ибжьы. Уи иԥылара
ҳҽазыҟаҳҵаларц ҳабжьаимгазар, ма иҟаҵатәыз даҽа уск азы мҩак ҳақәимҵазар, иаанагарызеи ииҳәаз? Имацара ихы дақәгәӷҵәҟьозу, ма шәарҭ шәсыцхрааны иҟашәҵо егьыҟам,
аха ахақәиҭра шәысҭарц сшәызнеиуеит иҳәазу? Ҳара маӡала еиҿаҳкаауаз аус
маҷишьаҵәҟьазар? Издыруадаз шәшысԥылаша шәхала ижәдыр иҳәазар? Зҵаара шәкы
схы иҭагьежьуан, зегьы хадақәан, рыуа уи аҽны ииашан ҳәа иалкаатәыз сыздыруамызт.
Схәыцрақәа сшеимдырххоз, аӷба асқьала адгара сҽазыҟасҵон. Амшын хылара ус
имариамхеит. Аурымқәа рымпыҵҵра уадаҩхеит, аӷба ахьцоз анеилыркаа. Абаӷәаза
аиҳабыра ҿыц Помпеи инапаҵаҟа аус зуаз рыҽрыдырҳәалартә иҟасымҵар,
ҳагьоурыжьҵәҟьомызт. Ҟалӷьҭа сызхацоз расҳәар ҟаломызт, уҽумыргамар ираӷаз
рыԥшаҳәахьы укылсыр руазма. Арԥыза иуаҩ даан, аусқәа еиҿикааит. Уи, Помпеи иҿы
саннеи, дызбахьан, санцозгьы снаскьеигеит. Иара маӡала дсацәажәеит сахьцоз цқьа
ицәырымгакәа, аурымқәа рнапаҵаҟа иҟаз қыҭа еилақьк абаӷәазахь сыццакуазшәа,
ижьаны амшын схылар шсыхәҭаз, нас сымҩа иаша ылсхыр шакәыз. Уи слымҳа иҭишьит
сынтәа Ҟалӷьҭа анеира Гнеи Помпеи Ду ишилымшоз. Ари аԥшаҳәа еибашьрала дахысыр
акәын. Аӡынра аниаслак, уахь деихон, убри аамҭа иақәыршәаны Ҟалӷьҭа иқәынхоз аԥсуаа
шьҭыхтәын. Абырзенқәа еиҿыркааз аполисқәа Митридат ицхраауан акәымзар, изиҿагыломызт.
Уи ас дахьсацәажәоз, маҷк суаҩны схы збан, сҩызцәеи сареи ҳазҿыз аусгьы Помпеи
ихшыҩ ззишьҭшаз акәны исыԥхьаӡан, сгәы ԥхарак нҭалеит. Ԥхьаҟа иҟаҳҵақәашаз
еидысхәыцлон. Зегь раԥхьа исыцыз амшынуаа ирдыруазар акәын, аӷба аурымқәа
ишрымпыҵымҵуаз, еибашьыга ӷбамкәан, ишҭуџьар ӷбаз цқьа еилырымкаазҭгьы.
Ҳахьнеиуаз абри ауаа ирыладырҵәарц ахәҭан, абас аҭаххоны иҟалозар. Ас
ирымпыҵҵышаз аӷбақәа маҷхомызт. Амҩан еибашьыга ӷбак ҳамҩа ԥнаҵәаргьы, – абри
акәын ахҿыхга. Амала анаӡара шхәак ацәаара шааҳбалак, хара-хара ҳавсуан. Аибашьраз
рҽеиҿармыжьуазар, иухьӡарц иушьҭалодаз, имшәоз реиԥш, ишәозгьы рыӷба ԥралеи
ажәҩақәеи рыла еиқәшәазар. Аиашаз аҽнавгара-аавгарақәа аамҭа рацәа ҳцәыргон, акыр
ихьшәаны акәын Ԥыҭ ҳшыӡхыҵыз.
Сабхәа иҿынӡа сҩеит. Ҳлаԥшықәрымҵарц, аурымқәа ҳзаанӡа, ҭуџьарра даҽазны
изурц ҳаицәажәеит. Уаантәи Аҟәҟа сықәлан, мшынла Диоскәриа сааӡеит. Ашьҭахь аҩны
сахын, Нарџьхьоу сызлаҭуџьаршаз злеиԥшааз ала адырра сиҭаанӡа. Сҩызцәа ирысҭаз
адырра ашьҭахь, уамак сыхҭаркуамызт, уаҩы илаԥш сыҵамшәарц. Дара маӡала ар
ҳзеиқәыршәозар ҳәа, бџьарла рҽеибыҭара иаҿын. Рыс еиҿаҳкаарызеи, аамҭа анааилак,
анхацәа аҟамеи аԥсеи, ахҿеи надуркуан, анапы зныз ҳҭарчеи ҟаԥшь аанукылон,
иушьҭаланы еихарц.
Нарџьхьоу исзааишьҭыз ауаҩы сицны, ага слыбааит ҽнак. Ҭуџьарҵас амҩа сықәлара
адагьы, ԥыхьа еиԥш маӡа уск снапы ианырҵарц ҳәа сеиҭагәыӷуан. Диоскәриеи Ԥыҭи
ирыбжьаз ашхәа ҳанҭалаанӡа, иааҳакәшаз аруаа ҳбаандаҩыртәит. Исыцыз чарҳәра
сзиуит ҳәа сиҿаԥшуан, аха амҩан иҽирххацәо даналага, ашьаҟәада иҿырхыз анызба, сгәы
хьаԥсит. Зегьакакәын, усгьы уамак игәра згомызт. Уи дызхааз цқьа ианеилрыкаа,
доурыжьит. Сара абахҭа сынҭадыршәыхт.
Ҿыц аусҭҵаара. Сгәы зны иагахьаз аусҭҵаара. Амала уажәы иаҳа ирмаираны
исхызгон, акыр самышьцылахьази. Ус иагьа иҟазаргьы, зны иухҭугахьаз ауадаҩрақәа ҿыц
ишухыугараны ушыҟаз адырра иара ахатә хьанҭарақәа аман. Уажәык сабхәа длаԥшықәырҵарц ҳәы сацәшәон. Уик зынӡа сыбӷа ԥҵәаны иаман. Сызлахәҳахәҭшаз иара исиҭеит,
уи усгьы ирдыруан. Иара иҿынтә Синопа сышцаз рзеилымкаацзар, гәрамгарҭас
ишьҭырымхкәа иҟамызт. Сгәы хьазырԥсуаз – уи ус баша снаскьеигарымызт усҟан,
сызлаҭуџьаршазгьы снапы ианиҵомызт. Зыгәра игоз ауаҩы дарбанхарыз имаҳә
иакәымзар. Абырзенқәагьы ибзианы ирдыруан Нарџьхьоу дызҿыз. Ихаҭа дуаҩҟәышын,
ус иаармарианы дузаҿакуамызт. Ус иагьа иҟазаргьы, сусҭҵааҩ уи дизҿлымҳан.
– Синопа узхацаз аус Ҟалӷьы Нарџьхьоу идыруазма?
– Ишԥеизымдыруаз, изгаз иара иааирыхыз ауми.
– Уи акәым сызҿу. Маӡала ибжьугаз атәы идыруазма?
– Маӡала ибжьызгеи?
– Аамҭа хьанҭахоит, аӡәыр дуеигӡо џьумшьан. Митридат VI Евпатор Дионис иусқәа
цәгьоуп, уаргьы уԥсы ухихуеит, кәтыҿырҳасрак уаҩимхкәа.
– Сызхирҟьо имазар – бзиоуп.
– Гнеи Помпеи Ду ҳәа изышьҭоу, аурым арԥызаҩ, иҿы ушыҟаз ҷыгәӡа иаадыруеит.
– Ааи, сыҟан, – сҳәеит, аха уи ахьырдыруаз ахьысзеилымкаауаз сеивнагарц акгьы
сыгмызт.
– Нарџьхьоу иҿынтә инаугеи уа, ҩума?
– Уи иахь акгьы назымгеит. Иара имаҵуҩцәа сызҿлымҳахеит, аибашьра аламаҭалаз,
аӷба сыманы сахьрылаҳаз уамашәа ирбон.
– Убриазы Помпеи уидикылама?
– Уи иҿы снеит, ииҭахыу иалздраауази.
– Еибышәҳәеи?
– Сзусҭаз еиликааит. Иаарласны утәылаҿ сҟалоит иҳәеит.
– Уи аӡәгьы изиоумҳәеи?
– Исазҵааз иасымҳәеи. Аха уи засҳәодаз? Длаԥшықәырҵарц зҭахыда.
– Ҳара ус акәым ишҳаҳаз.
– Шәара ишԥашәаҳах?
– Помпеи иҿы умнеир умуит рҳәеит.
– Уи зҳәаз абра даажәг! – сыҽсырӷәӷәахт, арҭ рыуаҩ Помпеи имаҵуҩцәа дышрылаз
еилыскаан, сҿаԥхьа иаақәыргылара шрылымшоз збон. Нарџьхьоу иҿынтә даазшәа
ҟаҵаны ауаҩгьы дысзынарышьҭит, ага ҳаицлыбаанӡа, маӡак сҿыҵшәозар ргәахәны. Акыр
схәыцит, аха иаҳәатәымыз цәырзганы сгәалашәомызт. Нарџьхьоу ихаҭагьы сара сеиԥш
ишьклаԥшуазар, ма дҭаркхьазар ҳәа сацәшәеит. Иаҳҳәоз, ма иҵырдыраауаз еиқәымшәар,
уи рыгәрамгара дыҵшәон, убри ашәарҭа дахьҭагылаз сзышьҭхуамызт.
– Помпеи дызбаз зхьышьаргәыҵа ҳакәыхшоу Митридатгьы дибар иҭахыуп.
– Бзиоуп, – сҳәеит сыбжьы сыхәлашәаны, уи иҿы инеиз ииҭахыз иирҳәар акәын, ма
дишьыр акәын.
Аруаа аакылсын, срыма рҿынархеит, ахан ахь рхы рханы. Адәаҿы ауаа еибарыҩуан.
Аҽҭра амца акын, алҩа хатәаланы, џьара-џьара уааигәа-сигәа уаҩы дубомызт. Сназгоз
аусҭҵааҩ ихы иласын, дшынкаҳаз еиԥш, снапқәеи сшьапқәеи ааԥдыртын, абаагәара
сыхдырԥеит. Даргьы аӡәи-аӡәи еицхырааны инхыҵын, абнарахь снараԥырцеит. Аҽқәа
рыма, иааҳԥылаз ҳаҩҽыжәырҵеит. Абааҿынтә даҽа џьоукы ааҳахьӡеит. Уаа ҩажәа-ҩык
рҿынӡа ҳҽыжәланы абна хыла ҳнасит, иҳашьҭаз рылаԥш ҳныҵшәартә. Аӡқәа ҳрыруан,
ҳашьҭа ҳарӡырц. Ԥыҭк ҳанца, рымҩа шхараз аасарҳәан, схаҭагьы схы сахәарц
насабжьганы, урҭ ауаа ныҵабеит, изусҭқәаз самҳәаӡакәа. Сцәа иалашәеит сыԥсеиқәырхара сабхәа ишибзоураз.
Абрахь сҽыԥхьаскит. Сыҽзмаздаз исзеиликааит сани саби аҩны ишахыз. Схәыҷқәа
ахьшәарҭамыз ишыҟаз. Ашьҭахь ари ауаҩ иҭаацәарахь иааигеит. Саҟәа саб иахь
ддәықәырҵеит маӡала.
Егьырҭ зегьы уара иудыруеит.
Иҟоуп абырзен ҳәамҭа, Сцилеи Ҳарбидеи ирызкны. Урҭ уаҩы дызмыхәоз имишәаныз
ԥстәқәан. Ахра цаҟьараҿ рҽырҵәахуан. Амшын ӷбак аахылар ҟалаӡомызт, наҟ-ааҟ
иагәыдлон гәҽанызаарак ҟауҵаанӡа. Урҭ иаразнак урӷәыхуан. Сцилеи Ҳарбидеи акраамҭа
среибашьуан ҳәа сыҟоуп. Убасшәоуп схы шызбо.
Уи иажәабжь еиҭаҳәара даалган, иарӷьа напы илахь иаҵаргәашәа дахьтәаз, иаҩсхьаз
агәаҟԥсҭазаара уажәгьы дзалҵуамызт. Иҿымҭ хәыцра Аԥсар иныруамызт, ихаҭагьы
дыззыӡрҩыз ихҭысқәа дрылан. Уамашәа дибон аиҭаҳәаҩгьы. Уи ихшыҩ цҳафыри,
ахҭысқәа реиҿарԥшреи, ауаа ирыциҵоз аҵабырг ҟазшьарбақәеи, Адгьыл аҿы Аԥсар
дыҟаны, акиносахьа дахәаԥшуазшәа, ибла зегьы хгылан. Издыруадаз, ихшыҩ азышьҭны
дамыԥхьар зымуаз, узызҿлымҳахашаз ҩымҭа дук даԥхьазшәа дыҟан иҳәар, мцык аҵамзар. Абырзенқәеи аурымқәеи рхаан абас еиҿазыртәышаз ашәҟәҩҩцәа ыҟазма?
Иԥсҭазаара акалашәа ихьанҭарахеит, акәымзар ашәҟәҩҩџьашьахәы иҿаԥхьа дтәан.
Ихаҭа ихҭигаз ахьааирԥшуаз, игәырҵҟәыл аҵаулара иаҳагьы ицәырнагон.
Аиҳабыра илырхуаз иарбан мҩазаалак даҿагылартә ихшыҩҵарын, ихаҭа
дырзыжьомызт, ауаа ржьаргьы иуамызт. Арахь иара дара русқәа иҽрылеигалон, рыгызмалрақәа цәыҵиҳәон, зԥсы ҭаз аӡы ԥшьа дырзаҩызан, уаҳагьы мҩа рымамызт аҵыхәтәан,
дҳәынҷаны дбаандаҩыртәит. Алашьцараҿ уамак дибомызт, аха мчы дурак Аԥсар иныруан
иааигәа дахьыҟаз. Иара итәыла хьтәы уасцәа дгьылын, еимазкуаз рацәаӡан. Абырзен
мшын нцәахәы Ар-ных дзыдгылан дзыцхыраашаз издыруамызт, уи дзыдгылоз аиааира
игон. Амала иуадаҩӡан ииааиуаз амшын ихықәгылаз адгьыл заҟа дазеиӷьыз аҳәара.
Раԥхьа ушьамҭлаҳәызтәыз иакәын згәаӷ укуаз, знык ахақәиҭра узҭашаз уизԥшын, убри
ашьҭахь узықәиршәоз уздыруамызт.
Дабрагьуеижьҭеи еилкка идыруан дызҭиуаз, иаӷаҵәҟьаз, иҩызаҵәҟьаз. Урҭ еилыхны
ибар ҟалон, аха ихатә цәымӷра деиҳахар акәын иԥсадгьыл азы. Арҭ зегьы ҿыц
еибыҭатәын, аӡәи-аӡәи еибарктәын, зтәы иамуӡаҵәҟьоз ирзууеи аха; еилыхзар ус
узыҟаҵомызт, амчқәа урмаҷуан. Иарбан усзаалак уазыҟаҵазар акәын, уи анагӡара
унапалоукаанӡа. Ахҿаршәҩы, аибашьраҿы дышԥышәахозгьы, уаҟа раԥхьа ахыц анеиҵих,
ахымпал изыршәуамызт. Акыр шықәса, «аџьыка ихы иалхны», аҵара ду аниҵалак,
аԥсҭазаара дыԥнамшәар ԥсыхәа анимоулак, иацназгоз ахшыҩи агәырҵҟәыли дрылхәдамзар, ихатәы хәыцшьа ӷәӷәахон ауаҩы, уи афилософ адгьыл цәаакыра иалиаауаз
акәыкәбаа иаҩызаз, амҩақәа зегьы ахьҩеиуаз Урымтәыла аҳҭынра Рим еибашьрала
ушзымнеиуаз ззеилымкааз, еилызкааргьы зҭахымыз Митридат VI Евпатор Дионис Ҟалӷьҭа
даанаган, иуаҩ дура каимыжьырц, Аԥсҳара даҭан, аҳәымца ззеиқәеиҵаз ишьапаҟааи
/аҽыуаа/ ишьаҟари рхыԥхьаӡара иациҵарц. Имшын ӷбақәа ирӷәӷәарц, аӡынтәарак
ҵлаԥҟаран аԥсҭа изҿыз. Адунеи аметаморфоза зхазы иашьҭаз, зхықәкы анагӡараз
зыхшара ирмеигӡоз, – зԥацәа нзырҵәаз, зыԥҳацәа рахәызшәа иҭины хаҵа изышьҭуаз, –
дызлеиҿагылашаз дазхәыцуан уи азы мчы змамкәа Аԥсар иҿатәаз ауаҩы. Иаалырҟьаны
акосмонавт дааиԥхьхәыцааит: акәты иалшоз – акәтаӷь ҳәа, иара излаилшоз ала атиран
диҿагылан.
Аԥсар дкараха дыҟан, дышхәыцуаз дынҭанагалеит. Дамхацәаанӡа, ҩ-нызқь шықәса
инареиҳаӡаны аԥхьаҟа, даҽа планета хараӡак аҿынтә, иара и-Адгьыл ахь аӡәыр
длыбаазар ҟаларын хәы дхәыцуан, убри иԥхыӡгьы иалан. Ихаҭа усҟан иԥсы ҭазшәа, уи
аԥырҩы иара диниазшәа, асахьа ибла ихгылан. Иниаз и-Адгьыл ԥхьаҟатәи аԥеиԥш
зеиԥшрахоз идырхуан. Уи дахьынтәааз ахь Аԥсар дигарц иҭахын, и-Адгьыл аҿиара заҟа
еиҳаз иирбарц. Аԥсар ипланетагь убасҵәҟьа ақәҿиарақәа злаиуаз ала дақәиргәыӷуан. Ари
дцар иҭахымызт. Егьи дзеиԥшраз ибарц цқьа диҿаԥшуан. Уи Уарад диеиԥшын. Иара
ихаҭаҵәҟьа иакәын, аскафандр ахьихаз цқьа дибомызт умҳәозар. Игәра ганы диццар
иҭахын. Иҿаԥхьа иааиуан аҽқәа рацәаны. Ицызцызуа еибыҭан, изҵаҳәаз хьтәы уардынзар
ҟаларын, цқьа ибомызт. Иааҭгылахт. Иџьоушьартә урҭ ршьапқәа азиацк еиқәаҵәақәа
цырцыруа ирышьан, ааҷа еиқәаҵәала еибаркын. Аԥсар иааицәымӷахеит. Дагьааԥшуеит.
Дибомызт иеиԥшла. Иныҵакны изҿиҭуеит. Ибжьы иаҳаӡомызт. Абахҭа ҭылашьца
ацәашьы еиԥшитәуан иҭалаҳаз ари ақьала. Дныҵыҵыит. Дунеихаан еибашьра
иаламшәацыз, амшын ӡырҳәаа анихьӡоз, ихы шԥеибоз? Аԥхыӡ макьана далымҵыҵызшәа
дыҟан, арахь ихы иҭагьежьуан идгьылцәҟьа ишьапы шықәгыламыз. Ицәа дҭахьҭшьуан.
Уажәаҟара ипланетеи уи зыкәшоз и-Амреи гәхьааимгацызт. Ихы инапаҿы изаагозар ҳәа,
даахынҳәын, аҳәымца ааиҿеикын, игәыҵарԥхо иҽирԥхеит. Маҷ-маҷ ишәара наихирҟьеит.
Иеиԥшла дахьимбоз иҭахымызт, аха ауаҩы дызнымиара арбаныз, дызнымшәара
арбаныз! Амала дакызар акәхарын, иҷапан аҵаҟа ҭацәӡазшәа иҵхон. Ииҭахҵәҟьаз цқьа
иахьизымдыруаз дацәшәон. Избанзар акрифандаз иҳәо дыҟамызт, иҿаҵа цәгьан.
Иахьцалак мгьал сак ааҭиган, днацҳаны иҟаҟуан, рацәак излыбаадомызт.
Ааигәа иаҳаз ажәабжь ибла ихгылан. Иарбан сахьазаалак шьаӡагәаӡала иҭәын. Ауаа
рҭархарала еибаркын ажәлар рҭоурых. Ажәларқәа раныӡаара аҿынӡа инкыдгылон. Ауаҩы
игәаҟрала еицраҳәан абарҭқәа зегьы. Аԥсреи абзареи рцәаҳәа еснагь дыбжьагыланаҵ, уи
гәыӷрак иман, даҽа ԥсҭазаарак ахь дышнеуаз, убасала игәы иҟажон. Ажәытәӡатәи аԥсҭазаара далагылазижьҭеи, ихдырра аҽаԥсахыр ҳәа дшәон аха, ус иагьа иҟазаргьы, ихатәы
дгьыл аҿы изхара аамҭа инаҭаз дшьаҳаны даман, – зынӡаскҵәҟьа дархынҳәуамызт ҩнызқь шықәса инареиҳаны имҩаԥысуаз аҭагылазаашьахь. Ахдырра ҟалеижьҭеи, нырцәытәи адунеи ҳгәаҵа иҵхон. Амала иакыз аҭак рзымԥшаацызт. Доусы еиӷьын ҳәа
дшазхәыцуаз игәы ижьон. Наҟ иҟаз ҳәа акгьы еилкаамызт, избанзар уахьынтә иааз уаҩы
дыҟамызт. Бла иабаз хы иаԥсан, аха иуаҳаз ада зыгәра угашаз акы анумамыз, акәанызанра рацәахон. Ажәытәӡан иара дызлыҵыз Адгьылаҿ, аҭоурых рҵага шәҟәы ус акәын
ишаҳәоз, анышә иамардаз иуаа «рымаҵ зушагьы» рҽыддыршьуан. Аҽқәа шьны
ирыварҵон. Даҽа епохак азы аԥсҭазаараҿ ауаҩы, «анцәа», аԥсҭазаараҿ ихы иаирхәоз
амаҭәарқәа, данԥслакгьы анышә ицамардон. Иахьа дызқәнагалаз адгьыл аҿгьы арҭ
аҵасқәа ирықәныҟәон. Нас нырцәыҟа зымҩа зырхаз уахь ииҭахыҵәҟьаз арбаныз?
Ауаҩытәыса, адунеи аиҿкаашьа ҭиҵаарц, абранӡагьы дааӡеит. Зынгьы уи агәра игон
иибоз аҵабыргра. Аԥхыӡ далаз џьишьон. Убасҟатәи иџьашьахәын иҭиҵаауаз аԥсабара
аҭбаара, аҵаулара. Дунеиқәыԥшыларыла иара датеистын, аха адин ахамҵара ара ишамуаз иныруан. Уигьы дунеин. Имазааит иара ауаҩытәыса, иԥсҭазаараҿ ицхраауазар. Уи
змамз изы абзазара зандаҟын, дахьаршәуаз, дахьынӡашьҭуаз издырӡомызт. Згәы
иаанагодаз абас ихараз, арҵагашәҟәы бзиа адаҟьақәа ирнымӡалоз хҭысла иҭәыз адунеи
аҭоурых ацәаҳәақәа ирылаӡҭхьаз, ҩба-хԥа нызқь шықәса зхыҵуаз ахҭысқәа
уаныргәылахалак акәын ианеилукаауаз урҭџьашьахәызшәа акәымкәан, лаԥшҵашәарак
иаҩызамкәа, уаҩы ихахьы изаамгоз усымкәа, иаабацыз шыуааз уа инхоз-инҵоз; амала
даҽа хдыррак змаз рыԥсҭазаарагьы даҽа шьақәгылазаашьак шарҭаз. Издыруадаз уи ус
акәымкәа, даҽакала еилкаатәызаргьы: иалшон раамҭа иаҿахәыз ашьақәгылазаашьа
ааԥшуазар, иахәҭаз аҳәынҭқаррагьы ауаа ирханаргылазар.
Аҳәынҭқарра ахьынӡаԥшқаз, ахатә зҵаарақәа ахьынӡазымыӡбоз, ихьыԥшымзарц
аҭахын, иара еиԥш азҳара иаҿыз ажәларқәа еидызкылоз анапхгарақәа рҩызара иашьҭан,
аӡәы ихьыԥшызарцгьы уамак иаҭахымызт. Атәыла аныӷәӷәахалак ажәылареи ақәылареи
ҵнагон, зегьы ампыҵанакыр, ма аҿахәы егьырҭ имҩаԥыргарц ирықәымчуан. Убас акәын
ишыҟаз уи аилабгарахь ахы архаанӡа. Аҳәынҭқарра еснагь изышьҭаз даҽа ԥсҭазаарак
змаз, анапаҿы иааганы, иатәнатәырц, иахәлабгарц акәын. Усҟан уи атәыла, иқәынхоз
бнауаан, ауаҩра рылхтәын ҳәы ирԥхьаӡоз, ирыцәтәымыз даҽа бзазашьак ахь ирымгарц,
хацәнымырха иқәԥон. Нас ицәырҵхон ҳәынҭқаррак, иаҳа амч аманы, амҩан иаԥырхагахаз
зегь рбго. Еиӷьын атәылақәа ԥҟарак еицрымазар, доусы рхы иаԥшәманы иҟазарц, аха уи
ҟаҵашьас иамази, атәыла ӷәӷәақәа нцәа дрымамзар?
Уаҟагьы ажәлар акгьы рхарамызт. Аҳәынҭқари уи имаҵуҩцәеи ракәын аҳәынҭқарра
еибаркны измаз, зегьы рлахьынҵа рыӡбарцгьы рҭахын. Ираӷацәартәуаз ажәлар реиԥш,
рхаҭа рыжәларгьы агәаҟра иҭадыргылон. Аҳәынҭқар иԥсадгьыл акәмызт игәхьааз, уи
иаҳра акәын бзиа иибоз, насгьы аҳас иԥсадгьыл аҿы ада даҽа тәылакаҿ дзыҟаломызт,
амала импыҵахаз дгьылкаҿ аҳас аӡәы дишьҭыр ҟалон, иаҳҳәап Митридат VI иԥа
Митридат Ҟьалӷьҭа дшааишьҭыз еиԥш. Митридат VI Евпатор Дионис аԥшаҳәа абжак
инапаҵаҟа макьана иҟан, аха уи изхомызт, иара зиҭахызгьы дахьеихоз иԥсадгьылҵәҟьа
ахы иақәиҭитәырц акәын. Убра акәын ашьаҭа ӷәӷәа ахьимазаауаз, аурымқәагьы
дахьырцәымшәоз. Дахьыҟазаалак иагьа қәҿиара имазаргьы, иҭахын аџьам аҳ ихылԥа
ахьтәы китара ихаҵаны, иаԥса хьы, ихьы саԥар уҳәа, деибыҭа Синопа иаҳҭынраҿы
даацәырҵларц. Убасҟан иара дреиҽырбон ир, рхыԥхьаӡара рацәа дазгәдузаауан. Убри
акәын гха хадан аибашьраҿ имаз. Уи иеибашьраҿ еиуеиԥшымз ажәларқәа рҿынтә
еизигон, реилаҳәашьа шеиԥшымз еиԥш, реибашьышьа хаз-хазын. Иуадаҩцәаӡан урҭ
ианаамҭаз, иахьаамҭаз ркылгара, иахьаҭыԥыз рыргылашьа уақәшәомызт, ирылшози
ирылымшози цқьа иузеилкаауамызт.
Аԥсар дааҟәымыҵӡакәа дхәыцуан, изаҵәра иаԥнамгарц. Ихы иҭамшәоз арбаныз, аха
иахьцалак иааигәара аӡә дыҟазар цәгьа иҭахын. Дыгәхьааигон Саҟәа. Лхабарк
аадлырбар цәгьамызт. Ма лмаҵуҩы даалышьҭындаз. Нарџьхьоугьы дынкылаӡ дцеитеи.
Есымша Саҟәа иааигәара даныҟаз аамҭа ахә изымшьозшәа ибон. Ибла ихәгылан ишьапы
дшықәлыргылоз, лабгьы лмаҵуҩгьы лыцырхырааны. Издыруадаз Нарџьхьоу иакәзар уаҟа
ихадаз, аха иара иибоз уи иԥҳа лакәын. Дангамламҭаз изкашәаз абзиабара иахьа
дахыччон, аха усҟан иқәымҿиаз дазкылнагеит аизхьаара ӷәӷәаҵәҟьа, араҟатәи ахҭыс
уадаҩӡақәа акыр игәы ихадыршҭуан умҳәозар. Абыржәгьы иблацәа хиҩон, ибла дыхгылан
Саҟәа. Уи лхаҿы ҷыдарақәас иамаз зегьы аликаарц даҿын, цәаҳәацԥхьаӡа, кҷырацԥхьаӡа,
аӡәы ашә иаалагыламҭа дцәырҳаны даақәнартәеит акәымзар. Ифилософиа зырҿыхаз
афилософ ацәылашьцара дыҵибаауан.
– Ирҭахыузеи Митридати уи имаҵуари? – афатә ааргазар акәхарын, Уарад, Аԥсар
иимбацыз арҭмаҟ наҟ иныкҿеиҵан, амца азааигәара даатәеит. – Ицо-иаауа урҭ
абырзенқәеи рхылҵшьҭрақәеи цәгьала ҳагаҿа иавахеит.
– Иуҳәо закәызеи? – макьана ацәа иалҵыз диҩызазар акәхарын, иара и-Адгьыл
ааигәатәи ачымазарақәа аацәыригеит Аԥсар. – Аԥсҭазаара зыҟалом ҳәынҭқаррак иатәу
ауаа даҽа ҳәынҭқаррак ахь имцакәа. Ари аиҭанеиааира ауаа арбеиуеит. Уи акәым,
аҭаацәара иалалар зҭахыу ԥҳәыс дааигоит. Аԥҳәыс даҽа ҭаацәарак датәуп. Дахьааиз
иҩналгалоит иҿыцу акы, – анасыԥ. Еиуацәахоит ҩ-ҭаацәарак. Уи уара мап ацәукуама? Ари
иҭаацәара аԥсҭазаара зда излаҟамло ауп. Нас ари апроблема… – ииҳәаз аҟәылх
ишизеилымкааз ибо, ихаҿы ааицакхеит, – азҵаара аҳәынҭқарра аҿынӡа иҳаракны
уахәаԥшыр, аҳәаақәа ҭбаахоит.
Илацәа еиқәиԥсарц игәы азыҳәон, уи аԥҳәыс лхаҿсахьа ахьицәыӡыз игәы инархьуан,
аха зегьы ицәеиԥхьбахьан, аԥхьатәи иҭагылазаашьахь дзыхынҳәуамызт. Избанзар ибон
Уарад уажәраанӡа изеиҭеиҳәаз ахҭыс дуқәа дрықәшаҳаҭымкәа иԥхьеикуазшәа аԥшра
шеиҭаз. Иара ихаҭа, уи дамыргәааргьы, агәынамӡара изцәырнамгар залшомызт. Иаргьы,
иҟалаз цқьа изеилымкаазар акәхарын, ҳамҭакы ҿымҭӡакәа дааиҵахеит, аха аҭак мҳәакәа
итәоз иакәмызт.
– Иуасҳәарц исҭахыу удыруандаз: аԥҳәыс, уҩны данаауга, утәы лурбароуп, акәымзар
лара лтәы улырбоит, уҩнгьы хыла-гәыла еилалҵоит.
– Иуҳәаз интересс иукша акоуп, – зынӡа Аԥсар ибӷа даақәтәан, иеиԥшла дыҭҵаауа
днеиҿаԥшит, ихаҭагьы дԥышәырччон.
– Уи закәи?.. – Уарад дызхаџьеишьаз анизеилымкаа, Аԥсар даазхәыцит иҩыза
изымдыруаз ажәак шалеиҵаз, издыруадаз ажәа «аинтерес» абырзен, ма алатын бызшәа
иашьагәыҭзар, аха ари аамҭанӡа иааӡаанӡа иагьа аҽаԥсахит иара и-Адгьыл аҿы.
– Иуҳәаз сазҿлымҳауп сҳәеит.
Знык Уарад ииҳәаз иеиԥшла изеилымкаар, даҽазны еиҭазҳәоз, ма аҵакы цәажәарак
ала иеилзыркаауа иакәмызт. Уи ажәала диааихьан. Иара Аԥсар дышиеиԥшлаз ааигәалашәеит, ариабжьарак ихашҭшәа дыҟан. Амала ҟазшьала, уаҩрала иузеидкыломызт,
аамҭеи ажәҩани рыбжьан. Рааӡашьақәа хаз-хазын. Аха шьҭрак иатәын, рыжәла акакәын.
Ашьа ыӡуам рҳәон. Уи ҿиауан.
– Аибашьра, ма аҿагылара ҳашьҭам, – дцәажәон Уарад. – Излауала ҳажәлар
еиқәҳархоит. Хәыҷы-хәыҷла ҳхы ҳахьчароуп. Излауала ҳнеилап. Иаҳԥеиԥшуи ҳаҵахар?
Усҟан индырҵәоит ҳажәлар зегьы, ҳашьҭрак ыҟаӡамкәа, – иубахьаз иакәӡамкәа, амцашоура далазшәа, ихшыҩ еиԥхьытта, ииҳәоз ааидукылар ахшыҩҵак ӷәӷәа шрыҵаҵәахыз
убартә, уи амца игәыҵарш дтәан, ибла амцабз иааҟәымгаӡакәа.
– Иузааиз иуеиҳәеи? – ажәабжь бааԥсык шизааргаз умдыруа иҟамызт.
– Гнеи Помпеи амасхқәа рҿынтә, Ҟалӷьҭа далаларц, ашьха дхыҵит. Рҩан аханы инхоз
аԥсылаа шәаны арахь рхы дырхеит ишыжәлантәыз. Нарџьхьоу иуаҩ аҩныҟа ддәықәиҵеит, ижәлар иакәым иақәымшәарц. Ихаҭагьы дымҩақәлар иҭахыуп, аха… – уи исаси,
имаҳәи, иԥҳаи рҭыԥ иқәиҵаанӡа дшырцрымҵуаз ҩашьомызт.
– Помпеи Митридат диҿагылозар, шәара уи акәымзи ишәҭахыз?
– Ааи, аха… – маҷк ҽааирҭынчит, амала аҭак мҳәаӡакәа ҿымҭшьа имамызт. –
Митридат, иҳәынҭқарра ӷәӷәахарц, иакызарц, еиликаауан инапаҵаҟа иҟаз зегьы аӡәк
иеиԥш еицхәыцуазар, аӡәк иеиԥш ианаҭахыу еицықәгылозар, рҳәоу акакәзар, ргәы акакәзар шеиӷьыз. Митридат дызҿыз зегьы аҿызар акәын. Убас иҟалартә изыҟамҵеит, уброуп
агха ду ахьихьыз. Дзусҭада Гнеи Помпеи?!Уи ишьҭахь дназцо асенат гылоуп. Помпеи уи
инаҭаз амчра ду даҽаӡәы инамҭеит. Иаԥхьа ар раԥхьагылара занашьахаз, Сулла убарҭ
днарылаҵа, ирылымшаз амҩа дануп. Ҳара ҳлахьынҵа шиӡбаша здыруада, маҷк ҳхы
ҳамыхәар. Аҳәаду ахы изақәгәыӷуа иҭахоит ҳәа баша ирымҳәеит. Аԥсылаагьы ԥхеибаҵа
арахь рхы здырхеи, изыцәшәашаз акы иақәымшәазар? Урҭ, рҭыԥқәа кажьны, ахҵәара
рықәшәеит. Еиӷьуи еицәоуи здыруада. Аҽы дашьуашәа збаз сыԥоит иҳәазаап. Узыԥахуеи,
иара уканажьуеит иҳәеит уи збаз. Помпеи даҳзааигоит Аристарх. Изласаҳаз ала уи
дҟалӷьҭатәуп, сара уажәраанӡа иӡбахә смаҳацызт. Аха уаангыли!.. Уи дызбахьеит ҳәа
сыҟоуп. Хымԥада!.. Помпеи иахь саннеи, уа дыҟан. Снаскьеигеит. Ашьҭахь амшын
санхылоз аламҭалаз сиԥшааит. Уи иара иоуп! Аԥсҳа ҿыц! Нас ижәлар азбжак ԥхаҵо
изааицарызеи, ижәла нымҵәааитеи?!
– Иаазыцҳада убарҭқәа зегьы, агәра угартә излаҟоузеи?
– Зыгәра умгаша жәабжьк сара исзааиӡом. Помпеи Ҟалӷьҭа дышҭалаз заҳаз
Митридат ир Алушҭаҟа амҩа иқәигалеит. Азбжак ықәҵхьеит. Иаргьы днаҵасырц агьигымкәа, иҽазыҟаиҵахьеит.
– Еибашьрада дықәҵыр иаҳа еиӷьми?
– Издыруада сыжәлар разҟык рымазар!.. Аха аԥсылаа еиԥхеибарс изаауеи?
– Урҭ ирылаз Митридат ир Помпеи иҿагылазар, раԥхьатәи аибашьра иалҵшәазар?
– Урҭ араҟа иаанкылатәуп. Баша ара ҳтәоуп, Аристарх ауаҩы дизышьҭтәуп. Урҭ зегьы
арахь иааӡом, аха еибашьуаз ракәхап. Митридат ицны иааз алаз ҳзымхозшәа. Урҭ
хышхыҵәа Ҟалӷьҭа аладатәи ахәҭа иалагьежьуеит ҳәа саҳаит.
Атрышә бжьы ҵарыхәҵәаӡа абнара иаалҟьеит ихымҩасха. Уарад ақьала дныҵҵаанӡа,
ирласны дшыгьежьуаз исас даақәиргәыӷын, дласны иҿынеихеит, аҵлақәеи ахдырԥрақәеи
дырҵәахаанӡа, даахьамҳәит. Ҵ ыск ҷырҷыруамызт. Аԥсҭазаара шҿымцәаауаз аҳәымца
заҵәык иунарбон. Убасҟан иаҳагьы азаҵәра ухаԥон: у-Адгьыл аҿынтә ҳәашьак зқәымыз
ахарара, араагьы уааигәа-сигәа уаҩы дыҟамызт. Узаҵәра арҿыцуан умала унзмыжьуаз
амцабз. Убасҟан уҭанагалон. Уарад ааигәа дхынҳәрымызт игәахәшәа, идкылага зҭаз
даахан, аҳәынҵәра хәыҷы ихыснацәа нақәирӷәӷәеит. Уи ԥымкрада аус ауан еилфаҷа.
– Акосмонавт 2, суԥхьоит акосмонавт 1!
– Сузыӡырҩуеит… Сышузԥшыз сышлеит. Макьана аԥҳәысаагара уқәымҿиаци?
– Умхәмарын!
– Убасҵәҟьа уусқәа уадаҩума?.. Иубаз, иуаҳаз аасаҳәи! Иҟеи уи апланетаҿ?
– Аҳәара сцәыхьанҭоуп. Ас аимадарала иузыҳәо акакәым.
– Угәабзиара?
– Ахынҳәра сылшоит.
– Уаамҭа цеит.
– Даҽа ԥыҭрак сынхарц сҭахыуп.
– Бзиабароума? – длафхуан.
– Ахәмарха сымаӡам. Ара аибашьра ӷәӷәа мҩаԥысуеит. Ажәытәан ҳ-Адгьыл аҿы иҟаз
ахҭысқәа еиҭамҩаԥысуеит.
– Уеиҭалагахт… Ухынҳәыр улаԥшҵашәарақәа еиԥхьбоит. Иагьаамҭоуп уажәшьҭа.
– Умыццакын. Ари лаԥшҵашәарам.
– Уанализ зеиԥшроуи?
– Ҳ-Адгьыл аҿы иҟоу анԥслак, рԥсы рхыҵны, ажәҩан ахь ицоит, уаҟа ацәеижь
аҟәныланы, даҽа ԥсҭазаарак шьҭнахырц. Уи аԥсҭазаара – Адгьыл аҿы иамаз акопиоуп.
– Уа зыԥсҭазаара иалҵуа рԥсы ԥшәымара абаҟанаҵои?
– Сгәанала, даҽа планетак аҿы. Уахь ҳара макьана цашьа ҳамам.
– Нас уаргьы уԥсхьеит, иухыҵыз аԥсоуп уахь иҩеиз?
– Сара сыԥсны сгәалашәом. Сара сныҟәаҩуп, сыҭҵааҩуп.
– Уҭҵаарақәа раҵкыс улаԥшҵашәарақәа еиҳахар, аҵара дырра даара уахәашт. Амала
амшынқәа рҿы ҳаргьы иаҳбарҭоуп аӷбақәа. Иахаҳҳәаара ҳаздыруам. Уара иаразнак зегьы
рҭыԥ иуцәықәлеит. Аҭҵааҩы дмыццакыроуп.
– Сара сзықәшәаз уақәшәазҭгьы, ус узҳәомызт. Иахауҵаргьы иахаумҵаргьы, Гнеи
Помпеи Ҟалӷьҭа дақәлеит. Уи дицуп ҳаԥхьаҟатәи Аԥсҳа Аристарх.
– Деилагеит!..
– Уаагыл! – Аԥсар иаҳауеит иҩызцәа рбжьқәа.
– Аԥсар! – иаақәирӷәӷәеит акосмонавт? – Аамҭа цеит, уаҳа ԥшышьа ҳамаӡам. Ҳаӷба
ахынҳәра иазыҟаҵоуп. Иаҳԥыло абылтәы зҭоу аӷба адкылара ҳҽазҳархиоит, аха уи аранӡа
иааир ҟалаӡом. Ари апланета анырра ҳалҵроуп иаарласны. Аӷба ҷыдахь ахынҳәра
анбаулшои?
– Аҳәара сцәыуадаҩуп.
– Мчыбжьык аҿҳәара усҭоит. Автоматика аус шауа гәаҳҭахьеит. Ибзианы ихиоуп.
Абзиараз!
Игәыиҽанӡамкәан иааиқәыӷәӷәаз, даҽа гәаҽанымзаарак нацлеит дџьашьаны
дихәаԥшуа ихарамкәан игылаз Уарад дыԥштәыдахон. Уи ивагылаз арԥыс ишьамхы
ларсны, адгьыл аҿынӡа ихы лаирҟәын, дматанеиуан. Уи нцәак димазу, рысас дынцәаз
џьашьа димҵахырхәозу здыруадаз.
– Уара узусҭада? – Уарад иҿы ааилгеит.
– Суаҩуп, уаҳа аӡәгьы, – дҩагылеит ари иеиԥшла дизааигәахарц.
– Мамоу!!! – дыҳәҳәарц акгьы игмызт, арахь ибжьы ихәлашәон.
– Сара суаҩуп. Иубац Аԥсар соуп.
– Исаҳәа у-Анцәоу, уи иԥааимбар уакуу?
– Суаҩуп сҳәеит. Иузеилымкаауазар, иузызурызеи?
– Узацәажәоз дарбану?
Дҿаббаӡа даақәхарц акгьы игымхеит. Ицәыцәгьан аҭакҟаҵара. Аиаша иҳәар –
изаҳауаз иахеиҵомызт. Игәра игартә, амц изеиҿартәомызт. Ҩ-мцак дрыбжьаханы дгылан,
дымблырц дызрыцәцомызт.
– Сара сҩызцәа ажәҩан ихыуп.
– Шәабантәааи?
– Даҽа дгьылк аҿынтә. Жәа-шықәса амҩа ҳақәхеит.
– Амц умҳәан. Уара Анцәа уаҳзаашьҭит, – ишьамхы наирсит. Аԥсар днеин, ииулак
дҩаиргылеит, аха ицыз акраамҭа иҽирххон, иуамызт. – Дҳазлыбааԥшит, ҳхьаақәа баны.
Уаҩы уизымдырратә, сара усеиԥшитәит, ҳаиқәиршәеит. Сыжәлар урыцхраа! Сԥсы ахьынӡаҭоу ухьышьаргәыҵ склоит, сыбз зыхьӡо убас ҟарҵартә срыҳәалоит, срабжьалоит.
Иҭоумырхан злахьынҵа цәгьахаз сыжәлар!
– Усҟатәи сылшахозар… сара схаҭа заҟа сымчыдоу еилукаандаз!
– Уҽрыцҳаумтәын, ухьышьаргәыҵа сакәыхшоуп! Абырзенқәеи аурымқәеи рхадацәа
нцәартәуеит, рбаҟақәа аԥырҵоит, аха дзусҭазаалак урҭ рҿынтә аӡәы Анцәа диацәажәахьеит ҳәа смаҳацт. Уара зынӡак даҽакала уҟоуп, сеиԥшла уԥашәыл! Уара иумчу
макьана иҳаумырбацт, акыр шулшо усгьы идыруп.
– Заҟа сымчыдоу еилукаауандаз! – диҳәон игәра игарц.
– Сыжәлар ақәӡаара ихықәгылоуп, ацхыраара рыҭа! – ииҳәац иҳәон, иаԥхьа игылаз
иҳәатәы иирҳарцгьы иҭахымызт.
Аԥсар даахынҳәын, аҳәымца днахагылеит. Абыржәы иҭахын иимбацыз ауаҩы
иқәҿиҭыр, акыр иабжьеигарц. Уи иҽанирниуаз имала даныҟаз акәын, ихы цәыригомызт.
Убри иара дшизеилымкаауаз еиԥшҵәҟьа акәын Уарад иара дшизеилымкаауаз. Идгьылтәымыз амч азы Аԥсар идыррақәа иаҳа иӷәӷәан, ус анакәха Уарад иҵегь, Аԥсар игәы
ишаанагоз инеиҳангьы, днаскьагахон. Аԥсар дынцәаҵәҟьаны ихы ааибеит. Аха ус
ианбанӡеибарыз.
– Дарбан уаҩԥсызаалак иеиԥш, сара сымчи сымчыдареи еиҟароуп. Ауаҩы дызшьуа
ахҿа сара исеигӡом, аԥса сеиҩнаҵәоит. Уарад, ари ухоумыршҭын. Анцәа сзимацәажәо,
сԥсы аасхыҵуеит.
– Иуҳәо закәи? Уҳамхьчои нас! – Аԥсар игәы ишҭамыз, Уарад уи игәра игон, хҿак
ааиуазар даԥырагыларызшәа, исас иаԥхьа даақәгылт. – Аԥшаҳәахьы данкылс, ҳацәгьа
иҳәоит. Аԥшыхәцәа ҳашьҭарҵоит, Ар урҭ ирышьҭаланы иаашт. Ҳҭыԥ еиҭаҳкроуп.
– Сара ага скылымсыр ҟалом. Саамҭа ааит. Сахьааз сцароуп.
Уарад иаҳауаз ицәымӷын. Аԥсар дныҵаба дцарын ҳәа дыҟамызт уи. Аԥсҭазараҿ
иикыз амаа импыҵшәарын ҳәа дхәыцуамызт. Игәыӷрақәа иманы дныҵашәкәазар иаҩызан
Уарад илымҳаҿынӡа инеиуаз. Амала гәыӷрак изынхон! Дынцәамкәа уи иеиԥшла
дԥааимбарзар, иудыруеи зхьышьаргәыҵа иакәыхшоз илымҳаҿынӡа инеигар жәларык
ррыцҳара. Ахылаԥшра зегьы ақәгәыӷгәышьон.
Уарад имаҭәақәа ааидикылеит. Искафандр акәын еиҳараӡак дзеиҷаҳауаз. Уи џьара
хәыҷӡак иаакылҷар, амшын аҵа иҭагылаз аӷба ҷыдаҿ дзынаӡаӡомызт. Даанхон ари
Адгьылаҿ наӡаӡа, Уарад еиԥшла иакәны, уаҳагьы акгьы даԥсамкәа. Саҟәа лызгьы лхаҵа
диеиԥшла мацарахон. Уи иара длықәиҭымызт, ларгьы иара диқәиҭымызт. Заҟа заа
еиԥырҵуаз рҩыџьегь иаҳа ирзеиӷьын, ԥхыӡ бзиак, ма лаԥшҵашәарак раҩсызшәа, иргәаладыршәарын агәаҟ ашәа иахылҿиааз аџьанаҭ аамҭа.
Еилаҳәарас иҟаз зегьы ирыҵаланы, ақьала инадҵын, алада игылаз аҽқәа рҿынӡа
инаӡеит. Урҭ руак реидарақәа нақәырҵан, рхаҭа егьырҭ ирҽыжәлан, аӡиа иахыкәшеит.
Амҩаду шьҭымхкуа, мҩахәасҭа мацарала инеиуан. Уаҩы илаԥш иҵашәар рҭахымызт.
Аӡәы ибаргьы игәхьа ркӡамзшәа рҽыҟарҵон. Шьыжьнаҵы амш бзиахон уҳәартә иҟан.
Ёнызар, Амра ԥхар, иаалырҟьаны иҵаауан, арахь аҽынгьы акыр шыԥхарахоз дырын.
Ааԥынра ишынҭагылоз ҩашьомызт.
Аԥсар иҵара шықәсқәа рзы ныҟәара иахьцалоз амҩа еиԥшын изныз ауардын мҩа.
Макьана ицәҳәыз ашьха шәаԥыџьаԥ иаҳа иҭалаҳан акәымзар, ахәқәа реибаркышьа ибла
ишхгылац ихгылан. Ихәыҷра шықәсқәа раан еиԥш, уажәы изваз аӡиас анҭалара деилаҳауан. Уи зныз ашьҭра иавгаз амҩа акәын изымдыруаз. Аамҭа цацԥхьаӡа, ауаа рымҩа
дырҿыцуан, уахьзылымсуаз амҩахәасҭа ылыргон, уи иуардын мҩахон, ишнеиуаз аҽыҩқәа
рышьҭра ылыргон, аԥсҭазаара ҿыцхацԥхьаӡа асфальт ықәшьрахь аус ахы хон. Ҟалӷьаа
рынхарҭа инаркны, арахь иахьынӡаауаз, иибахьаз аԥсабара ҿыц иблаҿ иахьцәырҵуаз
уамашәа ибон, аха уажәык иаҳа иџьеишьон, иҵегь игәы зырхыҭхыҭшаз иԥылар иҭахын
моу, деилаҳауан, избанзар аамҭақәа реиқәҳәаламҭа далҵуан, уаҳагьы хынҳәышьа
имамызт адунеиқәа реиқәҳәаламҭахь. Аиаша уҳәар иаҳа еиӷьын, ари Адгьыл дықәымҵыр
ԥсыхәа имамызт, уи иахҟьозу здыруадаз, иааикәыршаз рԥырҵра уамакала ицәымӷын.
Аиҳараӡак Саҟәа лааныжьра, иҳамӡап, ицәыуадаҩӡан. Уи абыржәы димбаӡакәа амшын
дынхырҵарымашь, нас, дналхьыԥшырц ишьҭахьҟа дызхьамҳәӡакәа, иӷба ҷыда
дынҭаларызма, ажәҩан дналаҵәарц ҳәа, ҩныҵҟала деибарххон, лара лхаҵа зны
дивагылан, зны дишьҭагылан дҽыжәын. Уаҩы инапы злеимкыцыз аус дуӡӡа инапы ианын
азы, ихаҭа игәхьаақәа иҩныҵҟа ихәаҽырц дықәԥон, амала лара илгәыҵхоз иарбан хьааз
ахьизымдыруаз, иара иныҵабара иарбан цәыӡыз илнаҭоз ахьизеилымкаауаз ихы
данариааиуамызт, убасҟан дызныз амҩа ихашҭуан, ибла иаахгылон раԥхьа, дхымхәа
ӷәӷәаны лнапы дананыз, ибла анаахиртуаз лԥҳәыс цәаара иҿаԥхьа ишаацәырҵыз, акырӡа
шықәса ԥҳәыс сахьа зымбацыз алакә аҿеиԥш дыԥшӡазма иҳәо дшибоз, уи шизымҵәахыз,
иибоз ԥхыӡзар ҳәа дшацәшәоз, аха ихымхәара лара лгәы шыҭнамҟьаз, лыхәшәтәыга
хьаԥшьа иҭаҵәахыз лхы иархәаны, ишьапы дшықәлыргылоз. Игәы ԥшқахон, лара
дрыцҳаишьозу, ихы рыцҳаишьозу изеилмырго, издыруадаз аҩбагь изеилалазаргьы. Уи
дахьыҟаз идыруазар иҭахын, игәаӷьны дызҵаауамызт умҳәозар, лхаҵа ак иҵидыраар
алшон, иаргьы гаӡак иакәмызт, Аԥсар иаҵкыс еилицон, гәбжьажьарак имоукәангьы
дыҟамызт, днызкылоз иеиԥшла «инцәахшара» заҵәык акәхарын. Лара дшәарҭамзар
ҟаларын ҳәа дгәыӷуан иаалырҟьаны уи бзиа дызбоз, ус иҟамыз ҭыԥк ахь дыргарымызт,
убри ак игәы арҭынчуан.
Иеиԥшла иаӷәра даахан, иҽы ааникылеит. Алаӡара илақьҭоз аӡиас иавақьҭоз амҩа
унапсыргәыҵа еиԥш иубарҭан. Имаҷӡамкәа аҽыуаа еишьҭагылан. Аибашьцәа шракәыз
ҩашьомызт. Аԥсар иаҵкыс зыбла ҵарыз иеиԥшла урҭ реилаҳәашьа ибарҭан. Рылаԥш арҭ
ахьыҵашәашаз иааҭгылар иашамызт, шьҭахьҟа амҩа инықәлеит, рышьҭра дырӡырц.
Ирыцыз ҽыда амҩан даанрыжьит, шьапыла данызшәа ҟаҵаны, иаауаз зусҭцәақәаз,
иауазар драцәажәаны, еиликаарц. Дара аӡиас инҭалан, иахьынӡашәарҭамыз уи ашьҭрала
иласкьон, нырцә иӡхыҵны, иаҳа иахьлаԥшықәумҵашаз џьара инавагылеит. Имаҷымкәан
аԥшра рықәшәон азы, рҽқәа рыҽдырҭынчырц, маҵәақәак хыҵәҵәаны инархаргыланы,
амҩаду иазкылԥшуан. Рычҳара хыжжуан, убасҟатәи аруаа рыласра иахгәаҟуан, – алада
иццакуан, амш ацлахьан акырӡа, аха зегьакакәын макьана ацых еиҳан; аруаа ахьцоз,
изышьҭаз аилкаара рымазар, иаҳа иҭынчын, иҟарҵашазгьы рдыруан. Арахь имыхәнакәа,
даҽа мҩахәасҭак шьҭырхзар ҳәа Аԥсар игәы иааинаҭахьан, иҳәцымцра иеиԥшла
ианаамҭамыз ишцәыригоз ирбо, инацәа иқьышә инадикылеит, ҿимҭырц иабжьго.
Рханы иҩагаз амҩа иангылан аҽцәа. Урҭ рымҩа шыхараз ҩашьомызт, ҭынч иҩеиуан,
рхықәкы анагӡараз ишыхиаз еилкаан, урҭ раамҭа ус иааӡахьан, рыдҵа анагӡарада
ԥсҭазаашьа рымҭакәа. Рхада раԥхьа дгылан, уи дицын арҭ иреиуамз арԥыск, араантәи
дзусҭаз аилкаара алшомызт. Арҭԥшуан, амҩан инрыжьыз рҩыза даацәырҵуазар ҳәа. Уи
даақәгыланы аҵыршә данас, ибжьы аҩада зхы хаз ираҳарымызт ҳәа дгәыӷуан ргәахәрын,
ирлас иҩҽыжәлан, егьырҭ аҩба аарывакны, ашьха ӡиас ирын, амҩахь иҩхалеит. Шьапыла
инрыжьыз даарыхьӡеит, уи дҽыжәлаанӡа ҿиҭуамызт, Уарад иакәзар имҩаныза иаразнак
дыхҭеимкит, иубаз зусҭцәақәадаз ҳәа. Егьи ихала иаацәыригаанӡа ҳәа дыԥшын.
– Уҽыԥхьакны уахьыҟаз иазцоит.
– Узрацәажәома? – дҵааит иара.
– Зынӡакгьы. Урҭ дрыцуп уа иҳацәцаз ауаҩы, иахьцаша амҩа дирбоит. Сырдырыр ҳәа
сшәан, схы шьҭымхкәа, срывсит.
– Ҳҭыԥаҿ инеины, иаразнак рхы иԥнаҟарым ҳазқәылаз амҩа арбану. Аӡиа иазааигәоу
анхацәа ирызҵаақәашт, уахьынтә шьҭахьҟа амҩа иқәлаанӡа, илеихашәышт. Уахыла амҩа
шьҭырхрым. Ашьыжьгьы гәыԥ-ҩык рҽеибырҭаанӡа, шьыбжьхьарахь еихашт. Агаҿа
илеиаанӡа, ҳара ҳусқәа еиҿкааны, ҳнылаӡ ҳцароуп.
Амҩа азааигәараҵәҟьа уаҩы дынхомызт, унхартәгьы иҟамызт, шьха ҭыԥын, ацаҟьеи
аӡиаси ирзааигәан иҟаз абзазашьала, ҩны узыргыломызт. Ахара ақәацәқәа убарҭан, урҭ
иаарыкәыршаз амхы хкаарақәа раандақәа дырӷәӷәарц, ма ҵлақәак еилырхырц, хацәақәак
убарҭан. Џьара-џьара улаԥш иааҵашәон арахә рацәа, урҭ ирыцыз ахьчацәа. Аԥсҭазаара
иаргәаҟуаз ауаа рыгәхьаа рымазу, ирымамзу уздыруамызт зхатәы усқәа ирҿыз.
Издыруадаз урҭ зынӡагьы ирзымдыруазар аиҿыхарақәа иҟаз, ма уҳәан-сҳәанла
ираҳауаны, ныррак рнамҭозар? Усҵәҟьа акәзар, амҩа ианыз џьоукы рыгәхьаа изагарызеи,
арҭ реиԥш егьаҩы анысуан. Амала аԥшаҳәа иазааигәахацыԥхьаӡа, ирԥылоз иаҳа ирацәан,
дара реиԥш хҭырԥала бжеиҳарак рхаҿы ҭаҳәҳәан, уи арҭгьы акыр иаршәарҭадон. Аруаа
уԥылон. Џьаргьы гәыԥҩык мҩахәасҭала ишыццакуаз инрыхьԥшит. Урҭ дҵак нарыгӡарц
ицон, аӡә иаха рымамызт, арҭгьы «ирылархызи», «ирызхьамԥшит». Аԥсар ихаҭа арҭ
дрыцнаҵ рнапы данын, еидысларгьы иара илшоз маҷын, ихы уамак дақәгәыӷуа дыҟамызт,
аԥсақәеи, ахҿақәеи, абҵқәеи рҿаԥхьа дымчыдан. Дара рнапанызаара дхьаԥш-кәаԥшуа
дшыҟанамҵуазгьы, ашәарҭа иааҭагылацԥхьаӡа ижьышәақәа ԥсыҽхон, ишьамхы
иҵаҟәарҟәаруазма игәахәуон, ишьапы дықәгыламкәа дахьҽыжәыз уи цқьа инарбомызт
умҳәозар.
Ирыцыз арԥыс аиԥшлацәа днараԥысын, аҟәры шыҟаз иҽы ишьхәа наирбеит. Аӡиас
дынҭалеит, Уарад ҿымҭӡакәа уи данишьҭала, Аԥсар иаӷәра даахеит. Ишыныӡхыҵыз
еиԥшҵәҟьа, уамак уаҩы иҿархарсҭамыз бна мҩахәасҭак инанылеит. Ааигәа ҽцәақәак
ииасқәеит, аха арахь шамахамзар уаҩы дымҩахыҵуамызт. Уи иаҳагьы ишәарҭазшәа
ибеит, избанзар ауаа зегьы зныз амҩаҿ имҩасыз дуздыруамызт, аха уаҩы дызнымгылацәоз амҩахәасҭахь зхы зырхоз зҽызыхьчоз иакәын. Уажәи-уажәи иашьҭахьҟа хьаԥшырҭас
икит, ашьҭахь иармарахь, иарӷьарахь, иаԥхьа иҟаз ибарҭацәамызт, иаԥхьагылаз иаҳа
рылаԥш иҵашәарын. Дара иара иеиԥш имшәозшәа аниба, игәы ааиҟажеит, усгьы дара
рнапакәын дызныз, изцәымшәоз дзацәшәарыз. Ҳәсҭыкгьы инхылеит, устәи амҩа
ааихырҵәозар акәхарын, нас мҩахәасҭак еиҭа шьҭырхит игәы иҽанӡамкәа, иахьааваҵәииз
гәарԥк инықәԥшит, џьыргәал ҩны хәыҷыкгьы уа иқәгылан. Ираԥгылаз арԥыс дыҩҽыжәԥан,
Уарад дылкаԥаанӡа иаӷәра ааимихит, Аԥсар иахьгьы иҿааихеит. Уи аӷәра наииркаанӡа,
аҽы азқәа дықәҳәазо, Аԥсар ииулак дылҽыжәԥеит. Егьи рыҽқәа еидыҳәҳәала, уаҩы
иахьибарҭамыз, игеит. Уарад, иеиԥшла дима, аҩны шыҟаз иҿынеихеит, ишьаҿақәа еихҳәа
дахьыццакуаз, ишьҭаз дихьӡомызт. Ԥшәымак дыҟан уҳәартә, аӡә ашә ааимԥааны
дырԥымлеит. «Бзиала шәаабеит!» ахьырымҳәацыз неишьас иҟаҳҵарызеи ҳәа дхәыцуан
асасҵәҟьа.
Уарад аԥхьа ашәхымс ишьапы нхигеит, ицызгьы днаишьҭалеит, уаҟа дышҳазхазшәа
даақәхеит. Раԥхьа игылан Нарџьхьоу, Саҟәа, Рамса. Урҭгьы ҿырҭуамызт. Нарџьхьоуи
амаҵуҩԥҳәыси арҭ ахьырбоз игәырӷьаны рыбла рхаччон. Саҟәа лхаҿы иаҳәоз Аԥсар изеилкаауамызт, аиԥшлацәа лцәеилагозшәа инеиҭак-ааиҭакуа дрыхәуаԥшуан. Лыгәҭахәыцра
уаҩы изышьҭхрымызт. Рҩыџьегь дрыхгәаҟуазар ҟаларын, аха иаҳа илбарц дзызхьаауаз
здыруадаз. Аԥсар иахьа хәлаанӡа еиҳаны дылбомызт, убри азын лгәыблыра иаҳа иара
изхазар ҳәа агәра имамызт. Ауаҩы игәы акала ижьалар акәын. Аиашаз, маӡа шәкы шиҵаҵәахыз ҩашьомызт, лара лзы мацара акәмызт, араҟа иҩнагылаз зегьы рзы. Урҭ амаӡақәа
рҭак изаамыртӡакәа иманы дцон. Ишԥеиҭахыз делыркаарц дааҭымгылаӡакәа
драцәажәалар, ҵыхәаԥҵәара змоурыз рызҵаарақәа рҭак даарҟәамҵӡакәа дырҿызарц, аха
дара ирыбжьагылан аамҭа ду, уаҩы изхамҵоз ахарара, аԥсҭазаареи абзазашьеи.
– Шәеицныҟәара сеигәырӷьоит, сԥацәа! – ҿааиҭит Нарџьхьоу, уи сымаҳәцәа ҳәа
ҳәашьа имамызт, еиӷьын иԥацәазар. – Уажәшьҭа шәеиқәрхара алшап сгәахәуеит,
ҳтәылагьы еиқәхарц, аамҭа аҽаԥсахуеит.
– Сеиԥшла дшәыхьча! – иҳәеит Аԥсар. – Сара сҩызцәа рахь сымхынҳәыр ҟалом.
– Ажәҩан уԥхьома?! – иџьеишьомызт Нарџьхьоу иаҳауаз.
– Ааи, исыԥхьоит.
– Уаҳа ҳала уабарц залшома?
– Уи ҟалашьак амам
– Уӡбахәгьы ҳмаҳауану?!
– Ишәаҳаӡом.
– Ахаҵара цәгьоуп.
Уи ахазҵаз Саҟәа лылахь аԥхӡы шақәнаҭәоз лбазар акәхарын, Рамса лара
дналыдххылан, длымҵас даанылкылеит, егьи дкаҳаанӡа. Аҟәардә днықәлыртәеит, ҿамҩак
аӡы лдыржәит, лылахь, ларгәҵысҭа, лнапқәа рҟәыҷуа, даалырхит. Ларгьы лхы лнапаҿы
иаалган, ак змыхьыз леиԥш, дҩагылеит. Лхәыҷқәа рахь ддәықәырҵарц иақәыркын,
илымуит. Уи илҭахын Аԥсар анышь дахьақәдыртәоз дыҟазарц, Анцәа иланаижьрымызт,
ус ҟамҵакәа, аԥааимбар имҩақәлара далахәымхар. Иара Нарџьхьоу имала дицзар уаҳа
иҭахӡамызт, арҭ зегьы – ҳәсеи, хацәеи – ашәарҭара рҭагылара абеиҭахыз, аиҳараӡак
иеиԥшла лаԥшык дыҵашәар ҟалозма. Дара иара хәыцк илмыршәакәа дырзынаскьагар
иахьчозшәа рбон, уи аасҭа лыԥхала имҩақәҵара руалны ирԥхьаӡон. Рызынтәык еицызар
акәын.
– Ҳдәықәшәҵа! – дындәылҟьеит Нарџьхьоу, уи имаҳә иара днаишьҭалеит, Аԥсар
аҳәсақәа ишырымуазгьы даарызԥшит. Рызынтәык ҽыжәлеит. – Аламҵ аҽы ауҳә аҿы ахы
ныҟәнагоит ҳәа, – зегьы ираҳартә ҿааиҭит ираԥхьагылаз Нарџьхьоу, – џьоукы рыԥсадгьыл
ԥсахны, аимҵәацәа ирыджьылоуп, убарҭ рымшала даҽа џьоукы закәытә гәаҟроузеи
изҭагылоу.
– Ҳҭагылазаашьа шԥаҟоу? – уи ишьҭагылаз имаҳә идырырц иҭахын иаци иахьеи
адунеи аҽыԥсахшьа зеиԥшраз.
– Исоуа адыррақәа изларҳәо ала, Митридат дықәҵырц иҽазыҟаиҵоит. Ирхәҭақәак
ԥхьаҟа амҩа ианылеит. Помпеи дааигәахәозар акәхап. Ҳажәлар уи иқәицо арахь аара
иаҿуп. Уигьы иусқәа дрышьҭоуп, дахьынӡаҳзеиӷьхо здыруада. Ҳанхамҩа ныжьны, ара
ҳаанымгылар амуа иҟалар ҳәа сшәоит. Митридат дықәҵыр, Помпеи аранӡа дмаар
алшоит, избанзар иҵегь иҵару аусқәа ахьиӡбаша атәылақәа изыҟалеит ҳәа саҳаит.
Излааз ала акәымкәа, иҵегь иласкьаган, аӡы ирт. Амҩахь ианкылс, Нарџьхьоуи
амҩаԥызаҩҷкәыни, аҳәсақәа рыманы, акыр раԥхьаҟа инеиуан. Урҭ инарцәыхараны, аха
машәырк ианақәшәо иаразнак ирыцхраартә, аиԥшлацәа еицнеиуан. Ус иҭаххеит Нарџьхьоу. Аԥхьаҟа инеиуаз уаҩы дрышьҭацәамызт, изызкылԥшуаз Уаради Аԥсари ракәын
ишәарҭаҵәҟьаз. Аҽвакы, акосмонавт маҭәа ақәҵа, урҭ ирыцын. Амшын агәы цқьаӡа инхыԥшылон, аԥра ӷбақәа ӡыхгылан. Урҭ Аԥсар иԥырхагахар рылшон. Амшынуаа
ирымбаӡакәа, анышьа аӡы ирызхҵар, аӷбақәа рывсра ицәыуадаҩхон, аха уаанӡа дызнеир,
нас иҟаҵатәыз ибарҭахарын. Иара ихәыцрақәа иреиԥшыз рызцәырҵуазар акәхарын,
дызцыз ауаа рныҟәашәа иагхон, ишныҟәарыз иазхәыцырц аамҭа роурц рҭахызшәа.
Аԥшаҳәа иазаиигәахон, амҩаду ала еицырхәхәа аруаа анлеиуаз, Мраҭашәараҟа рхы
рханы. Арҭ иқәҵуазу, Аҟә рхьчарц иаауазу здыруадаз. Уарад иԥшра зегьы иаурдырхуаз,
аха Нарџьхьоу имуит алада иласкьар. Арӷьарахь имҩахыҵны, ҩнык аҿы инеит. Уа инхоз
рымҩанызаҩ иакәын дыздыруаз. Уамакгьы иԥхьакырҭамызт, амала иқәацәырҭан, угәы
уҽанӡаҵәҟьамкәа уаҩы дызукәшомызт. Акыр ҿыхьҭан, ага ԥша суан. Амра алӡааламҭаз
шакәызгьы, аҭашәашьа убарҭамызт, ашәшьы хылахьан. Амш цәгьа иқәшәар Аԥсар иҭахымызт. Данхәыцх – икыдхаҽа ишлеиуаз инышьа хиҵар, ишьҭалара цәгьахон. Амала
иҭатәарҭа ӡыла иҭәыр, хара дашьҭрымызт. Еиӷьзи еицәази изымдыруа дышгылаз, аамҭа
ықәҳа ицон. Иагьаалашьцеит, аԥшәма ичеиџьыка ишахатәаз. Амҩа ианызар изгәаҭацәарымызт, аха ҭынч иахьтәаз, аԥсшьара даҳәон, ихы нықәиҵар цәгьа имбо.
Аԥсар дызлатәаз иҭагылазаашьа гәарҭеит, зегь раԥхьаӡагьы длаԥшәықәызҵаз Саҟәа
лмаҵуҩԥҳәыс иллырдырит дышныҟәашаз. Уи аҿаԥара дныҩналан, аԥшәмаԥҳәыс
длацәажәон, иаргьы уахь иԥхьон, ацәардӷәы дықәтәарц идырбеит. Ахчы кәымпыл ихы
нықәиҵеит. Имацара данаанха, дынҭаҳәахаа дыцәеит. Заҟа аамҭа иԥсы идыршьаз
издыруамызт, амала ԥхыӡкгьы ибаны игәалашәомызт, убас ицәа ҭынчын, акгьы дазхәыцуамызт, – адунеи иара итәын, – иааигәара иҟан дызҭахыз зегьы еизаны. Абаагәара
дҭатәазшәа ихы ибон. Данааԥшгьы, ихы-игәы еихыкка, ԥсшьарантә дааз џьушьарын.
Адәахьы ааигәа ақәа шлеиуаз убартә, амшын шыҟаз иҭадыдуан, амшцәгьа наҟ иахнагон.
Убрикгьы имбеит. Ашә аавҵрааны, ауха иахьыҩнатәаз днаԥшызар, уа иҟаз, ауапақәа
рыҵаршәны, еилараа ишьҭан. Саҟәа заҵәык цқьа дшызмыцәаз убартә, ахәшҭаара
дыҽҳәатәан дхарҟәысуа. Уи лԥырхагахара иаԥсамызт. Ашә вҵраа дкылԥшны, излауаз ала
лхаҿы еимидон, уи усгьы имариамызт, ганхашәа дтәан, лшьамхы иқәкыз лнапқәа
лыцламҳәа иаҵыргәаны.
Макьана лашарызу имлашарызу уздыруамызт. Рбаӷькгьы абжьы гомызт. Идәылҵра
шәарҭазар, иҩызцәа изгәаауан ҳәа игәахәны, иҽааҩнеикит. Аӡәы диацәажәар цәгьа
ибомызт. Дыррақәак аӷбахь ицҳар ҟалон, аха егьи ауадаҿ ишьҭаз руаӡәк идамхаргьы
Аԥсар дызҿыз илымҳа иҭасыр, гәыҭҟьара-ԥсыҭҟьарахон. Ма збжьы иаҳалоз
дааихҭықәгыландаз. Акраамҭа аҳауа далаӡрҩуан, шьҭыбжьы анимаҳа, уи ицәажәара
ԥхыӡырла ибазар аҟара даазхәыцит, амала уигьы аҵыхәанӡа изхаҵомызт. Иара
дыҟаҵәҟьазар, абыржәы амҩа данықәлашаз, мҩақәҵага ажәақәак иеиҳәар акәымзи,
мамзар ара Адгьыл ааныжьраз збжьы иаҳалоз ихаҭагьы наӡаӡа дынижьуазу? Ацәырдӷәы
днықәтәан, аӡы дхыларц искафандр ишәиҵарц иҟаиҵашақәашаз акакала игәалаиршәон,
егьырҭ ахәыцрақәа наԥхьеикит уиала. Нас аӷба ҷыдахь дышнеишаз, иширԥыршаз,
акосмостә ӷбахь дыррақәас иҟаиҵашаз, иҩызцәа рахь дышнеишаз, – зегь иӡбон. Аус злаз
– закәытә лакә џьашьахәыз ирзеиҭеиҳәашаз!!!
Уи иажәабжь аиҿыртәра иҽазикит. Ииасхьаз асахьақәа бзианы ибла ихгылан, урҭ
рҭыхшьа дақәшәон. Амала идыруан гәаныла – заа иеиҿауртәуаз ажәабжь, аиҭаҳәараҿ
уаннеилак, ишухәыцызҵәҟьа иугәалашәаӡомызт. Саҟәа лхаҿсахьа ҷыдарак ицәбжьахазар
ҳәа дшәон. Уи ихҭысқәа зегьы лыдҳәалан. Дызмадамзгьы лакәымзар данымиарызшәа
игәы инаҭон. Насыԥ дуун уи араҟа дахьиқәшәаз, ауахҭа ианаҭахха иагьеиҟәнагарын,
ихазхазхоз рыԥсҭазаарақәа аӡәи-аӡәи ргәы иеицеилашарбагақәаны еизыҟаларын. Аус
злаз лыԥсҭазаара даԥырхагамхакәа дықәҵыр акәын, имшала лахь лмоуа лдунеи
данысыр, лхәыҷқәа ирԥырхагахарымызт. Заҟа бзиара ихы иҭашәарызишь, уаҳа ԥсыхәа
анимам. Иахьцалак ицәыхьанҭан уи лааныжьра, аха ԥсыхәа змамыз иазуурызи.
Дыццакыр иаҳа ишеиӷьыз ибон. Шаанӡа аԥшра уамак дақәшаҳаҭмызт. Уахыла аӡы
дхылар еиӷьӡамзи?!Амшын агәаҿы анышьа убарымызт, ишуҭахыз аԥраӷбақәа урывсуан.
Уажәраанӡа абри зимхәыцзеи! Дааҵҟьан, иҩызцәа рахь дныҩналеит. Урҭ амҵԥыруазар
иаанарԥшрын, иара инеира акәмызт. Зыцәа ҭынчмыз Уарад аԥхьа даақәтәеит. Саҟәа
дыцәаӡамзшәа лхы шьҭыхны илкын. Аԥсар амца дныҿҳәатәан, амҿы рхқәа неидиҵеит,
амцабз хахаӡа иҩаҵҟьар зегьы рхаҿқәа аарлашарц, ихымҩаԥгашьала ацәа иалихыз ауаа
ргәы ҭызҟьашаз ак шыҟамлаз дирдырырц иҭахын. Амаҵуҩԥҳәыс заҵәык лызнапык лхы
иаҵаргәаны дышьҭан, егьырҭ амца иаакәшеит.
– Шылашьцоу амшын схылар сҭахыуп, – иҳәеит иара, ишизԥшыз ангәеиҭа.
– Ус иаҳа ишәарҭадоума? – дҵааит Нарџьхьоу.
– Сгәанала.
– Умҩа ахьымариоу уара иаҳа иудыруеит, – Аԥсар ииҳәаз иахырҳәаара иақәымшәо
иштәаз, инациҵеит Нарџьхьоу, дагьыҩагылеит, ашара уамак агмызт, аццакра аҭахын
иҳәарызшәа.
Иеишьҭагыла индәылҵит. Аԥсар иеидарақәа аашьҭырхит. Инышьа камера ирыцыз
арԥыс днаҵалт, акосмостә маҭәа – Уарад. Нарџьхьоу аԥхьа дгылан. Аԥшәма агәарԥ
дҭыҵыр рыумит, аҽқәа инапы ианын. Аԥсар, дынцәыҵамххырц иҽышәо, амҩа данын.
Аҳәынҵәа маҷмызт. Аҳәсақәа гьежьырц шиҭахызгьы, ҿиҭуамызт, уажәыҵәҟьа ииҳәоз
ахарҵомызт, ламысла днаскьаргар, иаҳа ргәы ҭынчхон. Амҩахәасҭа ианыҵын, амҩаду
ззуҳәашаз ахь ианкылс, амҩа иаҳа ицқьан, макьана аҵх иаманакуан, уаҩы дуԥыломызт.
Ашьыжьынӡа аӡы дхыларц, излауаз ршьаҿа еихыргон. Иӡыхгылаз аӷбақәа знык
дызрывсыр, ихьӡашаз ӡсаҩы дзыҟаломызт. Амшын дахьхылашаз изынаӡандаз! Уи аҭыԥ
цқьа издыруаз Нарџьхьоу заҵәык иакәын.
Џьара шәарҭак иҭагыларызшәа Аԥсар иҩныҵҟа иааианаҳәеит. Дзыниарызеи ҳәа,
маӡала итапанча ааҭихын, дааҭымгылаӡакәа иҩызцәа дышрышьҭаз, заҟа патрона ҭаз
инацәақәа рыла иааимидеит. Иабџьар шҭацәызгьы, даҽа патронақәак нҭеиԥсан, ирҭәны
иҵәахит. Рызынтәык рыхшыҩԥхьаҟа ишыҟаз, иаалырҟьаны ҽы-шьҭыбжьқәак рышьҭахьҟа
игеит, урҭ рымҩа амзашақәа рыла идырлашон. Заҟа ирзырласуаз, амҩа ҭадырыцәит,
аҽыуаагьы аарывалеит. Рҽырԥсны нымҩахыҵ рҽырҵәахит ҳәа ишгылаз, имҩасуаз аӡәы
даарылҵын, ирымариаша иҽы ишьхәа наирбеит. Дыллыбааҟьан, ихәымџьар ԥиртырц
дшаҿыз, имзаша иахылҵуаз арҭ иаарҿаԥхеит. Уи ишҳазшьа далҵаанӡа, рымҩаԥыза рԥыс
имҩаниҵаз ахҿа наилаҟацеит. Иӷзбжьы дызцрыҵыз ираҳуамызт, аха аҽы шәырҳан,
шьҭахьҟа инаҭрысын, аҽцәа иҩарылалт. Уи иақәтәаз данырымба, аибашьцәа аахьаҳәын,
абнара еимдо иаалагылт.
Арҭ рҭҟәарц, урҭ ааиуан, рымзашақәа ракәзар рхы зықәкыз рызынтәык ргәҭыларкуан.
Уарад иаԥса днамҵасын, аԥхьа иааиуаз днаиҿаххит, аҟытгьы ихимырҵит. Уи ивагылаз
иахь деихеит, аха егьи иҽирхиахьан. Арԥысгьы аибашьра даҿын, Нарџьхьоу усгьы
дзаангыломызт. Аҳәсақәа Аԥсар даарԥырахеит, амала аӡә дааидххылар, уаҩы дихьчо
дыҟамызт ҳәа ихы иԥхьаӡон. Даныҷкәыназ зны шықәсқәак карате далан, уи атәы ихашҭхьан акәымзар. Х-ҩык ҽыда имариаша рҿаархеит. Руаӡә алашара иҿаирԥхон, уи наҟ-ааҟ
ивагылаз ԥсалеи саԥарлеи еибыҭан, ихаҭа агәраҳа икын. Аԥсар иҟаиҵашаз ҳәа ихшыҩ ак
ԥнаҟомызт. Ишьҭахьҟа аҳәса еилаӷызуан. Аибашьцәа руаӡә аԥса иҟьеит ари ихәда
иарбаны, ихы лаирҟәын, дықәҵәины шьапыла егьи ихәдаџьал данықәс, дцәыҵаххуа дкаҳаит. Аԥсар дааҭымгылаӡакәа даақәҵәиин, ишьапы роуны даныкша, амзаша зкыз импыҵируааит. Арҭ аҩыџьа иҟалаз рзеилымкааит, инхьаҵит. Икажьызгьы дҩагылан, деиҵақьеиҵақьуа бџьарда днахынҳәит. Дара ирыцхраарц, амзашақәа рыманы, даҽа гәыԥ-ҩык
рҿаархеит. Арҭ дрыхәомызт, Аԥсар имч илӡаахьан.
Итапанча ааҭиԥаан, агәҭа игылаз игәышԥы иарбаны, аҵықь ааҭиргеит. Иабџьар
амцабз иҭҟьази абжьи иаршанхан, рыблақәа ҟәазӡа иааҭгылт. Шьҭахьҟа аҳәсақәа ааибарҵәааит. Абџьар иаҿагылаз ауаа рнаҩс еибашьуазгьы ҳашҳатәрахеит. Дызиеихсыз имзаша
наимпыҵшәан, ӷәӷәала дихәызар акәхарын иҳәо, дахьгылаз дзеиҭаҵуамызт. Еилагылаз
рыгәҭаҵәҟьа даҽаӡәы ирбаны, деиҭахыст. Ар реиҳабы иҿынтә адҵа еицроузшәа, иҭрыс
иаақәҵәиин, ршьамхы ишалшоз инаҵҟьеит, дызиеихсызгьы ныҵабеит. Ицыз иаԥхьа
изааиуамызт, аԥхьа Нарџхьоу дааидымгылар. Уи исас данаагәыдикыла, аҳәсақәа
ааихьынҳалеит. Уаради арԥыси ирҳәара рҿамшәо изааигәахон. Арԥыс дыбџьардан,
ихәыз егьы инапсыргәыҵа акәыршаны иахьикыз ашьа ацыршын. Нарџьхьоу мзашак
аашьҭихын, иҷкәын иеиԥшла ихаҿы ааирлашеит.
– Амца умпыҵымҟьар, ҳахәҵәы ықәырхуан.
– Уеисшьагьы акалашәа иҟоуп, – Уарад игәраганы дыҟан, ажәҩан иаԥшәмаз имадаз
иакәымзар, ус уаҩы ишилымшоз.
– Иџьашьахәыҵәҟьоуп! – ҿаалҭит амаҵуҩԥҳәыс.
– Саҟәа лбжьы уаҳауамызт.
– Амца шԥаумпыҵҟьои?! – иџьеишьон Уарад.
Аԥсар имаӡа шмаӡаҵәҟьаз дызцомызт. Икажьыз мзашак аашьҭихын, икамҳартә ҵлак
амахә инарываиркьакьеит. Цқьа дырбартә даарылагылан, итапанча надирбеит. Хысшьас
иҟаиҵоз раҳәо, ашьшьыҳәа итапанча ҩышьҭихын, амзаша инақәкны, ихыснацәа ааирҵысит. Алашара ахьакыҵәҟьаз илхыҵҟьаа игеит. Нарџьхьоу исас дышицәшәозгьы, егьырҭ
раасҭа дџьеишьомызт, уи иаҳа дидыруан.
– Ауаҩгьы душьыр улшома? – Уарад дицрыҵуамызт.
– Амшә зшьыз ауаҩы дышԥеизымшьуа! – дыччон Нарџьхьоу.
– Ҳанеибашьуаз амца рылоуҵеит, аха… – дкәанызануан Уарад, Аԥсаргьы ииҳәара
иҿашәомызт.
– Усҭ, ухыс! – Уарад иахь инаирхеит иабџьармца.
Уи Уарад иааимихын, иларҳәы-ҩарҳәуа ишикыз, «хьарч» ҳәа бжьык рнаҩсан
иаараҳаит. Уаҟа илагылан ҽыуаҩык ицәаара. Иҩызцәа анцоз, иара иҽааникылеит
акәымзар, арантә ишәаны иҵҟьаз уаҩы дхынҳәрымызт. Уарад итапанча, уи инаиқәкны,
еиқәикшеит, еиҭа еиқәикшеит, иара хысуамызт. Егьи ихыци ихымпали рхианы Уарад
инаиқәикуан еиԥш, итапанча Аԥсар ари иааимпыҵиԥаан, дигәҭасны дирблаҟьеит,
ахымпал рнаҩсан аҵла иналаҟацеит. Ацәылашара иаҿын, уи бзианы иубарҭан. Егьи даҽа
хымпалк ихыц инаҿеиҵон еиԥш, итапанча илахь инаирбеит, убри аамҭаз инапы
хьанҭахазшәа алада ихон. Аҵықь анааҭга, аҽыуаҩ иҽы лаиҵаҟәҿит. Иара дшәан,
шьҭахьҟа днаҭрысит. Уарад уи днаишьҭалеит, аха ишәаз иаҳа дыҩуан дзыршәаз иаасҭа.
– Ҳасзԥсахыз иоуп, – иҳәеит Уарад данаахынҳә. – Дызцугьы иаҳԥылаз ар роуп. Урҭ
ҳҭыԥаҿ ианнеи, иаразнак шьҭахьҟа идәықәлеит, сгәанала, издыруада аамҭа бааԥсы
иацәшәазар.
– Аԥсар, сыҷкәын! Уажәшьҭа уааҭгылара шәарҭоуп, ҳцароуп, – иааирццакит
Нарџьхьоу. – Ааигәа аӡы ухаҳҵап. Саргьы суцхылоит, избанзар уахьхызгаз сыда иузыԥшаауам.
– Уара усыцаала, егьырҭ ҳаргьежьып.
– Уи ҟалашьа амам, – имуит Уарад, аладагьы иҿылеихеит. Уи аҳәсақәа наишьҭалеит.
Ихәыз арԥысгьы данаанымгыла, Нарџьхьоуи Аԥсари неиҿаԥшы-ааиҿаԥшын, рҿылархеит.
– Исзеилкаауам, уабџьар амца снапаҿы изҭымҟьеи?
– Аҳәара цәгьоуп, – иҳәеит Аԥсар.
– Уи зымпыҵаманшәалахо аԥааимбар иакәхап.
Ииҳәаз иашамызт, – абџьар зкызаалак импыҵаманшәалахон, ианамух иауамызт
акәымзар. Ииҳәоз иагьиашан, иара итәала еиликаауан умҳәозар. Уи цқьа уажәы
изеилыргомызт, аха ари Адгьыл адоуҳа ишимчыз усгьы Аԥсар идыруан. Иара диԥырхагахеит, – ауаҩы дишьыр ҟаломызт, арҭ рыԥсҭазаара аҽалагалара азин ииҭомызт. Аха Уарад
итапанча зимпыҵаманшәалахазеи? Арҭ азҵаарақәа рызхәыцха аамҭа имамызт,
рҭакқәагьы нагӡаны ишизыҟамҵоз идыруан.
Амшын ишынхықәгылазҵәҟьа, абӷанҷраҿ иааиҵихит инышьа камера. Аԥсыԥҭарчыга
иҿы инҭеикын, акамера дҭаҭәҳәо мацара, ԥыҭк ирчит. Иара ус ахацәа рызынтәык,
аӡәаӡәала рҽеиҭныԥсахло, иара уаҳа дыдмырааԥсеит. Аԥсыԥҭарчырҭа ахҩа лахиҩеит.
Ирласны икосмостә маҭәа ааишәиҵеит, макьана ихы хҩамызт. Нарџьхьоу днаидгылан,
иаагәыдибакылеит. Алаӷырӡ иҿаҳәҳәуан. Уаради иареи рыхқәа неидырҵеит. Ихәыз
арԥысгьы убас абзиараз ҳәа наиеиҳәеит. Саҟәа даалзааигәахеит. Деиҵақыџьқыџьуан
лара. Игәаӷьны даалыхан, лӡамҩақәа наҟ-ааҟ амца нарыцреиҵеит. Ирҳәараны иҟази
аԥааимбар иҿаԥхьа! Аскафандр ихеиҵарц, Нарџьхьоу дааидгылеит, уи ихимххьази, атәы
иаҳа идыруан.
– Ҳаннеилак иухасымҵои, – иҳәеит иара.
– Аԥсшәа зуасҳәаз, сымала аӡы схылароуп. Снышьа аӡә иоуп иакуа.
– Ус акәзаргьы, суцҭалароуп. Ухала иузыԥшаауам уи аҭыԥ.
– Хьаас иҟаумҵан.
– Уааҵәҟьа сҳәатәы хаумҵар амур ҟалап.
Днаскьеигарц мацараз диццар ҟалон, аха иаӷацәа дгәарҭар, иԥсы еибганы
дзыхынҳәуамызт. Иара дызҭагылаз Аԥсар еиликаауан, уи иаԥсшәа адагьы, иӷба ҷыда
аҿынтә дахьыҩхәыҵҵәрааз изымԥшаар ҳәа Нарџьхьоу дшәон. Аԥсар имаӡа ԥыҭрак
иааимыртыр залшомызт азы, идкылага даахеит. Уии итапанчеи иаԥхьа џьыба ҷыда иҭан.
Аҳәынҵәра днагәҭасит. Иԥсыҽны акәзаргьы, макьана аус ауан.
– Акосмонавт 1 сӡырҩуеит! – уи ибжьы анаага, иҩызцәа шанханы иааидгәыԥлеит.
– Сара, акосмонавт 2, сӡыхгылоуп. Аӷба ҷыда автономтә режим ахь иигазарц аҳәара
ҟасҵоит.
– … Аӷба автономтә режим ахь ииагоуп. Уусқәа шԥаҟоу? Угәабзиара?
– Иҭабуп! Ахынҳәра сазыхиоуп. Уажәыҵәҟьа игәасҭоит аӷба ҷыдеи сареи
ҳаимадашьа.
Иикыз аппарат хәыҷы ԥхьаҟа ирханы ишикыз, Мрагыларантә Мраҭашәарахь
дықәҵәиуан, Морзе иазбука еиԥш, абжьы ҿаԥҵәа-ҿаԥҵәа игаанӡа. Аӷба ҷыда ахьҭагылаз
иамариашаны амҩа инардыруан.
– Нарџьхьоу, абас ауп сымҩа шыҟоу, сҭыԥ аҿы сагьнанагоит, – зыбла ҭырхаха игылаз
ауаа рахь ихы наирхан, реиҳабаӡа днаиацәажәеит.
– Узацәажәода?.. – акосмонавт 1 ибжьы геит.
– Снаскьазго… Амҩа сҽазсырхиоит. Абзиараз!
– Мҩалԥха уоуааит! Иаарласны ҳаиқәшәоит.
Инышьа зҿагыланы иқәԥоз ацәқәырԥақәа еивасны, аҵыхәтәантәи рыԥсеивгараз,
ҽырхыла аԥаҩаҿ икшарц, аҟәарахьы ишыццакуаз даарызхәыцит, иааихмырсыхьӡакәа
илаԥш зыдхалаз, изгәакьаӡахахьаз ауаа ихшыҩ аарҟәикыз џьишьан, аха уи кәтыҿырҳасрак изаҩызан. Иибаз адунеи алҵра ус имариамызт, дызлагылаз рлахьынҵа
зеиԥшрахашаз ахьизымдыруаз игәы инархьуан. Амшын дахьхыз ихәыцрақәа еизиркәкәарц даҿын, иибаз иаҳаз еиҿаирԥшыр цәгьы ибомызт. Иаҳа-иаҳа илаԥш иҵшәарц
агьызгымыз рлахьынҵа зеиԥшрахашаз, и-Адгьыл ахь даныхынҳәлак, архивқәа рҿы ибарц
алшон. Еилкаан ари Адгьыл аҭоурых зеиԥшрахоз, аха иҩныҵҟа аҵәымӷ илалон, деиқәзырхаз, бзиа иибаз ауаа рҭоурых иԥыхьашәартә дахьеиқәымшәоз. Аиҳараӡак иблахаҵ
гьежьуан Саҟәа лтәык ахьизеилымкаарыз.
Ажәҩа хәыҷқәа раҵшьра даманшәаламызт, акосмос маҭәа ахьишәыз дарааԥсон.
Аԥхӡы илымҵырц уажәи-уажәи иԥсы ааиҭеикуан. Аҳауа хьшәашәа имаҭәа иалсуамызт.
Иприбор излаианаҳәоз ала, аӷба ҷыда дазааигәахарц уамак игмызт, иармарахь ала ԥра
ӷбак илаԥш аннақәшәоз. Аҟәараҿы инижьыз игәы ишҭаз, ианаамҭаз ари аӷба изгәамҭеит,
иара арахь иаауан. Иарӷьарахь даахьаҳәзар, акыр иҵегь ишынахаразгьы, амшынԥааҩ,
аӡырҳәаҩ ибазақьа гәы мшьажкуа иҟамызт, аԥырсал дҩаханы, аӷба аҿааирхахьан. Арҭ
рыҩбагьы ӷбақәамызт Аԥсар изы. Уарад изеиҭеиҳәахьаз, ацаҟьақәа рҿы зҽызҵәахуаз
Сцилеи Ҳарбидеи изаҩызан, урҭ рымчра изаиааиуазгьы акосмонавт иакәмызт. Армарахьтәи аӷбаҿынтә зҿаадырхаз ахҿа иаԥхьа амшын иналашәеит. Иҵегь аӷба ааизааигәахар,
игәахыҵәҟьа иҭадыршәрын шиҳәоз, аҩбатәи ахҿа икамера иақәшәеит. Уи аԥсыԥ
ҭарчышьа ишибоз имаҷхон. Ииулак итапанча аақәихит. Икосмос маҭәа ииҭахыз цқьа
ишинамырҟаҵозгьы, иарма напала итапанча ахәҵәы ааникылан, аӷба инарбаны, адкылага
аппарат антена ааркьаҿны, итапанча аҵхага шыҟаз инкылихын, даҵхеит. Амшынуаа
алаиршәарц даҿын, акәымзар ас ала ҵәҟьарак изақәыршәозма. Ԥшьынтә дхысхьан еиԥш,
аӷба аԥра ду зкыз, ашаха иақәшәазар акәхарын, илҿыҩрын, аидаур хнаҩозма уҳәо
илахаҳаит. Икамера аԥсыԥ цахьан, уаҳа изырҵысуамызт. Итапанча амшын иналаиршәын,
идкылага аппарат шикыз, аӡы дналаԥалт.
Акыр дӡааҟәрылеит. Иҭыԥ ахь дыӡсо мацара, ԥыҭрак днаскьар акәын. Абар аӷбагьы!
Анҭаларҭа иԥшаан, уахь днаӡсит. Аҳәынҵәра днагәҭасын, ашә анакы, амшын ӡы маҷхомаҷхо, иааҭацәӡеит. Аӷба аҩныҵҟахь дызланеишаз алиук ааиртын, ииулак дынкылсын,
ҿыц иаркны, ԥсыԥк зкылымсуа ишыҟалаз агәра анига, искафандр ааихихит. Аҳауа цқьан,
аха акырӡа ихьанҭан, адәахьы аасҭа. Азныказ иааизымчҳар ҳәа даашәеит. Иԥсы шьа
мацара, акыр иҽаиршьцылеит. Иҭыԥ аҿы днатәеит. Акосмостә ӷба иҽамеидар иҭахын.
– Акосмонавт 1! Акосмонавт 2 соуп изҳәо. Аԥырра сазхиоуп.
– Аҵыхәтәан убара ҳазбзиахарц ажәҩан ҳашьапклап. Удкылара ҳазхиоуп. Аӡәыр
дуцу, умацара уаҳзааиуоу?
– Сгәы иалоуп, аха сымала соуп, – иеиҳабы ихәмарра аҵабырг аҵаимҵар изымчҳаит.
– Усҵәҟьа ҳзумур акәын, – длафуан, дзымлафрызеи, – ҳаузыԥшуп, ус акәзаргьы. Аӷба
ҷыда ухала амшын иузҭыгома, ацхыраара уҭахыу?
– Исылшоит, – иҳәеит Аԥсар, избанзар аӷбаҿынтә аӷба ҷыда дарԥрыр, дара иеиӷьын
ҳәа ишырыԥхьаӡоз ихаларҵон. Иара изааигәаӡахаз Адгьыл ишиҭахыз аҵыхәтәан
днықәымԥшыкәа, дзықәҵуамызт: иудыруази иҩызцәа ибар, Саҟәа илаԥш налаахар!.. –
Абзиараз!
Абылтәы аус азыруаз аҳәынҵәра даагәҭасит. Аӷба ҵысҵысуан, аҩада аҿыҩанахаанӡа.
Уи, амшын иҩхәыҵҵәраан, амцабз ацырдыды, ҵәҩанҵәы иҩхалар ҟалон. Усҟан минуҭқәак
рыла ркосмостә ӷба дазааигәахон. Усҵәҟьа ари Адгьыл аԥырҵшьа имамызт. Аӷба ҷыда
аныҩхәыҵҵәраа ҳаирпланҵас ихиааланы аҿынанахеит. Ибон ҵаҟа амшын ӷбақәа
еишьҭаланы Мраҭашәараҟа ишцоз. Иӷба ҷыда, арӷьарахьла ихаргьежьны, адгьыл цқьа
днықәԥшырц, даахалеит. Мраҭашәараҟа зхы хаз ар шьамхнышлеит, хыхь иҟаз
дырхылаԥшырц иматанеиуа. Ҟалӷьҭа иаҭаз аибашьцәа рықәҵра ирццакызар акәхарын, уа
даныҟаз ихымҩаԥгашьала, уажәы, ирбоз аихатә ҵыс ахьырхаԥыруаз, иҵегь ршьамхы
арласышт.
Иҩызцәа ибозар ҳәа, акыргьы ибла ирҵарит, аха рцәаарагьы илаԥш иҵашәомызт.
Издыруадаз ишәаны ихәыҵалаз анхацәа реиԥш, ргәы ҭиҟьазар. Иӷба, аццакра ацҵо
мацара, ҵәҩанҵәыҟа ахы ҩаирхеит, амҵәыжәҩа хәыҷқәагьы аҵәахит, иаргьы, хыҭҟьаҵас
аҳауа иалҵәраауа, ажәҩан иҩагәылалеит. Аԥсар иҿаԥхоз Амрагьы уажәшьҭа
иԥырхагамызт. Агәыхынҳәрақәа дрышьцылахьан, ихы инапаҿы аагьашьа иҵахьан. Адгьыл
ахықәшарҭахь анеира заҵәык акәын иуадаҩыз, нас жәа-шықәса раахыс дзышьцылахьаз
акосмос ӡсара изымариахон. Амала иаалырҟьаны игәыхынҳәра иааҟәыҵын, ихы-игәы
ааилгеит. Иҟалаз еилиргарц, иҽааирҵарит. Аӷба ԥырӡомызт. Дшәаҟьан, аԥхӡы ааиқәнаҭәарц егьигмызт.
– Умшәан, сыҷкәын! – иааиаҳахт ауахәамаҿ апап ибжьы иеиԥшыз. – Умшәан! –
иҳәахт иара. Уара ԥырхага ҟауҵарц уаламгеит, саргьы суԥырхагам. Уареи сареи уаҳа
ҳаиқәшәом, аҵыхәтәан ҳмеицәажәакәа усзоумыжьҭит.
– Исзымдыруаз саҭоумҵан! – иҳәеит Аԥсар. – Сахьынтәааз Адгьыл Адоуҳа дамоуп
рҳәо, ма дырбахьаны смаҳацт. Ари Адгьыл сара стәы иеиԥшуп, нас ари иаҳа Адоуҳа
дзаиурыз? Аиашаз, Анцәа игәра зго ыҟоуп.
– Адгьыл Адоуҳа дыҟоуп, игәра ргарц ахьынӡарылшо. Ауаа рыҩныҵҟа иҟало ахҭысқәа
иҽрылеигалар иҭахым, аха урҭ зқәынхо Адгьыл ихьчоит, даҽа напык рыламкшарц.
– Санхысуаз сыхиомызт, усԥырхагазма?
– Ухы шухьчозгьы, ауаҩы душьыр ҟаломызт.
– Сыгага акәзаарын иҟаз уа, схаҭа сакәымкәа?
– Ари Адгьыл аԥсҭазаара уҽалаумгаларц, угәы уҽанысҵахьан.
– Аԥхыӡ салазшәа акәын ушызбоз. Уаасызцәырҟьан, аԥшӡы еиԥш уцеит. Сара
исҭахын араҟа аусқәа еиӷьхарц.
– Ари Адгьыл алахьынҵа уҽалаумгалароуп, уи еиҵоуҟьар улшоит.
– Иҟалараны иҟоу, удыруазар, иаҟәумхуеи, агәаҟра иҭашәаанӡа.
– Аусқәа рцашьа мҩа анырра сылшом. Уи уаҩы илшом. Аусқәа рхала имҩасуеит, урҭ
рразҟы зыӡбо еиндаҭло ажәларқәа роуп.
– Иуҳәарц иуҭахи, саргьы џьара еиҭакрак ҟалартә сзамыхәакәа, сықәҵуама?
– Ааи. Иулшоит ахҭыс урццакыр, ма еиҵаурхар, аха зынӡак иузеиҭакуам.
– Ари Адгьыл амҩа еилазгаша мчык зыҟалару?
– Уи амч ыҟоуп. Уахьынтәааз иаар ҟалоит. Усҟан арҭ адгьылқәа еибашьуеит.
Аиҩызара зрыбжьалом. Ус иҟамлацт. Руаӡәк аԥыжәара имгар изычҳауам. Аҿиара иаҳа
змоу даиааиуеит. Итәхоит ари Адгьыл.
– Ус иҟамлароуп.
– Саргьы убас исҭахыуп, избанзар сыздоуҳау Адгьыл ахатәы ӡбатәқәа ацәыӡуеит.
Усҟан еиуеиԥшым амрақәа, аеҵәақәа, ажәларқәа реизыҟазаашьа ус цәырҵуеит. Аӡбатә
ду азҵаара маҷ аҵанарӡуеит еснагь. Аԥсҭазаара даҽакала аԥсахра иаразнак иауам, уи
ахала ишцац ицозароуп, хәыҷы-хәыҷла еиӷьхо, ауаҩы ихдырра зҳауа. Ашәышықәсқәа
ирхырԥаны аԥсҭазаара дәықәысҵоит ҳәа уалагар, қәԥара ӷәӷәахоит. Аибашьра ду ҟалоит,
инҵәо рацәахоит.
– Аха ара усгьы шьакаршроуп.
– Ари закәыхи! Усҟан Адгьыл ақәӡаарахь инеир алшоит.
Иара, абжьы зтәыз дшимбозгьы, уи дмыццакӡакәа ицәажәашьа, ибжьы гәаҩа рыла,
иӡышыз, зжакьа зхызҿы хнаҩоз, Нарҭаа ирықәлаз исахьа иҿибаауан.
– Адгьыл с-Адоуҳауп уҳәеит, аха узусҭоу цқьа еилыскаар сҭахын.
– Иуасҳәаз маҷушьома?
– Анцәа уоума?!
– …Сара сыгәра зго изы сыҟоуп, сыгәра зымго изы ҟалашьа сымам.
– Ари Адгьыл аҿы аӡәыр узиацәажәома сара сеиԥш?
– Урҭ сынрыҿцәажәар сыгәрагара иаҟәыҵуеит. Сахьынӡарцәыхароу сыгәра ргоит,
исашьапкуеит, ирабжьазгаша иашьҭоуп. Нас…
– Сара иаҳа узсацәажәеи?
– Дыррала иаҳа уӷәӷәоуп. Арҭ урзынхароуп улакә уаҩны, урзыԥхыӡхароуп.
– Уара узусҭада?!
– Уаҩы ибла иамбо, изықәгәыӷуа соуп.
– У-Анцәоума?..
Ибжьы ныҵабеит, аӷба ҷыда ҩаҭрысит. Ирҭаз абылтәы нҵәацԥхьаӡа, уи ахәҭақәа
амҩрны икаҳауан, амшын аҿы илаӡаанӡа аҳауа иалаблуа. Ажәҩан иалҵәрааны, аорбитахь
ианкылс, Аԥсар дызҭатәаз аҭыԥ заҵәык акәын иаанхахьаз. Уажәшьҭа акосмостә ӷба хада
ԥшааны дазааигәахар ихәҭан. Акосонавт  иҽидиҳәылеит. Иӷба ҷыда анапхгара
ааимихын, аӷба хада аҿынтә аелектроникала аӷбақәа еизааигәатәны, еидикыларц,
иагьеиԥишьырц иӡбеит. Аԥсар дыԥшын, игәы ҿыӷьуазма игәахәыртә. Амала аԥсшьара
ӷәӷәа шиҭахыз ҩашьомызт, иҽааиҵыхны икресла дахьантәалаз, убас зынӡа даанхар цәгьа
ибомызт.
Ҭынч дхәыцуан. Игәалашәон хәыц-хәыц зегьы. Игәхьааигон уаҳа дыззааигәахарц
илымшоз, аха изгәакьахаз ауаа. Аӡәы дзеиԥшраз игәалашәацыԥхьаӡа, уи ихаҿы
еицанакуан уажәи-уажәи иааизцәырҵуаз Саҟәа лхаҿсахьа. Уи илаԥш аҿы дҵысуамызт,
дҳашҳатәразшәа дибон. Лыбла ирыҵаҵәахын лыбз илзамырҳәакәан илгәыҵаҵәахыз маӡа
шәкы. Амаӡақәа дрымаӡаны Аԥсар дырзынхеит ларгьы илывагылаз ауаагьы. Аха иара
лхаҭа дыраргаманы дзықәымҵит.
– Акосмонавт 2! – иеиҳабы ибжьы иаҳауан. – Аӷбақәа реиԥшьымҭа уҽазыҟаҵа!
– Сыхиоуп! – иҳәеит иара, иԥхыӡ данаалҵ.
Дук мырҵыкәа, аӷбақәа рԥышәқәа ааидыкшылеит. Аӷба хадашҟа аиасраз зегьы хиан.
Уахь анеирҭа лиук анааирт, акосмонавт 1 аӷба хада аҿышәҭ аартны дылагылан, ихиҿы
шихаччоз еиԥш, уаанӡа Аԥсар уи димбацызт. Ииулак дҳәазаны ихы анынкылих, иҩызцәа
иханы дааҭыргеит. Акосмонавт 1 данааигәыдирӷәӷәала, акраамҭа дауижьуамызт. Нас,
ашьамҭлаҳә ԥиртызшәа, егьырҭ днариҭеит. Зегьы гәырӷьон. Днадыртәеит џьара,
дымтәазаргьы зегьы аҳауаҿы иӡсон, ирԥырхагаз егьыҟамызт. Ииҳәарызеи ҳәа иԥшын.
– Шәзымбеижьҭеи шәышԥаҟоу? – ҳәа данҵаа, аимҟьарсҭа рзиԥшаазшәа, иныхҵаны
аччара иалагеит, рҽаанкылара рцәыуадаҩны.
– Уара ушыҟоу ҳәа! – зегь раԥхьа ҿааиҭит аиҳабы.
– Сшәымбаӡои?..
– Уаабоит, уааба… Апланетаҿ иҟоуи?
– Адырра шәысымҭози… Ҳара иҳаиԥшу ауаа!
– Аппарат усшәа ак ҳнарбеит, аха ауааҵәҟьоу?..
– Абас ицәажәоит. Сара сызланагалаз сбызшәа рҳәон. Руаӡә – схаҭа-ԥсаҭа!
Сеиԥшла! Ԥшрала, жәлала дсеиԥшлоуп.
– Сгәанала, уара акгьы умбаӡеит. Издыруада мчык ыҟазар, уара иудыруа аҭоурых
угәалазыршәаша, уалазыргылаша ари адгьылаҿ?
– Сара гәрас изгаҵәҟьа удыроу:ҿаҭахьак еиуеиԥшым агдыраҿ иҟоу ауаа, рыгдыра
ахьынӡаҳаракыу аҟара, еиԥшымкәа еилыркаауеит. Уажәы иҳәоу акы, иҟаҵоу уск 1000–
2000 шықәса рышьҭахь ишеилыркааша здыруада. Даҽа дгьылк аҿы еиҳагьы ииашамкәа
еилыркаашт.
Ииҳәаз ҵакы ӷәӷәак шаҵаз ҩашьомызт, иҿаԥшуаз уи рбон, аха зхы еибгамхазгьы зны
иӷәӷәаз ҳәамҭак шыҟаиҵоз рдыруан. Иԥсы иҳаршьар, ихшыҩ аҭыԥ ахь ихынҳәуазар
аабарын ргәахәшәа, имала даанрыжьит, – аусутә маҷымкәа ирыман, рыӷба шьҭахьҟа
амҩа иқәырҵон. Даҽа жәа–шықәса ари аҭшәара иҭатәазаауадаз ҳәа, Аԥсар
дынкыдыԥшыла–аакыдыԥшылон. Иԥсы изыҩнакуамызт, аԥсабара хақәиҭра имаз ашьҭахь.
Инижьыз ибла ихгылахын. Урҭ зегьы лҵәахуан Саҟәа. Арҭқәа зегьы уаҩы иузиаҳәомызт,
ианыхынҳәлакгьы иааиҳәо лакәыршьарын. Ус акәзу, егьыс акәзу, амҩа иҩызцәагьы
иаргьы ирзышьҭхындаз. Дара даҽа дунеик рымбеит, изышьцылац арежим имҩаԥнагарын.
Иара… Иара уажәы–уажә иҿаԥхьа иаацәырҵуаз ахаҿқәа, нас урҭ зырҩашьоз ахаҿы хада
ицхыраарын.
