






АԤСУА ПОЕЗИА – АԤСУА ИГӘЫ-ИԤСЫ





... Аԥсы...
Аԥсны. Аԥсуара.
Аԥсынра ҟьаҟьа дуӡӡа. Аԥсҳа. Аԥсҳа ихаан аахыс...
Ҟәбина аԥшаҳәа. Шәҩеишьцәа Нарҭаа.
Абрыскьыл.
Анцәа иҳаиҭаз ҳаԥсшәа...
Ажәала ақәаб зыршуаз...
Ажәлар рылыԥха...
Ажәлар рныҳәаҿа...
Зыԥсадгьыл зхы ақәзҵаз...
Ахәрашәа. Ахрашәа. Шьардаамҭа. Шәнеибац...
Заҟа ҳарҳәоузеи абарҭқәа зегьы!.. Закәытә дунеиузеи, закәытә ԥсҭазаара ҵаулоузеи  ҳазладырԥшуа, ҳахьынаскьарго, иаҳзаадыртуа!..
Заҟа рымҽхакузеи, заҟагь дырҿыхоузеи урҭ аԥсуа игәы-иԥсаҿы, имилаҭ хдырраҿ, иԥсҭазаараҿ!
Арҭ ажәақәа ирыҵаркуа, ишьҭырхуа-иаадыртуа - аки-аки еиҟәҭхашьа рымам, еилаӷьоуп-еиласуп - иаԥсуоу урҭ рдунеи дагәылымсыкәа, ԥсҭазаарас имоукәа дзаԥсуахом, убарҭ рҿы ауп змилаҭ еиуаны зхы зыԥхьаӡо идац-ԥашә  ахьалаго, ихаҭара, имилаҭра ахьԥышәахо, иахьышьақәгыло...

* * *
“... Аханатә иҟан Ажәа”- абас аниҵоит Аҩыра Ԥшьа хацзыркуаз ажәытәӡатәи ауаҩ ҟәыӷа, аԥааимбар.

Ажәа - амалқәа зегьы ирмалуп,
Зны иҳарамуп, зны иҳалалуп!
Зны инасыԥуп, зны иаџьалуп,
Зегь еизызго уи саркьалуп!

Арҭ ацәаҳәақәа аԥиҵоит ҳаамҭазтәи аԥсуа поет ду. Урҭ рыҿгоуп аханатәтәи Ажәа. Шеишықәс рдоуҳа.
... Абас иҟан, абас иахәаԥшуан ажәытәӡатәи аамҭақәа инадыркны ҳажәлар рыҩнуҵҟа ажәа аҭыԥ, ажәа аҵакы.
“Уажәа хьыла иԥысҟоит” ҳәа ахьырҳәоз атәылаҿ - ажәагь ахь еиԥш аҳаҭыр ақәын, хә-аман. Убас ираӡан, убас ихацыркын.
“Ахәра ҭыԥ еималоит, абыз ҭыԥ еималом” рҳәон ажәытәуаа, ажәа ауаҩытәыҩса игәы ианнаҵоз ахәразы.
Абас еиԥш иҟоу, нҵәара зқәым, ҳәаа змам рдунеиаҿ ауп аԥсуа ҩыратә сахьажәа, аԥсуа милаҭ поезиа ашьапы ахьакуа, иахьынтәаауа, иахьагьы-уаҵәгьы ахы ахьаԥшаауа...

* * *
... Иахьа ҳара ҳҭагылоуп адунеи ауаатәыҩса рҭоурых аҿы еиҳа зылзыршаз, еиҳа зыхҭысыз, еиҳа ишьаарҵәыроу ашәышықәсақәа руак -  а-20-тәи ашәышықәса аниасуа, аҽаныхнаркәшо аамҭа.
Иарбан жәларызаалакь, иарбан милаҭзаалакь, шәымҭак иадамзаргьы, рыԥсы ааиҭакны, изнысуаз рымҩа иазхьаԥшны, ирылшаз шәаны-изаны ианахәаԥшуа, ианеихыршьало аамҭа...
А-20-тәи ашәышықәса алагамҭазы ииз аԥсуа литература (”Аҳы, сышәҟәы, уеиҵамхан!..”) - ҳажәлар знысуаз аҭоурых мҩа ианысуан, урҭ рыцәгьеи рыбзиеи, рымши рыҵхи рыцеиҩнашон.
Иахьазы, дарбан аԥсыуазаалакь ибарҭоуп ҳажәлар рыԥсҭазаараҿ аԥсуа сахьажәа, аԥсуа литература ахықәкы, ҳазнысуаз  ашәышықәса аҩнуҵҟа аԥсуа абиԥарақәа реиҵааӡараҿ, ҳбызшәа, ҳаԥсадгьыл, ҳауаажәлар русаҿ уи иалнаршаз, ныррас иҟанаҵаз.
”Гомер иҩымҭа “Илиада” иаԥхьахьои “Илиада” иамыԥхьаци еиԥшым, иузеидкылом” иҳәон жәытә ҵарауаҩык.
Абас еиԥш иҟоу ажәа ҟәыш, ахшыҩҵак ҵаула иаҿганы, ара, ҳара ҳҭагылазаашьаҿгьы, иуҳәар ауеит Д.Гәлиеи, И.Коӷониеи, Б.Шьынқәбеи, убас, иааидкылан, аԥсуа сахьажәа адоуҳала иааӡоу аԥхьаҩ еиҳа дышҵаулоу, еиҳа дышԥашәырку, даҽакы дшалаҟоу, даҽакала “дышшоу”,- убас иааӡагоуп, убас иуныруеит амилаҭ жәа сахьарк амч, апоезиа ҳарак, апоезиа лаша наунагӡа иузыннажьуа ацәанырра, иузаанартуа адунеи.
... Аԥсуа сахьаркыратә литература амҩаҿ иҟан еиуеиԥшымыз ауадаҩрақәа, арыцҳарақәа, амыҟәмабарақәа, агха-ԥха. Уи аҿиара, ашьақәгылара акырӡа иацхрааз асовет аамҭа акәзар, убрыгь ҳлитература аҿаԥхьа ауарҳал тата каршәны иамамызт. Ажәытәӡатәи абырзенцәа рынцәахә дуқәа руаӡәк Кронос иԥшәма ԥҳәыс илоуаз ахәыҷқәа, иара ихшара, ирызҳар иара иҭыԥ дахырҳәар ҳәа дшәаны, ианиилакь, аӡәаӡәала ишиҿеиҟәшәоз еиԥш, асовет аамҭа аԥсуа литература злашьақәнаргылоз, изларҿиоз ыҟазаргьы, агәы ҭыфаа излагозгьы маҷмызт...
Урҭ арыцҳарақәа, азалымдарақәа, “сахьасуа шәас!”- ҳәа иҟаз ахырхарҭа - аԥсуа сахьажәа акыр идреиџьит, ахәҭакахьала ганкахьы иаҿеит, иалшаран иҟаз акырџьара ирҿаҟәеит.
Убас шакәзгьы, иреиӷьыз абаҩхатәрақәа рҿы, аԥҵамҭақәа рҿы, асахьажәа иамоу ацәаҩа, уи аԥсабара, ҳәаа змам алшарақәа - хыхьчагас, хеиқәырхагас иҟанаҵон, кәлӡны иашәылон, убри иабзоурангьы, иааидкылан, иара аԥсуа лирика ҳгозаргьы, ана-ара хәра ҭыԥқәак шанылозгьы, еснагь агәаԥшь - агәаԥшьын, агәаӷь - агәаӷьын, излиааз ажәлар зыӡрыжәуаз иаргьы аӡрыжәуан, рымҩа - иаргьы иамҩан, рхақәиҭреи рхьыԥшымреи - иаргьы иахьԥшымран, иаргьы иамҵәыжәҩан.
Ари аизга-антологиаҿ раԥхьаӡа акәны еидкылоуп абиԥарақәа шәышықәсатәи Ражәа. Уи уасхырс, дац-ԥашәс иамоуп ҳажәлар рфырхаҵаратә ҭоурых, шеишықәс иргәылсны иаауа рҿаԥыцтә ҳәамҭақәа, Нарҭааи Абрыскьыли ршәахәа, рпоезиа.
Антологиаҿ еизакуп-еидкылоуп а-20-тәи ашәышықәсатәи аԥсуа лирика, аԥсуа Поезиа Ду, амилаҭ муза абырлаш-лыԥшаахқәа, ашедеврқәа.
Араҟа аҳра руеит ауаҩытәыҩса ихшыҩ, игәыбылра, ауаҩытәыҩса идоуҳа, иламыс; аԥшӡара, абзиабара рдунеи, аидеал ҳарак, абаҩхатәрақәа реисара, аԥсуа сахьажәа агени.

* * *
Ҳаиасып ҳҿаԥхьа ишьҭоу азҵаатәахьы, “адгьылтә цәажәарахь...”
Амилаҭ поезиаҿ иҩу-иаԥҵоу еилыԥшааны, ҿырԥштәқәас иуԥхьаӡаша аҩымҭа бырлашқәа, аҩымҭа лыԥшаахқәа шеибгоу, мамзаргьы хаз игоу еизгақәаны, антологиақәаны рҭыжьра - ари жәытә-натә аахыстәи атрадициақәа иреиуоуп - амрагыларатәи ажәларқәа рҿы ашьапы акхьан ҳера иалагаанӡагьы.
Ишдыру, иара ажәа - “антологиа” - бырзен ажәоуп, иаанагоугьы ашәҭ лыԥшаахқәа рыҟәшәара, џьарак реидкылара ауп.
Апоезиаҿ акәзар - ажәақәа ражәа, ашәҭқәа рышәҭ!
Шәышықәсала, зқьышықәсала иҿиоз, аҩыратә традициа дуқәа змоу амилаҭ литературақәа рҿы, ҷыдала, аҵыхәтәантәи ҩышә-хышә шықәса рыҩнуҵҟа абри аганахьала иаԥшьгаз, иҟаҵаз - урҭ амилаҭ литературақәа рҭоурых аҿы акыр зҵазкуаз хҭысхон: ус еиԥш иҟаз аизгақәа, антологиақәа рцәырҵра - асахьажәа аҿиара амҩа зырҭбаауаз, анырра ду азҭоз, уи аҩаӡара иадыргаз ҭабара зқәымыз ӡыхтарҭақәан, хыҵхырҭақәан, убри алагьы рышьҭамҭа акыраамҭаӡа иаанрыжьуан.
Иарбан милаҭ поезиазаалакь амҩаҿ, хаз игоу авторцәа рҩымҭақәа рҭыжьрақәа, реиҭаҭыжьрақәа рнаҩсангьы, ҳәарада, иуԥылозароуп амилаҭ поезиаҿ иҟоу аҭагылазаашьақәа узырбо, уи ажәҩан икыду аеҵәақәа ахьеиццәырҵуа, доусы дара ртәала иахьеицылашо, “иахьеицәажәо” аизга-ҭыжьымҭақәа - ианаауҭаху аамҭазы, абри “аеҵә рышәҟәы”,”аеҵә реизга” иааигәаны иукыртә, иушьҭыртә, адаҟьақәа ааихуршәшәартә, еиҳа ҳаҭыр зқәуҵо, иузгәакьоу ашәҟәқәа иреиуаны ушәҟәқәа ирылазаарц.
Рыцҳарас иҟалаз, абар, шьҭа шәышықәса ирҭагылоу аԥсуа ҩыратә поезиа аҭоурых аҿы абас еиԥш иҟаз аҭыжьымҭа - антологиатә еизга - хатәы бызшәала иаҳмоуцызт.
Изааӡарызеи, абри аус аҿы, аԥсуа поезиазы иахьа уажәраанӡа егьырҭ абызшәақәа рыла иҟаҵоу еиҳа иубарҭан, еиҳа илабҿабан. 
Еиҭаганы иҭыжьу ҳпоезиатә рҿиамҭақәа знылахьоу ашәҟәқәа рахьтә зегь раԥхьаӡагьы иалкаатәуп 1958 шықәсазы Москва урыс бызшәала иҭыҵыз аԥсуа поезиа антологиа атом ду, убас уаанӡагьы уи ашьҭахьгьы иакымкәа иҩбамкәа адунеи збаз аизгақәа. Аханатә, иалоу аҩымҭақәа реилазаашьа, реиқәршәашьа уҳәа рганахьала иагыу-иабзоу шмаҷымгьы, ари аурыс ҭыжьымҭа иахьа уажәраанӡа изыԥсоу рацәоуп, имҩақәҵагоуп, насгьы иеиднакыло аҩымҭақәа рыхәҭа ӷәӷәак иеицырдыруа аурыс поетцәа, аҟазацәа-еиҭагаҩцәа дуқәа ркалам иҵыҵит.
Абас шакәугьы, иалкаау аԥсуа сахьажәа, поезиала иаԥҵоу аума, прозала иаԥҵоу аума, иара ишаҭәоу еиԥш егьырҭ абызшәақәа рышҟа анагара-аиҭагара амилаҭ ҵак змоу усны ҳҿаԥхьа ишьҭақәоу иреиуоуп (иаҳгәалаҳаршәап аурыс поет ҟаимаҭ, аиҭагаҩ В.Бриусов ибзоурала 1916 шықәсазы “Аерман поезиа. Ажәытәӡа аахыс иахьанӡа” захьӡу антологиа Москва аҭыҵра аерман жәлар ркультура, рдоуҳа адунеи зегь аҿы аӡыргаразы заҟа аҵанакуа иҟалаз, заҟа ԥнаҟаз, заҟа аанагаз!..).
Абарҭқәа зегьы, ҳәарада, уасхырс ирымазароуп дара амилаҭ ҭыжьымҭақәа, амилаҭ дац-ԥашә, амилаҭ дгьыл.

* * *
Апоезиатә антологиақәа реиқәыршәара-рҭыжьраҿ, ишдыру, ирықәныҟәоит ҩ-традициак, ҩ-принципк. Урҭ рахьтә зымҩа ылызххьоу акоуп аклассикатә ҟазшьа аазхәахьоу амилаҭтә поезиа антологиақәа рҭыжьра. Абас еиԥш иҟоу антологиақәа рҿы зырҿиамҭақәа адырбо авторцәа зыԥсҭазааратә мҩа хзыркәшахьоу, аклассикатә лирика иахаҭарнакцәоу роуп, зыԥсы ҭоу арҿиаҩцәа раԥҵамҭақәа арахь иадырбом, иаларгалом.
Егьи, аҩбатәи атип еиуоу антологиақәа рҿы, абарҭ аҩ-ҭагылазаашьак еилагӡоуп: уаҟа зыԥсҭазаара иалҵхьоу авторцәеи зыԥсы ҭоу арҿиаҩцәеи ҭыжьымҭак аҿы еицуԥылоит, амилаҭ литература ақәра, аԥышәа ишҳәаақәырҵо ала еизша-еихшаны: зны-зынла зыԥсы ҭоу авторцәа рахьтә еиҳа хадара змоу, иналукааӡаша арҿиаҩцәа аӡәы-ҩыџьа ирзааҭгыланы, даҽазных урҭ рхыԥхьаӡара абиԥарақәа зегь аҵанакыртә инарҭбааны (аҵыхәтәантәи, ҳәарада, еиҳа ауадаҩрақәа зцу акоуп...).
Аҩада зыӡбахә ҳәоу абарҭ аҩ-мҩак адунеи зегь аҿы иаԥу, изықәныҟәо роуп, уи СССР аныҟаз, асовет аамҭазтәи амилаҭтә поезиа антологиақәа рҭыжьраангьы инарҭбаан аҭыԥ аман, аҩымҭақәа аоригинал абызшәала ианҭрыжьуазгьы ианеиҭаргозгьы. 

* * *
Аԥсуа литература, аԥсуа поезиа ажәытәӡа аахыс аҩыра змоу ажәларқәа рлитературақәа ишреиуамгьы, изнысны иаауа аҭурыхтә мҩа уажәшьҭа акыр иҭбаауп, иҵаулоуп, акрамҽхакыуп, иҳашьашәалоу ажәларқәа рҭаацәараҿы еиҳа иҿиоу, еиҳа инарылыҳәҳәо алитературақәа иреиуоуп, иеицырдыруа ажәа аҟазацәа, ашәҟәҩҩцәа дуқәа аӡәырҩы ықәнаргылт.
Абри аҩыза аҭагылазаашьа ауп иҳәаақәзҵо аҩеижәатәи ашәышықәса анҵәамҭазы раԥхьаӡа акәны адунеи збо аԥсуа поезиа антологиа томкны акәымкәа (томкны, ишаҳҳәаз еиԥш, акыр шықәса раԥхьа еиҭагангьы иҭыҵхьан), еиҳа ихарҭәааны ҩ-томкны (цәаҳәалагьы  ҩынҩеижәижәаба нызқь цәаҳәа ирыцны) аҭыжьра.
Ҳара ҳтәала ари иалнаршоит аԥсуа поезиа, милаҭ сахьажәак аҳасабала,уи астильтә, аинтонациатә беиара инарҭбаан ацәыргара, аԥсуа лирика знысыз аеволиуциатә мҩа, уи   ахырхарҭақәа - аханатәтәи, ааигәатәи (арифма змоу, измам), убас, зхатә цәаҩа, зхатә ҷыдара зныԥшуа, зсахьаркыратә дунеиқәа хаз-хазу апоетцәа рабиԥараҿ доусы ихаҿра уацәымҩашьартә, иахьынӡауа ала, инхарҭәаа-нхарҭәааны иузырбо рҩымҭақәа ралкаара, реизакра.
... Шеишықәс еихышьшьы еилагылоу абнаршәыраҿ ажәҩан ҵзыԥссо аԥса ҵла дуқәа, идоуаԥшьха ирылукаауа аџь аурыжәқәа, ашә ҟьантаз лашақәа рымацара ишыртәым, ишраҳрам еиԥш, асахьаркыратә литературагьы иналкаа-налкаау абаҩхатәрақәа рымацара рыла ишьақәгылам, иҟоуп араҟа хәыҷи дуи ргармониа - ршьараҭын, еихааныз, еихаанымыз абиԥарақәа реиныҩбжь, реихьыԥшра, рнапеиԥшьра.
Абас ауп зехьынџьара, абас ауп ҳара ҳҿгьы.
Убри аҟнытә, абри антологиа аиқәыршәараан, иамҩан иҳаԥхьаӡеит еицырдыруа авторцәа инарываргыланы, урҭ рымҽхак-рынаӡараҿ иҟам егьырҭ арҿиаҩцәа рҩымҭақәагьы рзааҭгылара, убри алагьы апоезиатә сахьажәа знысуаз аҭоурыхтә панорама ашьақәргылара, иара убас ҳаамҭазтәи аԥсуа поезиа арҿиаратә процесс иалахәу еиҳа иҿоу абиԥара иеиуоугьы убра инарбаны.
Антологиа акьыԥхь азырхиараан ишьҭыхыз аматериалқәа иаадырԥшит, аханатә, Д.Гәлиа иаахыс, иеицырдыруа апоетцәа инарываргыланы, апоезиа ажанр аҿы знык-ҩынтә ирыдамзаргьы зҩымҭақәа акьыԥхь ашҟа иназгахьоу авторцәа хышәҩык, ԥшьышәҩык ишреиҵам, иреиҳамзар. Урҭ зегьы, ҳәарада, араҟа аҭыԥ роуамызт. Аҵыхәтәантәи ҩеижәа, ҩеижәижәаба шықәсқәа раахыстәи авторцәа рахьтә  араҟа иарбоу апоезиатә еизгақәа ҭзыжьхьоу роуп. Ашәҟәқәа ҭызмыжьцкәа антологиа иалагалоу ԥшьҩы-хәҩы иреиҳам.
Ҩ-томкны ишьақәргылоу аԥсуа поезиа антологиа амҽхак егьа иҭбаазаргьы, аԥсуа поезиаҿ акыр иаԥсаны иҟоу зегьы азышьҭыхуамызт, ишьҭнахӡаргьы усҟан ари аҭыжьымҭа антологиахомызт.
Абри аамҭазгьы еилкаауп абас еиԥш иҟоу аҭыжьымҭаҿ иарбахо авторцәа доусы заҟа жәеинраала, заҟа цәаҳәа изану шеиқәымшәо, ишеиҟарамхо, амилаҭ поезиа аҿиараҿы ицәырҵуа ажәа ҟазацәа рбаҩхатәра, ралагамҭа шеиԥшым, ишеиҟарам аиԥш.
Ҳара ҳанҭыҵгьы, иаҳҳәап, еиҳа иџьбараны иҭыжьу ақырҭуа, аерман, аурыс антологиақәа рҿгьы, хаз игоу авторк, поетк, хынҩеижәижәаба, шәкы инарзынаԥшуа ажәеинраала изанызар (цәаҳәа хыԥхьаӡаралагьы убас еиԥш ала еиԥшымкәа, еиҟарамкәа) иуԥылоит акы-ҩба, хԥа-ԥшьба, быжьба-ааба рыла иарбоу авторцәагьы. Ажәакала, доусы амилаҭ сахьажәаҿ иааникыло аҭыԥ иамҩатәны, абри аамҭазы ихаҭа ииндивидуалтә хаҿра еиҳа изныԥшуа ирҿиамҭақәагь аганахь иавамыжькәа.
Аԥсуа поетцәа рыбжьара, ишдыру, иҟоуп апоезиаҿ инеиԥынкылан акыр жәашықәса аус зухьоу, злагаламҭа ҭбаау, зпоезиатә рҿиамҭақәагьы акыр том шьақәзыргыло, насгьы изныкымкәа убарҭ аҩымҭақәа том-томла ма хаз-хаз игоу алкаа-еизгақәа ҭзыжьхьоу (иҟоуп иара апоезиатә жанр мацараҿ ада даҽа жанрк аҿы, иаҳҳәап, апроза ажанраҿ, аус зымуагьы).
Ҳмилаҭ поезиа антологиатә ҵасла наҟ-наҟтәи аҭыжьрақәа раан, ҳәарада, ашәага-загақәа рҽырыԥсахышт, ак наскьашт, ак ааскьашт, аха, раԥхьатәи абри аҭыжьымҭаҿ иамҩан иԥхьаӡоуп, иахьынӡауа ала, урҭ, иеицырдыруа  авторцәа,  инарҭбаан рзааҭгылара.
Аԥсуа поезиа аҭоурыхаҿ, егьырҭ амилаҭ поезиақәа рҿы ишыҟоу еиԥш, ес-жәашықәса еиҵагылоз аҿар рабиԥарахьтәгьы, иҟан еиҳа анырра ҟазҵоз, ирылыҳәҳәоз, изхьыԥшуаз, иҿыцу, иҵаулоу ак хацзыркуаз. Апоезиа мацараҿ акәым, ус иҟан ҳара ҳапрозаҿгьы. Абарҭқәа ртәы алитература аҭоурых аҿы, акритикаҿы, аимак-аиҿакқәа раан уҳәа изныкымкәа иазгәаҭан, иалкаан. Убри аҟнытә, еиуеиԥшым абиԥарақәа иреиуоу урҭ авторцәа рҩымҭақәа антологиа рарбараан абри агангьы ҳасаб азыҟаҵоуп.
Зыԥсҭазаара иалҵхьоу апоетцәа ракәзар, ҳәарада, хықәкыс иҟан, урҭ рырҿиамҭақәа ишахәҭоу еиԥш ала аԥыжәара рыҭара, ралыԥшаара, Д.Гәлиеи И.Коӷониеи инадыркны, Т.Аџьбеи С.Дел-ԥҳаи рҟынӡа.
Зыԥсы ҭоу, ҳаамҭазтәи апоетцәа рырҿиамҭақәа антологиа азырхиара аус - дара авторцәа алахәын, иахьынӡауаз алагьы ргәаанагарақәа ҳасаб рызун,  иалрыԥшаауаз ԥыжәара рыҭан.
Убас шакәугьы, аиқәыршәаҩ ихахьы иааимгар ауамызт, аҩада ишҳәоу еиԥш, амилаҭ поезиа аҿиараҿы доусы, поет ҳасабла, иааникыло аҭыԥ, аԥсуа литература аҭҵаара иазку аусумҭақәа, убас алитературатә криктикаҿ, аимак-аиҿакқәа рҿы иҳәаз, иалкааз, извысыз, извымсыз...
Ари иаанагом ҳмилаҭ антологиа абас инарҭбаан ишьҭнахыз аҩымҭақәа зегьы, хаҭа-хаҭала хымԥада абрахь ианымлар ауамызт, насгьы, абраҟа иананыла нахыс, иахьагьы-уаҵәгьы урҭ антологиатәхеит, иклассикатәхеит, ианымлакәа инхаз рышҟагьы агәыҩбара ҟаҵалатәуп ҳәа.
Еилкаауп абас еиԥш ала асахьажәа ишазымнеиуа, алахьынҵа шырмыӡбауа.
Даҽакы  даҽакы акәым авторк хаз игоу иҩымҭақәа ралкаа, иаҳҳәап, сынтәа абас еиԥш ала  иҭижьуа, даҽа хәышықәса, жәашықәса рышьҭахь акыр зҵазкуа аԥсахрақәа алаимгалар ауам.
Ҩ-томкны иҟоу, шәкы-шәкыла хаз-хазы игоу аҩымҭақәа знылаз аизгаҿ акәзар, абарҭ аҩымҭақәа зегь рыҩаӡара еицнарго, урҭ ралхра-ралыԥшаараҿ аиқәршәаҩ гха-ԥхак, ԥсыҽрак имыхьуа, гәыҩбара цәырымҵуа рышьақәргылара имариоу усым, иагьа уазхьуазаргьы. Аусқәа ус  иурџьбараҵәҟьарц уалагар - дара аҩ-томк ишьҭырхуа аҩымҭақәагьы томк аҿы иааугар ауеит, атомгьы том бжак аҿы, аха убасҟангьы арҭ агха-ԥхақәа, ицәырҵран иҟоу аҽыԥныҳәақәа узырцәцарым!.. Имҳәеи, нас, Д.Гәлиа: “Зегь ргәы иахәо аҟаҵара - аӡәгьы илшом  аԥсабара...”
Убри аҟнытә, ҳхьаҵны ҳазааҭгылоит: ак згым, аидеалтә ҟазшьа змоу антологиа, насгьы, раԥхьаӡатәи аҭыжьраан, ҳара ҳҿы акәым, ҳара ҳанҭыҵгьы бзанҵык иҟамлацт, иҟаларангьы иҟам: араҟатәи ахықәкы хадақәа иреиуоуп, иахьа, аԥсуа шәҟәыҩҩра, аԥсуа шәҟәҭыжьра ауадаҩра дуқәа ианырҭагылоу аамҭазы, иалкаатәу  алкаара, анаскьагара, иманшәалан уаҵәтәи абиԥарақәа рымадара.
Насгьы ажәа  “антологиа” абраҟа ишеилкаатәу акәзар, уи хархәара азуп инықәрԥшшәа, ажәа “апоезиа” иасинонимны, “а-20-тәи ашәышықәсазтәи аԥсуа поезиа антологиа” ацынхәрас иуҳәар ауеит “а-20-тәи ашәышықәсазтәи аԥсуа поезиа” ҳәагьы,- убасгьы абасгьы ҵакыла уахәаԥшуазар, араҟа аҭыԥ амоуп алыԥшааратә, антологиатә принцип...
Антологиа амҽхак ҭбаацәаны икуп, асҵәҟьа акәмызт ҳәа згәы иаанаго рахь иаҳҳәоит, аԥсуа лирика алыԥшаах мацарақәа рыла (ҩынтәыршыра ахк еиԥш ирџьбараны...) антологиа ма иалкаау аԥсуа лирика ҳәа ахьыӡҵаны, зхыԥхьаӡара рацәам аԥхьаҩцәа рзы, аелитазы ишаанагара иҟоу шәҟәык аҭыжьра - аус ҭнагап, апрактикаҿгьы даарак ихәарҭахап ҳәа ҳгәы иаанагом, аԥсуа поетцәа рӷьырак, иуҳәар ауеит рыбжеиҳараҩык, рҩымҭақәа (реиҭагамҭақәагьы убра иналаҵаны) иахьазы ала-мала ԥшаашьа, ԥыхьашәашьа анрымам аамҭазы.
Иуа Коӷониа иҩымҭақәа зну ашәҟәы аҵыхәтәантәи аҭыжьра алыршан 1974 шықәсазы. Иахьа цәашьаркыла уашьҭазаргьы иузыԥшаауам аԥсуа поезиа аклассик абри иеизга. Л.Кәҵниа иҩымҭақәа ртом - 1955 шықәсазы, шықәс ҩынҩеижәа  рнаҩс... Хара ҳазцарызеи: иарбан библиотекоу, иарбан ҩнаҭоу уахьрынио иац иҳалагылаз апоет-гәлымҵәах Ан.Аџьынџьал акымкәа иҩбамкәа иҭижьхьаз аизгақәа? Ҳарҭ Аԥсны аҩнуҵҟа уи аҩыза аҭыԥ ҳақәымшәеит, иаҳзымԥшааит... Заҟаџьара, заҟа ҭыԥ рҿы иуԥылои В.Анқәаб, мамзаргьы Т.Аџьба  рырҿиамҭақәа, реизгақәа? Иарбан библиотекоу  уахьрынио, дарбан ԥхьаҩу измоу апоет В.Ахьиба иҭижьхьоу ипоезиатә еизгақәа рыбыжьба? Убас заҟа!
Рыӡбахә ҳҳәом а-30-тәи а-50-тәи ашықәсқәа раан иҭыҵыз ашәҟәқәа, урҭ, ииашаҵәҟьан, уажәшьҭа зеиуа уԥыхьамшәо, иуникалӡатәу библиографиатә хыҵхырҭақәоуп, уимоу, иуҳәар ауеит иӡхьеит ҳәа...
Антологиа аиқәыршәара иаанарԥшит, еиуеиԥшым амзызқәа ирыхҟьаны, дара авторцәа-апоетцәа рхаҭақәа аӡәырҩы рышәҟәқәа-реизгақәа харҭәаан ишрымам, иҵаа-ԥшаауа ишрышьҭоу...
Антологиа аиқәыршәараан хаз игоу авторк иеизгақәа зегь рыԥшаара, унапаҿ аиоура - аус уадаҩӡақәа иреиуан.
Ажәакала, изааӡарызеи, аӡра-мҩа иқәгылоу рацәоуп, насгьы шықәса 20-30 раԥхьа ҳполиграфиа иҭнажьыз ашәҟәқәа, аизгақәа рӷьырак еимыттахьеит, иҿыпхьеит, иуԥыхьашәаӡаргьы, рдаҟьақәа шааурҳәуа рыԥсы аарылышәшәоит, аполиграфиатә база иахароу адагьы, ус иҟоуп ҳаамҭазтәи ақьаад атехнологиатә цәаҩа, анарха, џьара акала уамыцхраауазар, еиқәумырхозар...
Еиқәзырхода?..
Убри аҟнытә, агәыӷра ҳамоуп, акыр жәашықәса раахыс инарҭбаау аԥхьаҩ, амассатә ԥхьаҩы ҳәа изышьҭоу, жәашықәсала дыззыԥшыз, иахьа инапаҿ инеиуа абри аҭыжьымҭа - поезиатә библиотекак иаҩызахап, уимоу, ҳара ҳҭагылазаашьаҿ, ахәҭакахьалагьы, абас еиԥш иҟоу абиблиотека зыԥсахуа акы акәхап ҳәа.
Араҟа, ишаабо, еизгак аҩнуҵҟа инарҭбаан урыниоит аԥсуа лирика алкаақәа рцикл, рсериа.
Насгьы, иазгәаҭатәу, абарҭ алкаақәа зегь араҟа ишьақәргылоуп шәага-загак ала: иаҳҳәап, Б.Шьынқәба иалкаа аԥсуа поезиа зегь аҩаӡара, иара апоезиа амаҭәар ахаҭа иадкылан иазааҭгылазар, О.Беигәаа, Р.Ҵәыџьба, В.Пап-ԥҳа, мамзаргьы М.Џьапуа-ԥҳа, ма К.Аргәын уҳәа раԥҵамҭақәа алыԥшаауп “локалтә” шәага-загала, “ҩнуҵҟатә” лшарала - доусы иара имоу ахьтә иеиӷьу ҳәа иҟоу апринцип ала, иара убригьы, иахьынӡауа ала, маҷк инарҭбааны.
Ажәакала, аҩада ишҳәоу еиԥш, иҟоуп Р. Смыр иалкаа, аха  иҟоуп рацәак уаҩ игәаламшәо Ш.Хокерба иалкаагьы, убас С.Сангәлиа, мамзаргьы Шь. Сангәлиа ралкаақәа...
Абас еиԥш иҟоу алыԥшаарақәа раангьы, иаҳҳәап, аҵыхәтәан зыӡбахә ҳәоу аижәлантәқәа Сангәлиаа, ма даҽа шьоукы уанырзааҭгылоугьы, ҳәарада, апоезиа амаҭәар ацәаарак, аформак, аҵакык, аԥсыԥ лага-ҩагарак ыҟазароуп...
Ажәеинраала заҵәык ауп (”Саҳәшьа хәҷы”) антологиа изану, иаҳҳәап, дышқәԥшӡаз аҩбатәи адунеитә еибашьра иалаӡыз апоет-ҿа В.Қапба. Уи иаԥхьо  имбар ауам,  иара автор, иразҟы кьаҿымхар, аҳәатәы змаз аӡә иакәны алитература дшалагылоз.
Абас еиԥш иҟоу азнеишьа, дхәҷы-ддыу, ак иаԥсаны имоу алкаара, абжьамырӡра, аҩымсра, ихаҿра ацәыргара - ҳара ҳтәала иахьазы еиҳа иҳақуп, ирҵабыргхоит ҳазнысхьоу амҩа аҿаԥхьа.
Ари - даарак аус зҿаҟәо, аҭыжьымҭа аҩнуҵҟа шьаҭанкыла аҭагылазаашьа зыԥсахуа акәны иҟам. Антологиа иеиднакыло хаз-хаз игоу авторцәагьы доусы - иара иаԥхьаҩ димоуп; уи аԥхьаҩгьы изгәакьоу аҩымҭа, изгәакьоу ахьӡ дрышьҭоуп...
Аԥсуа поетцәа зегьы џьарактәи реиццәырҵраҿ, раԥхьатәи реиниараҿ, реиԥылараҿ гәнаҳа ҟамлароуп - анцәа иҿаԥхьагьы, зегь ҳҿаԥхьагьы.
Уаҵәтәи - уаҵәы!..
Аамҭа иҟанаҵаша, иаӡбыша - аамҭа!..
Ҳарҭ, инеидкылан, агәра ганы ҳаҟоуп, иагу-иабзоу ыҟазаргьы, антологиа абри аҭыжьымҭа, хадарала, аԥсуа поезиа ахаҿра нхарҭәааны ишьақәзыргыло, уи аҩаӡара иадыргоу-иатәу арҿиамҭақәа шалыԥшаау, ишалкаау, доусы ҳмилаҭ лирикаҿ иара илшаз, иалеигалаз амҩала.
Абри акәхап, нас, хадара злоугьы!..

* * *
Ҩбаҟа ажәа, инамҩатәны, аԥсуа лирика, инеидкылан, аԥсуа поезиа иагу-иабзоу ирызкны. Урҭ рыхәҭак, рныррак, ҳәарада, абри антологиагь ианымԥшыр ауамызт, иагьа ҳамԥын иқәаҳмыжьларц ҳҭахызаргьы: анапҟазара ахьысҳара, асахьажәа иаармарианы ахәаԥшра, уи аҿаԥхьа аҭакԥхықәра аларҟәра, ажәамыцхә, ареализм, аԥсҭазааратә ҵабырг рыгәцарамкра, аиҭашьҭрақәлара (урҭгьы еижәлантәым: иҟоуп аҭыԥантәи, иҟоуп аҳәаанырцәтәи...), ҵыхәаԥҵәарада, инеибеиԥшны, темақәак  рыцрыхарақәа, рырххарақәа, ахшыҩҵак, аинтеллект аԥсыҽра, аӷарра; аиқәаҵәеи ашкәакәеи ршәыга аҽрыҭара,аҽаамыртра, апоезиатә лаԥшҳәаа аҭшәара, амцтә оптимизм, амцтә пафос, абстрактра, ак ахьыҟам ак ыҟоушәа урбара, аӡә иаԥҵамҭак аҿы аки-аки  реиԥшцәахара-реиқәҿыҭра, аформадара уҳәа акыраамҭа ҳсахьажәа иадхалацәаз “абҷтәы чмазарақәа”.
Абарҭ агха-ԥхақәа, “абҷтәы чмазарақәа” уахьрынио аԥсуа поезиаҿ мацара ауакәху - урҭ ҳмилаҭ проза аҿиараҿгьы акыр рымҽхаркит, ирылыжжит.
Ҳәарада, еиҳа иалукааша абаҩхатәрақәа ианакәзаалакь урҭ еиҳа ирцәыхьчан, еиҳа ириааиуан, еиҳа рхы рцәыргон, ҩымҭак аҿы ак рныԥшыргьы даҽа ҩымҭак аҟны ажәа сахьарк ацәаҩа иадыргон...

* * *
Антологиа аиқәршәара, арҿиамҭақәа ралыԥшаараангьы ԥаса иҟаз аидеологиатә-тематикатә мхылдыз-мҩақәа рцынхәрас иалхын даҽа мҩакы, даҽа знеишьак: арҿиамҭақәа рестетикатә-сахьаркыратә ҩаӡара зеиԥшроу ала, аԥхьаҩ емоциатә ныррас ирҭара, игәы-иԥсы ишрыдыркылара, ажәакала, дара зыԥсоу ҳасаб рзуны ралԥшаара-ралхра.
Абри аамҭазгьы, иӡатәым, ҳасаб рызуп арҿиаҩцәа знысуаз раамҭа, зыгәра ргоз, ирыдыркылаз аԥсҭазааратә хырхарҭа, уи апафос иамадангьы рцәыргара, аполитикатә мҳәыр заархоу ацәаҳәақәа рывымсра, апоезиа аҭоурыхтә-еволиуциатә мҩа аԥхьаҩ даныԥшылартә еиԥш алкаара, иаҳҳәап, а-30-тәи ашықәс џьбарақәа раантәи апоетцәа Л.Кәҵниа, Л.Лабахәуа, Қь.Агәмаа уҳәа изықәгылаз адгьыл иаҟәымҭхакәа, заамҭа иаԥацәоу абиԥараны рзааҭгылара, иҟаз-иныз аицамкра.
Апоезиа антологиа, зехьынџьара еиԥш араҟагьы - алирика иадунеиуп, алирика ажанр хада - ажәеинраала  ауп уи аҿы аҳра змоу, хадара зуа (ахыцқәа ирҭакны иара абраҟа иазгәаҳҭап аԥсуа жәеинраалақәа рыла иаԥҵоу ашәақәа, иаҳҳәап, “Амҳаџьыраа ргарашәа” иаҩызоу арҿиамҭа, жәлары зегьы ргәы иҭымҵәо аҟалара - ҳажәлар ргәы-рыԥсаҿы аԥсуа поезиа иамҽхаку,  иалнаршахьоу ишрызҳәоу).
Аепикатә ԥҵамҭақәа рахьтә араҟа инагӡа-нагӡақәаны, ма ицыԥҵәахақәаны ирзааҭгылоуп ҳпоезиа аҿиарамҩаҿ аклассикатә ҟазшьа аазхәахьоу, высшьа змам ҳәа иуԥхьаӡаша Д.Гәлиа, И.Коӷониа, Б.Шьынқәба уҳәа убас даҽа аӡәы-ҩыџьа раԥҵамҭақәа (ааскьатәи аамҭақәа рахьтә, еиҳарак ҵыԥҵәаха-ҵыԥҵәахақәаны - акы-ҩба).
Аханатә, Д.Гәлиа ирҿиамҭақәа инадыркны, аԥсуа поезиа иахәҭакуп ахәҷтәы поезиа. Уи инарҭбаан аҭыԥ аҭара араҟа иамҩамызт, изеилаӡомызт, ус еиԥш иҟоу аҭыжьымҭа - хаз ҷыдала иеиқәршәатәу, изыцклаԥшны акьыԥхь иазырхиатәу акоуп (иҭыҵқәахьоу акы-ҩба шыҟоугьы), аха, иара абраҟагьы, ахәыҷқәа ирызку иреиӷьу арҿиамҭақәа - Д.Гәлиа иажәеинраалақәа, Б.Шьынқәба ипоема “Иаирума” аԥхьа инаргыланы, ҳазрывымсит; егьырҭ авторцәа ракәзар - иааныркыло аҭыԥ рацәам, цәаҳәала иугозаргьы, ҩышә-хышә иреиҳам. Абри аҩыза апрактика амилаҭ поезиа рантологиақәа, еиуеиԥшым асериақәа реиқәршәараангьы аҭыԥ рымоуп (аҿырԥштәы хара ҳашьҭаларым: Д.Гәлиа ихәҷтәы жәеинраалақәа нарҭбаан ирнын 1958 шықәсазы урысшәала иҭыҵыз аԥсуа поезиа антологиаҿгьы).

* * *
Ҳаԥсуа антологиаҿ иуԥылоит иара убас егьырҭ абызшәақәа рахьтә иеиҭагоу арҿиамҭақәагьы.
Изааӡарызеи, иҟоуп урҭ амилаҭ поезиа ашәхымц рахыжьра рацәак иазыразым, ара, аԥсуа антологиаҿ, изаҟаразаалакь ҭыԥ рымамзароуп, рцәаарак ҳахьымԥшуазароуп ҳәа шьақәзырӷәӷәо агәаанагарагьы...
Аԥсуа еиҭагаҩцәа дуқәа, иаҳҳәап, Д.Гәлиа, Б.Шьынқәба, убас абаҩхатәра ҳарак зныԥшуа Т.Аџьба уҳәа реиҭагамҭақәа  рыда, иара ус, поетцәақәак раҳасабалагьы, антологиа иузамырбо иауыҟаху...
Ҳара ҳтәала ари азҵаара еиҳа инарҵауланы изхәаԥштәқәоу иреиуоуп (ак еиҭазгахьоу игә иаанаго,  акгьы еиҭазымгац игә иаанаго ҳәа акәмкәа), антологиа актәи аҭыжьраан еиԥш ҳаԥхьаҟатәи аҭыжьрақәа раангьы.
Аԥсуа литература, аԥсуа поезиа егьырҭ амилаҭ литературақәа, амилаҭ поезиа рдунеитә процесс ирылыхәдааны, хаз аԥсуа ӷьара иларшәу рыцны иҿиомызт, уи адунеитә поезиа аҩымаа амилаҭ рахәцқәа ируакуп, аханатә, шәкы-зқьы рыла, абарҭ алитературақәа ирымадан, аӡыхтарҭа дуқәа ируакын, еиҭагак аҳасабала иаԥсаны ҳпоезиаҿ иҟоугьы - цәала-жьыла ҳмилаҭ поезиа иатәуп, уи агәеисра иалагылоуп.
Аурысшәахь иеиҭагоу, аурыс литература иалалоз аҩымҭақәа ирызкны акритик ду Белински иҩуан: “Переводы на русский язык принадлежат к русской литературе”. Амилаҭ поетцәа рырҿиамҭақәа аурыс бызшәахьы реиҭагара акырӡа иацхраахьаз М.Горки иакәзар: “Разумеется, эти переводы будут тоже стихами русских поэтов”.
Абас еиԥш иҟоу агәаанагарақәа - макышьа змақәам ракәны иҟоуп, аԥсуа поезиа аҿиараҿгьы, ҳарҿиаҩцәа  рышьақәгылараҿгьы. Иаҳҳәап, аԥсуа еиҭагаҩцәа дуқәа руаӡәк - Б.Шьынқәба-апоет Б.Шьынқәба-аиҭагаҩ дузиҟәмыҭхо дидҳәалоуп, араҟа апоети апоет-аиҭагаҩи еиццәырҵит, еицрызҳаит. Ҳазрывсрыма, нас, абри аҭыжьымҭаҿ, иаҳҳәап, Гьаргь Чачба ихьӡ, хашҭра зқәым уи иаԥҵамҭа “Уарада” аиҭага?
Убас - ари аус  хацзыркыз, зџьабаа ду аду Д.Гәлиа иаахыс...
Насгьы, абраҟа, ҳара ҳтәала еиларҩашьатәым акы. СССР аныҟаз аамҭазы “социалтә заказла”, еиуеиԥшым практикала аиҭагара ус аҿы амҩа зырҭози дара арҿиаҩцәа рхаҭақәа гәаҳәара дула иалырԥшаауаз-еиҭаргоз аҩымҭақәеи.
Асовет аамҭазы аурысшәахь ҟазара дула иеиҭагаз, иаҳҳәап, А.Данте ипоема “Инцәахәтәу акомедиа” (М.Лозински), И.Гиоте ирҿиамҭа “Фауст” (Б.Пастернак), мамзаргьы Ш.Русҭавели ипоема “Абжьас-цәа зшәу” (Н.Заболоцки), убас хыԥхьаӡара змам аиҭага ҟаимаҭӡақәа, СССР анеилаҳа ашьҭахь, уаҩ дрызхьамԥшуа, акы иаԥсамкәа иауҟалах - урҭ адунеи зегь аҿы иеицырдыруа аурыс еиҭагаҩцәа рнапҟазара, рышкол иатәу аԥҵамҭақәаны, баҟақәаны рыжәлар рыԥсҭазаараҿ иаанхоит иахьагьы-уаҵәгьы.
Абри ашкол, абри анапҟазара ҳарак ианакәзаалакь, Д.Гәлиа инаиркны аԥсуа еиҭагаҩцәа рызгьы иҿырԥшыган, имҩақәҵаган. Абри аус аҿы ҳарҿиаҩцәа еиҭагатәқәас иалырхуазгьы - мчыла аӡәы ирыдиҵомызт, ирыдицаломызт, абарҭ арҿиамҭақәа уеизгьы уеизгьы иеиҭагатәуп ҳәа, шамахамзар, хыхьынтәи адиректива аауамызт, урҭ адунеи зегь аҿы, литературацыԥхьаӡа (ус зхы зыԥхьаӡо...) иеиҭаргақәахьоу роуп, знык еиԥшгьы заҟантә!- иаҳҳәап, аболгар бызшәахьы “Евгени Онегин” жәеизантә еиҭаргахьеит...
Ишеиҭаргозгьы - инықәырԥшшәа, акәушәа-акәымшәа, хәынгасҭак ихылан акәмызт, аҩада зыӡбахә ҳәоу абри ашкол атрадициа, аԥышәа ду иатәны-иқәныҟәаны, агәаҳәара ду рныԥшуа адунеи рбон.
Иарбан аурыс еиҭагоу изҵахо, иаҳҳәап, Б.Шьынқәба иеиҭагамҭа Н.Бараҭашвили иажәеинраала “Арашь” (уи аурыс поетцәа ҩышәҩык рҟынӡа, Б.Пастернак иеиԥш иҟоугьы убра иналаҵаны, ишеиҭаргахьоугьы)?..
Имаҷума убас ҳаиҭагаҩцәа рнапҟазара акласс ҳарак зныԥшуа егьырҭ аиҭага-ԥҵамҭақәагьы?
Аԥсуа поезиатә еиҭагақәа тәамбашақә ирыхәаԥшырц зҭаху ракәзар,- ирылшоит, иаҳҳәап, аурыс бызшәахьи аԥсуа бызшәахьи иеиҭагоу европатәи аклассика, апоезиатә сахьажәа (мамзаргьы аурыс  бызшәа аҟнытә ақырҭшәахь иеиҭагоу) реиҿырԥшра. Иаҳҳәарц иаҳҭахыугьы: иналукааша аԥсуа поезиатә еиҭагақәа абри аҩыза аиҿырԥшра шрылаӡо, ишрацлабуа, насгьы ҳаԥсшәа иамоу ҳәаа змам алшарақәа ртәы ауп.
Аԥсуа поетцәа-еиҭагаҩцәа иреиӷьу русумҭақәа, иааидкылан, аханатә, аԥсуа поезиа раԥхьатәи амшқәа инадыркны, амилаҭ лирика аҿиара, арбеиара иалахәын, иубарҭан ианыруан, иахәҭакын, аҩҩцәа ҿарацәа рзы акыр зҵазкуаз, рылаԥшҳәаа зырҭбаауаз, агәаҳәара рызҭоз ҿырԥшыган, насгьы, хадара злоу, аԥхьаҩ игәаҿы исасымызт... 
Убри аҟнытә, иамҩан иҳаԥхьаӡеит ҳпоезиа антологиа аилазаара, иааркьаҿ-ркьаҿны, символтә ҟазшьала акәзаргьы, адунеитә классикатә поезиа ашәахәақәакгьы алаԥхарц, урҭ аханатә излеибаԥшаахьоу, излеинырхьоу ҳасаб рзуны, “Чачба иҟнытә”, “Пушкин иҟнытә” ҳәа иҟоу аформала. Ари аҩыза аԥышәа егьырҭ амилаҭ поезиатә еизгақәа, антологиақәа реиқәршәараангьы акырџьара иуԥылоит (шәахәаԥш, иаҳҳәап, 1986 шықәсазы Москва ахԥатәи аҭыжьра акәны иҭыҵыз  Н.В. Банников иеиқәиршәаз аурыс поезиа антологиа атом “Три века русской поэзии” аҟны В.Жуковски, М.Лермонтов, Н.Огариов, В.Курочкин, В.Иванов, С.Маршак уҳәа ирызыку аҟәшақәа, убас антологиатә ҵасла иҭыжьу егьырҭ аурыс поезиа алкаақәа).
Аԥхьаҩ  ҳаҭеиҵарым ҳәа ҳгәы иаанагоит абри азҵаара абас еиҳа конкретла ҳахьазааҭгылаз. Ахәҭакахьала ари рыхҟьоит, шамахамзар, аԥсуа еиҭагақәа рҟазшьа, рҭыԥ, рцәырҵшьа, изнысуаз амҩа, маҭәарк аҳасабала иқәдыргыло апроблемақәа ирызкны  еихшьалақәак, ҷыда литературак иахьа уажәраанӡагь иахьыҟам, абри аганахьала иҟаҵоу ҳаҭыр дула ҳшазыҟоугьы.

* * *
Ҩаԥхьа даҽа хьаҵрак.
Антологиа акьыԥхь азырхиара, аиқәыршәара  ари - аҭакԥхықәра ҷыда зцу аус уадаҩӡақәа иреиуоуп. Егьырҭ абызшәақәа рҟны антологиақәа рцәырҵра - аамҭа ахаҭа ишьақәнаргылон, ашәышықәсақәа рнапы иҵыҵуан, абиԥарақәа инеимда-ааимдо иаҿын, аҽҳәаақәнаҵон изықәныҟәалашаз атрадициа.
Аҩада иаҳгәалаҳаршәахьоу аерман поезиа аиқәыршәара-аиҭагараан аусура шымҩаԥысуаз атәы антологиа иацу В.Бриусов иаԥхьажәа-иусумҭа ду ишаныԥшуа ала, иуҳәар ауеит уи акьыԥхь азырхиара жәларык адгалан ҳәа...
Ҳара ҳаамҭақәа раан ари аус рнапы аларкуа  иалагеит арҿиаратә, анаукатә коллективқәа, аҭыжьырҭа дуқәа рыҿтәи аредакциақәа, азыҟаҵара ҳарак змоу агәыԥқәа, зус иазҟазоу ауаа.
Абарҭқәа рышьҭахь ҳхахьы иааҳгар ауеит ҳмилаҭ поезиа раԥхьаӡатәи антологиа аиқәыршәараан ицәырҵуаз ауадаҩрақәа ртәы, насгьы, аҩада ишаҳҳәахьоу, аԥсы нҭкааҵәҟьаны акәымкәа, инарҭбааны ашьапы анукуа аамҭазы.
Абас игәаӷьуацәаз, ҭакԥхықәрала иҭәыз аус уадаҩ ҳаԥхьа ишьҭан 1994-1996 шықәсқәа рзы антологиа ианылараны иҟаз арҿиамҭақәа рырхиара-ралыԥшаара, иара убас авторцәа ирызку абиблиографиатә материалқәа аус анрыдааулоз аамҭазы.
Ԥсыхәа ахьынӡамаз ала иԥшаан, ирыԥхьан, шамахамзар, аԥсуа поезиатә еизгақәа зегьы (урҭ рхыԥхьаӡара шәкы-ҩышә ракәым...), убас а-20-тәи ашықәсқәа рынҵәамҭа инаркны иҭыҵуаз аколлективтә еизгақәа (”Еҵәаџьаа”, 1928), ажурналқәа, альманахқәа, еиуеиԥшым ахыҵхырҭақәа. Хархәара рызун архивтә фондқәа, абиблиотекатә каталогқәа, акартатекақәа, иҳаҩсхьоу аамҭақәа раахыстәи апериодикатә кьыԥхь (иахьынӡалшоз ала), ашәҟәҭыжьырҭа “Алашара” атемпланқәа, аԥсуа шәҟәыҩҩцәа ирызку аматериалқәа, анекрологқәа, аусумҭақәа, амонографиақәа, абиблиографиатә мҩақәҵагақәа, а-20-тәи ашықәсқәа раахыстәи арҵага шәҟәқәа (иҟоуп урҭ рахьтә иаагоу аҩымҭақәагьы).
Антологиа авторцәа-апоетцәа хаз-хазы ирызшан абри аҭыжьымҭазы рҩымҭақәа рырхиашьа-реиқәршәашьа ирызкыз амҩақәҵагақәа, анкьетақәа.
Ауадаҩра ҷыдақәа ҟарҵон аԥсуа-қырҭуа еибашьра ашьҭахьтәи ҳҭагылазаашьа: ашәҟәыҩҩцәа аӡәырҩы рархивқәа (Ал.Лашәриа иҭынха аԥхьа инаргыланы) абри аибашьра иалаӡит, иеиқәхаз рахьтәгьы ашәҟәыҩҩцәа рыҩнаҭақәа рҿы еиԥш аҳәынҭқарратә сектор аҿгьы зҭыԥ иқәҵам, џьара системак змам рацәоуп, зхабар бжьаӡхьоу, зыӡбахә уаҳахьоу шәҟәык, хыҵхырҭак аԥшаара, агәыҩбара узҭаз ак аилкаара, аиаша ашьақәргылара - ала-малатәи усмызт: уажәы-уажә шьҭахьҟа удыргьежьуан, уаамҭа ргон, уааныркылон. 
Даҽа хазых - аԥсуа алфавит лассы-лассы аԥсахрақәа ирыхҟьоз аԥынгылақәа, атекст аус адулара, аԥхьатәи аҭыжьымҭақәа рыԥшаара, ацәаҳәақәа реиҿырԥшра, автортә ԥсахрақәа рҟазшьа-рцәаҩа реилкаараан (урҭ аиҭарҽеирақәа акырынтә аидеологиатә ԥшасрақәа иҳәаақәрҵон).
Иагьа абас иҟазаргьы, ԥшьышықәса инарзынаԥшуа иахьеи уахеи имҩаԥгаз аусура иабзоураны иахьынӡаҳҭахыз, иахьынӡамҩаз акәымзаргьы, изиааиу, зҭыԥ иқәҵоу ак ыҟазар ҳәа ҳгәыӷуеит.
Абарҭқәа зегьы абраҟа ирыҵшьны ҳзырзааҭгылаз, заҟа аус ҳацәымаашьаз, заҟа аџьабаа ҳбаз алаҳкаарц акәым,- иахәҭаны иаабоит антологиа аиқәыршәараан ҳзықәныҟәаз, ҳазгәылсыз амҩа аԥхьаҩгьы идыруазарц, иара уи адагьы еиҳа еилкаазарц аԥсуа литература ҭызҵаауа, ашәҟәы-быӷьшәы еиқәзыршәо, хыҵхырҭак аус адызуло, иаԥызҵо, ак зыҩуа, ак ҭзыжьуа рҿаԥхьа аусқәа урҭ ирыламыԥшыц ргәы ишаанаго еиԥш ишымариам, ауадаҩра дуқәа шыҟоу.

* * *
Авторцәа  реишьҭаргылашьа азҵаара. Ҳпоезиа раԥхьатәи ажәашықәсақәа раан ицәырҵуаз апоетцәа рабиԥара антологиаҿ иарбоуп дара  шеицааиуаз, ишеиццәырҵуаз, ма раԥҵамҭақәа ирыҵаркуаз ала: Д.Гәлиа, С.Ҷанба, И.Коӷониа, М.Лакрба, М.Аҳашба...
Омар Беигәаа диагоуп убасҟантәи апериод ахь - раԥхьатәи иажәеинраалақәа аԥҵан 1918 шықәсазы.
Абжьаратәи (а-50-тәи ашықәсқәа инадыркны), убас еиҳа ааигәатәи абиԥарақәа иреиуоу апоетцәа реишьҭаргылашьаҿ, шамахамзар, мҩақәҵагас иҟаҵоуп апоетцәа рыԥсҭазаараҿ, рцәырҵраҿ, зны-зынла иара апоезиа зегь азгьы, акыр зҵазакуа ахҭыс - раԥхьатәи реизгақәа, рышәҟәқәа.
Иаҳҳәап, 1959 шықәсазы зышәҟәы ҭыҵыз автор иаԥхьа дгылоуп 1958 шықәсазы зеизга ҭыҵыз, 1960 шықәсазы зеизга ҭыжьыз дгылоуп 1959 шықәсазы зышәҟәы ҭыҵыз инаҩс. Убас инеишьҭаргыланы: 1960, 1961, 1962...
Аӡә ус иҳәар ҟалоит еизгак ацәырҵра аасҭа хаз игоу жәеинраалак, ма ажәеинраалақәа рциклк ацәырҵра еиҳа анаанаго, еиҳа аныԥнаҟо ыҟоуп ҳәа. Ари аҩыза агәаанагарагьы ҵыҵӷәдам, конкреттә ҿырԥшыла ианҳәаақәҵоу... Аха, урҭқәа ҳаҽрыламгалакәа, иазгәаҳҭоит абас еиԥш ала азнеишьа ҭоурыхла  ирҵабыргыу ак акәны ишаабо, залымдара дук шаҵам.
“Шамахамзар” ҳәа абраҟа ҳажәа иалаҳҵаз атә акәзар - зыӡбахә ҳамоу арҿиаҩцәа раԥҵамҭақәа иааныркыло аҭыԥ аҵакы, доус имаз анырра, иара убас урҭ рықәрақәа, абиԥарас изтәу-иззааигәоу роуп.

* * *
Иҳәатәуп  антологиа аиқәршәара наукатә шьаҭала ишазнеиугьы, ари - академиатә ҭыжьымҭаны ишыҟам, хаз игоу  рҿиамҭак авариантқәа, убас  еиуеиԥшым акомментариақәа ишырзааҭгылам, ашәҟәыҩҩцәа рҩышьа аҷыдарақәа ирызку ацәажәара араҟа ишхацыркым.
Антологиақәа рҿы урҭқәа уеизгьы уеизгьы ирзааҭгылатәуп ҳәа иԥхьаӡам.
Ашәҟәыҩҩы ирҿиамҭа инарҵауланы издырырц, иҭызҵаарц зҭаху ауаҩ, ҳәарада, дхылароуп арҿиаҩы инапҩымҭақәа рышьҭа, аԥхьа иҭижьыз, ашьҭахь иҭижьыз ишәҟәқәа, урҭ рҿы иуԥыло аивгарақәа, авариантқәа уҳәа жәпакы.
Абарҭқәа ирыԥшьны аԥхьаҩ идыруазарц иаҳҭаху: зыԥсҭазаара иалҵхьоу апоетцәа раԥҵамҭақәа акьыԥхь разырхиараан иҟоуп џьара-џьара иҳаркьаҿыз, цыԥҵәахала ҳхы иаҳархәаз аҩымҭақәа, ана-ара урҭ ирылаҳхыз астрофақәа, ацәаҳәақәа.
Абри амҩала антологиа иалагалоу ацыԥҵәахақәа рҟазшьазы: аҩымҭа цыԥҵәаханы арбара ахархәара амоуп аҭыԥ аиҷаҳаразы, даҽазных - иҳаҩсыз аамҭақәа рымҳәыр ахәдацәа ҵыхәрааны ианаку, арахь баҩхатәрала иҩу ахәҭақәа аналоу. Убасҟан ана-ара арҿиамҭа “аилыхра” ақәшәоит, ахаҭа, шьаҭанкыла аиқәрхаразы, уи аналымшо - зыԥсы ҭоу амахәҭақәа  рнархьыԥшразы (шәрыхәаԥш, иаҳҳәап, антологиаҿ иарбоу Л.Лабахәуа иҩымҭақәа рахьтә иаагоу ацыԥҵәахақәа)...
Аха абас иззааҭгылоу арҿиамҭақәа рацәам, урҭ рыӡбахә, рҟазшьа зехьынџьара ҷыдала ралкаара иамҩан иҳамԥхьаӡеит, иарбоу - ишцыԥҵәахақәоу  роуп, егьыс, иахьынтәаагоу уаҩы ишьҭихыр ибарҭахоит иркьаҿу зыркьаҿу.
Антологиа иеиднакыло арҿиамҭақәа зегь акьыԥхь збахьоу роуп, акьыԥхь зымбацкәа раԥхьаӡа акәны абраҟа ианыло рхыԥхьаӡара даараӡа  имаҷуп, иуарла-шәарлатәуп.
Хаз игоу автор иҩымҭақәа еишьҭаргылоуп жанртә принципла: аԥхьа -  ажәеинраалақәа, нас -  аепикатә ҩымҭақәа.Иҟоуп, зны-зынла, автор иҩымҭақәа еиҳа иеицырдыруа иажәеинраалак ианаадыртуагьы, уи заа иаԥиҵахьаз ирҿиамҭақәа иреиуамзаргьы.
Дара арҿиамҭақәа, шамахамзар, хронологиала еишьҭаргылоуп: аԥхьа иаԥҵаз - аԥхьа, нас иаԥҵаз - нас.
Антологиа аиқәыршәараан, иахьынӡалшоз ала, даараӡа ҳҽазаҳшәеит иарбан ҩымҭазаалакь иара анаԥҵаз аамҭа аҵагылазарц - хаз игоу арҿиамҭа аҭоурых азы, автор дызнысыз ирҿиаратә мҩа ашьклаԥшразы, алитература ҭызҵаауа, иахцәажәо, ак зыҩуа, иаԥызҵо рырманшәаларазы, рмырҟьаларазы, арҵага шәҟәқәа рдаҟьақәа рзы...
Иҟоуп зшьақәргылара уадаҩхаз ашықәсқәа, еиҳарак зыԥсҭазаара иалҵхьоу рҿы, иҟоуп зҩымҭақәа ашықәс рыҵаргылара иазыразымхаз авторцәагьы (?..).
Арҿиамҭақәа реиҳараӡак ирыҵагылоу аамҭа - дара анаԥҵазтәи ашықәс ауп. Ианаԥҵазтәи ашықәс ахьеилкаамхаз - ианкьыԥхьызтәи аамҭа арбоуп...
Антологиа хыркәшоуп Библиографиатә рбагала - авторцәа рыԥсҭазаара иазкны иааркьаҿ-ркьаҿны иарбоу адырраҭарақәеи рпоезиатә еизгақәа реиқәԥхьаӡареи рыла.
Абиблиографиа абри аҟәшаҿы еиҳа инарҭбаан изааҭгылоуп аԥсуа литература ауасхыршьҭаҵаҩ Д.Гәлиа.
Рыцҳарас иҟалаз, иахьа уажәраанӡагьы Д.Гәлиа ибиографиа ахаҭа, ахцәажәара уааҟәыҵны “адәахьтәи аган” мацара угозаргьы, иара ишаҭәоу еиԥш шьаҿа-шьаҿа, мшы-мшы иҩым, ишьақәргылам. Ирацәоуп “аҭыԥ шкәакәақәа”, “аҭыԥ ҭацәқәа”, еиҿагыло афактқәа (урҭ рзы хаз игоу усумҭак уаҩы иаԥиҵар алшоит...). Иахьа уажәраанӡагь иҟам, иаԥҵам иҩымҭақәа инҭкаау рбиблиографиатә рбагагьы - абри ма егьи ашықәс аан иаԥҵаз, икьыԥхьыз, иахькьыԥхьыз... Абри аганахьала, абраҟа, антологиаҿ иарбоу аинформациатә материал - зегь рыла ихаҭәаау ак акәны ишыҟамгьы - апоет иԥсҭазаара ахроника, ирҿиаратә процесс араҟа раԥхьаӡа акәны еиҳа инарҭбааны урхьыԥшыртә ирзааҭгылоуп. 
Арҿиаҩцәа рыԥсҭазаара иазку абиблиографиаҿ,  аенциклопедиақәа рҿы ишыҟоу еиԥш (араҟагь, ҳәарада, иахьынӡауаз ала, избанзар, иеиҭаҳҳәоит, зеилкаара, зшьақәргылара уадаҩу маҷым) иарбоуп авторцәа аниз ашықәс, амза, амш, иахьиз аҭыԥ; рҵара-дырра, иранашьоу алитературатә премиа; зыԥсҭазаара иалҵызгьы - иԥсҭазаара даналҵыз, изқәаҭыԥ.
Шамахамзар ирывсуп авторцәа аус ахьыруаз, ианыруаз, маҵурас изхагылақәаз акакала реиқәԥхьаӡарақәа (урҭ, хадарала, агазеҭ “Аԥсны ҟаԥшь”, ажурналқәа рредакциақәа, ашәҟәҭыжьырҭа, Ашәҟәыҩҩцәа Реидгыла, Аԥсуа театр, АГУ, ателехәаԥшра уҳәа рҿы ауп, рыӡбахә ҳлитература иазку аусумҭақәа рҟны ана-ара иуԥылоит, ус еиԥш иҟоу аинформациа инеиԥынкылаҵәҟьан азааҭгылара антологиатә ҭыжьымҭақәа рацәак ирцәаҩам).
Иахьынӡалшоз ала инарҭбаан иарбоуп, иеиқәыԥхьаӡоуп апоетцәа рпоезиатә ҭыжьымҭақәа, реизгақәа (апроза знапы алаку апоетцәа рыпрозатә шәҟәқәа, иара убас анаука знапы алаку рнаукатә усумҭақәа уҳәа рарбарагьы ирывсуп, араҟа урҭ ирҭыԥым ҳәа ишьаны).
Абас еиԥш ала абраҟа иззааҭгылоу аинформациа - абиографиатә, абиблиографиатә - наҟ-наҟгьы ихәарҭахо, акыр зҵазкуа ак акәны иҟалап ҳәа ҳгәыӷуеит, абри аҭыжьымҭаҿ ауп раԥхьаӡа акәны абас еиҳа инарҭбааны уаҩы иахьиԥылоугьы.

* * *
Аҩада иарбоу рыла уаҩы ибарҭоуп антологиа аиқәыршәараан аԥсуа шәҟәыҩҩцәа, аԥсуа ҵарауаа - алитература адырҩцәа, акритикцәа еиуеиԥшым русумҭақәа, раԥҵамҭақәа, урҭ иеиқәдыршәахьоу хаз-хаз игоу авторцәа рышәҟәқәа, рматериалқәа, ргәалашәарақәа уҳәа инарҭбаан хархәара шырзыҟаҵоу. Убарҭқәа инарҷыданы, абри аус анагӡараан Б.Шьынқәба, А.Гогәуа, Хә.Бӷажәба, К.Ломиа, Ш.Салаҟаиа, П.Бебиа, С.Зыхәба, В.Аҵнариа, Р.Қапба, Л. Наҷҟьебиа-ԥҳа, И. Папасқьыр ихьӡ зху амилаҭтә библиотека, Д.И. Гәлиа иҩны-музеи, Аԥснытәи аҳәынҭқарратә музеи русзуҩцәа, убас аҩызцәа аӡәырҩы рахьтә аиқәршәаҩ ацхыраара, ахаҵгылара иоуит.
Ҷыдала акыр иаԥсаны иҟан антологиа анапҩыра зегь иаԥхьаз, знапы иҵызгаз А.Гогәа иҟаиҵаз азгәаҭақәа, алкаақәа, азеиӷьашьарақәа,- иамҩан иахьынӡаҳбоз ала ҳасаб рзаҳуит, иҳадаҳкылт.
Ҳарҭ гәык-ԥсыкала, ҳаҭырла иҭабуп ҳәа раҳҳәоит урҭ рџьабаазы, рааԥсаразы.
Иналкаан ҳазааҭгылоит аԥсуа поезиа антологиа аҭыжьра адгылараҿ Аԥсуа-абаза жәлар Адунеи зегьы Рконгресс анапхгара, ҷыдала уи апрезидент, аиуристтә наукақәа рдоктор, апрофессор, академик Тарас Мирон-иԥа Шамба иҟаиҵаз агәцаракреи ацхыраара дуи ртәы,- убри ауп абас еиԥш ала иҭыҵуа аԥсуа поезиа антологиа адунеи абара зыбзоуроу.

М.Лашәриа
1996 шықәса 
Сентиабр - декабр.



* * *
Иацаҳҵо: абас инарҭбааны, ҩ-томкны зшьапы кыз антологиа аҭыжьра, аиашаз, иус мариамхеит, уи амҩаҿ  ицәырҵит иуеиԥшымыз ауадаҩрақәа: иаҭаххеит даҽа хәышықәса, абарҭ ауадаҩрақәа ириааины, 2001 шықәсазы, полиграфиатә ҩаӡара ҳаракыла антологиа аҭыжьра.
Убри аҟнытә, иеилкаауп уи аҭыҵра заҟа гәаҳәарала, гәырӷьара дула иаԥылаз ҳашәҟәыҩҩцәа реиԥш, ҳдоуҳатә ԥсҭазаара иазҿлымҳау зегьы.
Ашәҟәыҩҩцәа, алитературатә критикцәа, аҵарауаа уҳәа аӡәырҩы антологиа ианылаз аҩымҭақәа ралыԥшаашьа, рызнеишьа, рнапыҵгашьа, иара убас полиграфиатә ҩаӡаратә ҳаракыла антологиа аҭыжьшьа, иааидкылан, уи ацәырҵра иамоу аҭоурыхтә ҵакы инарҭбааны ирылацәажәт, рыхә ҳаракны иршьеит. Аԥсны аҳәынҭқарра раԥхьатәи Ахада В.Г. Арӡынба абри аҭыжьымҭа иазкны иҳәоит: «Абас аиԥш иҟоу антологиа иарбан аԥсыуа ҩнаҭазаалакь иҩназароуп, иара убас уи рымазароуп аҳәаанырцә инхо ҳаԥсуаа».
Аԥсуа-абаза жәлар рдунеитә Конгресс,  Д.И. Гәлиа ихьӡ зху Аԥсуаҭҵааратә институт раԥшьгарала антологиа ақәныҳәара нарҭбааны имҩаԥган Аҟәатәи аурыс ҳәынҭқарратә театр аҟны, 28 март 2002 шықәсазы, ныҳәа дук, рҿиаратә хәылԥазык аҳасабала.
2002 шықәса ииун мза 2 рзы, амҽышаҽны, Аҟәатәи Акафедралтә-қьырсиантә уахәамаҿ хашҭра зқәымыз акы акәны имҩаԥысит иара убас аԥсуа поезиа антологиа аԥшьара-ақәныҳәара. Ари мҩаԥган аԥсуа уахәама ахада, Аҟәа-Аԥснытәи Аепархиатә Еилазаара аиҳабы, аереи Басариан Аԥлиаа иҟаиҵаз ааԥхьарала. Раԥхьаӡа акәны абас аиԥш ауахәама зықәныҳәахьаз, иаԥшьахьаз шәҟәын 1912 шықәсазы адунеи збаз Д.Гәлиа, Д. Маан, Н. Патеиԥа, Н. Ладариа иреиҭагамҭаны аԥсышәала иҭыҵыз Аевангелиа. Антологиа аԥшьара-ақәныҳәара мҩаԥысит аԥсуа уахәамеи ҳарҿиаратә интеллигенциеи доуҳала реимадара, реиҿцаара ирызҳәоу ак аҳасабала.

* * *
Антологиа актәи аҭыжьымҭа зауз ишырбахьоу аиԥш, уи ҭыҵит 1954 шықәсазтәи аграфикала. Ишдыру, 1996 шықәса алагамҭазы, официалла, ҳәынҭқарратә усԥҟала абри аграфика аиҭакрақәа аиуит, ф-нбанк (гә, қә, кә…) алагалахеит.  Антологиа актәи аҭыжьымҭаҿ урҭ рарбара ҳахьӡартә аиԥш изыҟамлеит.
Уажәы аԥхьаҩ унапы иаку антологиа, ари, аҩбатәи аҭыжьымҭа акәны иҟоуп. Уи ҭыҵуеит актәи аҭыжьымҭаан ишыҟаз аиԥш, ԥсахрада, ҩ-томкны иҟаз атекст томк иҭагӡаны. Иҭыҵуеит  1996 шықәса март 29 рзы икьыԥхьу «Аԥсуа графика иазкны» захьӡу Аԥсны Ахада В.Г.Арӡынба инапы зҵаҩу аусԥҟала иҳәаақәҵоу, ҳаграфика иаиуз, иахьа ҳазлаҩуа аԥсахрақәа ирықәыршәаны.
Убри аҟнытә, иеиҭаҳҳәоит, актәи аҭыжьымҭеи аҩбатәи аҭыжьымҭеи ҵакыла, еилазаарала абарҭ аграфикатә еиҭакрақәа рыда излеиԥшым ҳәа акгьы шыҟам: актәи аҭыжьымҭаҿ заҟа ҩымҭа, заҟа цәаҳәа ыҟоу аҟара аҩбатәи аҿгьы иҟоуп, акы агым, акы ацым (реишьҭагылашьагьы иара убас): уаҟа ҩ-томк ирҭаӡаз, ирнылаз араҟа томк ишьҭнахит, аҭыжьымҭа аформат аҭбаа-ҭыцәра иабзоураны.
Ирықәныҟәоуп иара убас, хадарала, ҳаамҭазтәи аԥсуа литературатә бызшәа аҩышьаԥҟарақәа, абри аамҭазгьы (иаҳҳәап, ы аҩраҿы) апоезиатә бызшәаҟны абжьықәыӷәӷәара иаҵанакуа ҳасаб азуны.


2001-2008 шш.

М.Л.
























































































АҼЫ ԤСЫР,
АДӘЫ АҬЫНХОИТ,
АУАҨЫ ДЫԤСЫР,
АЖӘА ИҬЫНХОИТ.































Д Ы Р М И Т     Г Ә Л И А

1874 – 1960






* * *
Аҳы, сышәҟәы, уеиҵамхан!
Гәы-шьамхыла укамҳан,
Гәарԥ-бжьарак убжьамхан,
Узҭахыу рзы уҵәахымхан!

Жәа хаала ирччала,
Жәа рҟәышгала уцәажәала,
Ажәабжь ҿыцқәа хкы-хкыла
Исызраҳәала аԥсышәала!

1906


       АБРИ СОУП САРА

Харантә иааз сасра,
Икарандашь кны дсазҵааит сара:
- Суҳәоит исоуҳәаразы, узусҭада уара?..
- Сара адунеи ду аԥа соуп,
Иара убри алагьы сара сыҽхәаҩуп.
Еилырганы иуасҳәап: сара саԥсуоуп!
Аԥсуа жәлар рԥа соуп сара,
Ажәытәӡа зны аџьамцәеи арабцәеи
Кавказ иқәцаны иказцаз иреиуоуп дара.

Сара саԥсуоуп, стәыла хәыҷ ала сыҽхәоит.
Сара бызшәала сырзааигәоуп, срашьоуп
Аедыгьқәа, ачерқьезқәа уҳәа.
Сара срашьоуп ажәларқәа зегь – 
адунеи аҿ инхауа.

Сара сырԥоуп абылра, аццышә иалҵыз.
Сара сырԥоуп ԥхьаҟа ицо ажәларқәа.
Сара саԥсуоуп.
Сҭоурых -
Ажәытәӡа иалоуп...
Сара - исашьоу иашьа соуп!
Сара - саԥсуоуп! -
Сышьха шлақәа сырԥоуп,
Стәыла саԥоуп.
Сабдуцәеи урҭ рабдуцәеи
Анышә иахьамоу саԥоуп!..

Исашьоу - срашьоуп,
Ақьиацәа зегьы -
Сара сыуацәа роуп!

1957

             А А Ԥ Ы Н

Аӡынрашьҭахь ааԥынроуп,
Лаҵаншьҭахь рашәароуп,
Ԥсшьаншьҭахь кыруроуп,
Ныхыншьҭахь кыррҳароуп.

Ааԥынразы ԥшӡарахоит,
Адәқәа зегь иаҵәахоит,
Аԥсаақәа хынҳәқәоит,
Рҭыԥқәа еилдыргоит.

Аусуцәа рыҽдырхиоит,
Адәқәа рцәаӷәақәоит,
Аԥасақәа ларҵақәоит,
Гәара ӷәӷәала икәдыршоит.

Бзиа жәуааит инхақәо,
Ԥхӡашала кырзуқәо,
Џьабаала илазҵақәо,
Ахымхәацәа зааӡақәо!

1906, Аҟәа.


ҨЫЏЬА ЗЦОМЫЗТ, 
АӠӘК ДРЫХЬӠОМЫЗТ

Ҩыџьа  аишьцәа иашьак дрыман,
Руаӡәк дӡаҩын, ҩыџьа ӷьычцәан.
Зны аишьцәа харак ицон,
Амҩа иқәын иеицрыхәхәа...

Ҩыџьа зцомызт,
Аӡәк дрыхьӡомызт.

Ҩыџьа ргәы иҭан аӡара,
Аӡәк дашьҭан агара.
Ҩыџьа даара иццакуан,
Егьи бзиа дласхауан.

Ҩыџьа зцомызт,
Аӡәк дрыхьӡомызт.

Ҩыџьа неит рахәҭрак аҿы,
Егьи днеит жәҭрак аҿы.
Ҩыџьа иҭыргеит жәы еиқәаҵәак,
Егьи иҭигеит жәы еиқәаӡак,
Амҩа иқәын еицрыхәхәа...

Ҩыџьа зцомызт,
Аӡәк дрыхьӡомызт.

Ҩыџьа ирӷьычит, аӡәк иӡеит,
Ҩыџьа дәықәлеит, рашьа дрышьҭалт.
Ҩыџьа ццакуан, аӡәк дласхауан,
Амҩа иқәны, иццакуан.

Ҩыџьа зцомызт,
Аӡәк дрыхьӡомызт.

Ҩыџьа ӡ-дук иныҽԥынгылт,
Егьигь уаҟа дынхықәгылт,
Ҩыџьа ҩыџьахеит, аӡы духеит.

Ҩыџьа зцомызт,
Аӡәк дрыхьӡомызт.

Ҩыџьа ҭалеит, егьи дӡаалеит,
Ҩыџьа шьҭнахит, аӡәк дыхнаҵеит.
Ҩыџьа хәаҽӡеит, егьи дашьӡеит,
Ҩыџьа ҿықәнажьылт, аӡәк дхықәнажьылт.

Аӡәк дашьӡеит,
Ҩыџьа хәаҽӡеит.

Ажәлар еизеит, анышә ржит,
Ахҩык џьарак инеицҭарҵарц дамрак.

Ажәлар еилгеит, рыҩныҟа иеимпит,
Иқәыргеит ажәлар ахҩыкгьы раӷацәа.

Ҩыџьа анышә иарҭеит,
Аӡәк дыржит.

Ари лакәуп, исазҳәаз ихаҭа
Дыԥсхьеит, крааҵуеит уажәшьҭа...
Мыса Барганџьиа иҳәамҭоуп,
Дырмит Гәлиа иҩымҭоуп.

1906, Аҟәа.


ШАҞА ДЫԤСТӘЫ ЦӘЫБЗАХӘУЗЕИ!

Аҽықәтәара, анеиааира шаҟа инаалозеи,
Аҽеилаҳәара дамбар шаҟа инҵәозеи!
Иоура, иҭбаара дахьеибыҭоу 
шаҟа деиқәшәоузеи,
Зегь рыла, иҟазшьала 
шаҟа дыԥстәы цәыбзахәузеи!

Иҟазшьа арҽеира заҟа дақәшәоузеи,
Иажәа ԥшӡа еинраалан шаҟа дцәажәозеи!
Ԥшралеи сахьалеи шаҟа деиқәшәоузеи,
Иламыси иҵаси рыла шаҟа дыԥстәы бзиоузеи!

Ачамгәыр аирҳәоит, дкәашоит, 
шаҟа игра алахиҩозеи,
Адырреи аҟәышреи иазирхәцуам, 
шаҟа имҩахиҟьозеи!
Игыу-ибзоу дара ируалушәа дирбоит, 
шаҟа изалымдароузеи!
Зегьрыла дахьугалакь шаҟа 
дыԥстәы бзиоузеи!

Аҵара ицәымӷуп, аӷьычра шаҟа бзиа ибозеи,
Анхара иаҭәеишьом, арҳәра 
шаҟа деилаҳауазеи!
Аҳәара дацәыԥхашьоит, 
ацәгара шаҟа игәаԥхозеи,
Зегьынџьара, дахьугалакь, аԥстәқәа 
шаҟа дреиԥшузеи!

Аибеи ананамгеи - урҭ зегь шаҟа 
ицәымӷыузеи,
Маӡа ирцәиго маӡа игоит, 
абжьааԥны шаҟа ижьозеи!
Урҭ рырҳәра, рхырҵәара шаҟа деилаҳауазеи,
Акакала, дызлагәоуҭалакь, 
шаҟа дыԥстәы гәыԥжәагоузеи!

Абжьага жәа иирҳауам, иара 
шаҟа дыбзамыҟәзеи,
Аӷьычра шхәарҭам уажәыгь изеилымкаацт,
 шаҟа дыгәнымҩузеи!
Арҳәреи аӷьычреи уажәыгь хьӡыс иԥхьаӡоит,
Шаҟа дыхьмыӡӷыдоузеи!
Ааи издырам, мап издырам,
Дахьугалакь шаҟа дыԥстәы бааԥсузеи!

Ажьарази ацәгьарази шаҟа иуаҩышьа 
бзиаитәуазеи,
Аус иуӡом, иагьиҭахым, аӡә иҩны 
шаҟа даԥшәыма бзиоузеи!
Зны ирцәиӡоит, нас идирхәҳауеит, 
шаҟа амш рылаигозеи!
Деилкаазар, дгәаҭазар, шаҟа 
дыԥстәы гызмалузеи!

Амла данакуа, данымлашьуа, 
шаҟа дгәыбзыӷхозеи,
Кранифалакь, данҭәлакь, шаҟа дԥагьахозеи!
Уаниҭахыу, данузгәаҟуа, 
шаҟа ицәа дҭагьежьуазеи,
Ааи, амарџьа, исоумҳәан, 
шаҟа дыԥстәы хԥароузеи!

Даныуҭахыу, уаниҳәауа, 
шаҟа дуаҩ  хымхәыцҩузеи,
Уҿаҿы  ургәыбзыӷуа, ушьҭахь 
шаҟа дуцәгьаҳәаҩузеи!
Убзараан дулахәны, уԥсраан 
шаҟа ихы улиршәшәозеи,
Цқьа ддырым, деилкаам, ах, 
шаҟа дыԥстәы ԥырхагоузеи!

Дызԥыло ижьоит, дзацәажәо ирҩашьоит, 
шаҟа  дырхыччозеи,
Дахьнеиуа ирччоит, иара дымсит 
ҳәа дирҳәоит, 
Шаҟа дгьангьашузеи!
Ихы дирдыруам, дзыԥсоу рыздыруам, 
шаҟа цәгьа ижьозеи,
Дыԥстәуп, дыԥстәы хԥароуп, 
шаҟа дыԥстәы ныхтәузеи!

1907, сентиабр 30.


* * *
Ибзазара зегьы џьабаала
               илеиуеит,
Аха  илшаз  ҳәа 
                    акгьы ибаӡом...
Уеизгьы сааԥсеит ҳәа
             дымтәаӡеит,
Дышнеиц днеиуеит,
             гәкаҳара ҟаиҵаӡом...

1907.


ЛОМЕИ  БУСКЕИ

Бускеи Ломеи рахә бзиоуп,
Инеибеиԥшны камбашь дуқәоуп.
Рыԥшреи рсахьеи - домбеи хшароуп,
Раԥсуа уардын барбал ҟьаҟьоуп.

Рымч дууп, рдырра маҷуп,
Усурамзар ҳасабк рымам.
Избалакь иныҟәырцауеит,
Рыхәда цәыҟьҟьеит, уаҳа рылам.

Ршьапхыцқәа зегь хыжәжәаӡеит,
Тәыҩа рымам, зегь рыххааӡеит,
Аџьабаак изаҵымҵӡеит.
Ахьҭа аныҟоу иқыџь-қыџьуеит,
Ашоура аныҟоу иҳаш-ҳашуеит.

Ԥхынгьы-ӡынгьы бзабаак рымам,
Дара рзыҳәан бзиарак ыҟам.
Ҳаҭыр, пату дара ирықәым,
Ируз акы џьшьарак амам,
Ианакәзаалакь ԥсшьарак рымам.

Митә ианиаз Лома хәаша,
Ассир иақәшәаз Буска мыжда,
Зегь ззеиԥшхаз сабшеи мҽышеи,
Иагьзацәымцаз ацәа хыхра.

Зны-зынлагьы иааидырҳәалоит,
Тҟәарчал шыҟоу инықәырцалоит,
Баӷыр иҩны инадырцалоит,
Зегьы убраҟа инадынҵәалоит.

Ломеи Бускеи, шәнеицәажәеишь,
Зны ӡмахк шәынҭатәеишь,
Бачеи шәареи шәнеидгылеишь,
Шәышныҟәаша неибышәҳәеишь...

Амч шәымоуп,- алшареи,
Нас ишәыхьзеи, шәызтәаӡеи?

1909, Аҟәа.


АБЖЬАҨАШЬА-ХАБЖЬАҞЬАЛА

Ачарақәеи аԥсхәрақәеи дрыгхом,
Акәашареи аинҟьареи дырхашәалом,
Ари иеиԥш уаҩы дубашам џьаргьы,
Уҭахызаргьы уԥшаала мызкгьы.

Ари мариам, зегьы ирызуам,
Аха змоу уаҩ ҟьалак иакәымзар!

Азари амерҭи иҳәоит амшгацәа реиԥшҵәҟьа,
Ацаха икыуп, дыҩуеит, дкәараҵо 
дықәыуп адәыҵәҟьа.
Дахьынкаҳауа - хәҩык ихыԥоит, 
хәҩык иқәԥалоит,
Дзеиқәхар - дҳәазоит, инапы игәыдҳәаланы
 дҽыжәлоит.

Ари мариам, зегьы ирызуам,
Лыԥсаа хьшәашәак иакәымзар!

Анхареи аусуреи патударас иԥхьаӡоит,
Егьимур, ииашаны, дуаҩ духо џьишьоит.
Ари збо, дызцәымӷу, зегьы иџьыршьоит,
Дызҭахыу зегьы инеигымкәа дыԥхаршьоит.

Ари мариам, зегьы ирызуам,
Мхәыц ԥагьак иакәымзар!

Усда иҽы абӷа кылжәаны икаижьит,
Хыда аныҟәара икәымжәы ҵнархааит,
Абжьагьалара зынӡак ипату бжьнахит,
Исамарҟәыл дшасуаз иуаҩыбжара дахысит.

Ари мариам, зегьы ирызуам,
Абжьаҩашьа-хабжьаҟьалак иакәымзар!

1909, декабр 28, Аҟәа.


АЖӘЫТӘ...

Ажәытә аҳак иԥа диҭиит ааӡара,
Дук бжьамкәа, уа ааигәа џьара.
Ддухеит, изҳаит, аха димбацызт иара,
Ар ахьцоз дцеит иаргьы еибашьра,
Дхаҵа ӷәӷәан, дацәшәомызт аԥсра.

Дџьаршьон зегьы, иаҿын ирҽхәара,
Ашьҭахьӡа иқәшәеит ахы дызгара,
Дхынҳәит иабраа рахь  мызкцара.
Иԥылеит, иеигәырӷьеит, данырба деибгаӡа,
Днышьҭалан, иҽеиҵихит, далагеит аԥсӡара.
Иаб иахь уаҩ дрышьҭит иаагаразы,
Иԥа дшеибгоу, иԥсы шҭоу дибаразы...
Аҳ дааҭалт иԥа дахьышьҭаз амӡырха,
Иԥа дҩаҵҟьеит, иҽеилеиҳәеит ашырҳәа,
Ԥхашьароуп, сшышьҭоу саб симбандаз ҳәа,
Иҟанҭаруаз иҟәниҵеит, иабџьар шьҭихит
 афырҳәа,
Днаскьан, акәакь ахь дынкыдгылт 
дышшәырӡа.

Иаб дааҩналан, иԥа иахь дынхьаԥшын, 
дтәеит наскьаӡа,
“Ҳаи, рыцҳа, дымԥсыр, дыбзиахәзаарын, 
деилгаӡа!”-
Иҳәан, аҳ дынҽыжәланы данца хараӡа,
Иԥа днықәиан, иҽааиҵихит дыхәхәаӡа,
Илацәа неиқәиԥсеит ихааӡа.
Абас акәын ишыҟаз ажәытә, наскьаӡа,
Уи еиԥш ыҟам уажәы, аҿатә, ааскьаӡа!..

1909, ианвар 5, Тамшь.


ХОЏЬАН ДУ

Сгәы дахәаӡеит Хоџьан ду,
Инхара, имазара, иҩн ду, 
Иашҭа, ибора, ица ду,
Нас уи иоуми ауаҩ ду?

Иԥсаса ҵҩа рымам,
Ишьамаҟа рзыԥхьаӡом,
Иршьуеит, ирфоит, инҵәаӡом,
Қьаф иуеит, акгьы иуӡом.

Аҳәсеибацәа цәирҳәхьеит,
Ахацәақәа ижьахьеит,
Реиҳараҩык хирҵәахьеит,
Иаанхазгьы иршәахьеит.

Дара-дара еичирчоит,
Насгьы дара цәибарҳәуеит,
Рнапы-рлымҳа ҿибаҵәҵәоит,
Егьшнеиуа ихибарҵәоит.

Дара реисра далачоит,
Рыԥсхәы-рсабшахә далачоит,
Рынҵәара деигәырӷьоит,
Ажәҩан ахь далақәлоит.

Быжь-ҩык аԥацәа иара имоуп,
Арҳәреи аӷьычреи урҭ ирылоуп,
Уаҩышьала иара иеиԥшуп,
Еиҵбгьы еиҳабгьы инеибеиԥшуп.

Рхы азакәанқәа дара иаԥырҵоит,
Аҽан, ауахьад дара ианырҵоит,
Кыр рымазкуа иҵыхәтәа ԥырҵәоит,
Дрыцҳаршьаӡом, ихы хырҵәоит.

Абас ауп ишыҟоу иԥацәа,
Иаргьы деицәоуп ихаҭа,
Уажәы ирацәоуп иԥхасҭа,
Ихьымӡашеи иҵыхәтәа:

Ихьзеи, мшәан, Хоџьан ду?
Илалазаап азҩа ду,
Иннарҵәазаап иҭаацәа ду,
Иқәӡаазаап ирахә, иҩнра ду!

Сгәы далсит Хоџьан ду,
Гәымбыл-џьбара сыуаҩ ду,
Дыҟам шиҳәоз анцәа ду,
Далеимыжьи  амца ду!

1910, ианвар 30, Аҟәа.


БЗАЗАРА ИМОУП

Бзазара имоуп згәы иҭоу зегьы 
зҿы иззарҳәауа,
Зҿы иҭыҵуа ырԥшӡаны, ирҟәышганы 
изызҳәауа.
Дгыларада, цәшәарада, дасу рыгра дзырбауа,
Аиашахь дгыланы, ахәахәа иацәзыршәауа.

Бзазара имоуп абзиабара нагӡа змоу,
Баша хырхәагас дрымамкәа 
даԥсоуп ҳәа изышьҭоу.
Илшарала, имчхарала акәымкәа, 
абзиа аҳәара заҭәоу,
Аиашеи ахәахәеи еилзырго, ауаҩ қьиа 
ҳәа изышьҭоу.

Бзазара имоуп зыҷыкәынраан ибзианы, 
Зажәраангьы здырра еиламгаз,
Дажәны, дыцқьаны зҭаацәа 
рыбзиабара зԥымхаз,
Ҭаацәарала згәы еиҵыхны зыԥсҭазаара 
назыгӡаз,
Аиба хымхәа дынмыжькәа гәеиҵыхрала 
инымҩасыз.

Бзабаала дҟалааит агәбылра змоу, 
Заби зани ргәы иазмыргауа,
Зеиҳабы иаҭәоу здыруа, зеиҵбы игыу 
изырбауа,
Зеиба аибара ихьызымгӡауа, 
намысла дзааӡауа,
Еиҳа здыруа ирзыӡырҩуа, еиҵа здыруа 
идзырҵауа.

1910, апрель 6, Аҟәа.


АХШЫҨИ, АҴАРЕИ,АМЧИ

Ахшыҩ аԥшәымоуп, аҵара сасуп,
Ахшыҩи аҵареи еибыҭазар, нас имаҭәахәуп.
Ахшыҩ уасхыруп, аҵара убра
 ишьақәырӷәӷәоуп,
Ауасхыр кәадазар - аҩны шәарҭа дууп.

Хшыҩда амч ду уаҩ дҭанархоит,
Ахшыҩи амчи еицызар, нас уаҩ дыннархоит.
Ҵарада ахшыҩ дырҩегьых ҵыргәа дууп,
Хшыҩда аҵара - мыцхәы ишәарҭа дууп.

1910, маи 15, Аҟәа.


АГӘАХӘАРА

Зегь ргәы иахәо аҟаҵара -
Аӡәгьы илшом аԥсабара,
Зегь ирнаалогь аныҟәгара -
Аӡәгьы илшом уаҩхшара.

Аӡә ииуа имхабзиоуп,
Егьырҭ зегьы ирцәымӷуп,
Аӡә ииуа зегьы цәгьоуп,
Џьоукгьы ирҭахыу иара убриоуп.

Аӡә ииҳәо џьбараӡоуп,
Изцәымӷыугьы рацәаӡоуп,
Згәы иахәоугьы ҟалақәоит,
Рыԥсеиԥшгьы дрыԥхьаӡоит.

Аӡә ииҳәо - рыччагоуп,
Џьоук рызгьы ирҵәыуагоуп.
Џьоукы абри иалаччоит,
Егьырҭ џьоукы алаԥсуеит.

Аӡәы изы иашоу -
Егьи изы ихаазаап,
Аӡәы изы ихаау -
Егьи изы иашазаап.

Ахәҷы азы игәырӷьо -
Егьызлам аз дҵәыуоит.
Мыцхә бзиа узбо -
Абашазы дузгәаауеит.

Зегь ргәы иахәо аҟаҵара -
Аӡәгьы илшом аԥсабара.
Зегь ирнаалогь аныҟәгара -
Аӡәгьы илшом уаҩхшара.

1910, апрель 2, Аҟәа.

  
 АҨЫ - ГРА ХТЫГОУП

Ажь иалҵыз аҩы -
Избалакь ажәра ргәаԥхоит.
Аҩы зжәыз ауаҩы -
Мыцхәы ацәажәара игәаԥхоит.

Мыцхәы зҳәаз ауаҩы -
Шьарда џьара деилагоит.
Шьарда еилагаз ауаҩы -
Бзамыҟә-мдырыс дрыԥхьаӡоит.

1910, ианвар 7, Аӡҩыбжьа.


АБРЫСКЬЫЛ

Кәыдры ауездаҿ иҟоуп қыҭак Ҷлоу ҳәа,
Иҟоуп убраҟа ҳаԥык Аҽуац ҭызго ҳәа,
Ирҳәоит, наскьа Абрыскьыл дҭаҿаҳәоуп ҳәа,
Иҽгьы иаргьы иахьҿаҳәоу џырла ичоит ҳәа.

Ирҳәоит абри ажәытә аахыс лакәҵас,
Џьоукгьы ҭалахьеит рҽазыҟаҵаны
  шьҭазаҩҵас.
Рыгәгьы иҭан дырбар дыркразы абрагьыҩҵас,
Аха ихынҳәит, ак раҳан лабжьҵас.

Ашьҭахьгьы ибжьы рықәиргеит дара
 аԥсышәала:
“Сара сҟны шәзааиуам, шәдәықәымлан 
ҽышәала,
Шәышьҭахьҟа шәхынҳәы ишәымоу 
ацәымзала,
Иеиҵахоугьы дҭыжәга, шәиҵалан еидарала.

Аха акы сшәазҵаауеит, имӡакәа исашәҳәа,
Иҟоума уажәыгь Аԥсны ажәлақәа: 
Аешба, Ақацәба,
Амаӷ, аӡахәа бжьында, аҭырас ҳәа.
“Ааи” ҳәа аниарҳәа, иааирҵасит 
иҳәагәыжьқәа.

“Уажәыгь Аԥсны абзиара ацәмаҷзаап,
Уаҩы игәыртланы дынхартә иҟамзаап,
Ируа-ирҳәо акгьы барақьаҭымзаап!”-
Убарҭ аниҳәа ашьҭахь ацәажәарагь
 даҟәыҵзаап.

Изларҳәо ала дыҟазаарын Аԥсны 
Абрыскьыл захьӡыз,
Аха алакә аҟынгьы цқьа ирызҳәом иара 
убри дзакәтәыз.
Ибанык имуазаарын ауаҩаԥшьи 
аӡахәабжьандеи захьӡыз,
Ибарц иҭахымызт Аешба, Ақацәба ҳәа 
жәласы измаз.

Амаӷ дахьақәшәоз ирҩон, ауаа рзы
 иԥырхагоуп ҳәа,
Аӡахәа-бжьында ԥиҟон, санаҵысуа 
сархырхәоит ҳәа,
Ахыларҟәра иҭахымызт, анцәа сиҳәоушәа
 сҟалоит ҳәа,
Аказы даанҿасуамызт, дыҟамызт анцәагьы
 сицәшәап ҳәа.

Ашьҭахь иаӷацәа ииааин аҳаԥы дыҵаргалт,
Днаскьаганы еихатәы шьаҟа дук дадҿарҳәалт.
Иҽгьы убраҟа ицәыхарамкәа идҿарҳәалт,
Фатәысгьы имаҷымкәа аџыр рызҭаргалт.

Иахьа хәлаанӡа даҿуп ишьаҟа арҵысра,
Игәы иҭоуп уажәыгь, изыҵыхыр, ацара,
Аха иабаҟоу, дааԥсоитеи амала,
Ианыҵихша иаақәтәоит ҵыск иара убра.

Дгәааны аҵыс азы идәықәиҵоит ауыра,
Аҵыс аҵԥыруеит, иақәшәоит ашьаҟа аурыла.
Иҵеицалоит ашьаҟа зынӡак цәгьарыла,
Насгьы изыҵыхуам иара убри ҩ-напыла.

Абас даҿуп есымша гәаҟрыла,
Ианыҵихша, иааиуеит иԥырны мҵәыжәҩала,
Ауыра шьҭихуеит иара убри азгәаарала,
Дасны иҵеицалоит, аԥсаа цәгьа абзоурала.

Уажәыгь дыҟоуп Абрыскьыл аҳаԥаҿы,
Дыҵыҵышт убрахьтәи каамеҭ ду аҽны.
Убринахыс дҟалашт дҽеины,
Дыбзиа уаҩны, ақьиацәа дреиԥшны.

Даҽа џьоукых убасқәа рҳәоит:
Абрыскьыл аҳаԥы дыҵыҵит,
Аха алашара ила иазымычҳазт,
Длашәхан, ашьхарахь дцеит ҳәа...

1910, март 21, Аҟәа.


АЖӘЫТӘУАА РАҲАҬЫР ЕИҚӘҴАШЬА

Зегьы  ирҳәоит ажәытәуаа хьӡыс ирыман ҳәа:
Адлагьыҟәа, Дашьныхәа, Шьханыҟәа, 
Наҩеи ҳәа,
Баҭаҟәа, Мзауҷ, Џьангьаҭ, Џьанҳәаҭ ҳәа,
Агәбылреи аҳаҭырқәеи уажә еиԥш 
усҟангьы иҟан ҳәа.

Исаҳақәахьеит абри еиԥшқәа рацәаны 
иҟалақәахьоу ҳәа,
Убарҭ рахь ҩбаҟа сгәы иаанагоит ианысҵап
 ашәҟәы ҳәа...

Уажәеиԥш усҟангьы иҟан аиӡбреи 
аимакырақәеи,
Аха усҟан иҟамызт ақьаадқәеи 
ашәҟәҩырақәеи.
Зегь неиуан ҵла дук амҵан еиманы,
Уаҟа итәон зегь еизаны.

Аус змаз еицәажәон, егьырҭ зегь ӡырҩуан.
Ԥаса дцәажәон урҭ рахьтә креивызбоз руаӡәы,
Егьырҭ еилатәаны ҿырҭуамызт аӡәгьы.
Ҩыџьа аҭаҳмадцәа ироуит уск еимактәыс

(Ари аиԥшқәа ироуеит ауаа еилыргатәыс),
Ԥаса даақәгылан дцәажәеит ахьаа змаз 
ауаҩы,
Иҵыргәан лабашьак аихаҩа аханы,
Ихьит агәамҭара мыцхәы ихьанҭаны:
Иалирҟьеит идгылаз ишьапы  агәҭаны.

Далгеит игәҭыха дмыццакӡакәа иҳәаны,
Аҷкәын егьимҳәеит уаанӡа, деилагап ҳәа
 дшәаны.
Иҿарҳәеит ишьапы аҭаҭын аҿаԥсаны,
Ддәықәлеит иҩныҟа ихәра ҿаҳәаны...

Ҵоуп, игәы иалсит зла иҟалаз ауаҩы,
Уа ицәажәоз, агәала змаз Ҳаџьадлы.

1910, ианвар 3, Тамшь.


АӶЬЫЧРА

Анцәа ицәымыӷхаз аӷьычра ҵигоит,
Жәлар ирцәымӷу ргәы иалсша ҟаиҵоит,
Аибеи арыцҳаи рырахә иӡоит,
Аныха иара ишьҭоуп, ауаа дыршәиуеит.

Абзиарахь дызцом, ацәгьарахь дхынҳәуеит,
Агәнаҳа дыннархом, цәгьала дыннарҵәоит.

1910, март 31, Аҟәа.


                                 * * *
Аԥсабараҿ, ухәыцыр, иҟоу зегь џьашьатәуп,
Игәоуҭаӡар, абзазара аԥхыӡқәа рахь
 иԥхьаӡатәуп,
Еиӷьу-еицәоу реилыргара мыцхәы 
ихьанҭа дууп,
Нас аԥсабараҿы зегь здырит, еилсыргеит зҳәо
Амц иҳәозаап - цқьа деилыргатәуп.

1910, маи 16, Аҟәа.


             ЕШСОУ ИТАПАНЧА

Хараӡа иҳаҩсхьоу рахьтә иҟан аамҭакы,
Изыҩуеит убарҭ рахьтә зқьы рҟынтә акы.
Иахаану иргәалашәап убри еиԥшқәа шәкы.
Убри азоуп саргьы изанысҵо ашәҟәы.

Ауаа рацәаны Дали Ҵабали ирҭанхауан,
Ҳабла-ҳабланы хара иҟамкәа еиланхауан.
Аџьықәреи ларҵауан, еиҳарак ача рыбҵалон,
Аха рыҩнуҵҟа дара-дарала мыцхәы еихалон.

Зегьы шьамхыла иҵарын, гәылагьы иџьбаран,
Хыла зынӡак ибзиан, абџьарлагьы ихиан.
Шәарахкгьы зраҩсуамызт харантә икалаӡа,
Ҵоуп, хыхь-хыхь ирхалон ауарбажәқәа ббаӡа.

Урҭ аҳас ирыман жәласы измаз Маршьан,
Урҭ ирыман ажәасы “Умшәан!”
Лакәс ирыԥхьаӡоит, ишыҟаз зегь уҳәар,
Мамзар уаҟәыҵроуп, егьумҩын, егьумҳәан.

Уаҟәыҵыр, иумҳәар ажәытәра иагаӡоит.
Иҵәахны, иҳәамкәа, хара инаскьаӡоит.
Ишнеиуа, наҟ-наҟ ирхашҭны ицаӡоит,
Убри азы ашәҟәы анҵара иамҩан
 исыԥхьаӡоит.

Зегьы ҟазҵода, изыԥхьаӡо дааԥсаӡап,
Изыҩуа ихы ҭҟьап, мыцхәы дкаԥсаӡап.
Ашьҭахьгьы даҟәыҵып, зынӡак инхаӡап,
Насгьы аԥшаара мыцхәы  ицәгьахаӡап...

Баҭалбеии Ешсоуи Дарыҟәа иԥацәан,
Аҩыџьагьы, ииашаны, гәакьарала еишьцәан.
Дали Ҵабали, зехьынџьара еицҭан,
Аха, ииашоуп, есқьынагьы  ӷарыла еишьҭан.

Аишьцәа еимацәгьахар - еицәоу ҟаларым.
Лыӡбахә еицраҳаит Ачачҳа, зеиԥш 
ашәҟәы даным,
Илыԥхьауан усҟантәи аамҭала Есма-Ҳаным,
Дрымазкуа дықәҵыр акәын, имаҭәа ҿаҳәаны.

Аҩыџьагьы ирыман мыцхәы ахьӡ-аԥша,
Илышьҭалт аҳ Адиан иаҳәшьаԥҳа,
Ҳалыбеи ду иԥҳа Гьаргәал Чачба иаҳәшьа,
Измаз ахьӡ ду, еицамкуаз аԥшра.

Лоуреи лыҭбаареи мыцхәы инаӡан,
Лыхцәы лхы аҟнытә лшьапаҟынӡа инаӡауан,
Лылагәы ҭбаан, шьарда дыԥшӡаӡан,
Ацәашәҵатәы лнаалон, мыцхәы дыхиаӡан.

Лажәабжь ныҟәнагаун хара-хара аԥша,
Аԥашьагьы иаҳахьан Ҭырқәтәыла лыԥша.
Длымамызт илыцназгауаз уаҳа еҳәшьа,
Дшыҟаз зегьы сзанҵауам, 
саҟәыҵуеит уажәшьҭа.

Аҩыџьагьы ирҭахын дыргаразы лара,
Убри аҟнытә зынӡак еимацәгьахеит дара.
Зны рҩыџьагьы ар рыманы ицон џьара,
Агәылара акәмызт, инаскьон хара.

Аиҳабы Баҭалбеи аԥхьа днеиуан,
Аиҵбы Ешсоу ашьҭахьшәа дишьҭан,
Игәаԥхеит убраҟа диеихсны дишьрацы,
Насгьы еимаркуаз иара дигарцы.

Ешсоу итапанча ҭихын, иеиқәикшеит,
Аха иабџьар амц аҳәеит, иашьа иҿы 
иеибамгеит.
Баҭалбеи даахьаԥшын, иҟалаз ибеит,
Дшишьуаз идырт, аха акгьы имҳәеит.

Абри еиԥшгьы амшәара агә бзиа аҭахуп,
Абасгьы анажьра наҟ-наҟ азы имаҭәахәуп.
Аӷәӷәареи аџьбарареи абри еиԥшқәа аҭахуп,
Инаԥшуазгьы изырҳәеит “иашьа диҭахуп”.

Ауха, ианыхәла, ар ааԥсан итәеит,
Баҭалбеи диԥхьеит иашьа иара иахь.
Ешсоу дааин, иԥхьаз иҿы даагылт,
“Утапанча сырба”,- иҳәан, афырҳәа уахь ииҭт.

Иҳәеит: «Абас акәын даҽаџьара ушыԥхашьоз,
Ҳара зегь, уашьцәа, ахьымӡӷ шаҳургоз».
Иршәын аӡахьы, иҭаижьт наҟ, ишибоз,
Ацмыхәра ииҭеит убасҟан итапанча 
мыц зымҳәоз.

Убри ашьҭахь Ешсоу далагеит лыцрыҵра,
Уинахыс, ииашоуп, дагьмырт аҟәҵәа.
Дигеит илышьҭаз Баҭалбеи лара,
Зегьы ирҳәон:”Анцәа еизишеит дара!”

1910.


АЕҴӘА АҴЫХӘА ЗМОУ

(Маи 5 азы Комета Галлеиа аҵыхәа адгьыл 
иалалоит, убри ала ауаа ннарҵәоит 
ҳәа ахьырҳәауа азы)

Уажәтәи ауаа ҟаимаҭуп,
Рҵара сифаҭ какаҷуп,
Рдырра хааӡа, ишәҭыцуп,
Иарбан уҳәар Кометоуп.

Абри еиԥшгьы ҳәатәума,
Агазеҭ аҿы иҩтәума,
Жәлар абрахь ихьарԥштәума,
Абри алагьы  ижьатәума,
Анхара иацәыршәатәума?

Ауаа убри иацәдыршәоит,
Шьыгас-ныхгас иддырбоит,
Зегьы рдырра еиларгоит,
Ҟәыши мдыри еиқәдырԥоит,
Зегьы амдыррахь идырԥшуеит.

Иаазқәылаз ауаа шәоит,
Аеҵәақәа рыԥхьаӡоит,
Ргәы аҭыԥ иҭыҵны ицоит,
Изцәымшәаша рҽацәдыршәоит.

Абри зыхҟьо хамҵароуп,
Рхы мацара ақәгәыӷроуп,
Егьзыршәо русқәа роуп,
Русқәа зысҳәо рыцәгьароуп.

Ацәгьа згәы иҭоу дызҭынчхом,
Игәы аҭыԥ иҭагылом,
Аиаша изгәаҭауам,
Ахәахәа дарҭынчуам.

Комета захьӡу еҵәа дууп,
Аҵыхәа ҟьаҟьаӡа мыцхәы идууп,
Иара убас иаҟазшьоуп,
Наҟ ажәҩан ахь икыдуп.

Уи ҵыхәас ҳәа убри еиԥш ацраҳәаӡам,
Уаҩ дзынҟьаша махәҭаӡам,
Адгьыл иахыҵәартә ибнаӡам,
Шьыга фҩыкгьы ҳзаанагауам.

Уи аӡә изы иԥырхагам,
Ауаа рзыҳәан икаамеҭӡам,
Уи баша ҩымсагӡам,
Дгьыл ԥссагас икыдӡам.

1910.


* * *
Ауаа рирамш иеигәырӷьаны иаԥылоит,
Убри аҽны игәырӷьоит, иччоит, ргәазҳауеит,
Хьаа рымам, баа рымам, 
мҵәыжәҩада иԥыруеит,
Заҵааира иеиӷьхоит, гитарада икәашоит.

Ргәы бзиоуп, рхы бзиоуп, ацәымзеиԥш 
илашоит,
Урҭ зеигәырӷьо насыԥуп, зегь убри 
иагьреиҳауп.
Шәкәашала, дадраа, шәынасыԥ гәазырҳагоуп!
Шәынасыԥ арахь ишәеигәырӷьоит, шәара ишәуалу шәаҳәароуп!

Саргьы ҩажәеи ак ԥеруал азы 
сирамш саԥылеит.
Амшгьы - мшы бзиан, шәахьа мшны иҟалеит.
Есышықәса  сшабацыз - ақьаад сшадтәалаз
 сабахит,
Иаргьы иаҭахыз уи акәзаарын, шьарда
 мыцхәы игәырӷьеит.

“Алу Қьааба ианцагьы - лагара агымхеит”,
Саргьы есымшаашаргьы сџьабаақәа ирыцымлар ирыгымхеит.

1911, 21 февраль.


ААԤЫН ҚӘА
(Кольцов иҿырԥшшәа)

Ашәаԥшь ҟаԥшьӡа
Иаацәырҵит шьыжьӡа.
Аԥсҭҳәа еилачӡа
Иаахалт илашьцаӡа.

Аҽашеит, аҽарххеит
Ԥша дыдралеи,
Мца  мацәысралеи,
Цәаҟәа хәахәалеи.

Идыды-мацәысны,
Имцабз лашараны,
Иқәаршҩы шәпаны
Икаҭәеит ҵаҟа.

Дгьыл рԥсаҳәаганы,
Ҳаскьын аагаганы,
Баҳча рԥшӡаганы
Иҟалеит иара.

Рахәы рԥсылаганы,
Ҽаҩра ааӡаганы,
Зегьы рзы ихәарҭаны
Ироуит ауаа...

Иргәырӷьаганы,
Ихырхәаганы,
Мыцхәы инырхаганы
Ирзыҟалт жәлара.

1912.


* * *
Аҵара зманы зхы иззамырхәои
Амазара зманы изнымыԥшуеи -
Шаҟа иеиԥшузеи!

Аԥҳәыс бзамыҟә ҽраԥш-шкәакәеи
Аҽы ԥсыла ныҟәашәадеи
Шаҟа иеиԥшузеи!

Аԥҳа бааԥсы лаби
Аӷа цәгьа дызмоуи
Шаҟа иеиԥшузеи!

Аԥҳәыс гәрамга лхаҵеи
Аҽура иақәтәоуи
Шаҟа иеиԥшузеи!

1912.


АҼАҨРА

Сцап, избап,
Сеигәырӷьап
Ауаа рџьабаазы
Анцәа ираҭәеишьаз.

Алтар реиԥш аџьықәреи,
Инхыхәа-аахыхәауа,
Абӷьы еилаҳауа,
Ахҳәаҵә тар-таруа,

Афрангь бжьы аханы,
Абырфын ԥаҵа аҿаны,
Ашьаҭа иаланы,
Аура наӡаны,

Алапҟьа иабзоураны,
Агәҭа ырхәаны,
Изазо игылоуп
Амахә еилыҷҷо.

Игәазырҳаганы,
Иргәырӷьаганы,
Ауаа рхааӡагас
Иҟалеит иара.

Имаҷымкәа аҽаҩра,
Инеилымхкәа џьара,
Ироуит жәлара
Имаҷымкәа ача.

Ицеит ҭаацәала,
Хәыҷла-дула
Аџьықәреи ҿыхразы,
Иеизыргаразы.

Ҳәызба-маганала,
Иҭалеит ахы-аҵыхәала,
Аԥҳә дырхразы,
Иеиқәырҵаразы.

Иҭаргалт аџьықәреи,
Иалгеит ацәырҳәреи,
Арыцқьареи,
Аца аҭаԥсареи.

Ауаа рыҩнқәа рҿы итәан,
Ҳаԥхьа ируша рыӡбуан,
Амҿы рацәа еизырган,
Мцала рыҽдырԥхауан!

1912.


БЫЗБОИТ, БЫЗБОИТ...

      (Ашәаны ирҳәоит)

Бызбоит, бызбоит,
Бзиа бызбоит,
Аарцә бызбан,
Нырцә бызгоит.

Хароуп бымҳәан,
Сызцом бымҳәан,
Сара бызгоит, 
Бара бмыҳәҳәан!

Џьабаа бсырбауам,
Хьанҭа бсыргауам,
Мла басыршьуам,
Хьҭа басыркуам.

Нас бзымцари,
Мап зыбҳәари,
Бара бхалагь
Сахь бзымааири?

1912.


АИМҨАЛАЦӘА

"Арԥыс еиқәа,
Ӡара еихатыр,
Уабаццакуеи,
Умҩа абахоу?»

“Ушԥаҵаауеи,
Иузымдыруеи,
Сабацои умбои,
Ҳазхылҵыз ахь...
Анышә хьшәашәахь,
Анышә хьанҭахь!”

“Аԥҳәызба ԥшӡа,
Ӡара еихатыр,
Ба бабацои,
Бымҩа абахоу?”

“Узҵаауазеи,
Иузымдыруеи,
Сабацои умбои,
Ҳазхылҵыз ахь,
Анышә хьшәашәахь,
Анышә хьанҭахь!”

“Аҭаҳмада хахәы шкәакәа,
Неихыркәа змам,
Аарла инеиуа,
Дад, уабацои,
Умҩа абахоу?”

“Ушԥаҵаауеи,
Ишԥоузымдыруеи,
Сабацои умбои,
Ҳазхылҵыз ахь,
Анышә хьшәашәахь,
Анышә хьанҭахь!”.

“Нан, аҭакәажә,
Џьа ду збахьоу,
Алаба зҵыргәа
Изазо инеиуа! -
Ба бабацои,
Бымҩа абахоу?”

“Узҵаауазеи,
Иузымдыруеи?
Сабацои умбои,
Ҳазхылҵыз ахь,

Анышә хьшәашәахь,
Анышә хьанҭахь!.”

Нас, дадраа,
Аԥсабараҿы
Ҷанҷаны
Шәеибафон,
Лабеи бџьари
Еиҩыжәгомызт,

Шәеибашьуан...
Шьҭа шәымҩа акоуп,
Шәахьнеиуа џьаракоуп,
Шәгәалақәа шәызҳәом,
Ишәгәамԥха -
Ишәгәаԥха -
Шәеинышәароуп.

1914.


* * *
Сшәақьгьы леиҵасҵеит,
Хы ӷәӷәакгьы нахасҵеит,
Сдәықәлеит саԥхьаҟа,
Сцоит Аҟәаҟа!

Саӷацәа наскьасцеит, 
Сгәаҟрақәа наԥхасҵеит,
Сымҵәыжәҩа леиҵысхын
Сԥыруеит саԥхьаҟа.

1915.


ШӘНЕИХА ШӘАԤХЬАҞА!

Аамҭа аҽаԥсахт, иахыҵит ашәшьы,
Амра ҳалаԥхан, ҳарҿыхеит зегьы.
Иаабоит аргама ҳтәылаҿ иҟалаз уажәы,
Шәеиха шәаԥхьаҟа, шәеиҵамхан аӡәгьы!

Ацәгьеи абзиеи рышьхәақәа еивҵоуп,
Ажәытә абас рҳәон, ииашоуп, егьҵоуп.
Ишақәнагоу ҳамныҟәар, аамҭа ҳацәцоит,
Насгьы абзиарахь ҳазцом, 
ацәгьарахь ҳгьежьуеит.

Ажәытәтәи абааԥсы шәашьҭамлан аӡәгьы,
Аҿатә ус ианаалауа ныҟәжәга уажәы,
Убри ауп иахьа ҳзышьҭалаша зегьы,
Убрахьҟа иаҳуалуп ҳаибагаразы!

Икаҳаит ахәахәа, аиаша наиааиуеит,
Ацәгьа егьалшом, абзиа аиааиуеит,
Иҳахәо ҳашьҭамлар, аашьара ҳиааиуеит,
Ҳҩызцәа иаҳзырҳәоит: “Амала иҟандааиуеит.”

Ацәажәара азин зегь рзы иҟалеит,
Нхаҩ-усуҩы зегьы русқәа ҟарҵоит.
Шәҿых, шәҩагыл, иазхоуп абарсҟак ацәара,
Шәындәықәла усура, шәрыҵамхан шәара!

Шәгыл, дадраа! Шәаԥхьаҟа шәнеиха,
Ажәытәтәи аамҭа шәышьҭахь аишәырха,
Иҽеиқәоу аусқәа ҳтәыла иазшәырхиа,
Иахшәмырԥан аамҭа, есқьынгьы шәыхиаз!

1917, февраль.


АԤҲӘЫЗБА ИЛЫШЬҬОУ АҶКӘЫН ИАХЬ

Ауарбажә ашәҭыц иазнауазеи,
Ахаԥыцқәа ирыбжьакны?
Сара исеиԥшу илзууазеи,
Уҩны еицаҟьа дыҩнакны?

Уара иуаҭәоу дзыузымдыруазеи,
Ухылԥарч баба ухагәаны?
Сара исеиԥшу илылухуазеи,
Уашҭа хымкаа дҭаҵаны?

Аԥҳәызба ԥшӡа узлышьҭоузеи,
Уҽи укәадыри еиқәҵаны?
Уи илеиԥшу илоуҳәауазеи,
Унымха-хымҵәа уаашьаҩны?

Сара исҭахыу: деилыхханы,
Дгәырӷьа-ччауа, дуаҩны!

1917.


          ИСҬАХЫН САРА...

Исҭахын сара сҿаҳәатәы ҟалауа сҟаларцы,
Аџьажәлар ирзеиӷьу акәымзар 
даҽак сымҳәарцы,
Аџьажәлар еидгылауа, рҳәатәы еиқәшәарцы,
Русқәа бзианы, адыррахь рхы дырхарцы!..

Исҭахын сара ацәгьашьыцра ҟамларцы,
Наӡаӡа, иччауа избарцы!

1919.


ИСЫБАРГӘЫЗЕИ ШЬҬА САРА...

Исыбаргәызеи шьҭа сара, 
Сыҷкәын иоуит аҵара,
Даԥхьоит, дыҩуеит изхара,
“Динтеллигентхеит” сгәацаԥха,
Иан дикәыхшоуп Назҳара!..

Аԥсны дааӡеит, даԥсуоуп,
Ԥсышәак иҳәашам, дазԥагьоуп,
Атәым бызшәақәа дрызҟазоуп,
Тәыми ҩнатәи еихҭниҵоит,
Иан дикәыхшоуп Назҳара!..
Атәымуаа рзы дгәыбылҩуп,
Иашьцәа рзы дыцәгьауҩуп,
Аԥара азыҳәан дцәаӷәаҩуп,
Дургәыбзыӷыр - дшәаҳәаҩуп,
Иан дикәыхшоуп Назҳара!..

1919.


ИШӘҬИТ  АШЬХАҚӘА

Ишәҭит ашьхақәа,
Ишәҭит архақәа,
Ишәҭит абнақәа,
Сыԥсадгьыл, сызкәыхшаша,
Уара ианбыкәу уанышәҭуа?

Иҿыхеит адәқәа,
Иҿыхеит аԥсҭа,
Иҿыхеит ауаа,
Сыԥсадгьыл, сызкәыхшаша,
Уара ианбыкәу уанҿыхауа?

Ажәларқәа ԥхьаҟа ицоит,
Рыбызшәала аҵара рҵоит,
Шьаҭамырӡгас уи ҟарҵоит,
Сыԥсадгьыл, сызкәыхшаша,
Ианбыкәу уара ас уаныҟалауа?

1919.


          АШӘАНЫ  ИРҲӘОИТ...

Зны аакьыскьа ԥхыӡ хаак збеит,
Аргама избарцы гәыла саҳәеит,
Сҿаҳәатәы ҟалан, сыла иабеит,
Сахьтәаз сшанхан слахаҵ гьежьит.

Уи шәҭыцын, гьыл какаҷын,
Игәазырҳаган, гәыҟаҵаган,
Сааигәырӷьацәан, иаашьҭысԥааит,
Снапқәа реиуа изсыркуа сзымдыруа.

Сеигәырӷьацәан сааҭрысит,
Сыцәазаарын, сааҿыхеит...
Сышәҭ абаҟоу, егьыҟаӡам,
Ԥхыӡзаап сызжьаз, лабҿабам!

1919.


           АМҨАԤШРА

Зыда схәарҭам ҭахык дсыман,
Харатә дгьылкахьтә даарцы дыҟан.
Ицақәаз аақәеит, иара дыҟам,
Дмаар ҳәа сшәаны сгәы ҭагылауам...

Амҩа дашәан, дааԥса дыҟан,
Дымҩахыҵны џьара днеизар,
Издыруада, ԥҳәызба гьангьашк
Лаҵыхәала  дсыцәхылхызар?!

Ааи, срыцҳара уи илзымгааит,
Ас  ҳзеицәлырӡи иареи сареи?
Са сихаршҭны ла дылгазар,
Еижьагазаап ҳабзазара!

Са сызхашҭыз зны дхынҳәӡаргьы,
Ишԥеихәаԥшри иблеи сыблеи?
Убри сҳәеит ҳәа, знык дызбандаз,
Иареи сареи ҳнеихәаԥшындаз!

Зегь аасхаршҭны сидтәаларын,
Сгәы ирхьшәашәаз ирҟәандарын,
Сгәала дуқәа насхаиршҭрын,
Ла гәыбзыӷла ҳнеицәажәарын!..

1920.


СЫԤСАДГЬЫЛ

Сыхаара, сыԥсадгьыл,
Иҟалазеи, закәыузеи?
Иуԥшаауазеи, иуцәыӡзеи,
Абас улахь зеиқәузеи?!

Нхыҵҟа ицаз угәырҩоума,
Мшын нырцә иҟоу уџьабоума?
Сылашара, сыԥсадгьыл,
Абас улахь зеиқәыузеи?

Уахьҵарадоу ԥхоушьоума,
Ма даҽакы гәнугоума?
Сылашара, сыԥсадгьыл,
Абас улахь зеиқәыузеи?

1920.


ААМҬЕИ АҾАРАЦӘЕИ

Амра гылеит, икаԥхоит,
Ашәҭ какаҷуеит, иԥшӡахоит,
Аҵх кьаҿхан - амш иазҳаит,
Амш анкьаҿха - аҵх иазҳаит.

Ажәцәа анааԥса - аҿар гылеит,
Аҿыц усқәа инархагылеит.
Шәнеила, аҿарцәа, шәыццакла,
Аус дуқәа ҟашәҵала!

1920.


           СБАҲЧА

Сбаҳча ԥшӡа, сгәазырҳага,
Игәырӷьахәын, иԥсҭаҵаган,
Иҟато иҩеиуан ииаҵәаӡа,
Ԥхасҭа амамызт уи зынӡа.

Аҭыԥҳацәа, ӡара еихатырқәа,
Арԥар шьахәқәа, аԥелуанқәа,
Ахьы-разны ҽаргацәа,
Неи-ааирҭас ирыман абра.

Ажәа хаақәа рԥышә иқәкын,
Ацәгьа-абзиа дара ирыԥхықәын.
Анхара, уҳәа аҩнрақәа
Ртәы акәын ирҳәоз иара убра.

Абар, иасит ҩадахьала
Аԥша, анаатә хаҿцәгьарала.
Иархәеит амахә рыхәҭагьы,
Иӷәых иагеит рыбӷьқәагьы.

Ауаа шәаӡыӡо уа инҭыҵит,
Аԥштәы иахаз наҟ инахыҵит.
Ашәҭ абаҟаз - зегь каԥсеит,
Ԥҳәызбеи ҷкәыни зегь цақәеит.

Лаԥшы цәгьак уа инахьысит,
Уи хьаала сара инасысит,
Сбаҳча баҳчам - аҽакхеит,
Ахи аҵыхәеи зегь ҭацәхеит.

Иацәыӡит уи алашара,
Ихәашьит абла ҭыԥхаара,
Гәырӷьеи чареи рыцмыхәрас
Бжьык ааҭыҩуеит мыткәмаҵас...

1920.


ҲАИ, ШАҞА ДСАС ДАХЬУЗЕИ!

Уареи сареи ҳаиуацәоуп, иҳәеит,
Уареи сареи ҳаишьцәоуп, иҳәеит,
Са сгәылоуп, сҭынхоуп, иҳәеит,
Ҳлахьынҵагьы акоуп, иҳәеит.

Сыҩны дааины днатәеит иҽырџаџаны,
Схәышҭаарамца игәышԥы наҭаны.
Срымӡ ау ихы нықәиҵеит,
Ишьапқәагьы ашә ахь идәықәиҵеит.

Са сихәаԥшуан насҭха сгыланы,
Сыблақәа агәыӷрақәа рыхбаланы,
Сԥышә иқәсуам амца ԥхарагьы,
Исеиҳәом уааины утәа ҳәагьы...

- Удинаныс, арахь ушгылара,
Сара сцарыма, нас, агәылара?
- Шәара шәҿы асас ус изыруӡомызт,
Абасгьы сара сақәгәыӷӡомызт...

Ари аҩыза аишьа анцәа дсумҭан,
Сҭыԥ ԥшӡа акәзаап уи ииҭахыу.
Сара суҳәоит, анцәа даахәаны,
Уца наҟ, сашҭа уҭыцқьаны!

А-20-тәи ашықәсқәа.


                       * * *
Аҵара зоуны зхы иззархәаз,
Ҵара змамыз ҵара рызҭаз,
Аибеи хымхәеи цхыраара рзызуаз,
Аиаҭым знапы  иԥызшьыз,-

Абри иакәӡами сыԥсы иахәшәхаз,
Ааԥын еиԥш сашәа зырҿыхаз?

Збызшәа мырӡкәа ишьақәзыргылаз,
Ԥарак азы зыжәлар змыԥсахыз,
Агәаҟра бааԥс зхы аҵазмырхаз,
Агәырӷьара дугьы иамырԥагьаз...-

Абри иакәӡами схы зызкыду,
Ҳаибамдырцкәа зымҩа сықәу?

1920.


АӠЫЦӘЕИ, АԤСЫӠИ, АУАҨИ

Аӡыцәа ӡсауа ишнеиуаз -
Ԥсыӡ дук уа инаҿашәеит.
Аԥсыӡ шьарда мыцхәы иԥаҭ-ԥаҭит,
Даара цәгьаӡа аҽашәеит.

Уи аамҭазы аӡы даахықәгылт
Наҟастәи иааиуаз нхаҩык.
Аӡыцәа иҟанаҵаз аниба -
Ииҳәара иҿамшәеит уи знык...

Аӡы ашәшьыра иҵашьшь инеиуан,
Еишьылӡа инашьҭын агәахьы...
Хыла иалҟьа аӡы ацәқәырԥара,
Ԥсыӡк аакылҟьеит аҟәараҿы:

- Ҳара ҳзалымҵит агәаҟра,
Аӡ аҵахь - аӡы ҳҿаҵәоит.
Аӡ хыхьгьы ҳа ҳзы иманшәалам,
Ҳагәжәажәо ус ҳаанхоит.

- Шәрыцҳауп, акгьы шәылшом,
Шәгәы иҭоу шәҿы ишәзарҳәом.
Шәаӷацәа шәышьҭоуп, ҭыԥ шәырҭом,
Аха, ишԥазури, сымчқәа хом...

1920.


                 * * *
Аррацара убри игәаԥхоит -
Ҽи-кәадыри еиқәны измоу.

Аррахьтә хынҳәра убри игәаԥхоит -
Аԥҳәыс ԥшӡа зышьҭахь дынхо.

1920.


АԤСУА ЖӘЛАР РНЫҲӘАРА

Уа анцәа ду!
Азалымра ҳаҿга!
Агәаҟра ҳахга!
Ҳажәа еиқәыршәа!
Ахәахәа ҳацәнырха!
Бла хаала уаҳзыԥшы!
Ҳхьаақәа хәышәтәы!

Аԥсынра умырӡын,
Ҳаԥсуара еилоумган!
Аӷьычра ҳацәыршәа!
Аҵара ҳгәарԥха!

1920.


АҴАН
(Алегенда)

Ажәытәуаа ирҳәо ҵабыргызар,
Анкьа Аԥсны аҵан нхозаап;
Лакәҵас ажәабжь ирҳәо ҵабыргызар
Урҭ ԥсасамзар рахә рымамзаап.

Ачарақәеи аԥсхәрақәеи раан
Ажьақәа ирықәтәаны иҩуазаап.
Аҭырас ҵлас иԥхьаӡаны
Ирықәланы икарҿозаап.

Убри аамҭазы аҳауа ҭынчны,
Ԥшас ҳәа акгьы амысӡозаап.
Аха зны ԥшак ҳәа ааҵысын
Абаӷь аԥаҵа арҵысызаап.

Ари абас раҳ ианиба,
Цәгьарак шыҟалоз идырзаап.
Ижәлар дрыҵаҟьан, ибнеиҵан,
Уинахыс иаргьы дыбжьаӡзаап.

Убри ашьҭахь, ишырҳәо ала,
Абамба шкәакәа зны иауызаап,
Иақәырццакны, иара убрахьтә
Кәицк шап-шапуа илбаашәазаап.

Бамбеи тәылеи амца ркын,
Ԥсызхазҳәа уаҩы днымхазаап.
Абарҭқәа рышьҭахь, ианҭынчха,
Аԥсуа жәлар абрахь иқәлазаап.


               ШАРԤЫЕҴӘА

- Уабаҟаз, дад, аеҵәа ԥшӡахәы?
Уабаҟаз ас шаанӡа, аӡаӡа уҿашы,

Уԥшӡаӡа, укәаԥӡа, укәалыкәаџьуа,
Аҵх лашьца уалԥхауа, улашауа?

Угәы иҭоума шәаԥхьа сгылт уҳәарцы?
Мап, усҵәҟьа ҳзеибашьҭуам, ухаҵкы!

Зны цқьа игәаҭ аус шаауа ҳаццакны,
Ҳаицлабны ҳшаарыхуа ҳаилахәны.

Уаԥхьа ҳгылеит, ҳцәаӷәоит ҳамхаҟны,
Сааԥсеит ҳәа аӡә дашшуам абри аҟны.

Цәаӷәатәыс иҳамаз зегь ҟаҳҵеит,
Ауҭрақәа заа илаҳҵан, ииаҵәахеит.

Ҳҭаҭынқәа зегь ҳрылал иаҳрашәеит,
Аԥаса ҳалалан, иҳаҵкәеит.

Уааи, ҳаицлабып шьыжь агыларазы,
Ианаамҭоу аус ауразы.

Уи азы аӡәы ҳиҵахом ҳара,
Уаҟәыҵ, амала уҽаҳнумшәан уара!-

Избанзар, бзиа иаадыруеит ҳара
Ишыхьӡу, ишхаҵароу акрура.-

Аеҵәа шап-шапуа иаашанхеит,
Арҭ ирҳәаз анаҳа, иааԥхашьеит:

- Мап, дадраа, шәара сшәацлабуам сара,
Ӷьеҩла аус зуқәо шәреиуоуп шәара!

Сара сшәылаԥшит ус, шәушьа збап ҳәа,
Амра гылаанӡа алашара шәсырбап ҳәа!

1939.


ԤХЬАҞА, МРАҬАШӘАРАХЬ!

Ҳаӷа, иааиуа мраҭашәарахьтә,
Иԥсацҭашәароуп мраҭашәара.
Шәнеиха ԥхьаҟа, ҳара ҳӷьеҩцәа,
Ҳаӷа драпо мраҭашәарахь!

Асы, аҵаа цәгьа идырӷьеҩуеит,
Аԥша-фырҭын еилаҩынтуеит,
Уеизгьы иеихоит ҳара ҳхьырԥар,
Ҳаӷа дыцҟьо мраҭашәарахь!

Зегь сыла ихҟьоуп абна бардқәа,
Ҳтәыла аԥацәа, ҳпартизанцәа,
Изышәарыцоит иара убрахьҟа,
Дӷәыхуа днарцоит мраҭашәарахь!

Ӷәӷәала аԥша асуеит цәгьаӡа,
Насгьы аԥҭақәа лаҟәуеит ҵаҟа,
Ҳаԥырҩцәа-хьшьыцбақәа, хыхь, ажәҩан ахь,
Хҿаҵас инеиуеит мраҭашәарахь!

Инызкылозеи ҳара ҳарқәа,
Афырхацәа урҭ аӷьеҩқәа!
Ҳаӷа ирқәа, ихәу гыгшәыгҵас,
Иҳәазоит шьҭахьҟа, мраҭашәарахь!

Шәнеила ԥхьаҟа, ҳтәыла аԥацәа!
Аӷа иҳақәлаз наҟ дыншәырҵәа!
Иаанхаз ҭашәшьы, уахь, рҭыҩрахь,
Аҳы, ԥхьаҟа, мраҭашәарахь!

1943.


   АХАҴА ИХАҴА ИАШӘА

Ахаҵа ихаҵа, афырхаҵа,
Аԥсны ахьӡ ҭызгаз  арԥыс  хаҵа,
Ахаҵа ӷьеҩ, арԥыс бзиа,
Уи Володиа Ҳаразиа.

Фашист танкқәа хыла-гәыла,
Инеилеиҵеит бзарбзан хыла,
Урҭ хәба-хәбала уа инеилаҳаит,
Иназқәикыз зегь уа инкаҳаит.

Аԥсацәа рзы  дыхьӡырҳәагоуп,
Ҳаӷацәа рзы  дсамарлықьуп.
Ахаҵа ӷьеҩ, арԥыс бзиа,
Уи Володиа Ҳаразиа.

Уи зыԥсадгьыл зхы нақәызҵаз,
Ашьоуразы зыԥсы иамеигӡаз,
Хьыӡла-ԥшала убри дыԥсит,
Аибашьраҿы убра дыршьит...

Ианакәзаалакь уи ихьӡ ԥсышам,
Зегь ҳгәы дҭазаашат, уи даҳхашҭшам,
Аԥсуа жәлар - аҳәса-ахацәа,
Уи изы ирҭахыуп рашәа, ражәа.

Ахаҵа ихаҵа, афырхаҵа,
Аԥсны ахьӡ ҭызгаз арԥыс хаҵа,
Ахаҵа ӷьеҩ, арԥыс бзиа,
Уи Володиа Ҳаразиа!

1943.


              АӶБА ААҾЫҚӘСЫЛТ

Илашьцоуп, уаԥхьа игылоу дубаӡом,
Ҭынчроуп, еибашьратә бжьык уаҳаӡом.
Сгылоуп агаҿа, ҟаимаҭшәа ибауа,
Ишеисуаз амшын, ҭынч сазыԥшуа.

Убасҟан лашарак амшын иаахыҷҷалт,
Зназы инкацәан, иаарласны инкаҷҷахт...
Цәымзаркыразаап изырлашаз абри амшын,
Уи шакәыз агәра згеит, ианызба снаԥшын.

Абри еиԥш иџьасшьашаз 
аакьыскьа исымбацызт,
Схаҭа избаанӡа аӡәы иҳәонгьы исмаҳацызт,
Сгылоуп, сазыԥшуеит абраҟа уи избаз,
Мыцхәӡа сгәы иахәеит ӷбак шааиуаз анызба...

Крааҵуеит исмыбеижьҭеи убри, 
иааиӡеит ааигәа!
Ԥшьаала, ахы шхаз инадгылт асқьала.
Снеигәырӷьан, снаԥылт убрахь сыццакны,
Гәыдкылара цныхәрас инахьысшьит снапы.

Кырҵуан исымбеижьҭеи иаратә 
цәымза-лашара,
Уажә абраҟа иалыԥхоит аҵх лашьцара.
Иара убасгьы исмаҳацызт уи абжь гәаҩа,
Ԥсызхоу ак еиԥш иснаҭеит асалам гәахәа.

Инеины варала ацҳа ианнадгыл,
Снеины убраҟа авара снадгылт...
Инадыскылт схы, убраҟа сӡырҩуа,
Иҟазаап са сеиԥш убригь агәы ҵыс-ҵысуа!..

1945.


АШЫШКАМС

Бна дук аҿы ԥшаӷьык насын зегь нартарит,
Аџьқәа нархәан, асқам бааԥс еиԥш 
иаарҿыж-ҿыжит.
Инарыласлон урҭ афгьы - аххы инеиланаҵон,
Убасҟан зынӡак зны иеиԥшымкәа 
рыбжьы ӷәӷәахаӡон.

Аҵла рыбӷьы иагон наҟ ирбӷьаауа,
Уи иарҵысыз асаба, жәҩанҟа ицон 
еилагьежьуа.
Урҭ амч ӷәӷәақәа са сырзыԥшуан, 
урҭ џьасшьауан,
Нас абӷьааҳәа, схылԥа аасхых, 
среихырхәауан.

Амшын цәқәырԥеит, жәҩан иналалт уахьтә
	аӡы,
Аҵа убон, тыша дуны унҭаԥшуан хланҵы.
Уаҟа ацәқәырԥа, камбашь аапкҵас , 
шԥыла иугәыдлауан,
Шәах аҿарчы ишьҭыԥо-икаԥо аԥаҩ иасуан.

Убри ацыԥхь жәҩан инаӡеит уҳәар ҟалон,
Уаҩы игәахәрын уи ахҟьала амра еилашуеит.
Ассир избаз абра иџьашьо сгылан сшанханы,
Сыбӷагь са инасырхәеит, ирықәсҵарц 
урҭ ҳаҭыр.

Абар, сылаԥш иааҵашәеит ашышкамс 
хәыҷ уа,
Абжьыцәгьақәа рыгәхьаа мкыкәа уи убра,
Аидара ду, иара иеиҳаз, наҟ иарҳәазон,
Аԥхӡы алхәаҭа, уи иахьыжжуа ԥхьаҟа ицон.

Мшаашар аус ауеит, ибаӡом уаҩы,
Уаҩы издырам уи амаашьа, уи акыруҩы!..
Аҟаҵамҭа аҭыԥқәа рацәан - избеит ссиршәа,
Снаскьеит, амҩа асҭт, сыбӷа сырхәан, 
исхысхт схылԥа!

1945.


                        АҼАЦӘ

Иқәгылан ашьха ацәқәан, ирбзо ахаҿы,
Хыхьынтә ацаҟьа иалҟьа илеиуаз аӡӷьаҿы.
Атәыҩақәа хахаӡа, иахагылан иҟатаӡа,
Ашьапқәа зынӡак акалам иеиԥшны икалаӡа.

Ишәаӡомызт аказы, игылан уи ӷәӷәа,
Аԥхьаҟа ҿҟьарҭоуп, ашьҭахьҟа - ашьцәа.
Аҽашәеит, игәаҟит, иалшоз зегь ҟанаҵеит,
Нас иаангылт, аблақәа амцеиԥш иҟаԥшьхеит.

Атышахь аԥсҭҳәақәа зынӡак иҭачуп,
Насгьы убраҟа аҿҟьарҭа алҩеиԥш иахаԥоуп.
Иаанҵасын, иԥшуеит, уажәшьҭа 
иаразы цәгьароуп,
Шьҭа иԥсыроуп, ма ишыбзоу ахы рнаҭароуп.

Иҟалеит убас - иаанҵасроуп, ахы рнаҭароуп,
Ишыбзоу ашәарыцацәа рнапаҿы иҟалароуп.
Инаԥеит атышахь, иналаԥалт аԥсҭҳәа еилачы,
Иҟалеит уажә уи 
аԥсаатә еиԥшны, иџьашьатәны.

Ауаа убраҟа ихықәгылан иазыԥшуан,
Ҿымҭ-ԥсымшьа, оумашәа иба 
аҿҟьарахь иԥшуан,
Рылаԥш иахьымӡо аԥсҭҳәа еилач 
ирцәагаанӡа,
Уи иаман хақәиҭра нагӡа убраанӡа...

Абраҟа исҳәарц сҭахыуп уажәы:
Хараӡа еиӷьуп, зегьы рзы, зқьынгьы,
Ахақәиҭраз дшықәԥо аԥсра иара изыс,
Аӡә ихы днықәсуа тәыс дҟаиҵар аҵкыс!

1952.


        УАРА БЗИА УЛБАРАЦЫ...

Уара бзиа улбарацы уҭахыума?
Уара лхы ухҭнылҵарц уҭахыума?

Абар иуабжьызго сара:
Акы, уусуҩ бзиаз зынӡа.

Уҳалалыз, уқьиаз, уҿабызшәа хааз,
Ухы-угәы рзышьҭла зқьынгьы зегь рҿы...

Уеилҟьаз, иулаз агәаӷьра, уиашаз зқьынгьы,
Уажәа ӷәӷәаз аџыр еиԥш, уԥагьамхан уеизгьы.

Уажәеи ууси акны иҟазар азы,
Уԥси угәи акны иҟазар азы,
Убасҟан бзиа улбоит уара,-

Зеиӷьаҟам ала улгәаԥхоит,
Уи агәра усыргоит сара!

Уара бзиа урбалашт аҳәсахәыҷқәа,
Урҭ ргәы  уҭазаашт зқьынгьы уара!

Абри уабжьызгоит сара,
Ихоумҵозар, иԥышәа уара!

1954.


        ШӘКИ ШӘКИ РАКӘЗААИТ...

Шәки шәки ракәзааит абри еиԥш амшқәа,
Иахьа сара сшеигәырӷьо еиԥш, 
убас еигәырӷьалааит
Ҳара ҳхылҵшьҭра рыԥсҭазаара,
Бзиа ирбалааит ашәҭқәа, аҿара иашьҭазааит!
Ааԥсареи агәамҵреи ҟалааит рышьҭахьҟа,
Егьырҭ аиааира ҿыцқәа зегьы - раԥхьаҟа!

Иҟазааит шәкы-шәкы, даҽа убри аҟара шәкы,
Ҵҩа змам еишьҭагыла ицалап адгьыл аҿы,
Ааԥынреиԥш,
Абзиабара лашеиԥш амшқәа,
Амш ӷәӷәақәа...
Қәԥаралеи ԥсҭазааралеи
Иақәԥалааит аԥсра!..

1955.


САНХӘЫҶЫЗ ИСАРҲӘОН...

Санхәыҷыз исарҳәон:
Амра хара икыдуп.
Сара агәра сдыргон
Амзагь хароуп ҳәа.
Убас дырҩегь исарҳәон
Ажәҩан ҳаракыуп ҳәа,
Абри аилкаара-адырра
Зегь реиҳа иӷәӷәоуп ҳәа.
Уи сара агәра згеит...
Аха абри ааԥын мшы азы,
Аԥхара, аиаҵәара
Уажә уи агәра сымгартә сҟанаҵеит
Санмаҷыз исаҳаз:
Амра ааигәоуп,
Амза снапы ахьысшьыр ҟалоит,
Ааԥынратәи адыдра
Ашәаҳәара исзаҩызоуп сара!..

1956.


      КАВКАЗ

Кавказ казказ,
Кавказ ӷьазӷьаз,
Рԥшӡагас измоу асы шкәакәа,
Рӷәӷәагас измоу ашьха дуқәа,
Сыла ихыбны.
Хьчагас измоу арха рацәеи аԥсҭақәеи,
Рԥхагас изду аладахьы Амшын Еиқәа,
Аԥсны бзиахә, Аԥсны какаҷ!
Абас иҟан ажәытәӡагьы,
Иҟоуп абас аҿатәӡагьы.
Убас акәхашт уи наҟ-наҟгьы,
Кавказ казказ,
Кавказ ӷьазӷьаз,
Рԥшӡагас измоу асы шкәакәа!...

1957.


АРԤЫЗБЕИ АԤҲӘЫЗБЕИ РЫШӘҞӘЫ
                       (Апоема)

Арԥызба иҟнытә аԥҳәызба лахь

Дук ианаалом аԥсышәала,
Аха исҳәароуп ажәа хаала:
Сымыш, сыҵых, сылашара,
Сшьақар канфеҭ, сыхаара,
Сыџьымшь ҟьаҟьа, сылахь ҿаша,
Сымра, сымза, сиеҵә шаша,
Сымсыр қьаадыш, сыхьырҵәаҵәа,
Сеихышәашәа, сыла ҭшаша,
Сыхцәыргьала, слымҳа ҿыҟаԥшьаа,
Дыр-еилырга, хрыжь-хрыжь цәажәа,
Сгәкы ԥшӡа, сыла ҭыԥха,
Сааигәа баагыл, сбырфын бырса!
Бсыргәамҵуам жәа рацәала,
Хыхь исҳәақәаз сцәажәашьала
Сгәы иҭоу бдырхьеит, сылашара!
Бара ибҳәаша бара ибдырааит,
Ҳацәгьеи ҳабзиеи еизакызааит,
Ари гәынхарас иҟабымҵааит,
Ацкы ажәагь сыгымхааит!

Аԥҳәызба лыҟнытә арԥызба иахь

Сымыш, сыҵых, уааԥсаӡеит,
Сылашара, сурҽхәаӡеит,
Ажәа уамеигӡакәа иуҳәаӡеит,
Егьзлумхуаз  аз уааԥсаӡеит...
Сара исеиӷьызк думбаӡеит -
Убасшәа уажәа урхиаӡеит,
Ҿаргәыбзыӷрак мыцхәхаӡеит.
Ас егьаџьара иуҳәахьеит,
Егьаҩ ргәы ужьахьеит,
Рыжәҩақәагьы ҭуҟьахьеит,
Саргь убрахь суԥхьаӡеит,
Ажәала мыцхәы сурҽхәаӡеит,
Угәы иҭаз аиаша умҳәаӡеит...
Мыцхәы арҽхәара - арџьара иатәуп,
Ажәа мыцхә - ажьара иатәуп,
Сара убри еилсыргоит,
Уара амала уааԥсаӡоит!

Арԥызба иҟнытә аԥҳәызба лахь

Ажәала сԥыбҟазаап,
Снапи сшьапи ҿабҳәазаап,
Сара амала сгәыӷуазаап,
Хыда агәырҩа сымазаап!
Бызла ауаҩы дыбшьуазаап,
/Аԥшцәа акгьы рзымдыруазаап/
Бнап амала итатазаап,
Бхахә амала иԥшқазаап,
Бгәы ахаҳә еиԥш икьакьазаап,
Бажәа мыцхәы икәамԥазаап,
Анцәа иахь бԥагьазаап,
Уаҩ дызбықәымгәыӷуазаап!
Былабара смоузаап,
Сара сзыҳәа хәшәыҟамзаап,
Исықәнамго сбырҳәозаап,
Саамҭа аанӡа сыбшьуазаап!..
Биҵаԥшыруеи хыхь анцәа,
Ма иара убри ишацәа,
Срыцҳабшьаруеи сара шьҭа,
Бысцәымгылан бара хара,
Иҟабымҵан агәынхара,
Бмапқәа ныжьны наҟ хара,-
Исҳәаз базааи ааигәа бара.

Аԥҳәызба лыҟнытә арԥызба иахь

Ухаҵкы сара сыԥсааит,
Иухьша сара сагааит!
Сажәа сцәыџьбарахаӡеит,
Мыцхәы угәы нсырхаӡеит,
Шьарда угәы уасыргеит.
Уажәа мыцхәы исылсын
Шьарда сеиланагаӡеит;
Сара уаҳа сзеилымцеит,
Сажәагьы хыдахеит,
Гьангьашрак сзанымҵеит,
Аҵабырг сызмырҽеит,
Сажәа сагәлахеит.
Ухаҵкы сара сыԥсааит,
Уаҳа шәҟәы ааумышьҭааит,
Сажәа иакәым алумхааит,
Мдыр-еилымгас сумыԥхьаӡааит,
Смап шысмапу удыруазааит!

Арԥызба иҟнытә аԥҳәызба лахь

Ашәҟәы ибҩыз сзааргеит,
Ианыбҵазгьы еилсыргеит.
Бышәҟәы аханы ибырхааит,
Аҵыхәтәаны ибрашеит.
Агәҭаншәа беилашәеит,
Анцәагьы бицәымшәеит,
Сара уеизгьы сгәабымҭеит.
Бажәа исаҳаз гәыԥжәагоуп,
Ианыбҵазгьы бмапоуп -
Саргь уаҳа сымҩыроуп,
Ажәангьы уаҳа сымҳәароуп.
Сыгәнаҳагьы бымазааит,
Сахьбцәымыӷхазгьы сыҟазааит,
Бгәы шымбылуазгьы бдыруазааит,
Сшыбҭахымгьы гәасҭазааит.
Даҽаџьара быбзиазааит,
Сара сыбцәымыӷхазааит,
Насыԥ бзиа боулааит,
Хьыӡла-ԥшала бнеилааит,
Амҩа бзиа бақәшәааит,
Бымш аабзиахааит!

Аԥҳәызба лыҟнытә арԥызба иахь

Шәҟәы ааумышьҭыц мчыбжьык ҵуеит,
Угәы шынхаз еилсыргеит,
Уахылак сызмыцәаӡеит,
Аԥхыӡқәа сыдмыргылеит.
Варакала сзымиеит,
Ҩажәантә снаҳә-ааҳәуеит,
Аҵых лашьца уалызбаауеит,
Енагь саԥхьа угылоу џьысшьоит.
Усҟәаҵуеит ҳәа сыҟаӡамызт,
Шьҭа ианыздыр - сеилагеит.
Ианша - имыхәлаӡеит,
Ианыхәла - имшаӡеит.
Уда схәарҭамзаап,
Амалаӡа спарпаруазаап!
Шьҭа мап ҳәа соумҳәааит,
Ухаҵкы сара сыԥсааит,
Иухьшагьы са сагааит!
Сгәы уаҳа соумыргааит,
Уцәгьарагьы салахәзааит,
Убзиарагьы салахәзааит!
Иузызыҩқәаз умҵәахааит,
Мышкызны иугәаламшәааит,
Цәымӷс салаҟаумҵааит.
Шьҭа улыԥха сымазааит,
Угәамыргара сылшалааит,
Угәыҟаҵашьа здыруазааит,
Убримацара сазкызааит,
Жьжьагасгьы усымазааит,
Исзымдырыз сывумбааит,
Бзиалагьы ҳаибабааит!

Арԥызба иҟнытә аԥҳәызба лахь

Анцәа иџьшьоуп, бахьхәызаап,
Бажәақәа хынбырҳәызаап,
Бых сара сахь ибырхазаап,
Бышнеиуаз ибгәаӷьызаап;
Шьарда-мыцхәы сбыргәаҟит,
Цәгьа бааԥсыла сбырхәцит,
Бажәа шьарда еиҭабкит,
Иаҵанакуаз гәабымҭеит.
Шьҭа ибзиоуп, ибгәаӷьит,
Ргәаҟыншьҭахь бхынҳәит,
Сеиқәырхара башьҭалеит,
Сыԥсы ицаз хынбырҳәит,
Иахьатәи ҳажәа хирхааит,
Шьҭа аҿҳәарагьы здыруазааит,
Ҳабзиабара нагӡахааит,
Ҿаргәыбзыӷра еижьагамхааит,
Гәеибаргарак ҳабжьамлааит,
Гәҷыдарак ҳзыҟамлааит,
Анцәа шаҳаҭс дҳамазааит,
Бзиалагьы ҳаибабааит!

Аԥҳәызба лыҟнытә арԥызба иахь

Инышәо дыршьуамеи,
Ари еиԥш зсоуҳәозеи?
Икаҳауа исуамеи,
Угәы зсыдугалозеи?
Унапаҿы сыҟоупеи,
Ажәа хьанҭа зыуҩуазеи?
Угәы иахәара сашьҭоупеи,
Агәынхара зыҟоуҵозеи?
Ишысхароу сҳәахьеитеи,
Уара арахь изсоуҳәозеи?
Угәы  иахәо сашьҭазааит,
Аҽҳәарагьы - ԥшьашазааит,
Уҭахызаргьы - иааскьазааит,
Шьҭа бзиала ҳаибабааит!

1910 март 13, Аҟәа.


        АԤСНАЗЫ АШӘА
         (Апоема ацыԥҵәаха)

Мрала иааӡоу, шьхала ирԥшӡоу,
Мшын зҿыкәршоу ҳара ҳ-Аԥсны,
Ианакәзаалакь гәаҟра згымхоз,
Жәытә-натә аахыс ус инеиԥшны,-

Зыгәҭых ззымҳәоз, зегь зыгәҭасуаз,
Умчкәадара инабзоураны...


                   * * *
Абар уажәы ажәытә Аԥсны
Агәаҟрақәа ус ҩбаҟа жәа:
Тәыми ҩнатәи рымч неилаҵа
Рцәа шырхырхуаз аԥсуа жәлара.

Цхырааҩ-гәыбылҩы урҭ дрызҭадаз,
Зегь нагылеит наҟӡа хара.
Аимҵәаҩцәа рацәаҩхаӡан
Ажәлар дырмоут дгылаҩ-ҭынха.

Урҭ ргәаҟрақәа, урҭ рнырҵәашьа
Сара исызҳәом урҭқәа бжакгьы,
Уи аԥсыуак дымҵәыуакәа
Лаӷырӡыда изыҩуам уеизгьы...


САРА СХӘЫШҬААРА
(Апоема ацыԥҵәаха)

Абри еиԥш ҟалеит ажәытәӡа зны абра.
Сыбла неихызҩар,
Иаацәырҵуеит уи ашықәс еиқәаҵәа.
Сгәы сназыӡырҩыр -
уи еисуеит зынӡа,
Инҭыԥарц иазгәшьуа.
Абри зегьы ԥхыӡшәа иҟалеит уҳәап,
Аха ахәа цәыш абра,
нас ахаҳәқәа ҩба,
Урҭ алҩақ иаганы иҷышәшәӡа,
Убас сарҳәоит сара:
- Ԥхыӡ бааԥсын убри!
Уи схашҭырцы,
егьсымҳәарцы
Уи сылшом сара уажәгьы,
Избанзар уи лабҿабахеит,
Зынӡак ибааԥсӡахеит,
еиқәаҵәаӡахеит -
Уи  ԥсызхаз ирзаазгаз анҵәара.

Ауаа ракәзар - убас ԥсра зқьыла,
Хынҩажәи жәаа
шықәс аан,
Убри ашьаарҵәыратә
шықәс аан
Абри еиԥш ҟалеит ажәытәӡа зны абра.
Сыбла неихызҩар,
Иаацәырҵуеит уи ашықәс еиқәаҵәа.
Сгәы сназыӡырҩыр,
уи еисуеит зынӡа,
Наҟ инҭыԥарц иазгәышьуа.

Ақыҭа Уарча.
Аӷәтәы ҩны.
Иаҵәара рацәа.
Аԥслымӡ.
Амшын ду.
Ҷкәына хәыҷык диит аԥсыуак иҭаацәараҿы.
Уи убраҟа изҳауан,
Мыцхәы изымҳаргьы, уеизгьы изҳауан,
Ԥсы зхоу зегь реиԥш убригь изҳауан.

Ажәа кьаҿк иҳәон: “Сан!” -
Иан лахь ихы нарханы,
Нас даҽа жәа хәыҷык: “Саб!” -
Иаб иахь ихы нарханы.
Уи диман андугьы,
Диман лхахәы рҳәны аеҳәшьагьы.
Абарҭ зегь бзиа дырбон ахәыҷы,
Ауаҩи ауаҩи бзиа ишеибабо еиԥшны,
Урҭ дрыхьчон хәыҷык дшырыхьчо еиԥшны,
Абыргцәа ахәыҷы дшырыхьчо еиԥшны.
Аҷкәын иџьеишьон иибоз, иаҳауаз зегьы:
Аҵарақәа рышәаҳәабжь,
Амшын еисра абжьы,
Ахьшь шьҭасра,
Акәты каркаррагьы,
Убас арбаӷь бжьы ҵаргьы.
Изҳауан аҷкәын иҩнаҭаҿы,
Изҳауан уи иабду ихәышҭаараҿы -
Ажәытәтәи аԥсуа хәышҭаараҿы,
Иӷарзаргьы зчеиџьыка бзиаз аҭаацәараҿы.

Аха дшыхәҷыз иџьеишьон акы,
Ихшыҩ ишаанагоз еиԥшны ахәҷы:
Уи иҩны дыҟан шьапы заҵәык зҵаз аӡәы,
Егьи ишьапы ацынхәрас иман уи
Ицәны,
Иҩаны,
Иӷәӷәаны,
Имҿтәны.
Аха ибашамызт уи:
Аратә мҿы иалхын убри.
Уи саб ҳәызбала ицәит,
Нас аала, цәала инҿеиҳәеит уи ишьапы,
Уи иахьақәнагоз аҭыԥ аҿы,
Убри ахәраҿы, иахьаҿаз егьи ишьапы.
Убри ацынхәрас, убри ицәыӡыз аибашьраҿы.
Уаҳа уи аҭыԥан даҽакы
Изыҟалашам иаҿаны:
еилҟьаны,
ажьы аманы,
абаҩ аланы,
ашьа аланы,
хаҵа шьапны.

Иԥхьон уи ашьапызаҵә Григори ҳәа,
Аԥсышәала - ус Гьыргәал ҳәа,
Зныхгьы - Грышьа ҳәа.
Уи доурысын.
Дсолдаҭын,
Аибашьраҿ ирхәыз уаҩын,
Ишьапгьы - убра ихырсаз шьапын.

Саб дааивагылт уи ешьаҵас,
Сара сакәзар - абҵас,
Санду - хшараҵас,
Сара сан - ешьаҵас,
Дуаҩ бзиан - схәышҭааразы,
Сабду ихәышҭааразы,
Уи иабду иабду ихәышҭааразы,
Ачеиџьыказы ибзиаз ахәшҭааразы.

Абри иакәын Гьыргәал захьӡыз,
Абри иакәын Григори захьӡыз...

Абри аҭаацәара Уарча инхон,
Абри аҭаацәара дук идуумызт,
Аха уеизгьы егьхәыҷӡамызт,
Урҭ адгьыл афатә рнаҭон,
Ажәҩан урҭ аӡы рнаҭон,
Амшын урҭ аџьыка рнаҭон,
Абна - ашәарах рнаҭон,
Абна - аԥхара рнаҭон.
Абри аҭаацәара аус руазар,
Саб аус иуазар,
Санду аус луазар,
Сан баша дгыламзар,
Гьыргәал аус иуазар,
Сара заҵәык сыцәазар...

Исгәалашәоит уажәы
Хәылԥазыла ҳара зегьы
Ҳнаҵатәон араду,
Уа игылаз адәаҿы,
Ҳналагон ашәаҳәара -
Ахацәа ӷәӷәақәа рзы,
Урҭ русқәа рзы,
Рыбзазаразы.
Иаҳҳәон ашәа ашәарыцацәа еибагақәа рзы,
Иаҳҳәон ашәа ауаа еилҟьақәа рзы,
Ашәаҳәара нҵәомызт акыраамҭа уеизгьы -
Ҳхәышҭаара авараҿы,
Схәышҭаара ҳакәшаны...
Убри ашықәсан
Иааҩит ажәабжьк ҳқыҭан:
Ҭырқәтәыла еибашьуеит,
Урыстәыла  иабашьуеит...
Амшыни агаҿеи ҩынтуан.
Алаӷырӡ каҭәауан.
Ашьа кашуан.
Инҵәон ауаа.
Рыхқәа рхыҟьҟьон,
Аҳәақәеи аԥсақәеи еиҿаԥон.

Ҳқыҭан иааҩуа иалагеит жәабжь бааԥсқәак,
Ԥаса зны, ус, хәыҷык, ашьҭахьӡа -
Лассы-ласс иалагеит икаҩуа,
Аԥхын иауло кырцхҵас,
Ишнеиуаз ҳхыбрагь инаст ф-ӷьеҩҵас.

Ахысбжь рацәа саҳауа салагеит.
Уарча амцабз нықәсуа иалагеит,
Аҟәа аҩнқәа былуеит,
Очамчыра амца акуеит,
Аибашьра Аԥсны инахаԥеит...

Саншьа Кәчор арԥыс иқыҭахьтә
Дааит ҳара ҳахь.
Уи дарԥысын-дҿан,
Ицәеижь ҟәашын, аурыла - дауын,
Аҽҳәаџьџьа мцабз еиԥш иблақәа ҭыџьџьон.
Ҵысшьыга шәақьк уи иман,
Есымша ирыцқьон,
Уи ашәақь ахысра иазирхион,
Иара ихатә гәы џырҵас уи азы иҟаиҵон,
Ус имур ҟамлоушәа ибон.

Ҳара ҳазыԥшуан аибашьра,
Ашьхантә амацәысра ашьҭахь
Адыдра ишазыԥшуа еиԥш,
Аԥхын мшыцәгьа аԥхьа
Амшеихачра ишазыԥшуа еиԥш.

Аӡәы ажәабжьны ирылаиҵеит жәлары:
Сулҭан ир ӡхыҵит, рыӷбақәа ҭарцәны.
Изларҳәо ала сулҭан деигӡом ауаа ршьа,
Меигӡарахда ауаа рышьра -
Ижәлар ракәзааит,
Тәым жәларызааит...
Абар сулҭан исолдаҭцәа налагеит
Аԥсны ақыҭақәа рырҳәра, рбылра,
Аҭыԥҳацәа тҟәаны ргара,
Убасала дырҩагьых жәлар раԥхьа
Иаагылахт еиԥшыз амҳаџьырра...
Зымч дмырхаз, ихдырҵәаз,
Абџьарла идыршәаз,
Ажәала иржьаз агәаҟцәа,
Зыбзазара зцәыӡыз ауаа,
Зыԥсадгьыл зцәыӡыз ауаа...
Насгьы бзиарак уаҳа изымбаз,
Хьӡыда-ԥшада индырҵәаз!..

Ашьҭахьгьы саб иҳәон ажәаны:
- Убри аамҭазы
Аԥсны агаҿа зегь хҩан уаала,
Аԥслымӡ еиԥш жәлар рыла.
Нас нхыҵтә илбааз шьхарыуаа рыла.
Иржьаз ауаа аӷба иазыԥшуан,
Жәҩан ҳамҭаҵас уи иазгәшьуан,
Игәыӷуа, игәаҟуа иԥшуан -
Изықәдыргәыӷуаз урҭ мшын нырцә!..

Зны уахык, сыцәарцы снышьҭалт,
Сҩызцәа аҷкәынцәеи сареи шьыжьы 
ҳаибабашт,
Иаҳҳәаша-иаауша схәыцуан абраҟа.
Гьыргәал иԥиҟҟан аӷәцәмаҟьақәа
Ирылихит урҭ иеиԥшыҵәҟьаз аӷба...
Сара сыццакит урҭ аӡы рҭаԥсара,
Уи аӡгьы ииаҟьа ицоз абра - хара...
Даара сҭынчны сыцәан сҭахәхәа,
Иқәгылан убра сыӷба сханы,
Аха ашьыжь иҟалаз абра,
Изыҟалом исхашҭырцы бзанҵы,
Уи ашьыжь иҟалаз изалшом исымҳәарацы,
Уи цәгьаран, цәгьаран - зынӡак ицәгьаӡаны,
Уи ашьыжь цәгьа ҳәа сызҿу бзанҵгьы
Аҷкәын ихашҭуа акакәхом уажәгьы.
Шьыжьымҭанӡа аӡәы сирҿыхеит,
Уи мчыла ацәа салихит.
Аха сара иаарласны уи сзалымҵит,
Акыраамҭа иҟалаз сзеилмыргеит,
Ашьҭахьы ацәа цқьа саналҵ,
Ассир ҳәа ззырҳәауа абраҟа избеит,
Избеит уи абраҟа ҳаҩнаҿы.

Ҳаҩны сулҭан исқьар акәшаны игылан,
Ршәақь-рабџьар рхаршал иркын.
Аҭырқә фицар зынӡак ибжьы наирӷәӷәан,
Дынҳақәҟааит:
- Иаарласны шәындәылҵ, иҭашәырцәы 
шәыҩны!-
Ажәытәтәи ҳхәышҭаара наҟ ҳнагәҭасны 
ҳцарцы.
Иҳәон убасгьы:
- Абраҟа, агаҿаҿы,
Ихгылоуп ҳара ҳаӷба ду,
Иаарласны шәцароуп убри ахь.
Ианаамҭаз изымнеиз убрахь
Ихьуа иавибааит ихы,
Даанхашам уи дыбзаны.
Уи аӷба шәагоит мшын-нырцәҟа,
Уа ишәоуеит афатә-ажәтә џьабаада,
Ишәԥылап, шәрыдыркылап даара бзиаӡа,
Хьҭа-мла шәакышам шәара убраҟа.

Саб даацәажәан иеиҳәеит абас:
- Дад, абра ҳахьыҟоу ҳара ҳзы даара ибзиоуп,
Ҳаԥхоуп, ҳабзазоуп, ҳӡышом ҳара абра.
Абарҭқәа ҳнаҭоит ҳхәышҭаара,
Иаҳҭахым хәышҭаарак даҽаџьара ҳара,
Иаҳҭахым ҳара!..
- Ишәысҭоит сара ҿҳәарас
Сааҭбжак!
- Ҳазцом!
Нас афицар инарӷәӷәаӡаны
Инаиргеит ибжьы:
- Ижәбылы аҩнқәа!
Асқьарқәа амцабз зкыз ацәашьқәа
Рыма иназыҵҟьеит ахыбра.
Аха саб убра
Зназы имышьҭит асқьар убрахь...
Ашәақьшьхәа ихы инаадырхан, 
дынкаҳаит убра.
Дырцәаагоит ҳәа инеибарҩит уахь
Саншьа, нас уа ааигәа игылаз Гьыргәал.
Арҭ шәозма, абас иандыргәаа,
Аха урҭ инареихсны ишьны инкарыжьит.
Аҩыџьагьы ԥсит убраҟа.
Сан убра
Днархагылеит дыҳәҳәо, дҵәыуо,
Ишьҭан ҩыџьа аԥсцәа убра,
Зыԥсы ҭаз, иҳәҳәоз рыбжьы наҩуан хара.

Аҩны былуан.
Ибылуан.
Ибылуан.
Наҟ инеиҩжәеит схәышҭаара,
Абри баны изхашҭша дҟаларым!
Избанзар, избеит сара ашьа икаҭәаз,
Сгәаҿы ианхалт уи хәраҵас!

Ҳнарцон ҳара агаҿахь иҳагәҭасуа,
Ашәақьшьхәа ҳазқәа ианҟьауа.
Егьырҭ аҩыџьа иршьыз шьҭан убраҟа,
Иахьыршьыз амҩа ааигәа аҳаскьынраҿы.
Сара иаашьҭысхт сыӷба хәҷы,
Абри ауп абри аҽны
Схәышҭаарахьтә исзынхаз мазарас...

Санду лнапы скын сызнапыкала,
Искын сымҿтәы ӷба хәыҷы егьи снапала,
Саб инапы ҿаҳәан,
Сан лакәзар - лнапқәа лыбӷа иадҳәалан.
Ҳнаргоит ҳара зегь ԥстәҵас.
Иудыруазеи иҟарҵаша
Сулҭан иуаа, имаҵуҩцәа.
Урҭ мақаруан цәгьала,
Урҭ ражәа - арахә ирнаалоз ажәан.
Ҳара ҳцоит.
Ҳцоит.
Ҳцоит.
Амшын еиқәа
аҿықәахь ҳцон.
Ҳара ҳцоит, аха ҳара ҳагәқәа
Нхоит убрахь наҟ, ҳашьҭахьҟа.
Ҳаҩны ибылуаз ахь,
Уи алҩа зхылыббуаз ахь,
Шьаҟаҵас алҩа еиқәаҵәа зхагылаз ахь.
Избон саргьы ҳқыҭан уа
Ирацәаны ашьаҟа мҩақәа,
Ибылуан абна-абра,
Ауаа рыԥсгьы былуан иара убас...
Санду дзымҵәыуо дҟалеит,
Лылаӷырӡ агәырҩа иҭанарбеит.
Ҿымҭ-ԥсымшьа дцон уи дхәаны,
Снапы лкын ирӷәӷәаны.
- Уаала, умшәан!
- Санду, лассы ҳазнеиру шьҭа?
- Умшәан, зегь бзиахоит...
Сыӷба хәыҷы -
абра снапы иакыуп,
Бзиахәк еиԥш, ирӷәӷәаны искыуп.
Ҳнеиуеит ҳара мҩахәасҭала,
Аӡы иавоуп уи амҩахәасҭа.
Уи аӡы - Кәдры мыцхәы иццакуа -
Иаадыруеит уи амшын ишалалаша...

Асқьар-ры аарццакӡеит акы абраҟа,
Мыцхәӡа ашәара урҭ налагеит,
Лассы инеирц агаҿахь ирҭахыуп цәгьаӡа...
Сара избеит абри еиԥш агәаҟра.
Избеит сара агәаҟра -
Ауаҩ изы игәаҟра дуу,
Аха сара сымшәеит,
Исызгәамҭеит,
Цқьа исзеилымкааит,
Абраҟа иҳахьқәаз зегьы,
Уеизгьы исхашҭуам икарыжьыз уаҟа ишьны.
Убас исхашҭуам ирыблыз убри ҳаҩны...
Убрахь, Шәқәырча аганахьтә,
Иалагеит иааҩуа бжьыцәгьақәак.
Ишнеиуаз, еибашьрак еиԥшыз акы,
Нас уи аибашьра ахаҭагьы.
Иҟалазеишь убра?
Саби сани наҟ инаскьаны
Иазыӡырҩуан убри абжьы.
Аха санду заҵәык абра
Лҽааҟалҵеит акгьы лмаҳауашәа.

Уеизгьы издырт аурыс ры шааз абра,
Нас еибашьрада ишзеилымгоз урҭ уажәшьҭа...
Саб иныҟәашәа ааиркьаҿӡеит,
Сангьы убас иаалыркәадаӡеит...

Абар, аԥслымӡ ҳнылалеит уажәы,
Иаҵачуа ахаҳәсса ҳшьапы,
Амшынгьы еиҳа аҽаанкыланы
Иааҿықәсылоит агаҿахь, абрахь,
Дуӡӡак ихарамкәа аԥаҩ ахь.
Ихыжьлоуп ӷбажә дук газгазуа,
Абри аӷбажәоуп ашьхарыуаа иршәиз цәгьала,
Сулҭан иӷбажә ду еиҵҳәа.
Сулҭан иӷбажә еиқәаҵәа...
... Наҟ, убрахь, Дранда шыҟаз,
Иааӷәӷәахаӡеит ахысрақәа.
Иаарласны иаагеит аурыс бжьыла “Ура!”
Абри цқьа иааҩуеит ҳара ҳҟынӡа.
Урҭ уажәшьҭа ирымам ҳара ҳаха,
Ҳара ҳашгылац ҳалагылоуп аԥслымӡра,
Сара сгәы еилахәо схыԥшылоит ацәқәрԥа.
Абри ԥхыӡым.
Абри лакәым.
Аурыс ры ӷәӷәала инарыжәлеит.
Иҩит Сулҭан ир шьҭахьҟа,
Ирҭахыуп иаарласны рыԥсы ргарацы.
Саб абри иибаз агәра изгом уажәгьы,
Иара убас илымҳа иаҳауагьы.
Закәызеи избо уажә сара -
Урҭ еихеит шьҭахьҟа!

Аурысқәа зынӡаск иааскьаӡеит,
Шьҭа игәҩарам, иаабо, иҳаҳауа...
... Агәаҟра иҳхаагаз даара ибааԥсын,
Аха уи зынамӡеит убас - ишиҭахыз аӷа.
Абри ашьҭахьгьы ҳара
Иаҳхаагеит агәаҟра ӷәӷәа.
Иаарласны, ҳаӷа игәаӷ аҟнытә,
Схәышҭаара амца ықәцеит...

                      * * *
Ибзиоуп уи ажәытәтәи схәышҭаара,
Ишьақәгылашт шьҭарнахыс убри...
Илашеит ԥасаҵкыс еиӷьны хараӡа,
Аԥхарагьы рнаҭеит убраҟа.
Уа иакәшаны итәоуп ауаа,
Бзиа еибабо уааны,
Ауаа рзы згәы аарту,
Ауаа ирхәарҭоу азы ихиоу,
Ауаа еилҟьақәа,
Ауаа бзиақәа -
Ауаа рыбзазара иацхраауа,
Уи ԥшӡаны, қәнагала ишьақәзыргылауа.

Аԥсы ҭоуп сара схәышҭаара.
Уи уажә еиҳа иԥшӡахеит.
Аԥсы ҭоуп сара схәышҭаара,
Аӷацәа идырбгаз,
Уала еиқәхаз,
Схәышҭаара ҟаимаҭ!

1954.



А Х Ә Ы Ҷ Қ Ә А     Р З Ы


     “ИЛЫԤХЬАӠЕИТ”

Башьлиа-иԥа Хыш иҭаца,
Длацкламԥшыкәа лара лаца -
Ҟәарҭк лыртәазаап ҭагаланшәа,
Жәохәҟа кәҷара наҵаҵашәа.
Ахьшь нышьҭасуа, ус мацара,
Уи иараӷеит уи лыкәҷара.
Нас дашшуан лгәылацәа рҿы:

- Сҟәарҭ иаҵан жәохәҟа кәҷара,
Ахьшь нышьҭасуа, ус мацара,
Исзаанхеит ҩеижәа кәҷара.

- Унан, џьбеит, иҳаҳауазеи,
Нас араҟа бзашшуазеи -
Ахьшь амала ишьҭамсуазаап,
Акака ртәаны ицалозаап!

1924.


       МАРТИ АХЬЧЕИ

         (Алегенда)

Амшцәгьа бааԥсқәа зегь рышьҭахь
Мартгьы аҵыхәтәа уаҟа иԥҵәеит.
Ахьча иџьмақәа нҭеикын,
Ашә ӷәӷәала инаиркит.
Дзыргәаҟыз март азы дныцәҳан,
Аҭыԥ ахь дцеит, иҽирбеит...

Ас дшыцәҳаз март инаҳан,
Мыцхәы игәаан, еицәахеит:
Иааиуаз апрель мзахь ицан
Хымш ԥсахны иаанагеит.

Уи инаркны асы ауан -
Шьамханынӡа инканажьт.
Иааҟәымҵӡакәа ус иауан -
Хаха хымшгьы нанагӡеит.

Ахьча ирахә амла иакын,
Ииура изымдыруа дҟанаҵеит.
Цгәык аҳаҭа инҭеикын,
Арахә рыгәҭа иныкнеиҳаит.

Уи аҳаҭа архәар-хәарын,
Арахә рырҳан еикәанаргылт.
Ажаҳәара нархашҭын -
Амлашьрагьы нарыхҟьеит!

Ахаха-хымш аниас,
Амра ӷәӷәала инкаԥхеит...
Март хьаҳә-хьачан, иԥхашьан,
Шықәсныҟәара инҭакәкәеит...

Ахьча иџьмақәа ноуишьҭын -
Наҟ афаса инылалеит.
Аҳаҭа ахы ааԥиртлан,
Ацгәгьы наҟ инкаирԥеит!

1926.


 АМШӘИ, АЏЬМЕИ, АҼИ

  (Алегенда)

Ишоуран. Аамҭагьы ԥхынран,
Убасҟан арахә рзы шьхацаран.
Зегь рырахә рыма амҩа ианын,
Ацәҳәырахь ҳнеиндаз ҳәа иццакуан.
Рахәқәакгьы рхала уахь ицон.
Ахьча ицәынхаз џьма цыркьыкгьы,
Аџьабаа збахьаз ҽан абаакгьы -
Наҟ ашьха цәҳәырахь рхы рханы
Еишьҭагыла амҩа ианын...

Мышәк даара имлашьуан,
Алацәа еиқәԥсаны
Фатәык иашьҭан игәаҟуа...
Аџьма ааԥылт ицыркьуа,
Амшә надгылт иԥхашьауа,
Инапырҟәҷуа, имлашьуа:
- Иахьуасҳәогьы сыԥхашьоит,
Иуасымҳәаргьы сымлашьуеит,
Егьсыгӡам, абар, сыԥсуеит,
Угәы иалымсын, сухаҵкуеит,
Уара усфароуп, сыццакуеит...
- Иуҳәо закәи, ухаҵкы,
Сара сыхиоуп убри азы,
Ҳара ҳзыҟоу фатәысоуп,
Усҟак зыуҳәои - мап сҳәаӡом,
Аха иуасҳәоит сара акы:
Акгьы саԥсам са уажәы,
Сшыҟоу умбои, абаакы,
Исыӷроуп ҩ-ӡаракы...
Урҭгьы бзиоуп уара узы...
- Иуҳәо иашоуп, иҵабыргыуп,
Уца умҩахь, уццакы,
Ацәҳәыраҿы усзыԥшыз.
Иухоумыршҭын сызуркааз...

Аџьма цыркьы ашьха ицеит,
Амшә млашьуа уаҟа итәеит,
Даҽак иааиуа иазыԥшуеит.

* * *
Абар, иаауеит ҽан абаак,
Уигь зцозар ашьха ицоит.
Амшә млашь ду абри абан,
Иԥхашьа-ԥхаҵо инаԥылт.
Аҽан рыцҳа шьҭа иадырт
Иара азыҳәан  ишмыждаз,
Иара абраҟа аџьал шааз.
- Аҽы бзиа, ԥырцәргьала,
Гәчама ԥшӡа, ҵыхәа еишьклаҳа!
Амла сагоит, исызҳәом уаҳа,
Абра усфароуп, узцом ашьха...
Абри адыруан аҽан рыцҳа,
Ирхианы иаман исҳәаша ҳәа:
- Даара ибзиоуп уара исоуҳәаз,
Уаҳа умҳәан, шьарда усмыҳәан,
Сара сыхиоуп уара узыҳәан,
Унеи сбилеҭ, сышьха цага,
Сҵыхәа иалоуп, наҟ иналых,
Нас уааиасны саԥхьа унагыл,-
Угәы иалоу наҟ иналых...
Амшә неины аҵыхәа инадгылт,
Аҽы ҵыгьын ахы инасит,-
Амшә хышәҭны наҟ инкаҳаит,
Аԥсы алышәшәан акгьы азымҳәеит...
Аҽан нықәлан ашьха ицеит,
Амшә гылан ашьҭа инхылт,
Дук мырҵыкәа ашьха инкылст.
Аха урҭқәа уа иабаҟаз,
Изақәымшәеит аҽан ахьыҟаз,
Излаԥшаауаз аџьма ахьгәарҵыз...
Ишжьаз усҟан блала иабеит,
Иааҟәарҽарын ибыбит...

                    * * *
Амла иаргәаҟыз амшә хәаауеит,
Инаԥш-ааԥшуеит, иԥшаауеит,
Аҩызцәа зегьы ирызҵаауеит...
Нас ишнеиуаз харантә иабеит:
Уаса гәарҭак иҳәы-ича итәоуп,
Ахьшьцәа зегьы наҟ инасҭхоуп,
Рлақәа ракәзар рнаҩсшәа итәоуп.
Рааигәа инеиуеит, иреиҩаӡоит,
Уасҵәрык уаҟа имҵанарсуеит,
Шьҭа изгапҳәагь наҟ индәықәлоит,
Излацашагь уа игәанаҭоит.
Аха ауасҵәры убас анаҳәоит:
- Сацәшәаӡом сара аԥсра,
Абарҭ ишырбо зны уара
Уаақәланы абра укәаша,
Инархаашәа ашәак ҳәа,
Нас унасых, наҟ сгала,
Уаҟа иф-ижә узхара!..
Иақәшаҳаҭхеит амшә ду,
Иазымхәыцкәа ибыбӡеит,
Иааҟрым-ҿрымын убас аҳәеит:
- Иаа, рушьан шьақарума:
Иару мару ҟәарҽарума?..
Абри абжьы алақәа ираҳаит,
Ахьшьцәа ракәзаргь ираҳаит,
Зегь еибарҩны амшә ахь иааит.
Амшә абарҭқәа зегь абан,
Аԥсы аарла ирцәаган,
Нас игәрымуа инатәеит,
Иара убасгьы уи иаҳәеит:
- Са сзеигӡазеи аџьма баа,
Изысымфазеи аамҭа анаа?
Ахы-аԥацәа ирылысхызи?
Сабатәиз, сзыџьмахьчадаз?
Ашьха ишьҭны изсырԥсылоз?!
Аҽабаа акәзар са иалысхызи,
Уи абилеҭ са сзаԥхьарыз?
Сабатәиз, сызписардаз?!
Ауаса акәзар - изысымгазеи,
Закә ашәази, сзыркәашаӡоз?-
Ианбыкәу са саныкәашаҩыз,
Атеатрқәарҿ ашәа анысҳәоз?!


               АХӘЫҶҚӘА   РАШӘА

Арҭ шәахь избахьада ауаа амхы рцәаӷәоны!
Чари, чари, чарирама, ауаа амхы рцәаӷәоны!

Арҭ шәахь избахьада ауаа амхы ларҵоны!
Чари, чари, чарирама, ауаа амхы ларҵоны!

Арҭ шәахь избахьада, ауаа амхы драшәоны!
Чари, чари, чарирама, ауаа амхы драшәоны!

Арҭ шәахь избахьада ауаа аџьықәреи
 рҭәаҭәоны!
Чари, чари, чарирама, ауаа аџьықәреи
 рҭәаҭәоны!

Арҭ шәахь избахьада, ауаа аџьықәреи 
рлагоны!
Чари, чари, чарирама, ауаа аџьықәреи 
рлагоны.

Арҭ шәахь избахьада, ауаа еинҟьа икәашоны!
Чари, чари, чарирама, ауаа еинҟьа икәашоны!

1930.


АКӘТЫКАРКАРРА

Амӡырхаҿы кәтык каркарит,
Иаақәырццакны рбаӷьк ҟарҟарит,
Акәтқәа ааилалт, зегь ҟарҟарит,
Аԥшәмаԥҳәысгьы даапарпарит:
- Иҟалазеи, мшәан, цәгьарас?
Изықәшәазеи арҭ уадаҩс?
- Дук бымгәамҵын, аԥшәмаԥҳәыс,
Цәгьара ҳәа егьҟамлаӡеит,
Арцына хәыҷ кәтаӷьк аҵеит,
Ҳааигәрӷьашәа ашәак ҳҳәеит!-
Аҭакс арбаӷь абас аҳәеит.

1931.

АҴЫСИ   АҲӘЫҲӘИ

Аҵыс акаҭ ҩахаԥан -
Иԥаҟь-ԥаҟьуа иааҭахеит.
Аҳәыҳә ԥшқа наскьа наҟ
Ишахыччоз иааԥсаӡеит.

- Ишԥоухаԥеи уара абас
Акаҭ хаха кыга цәҟьас?
Уԥхамшьаӡои уара, нас,
Уахьзацәымцо ацәҟьа наҟ?..-

Абас аҳәыҳә иаҳа-иаҳа
Аҟыр-ҟырҳәа иччауеит.
Аҵыс рыцҳа еилыжәжәа
Акаҭ иалоуп, иҳәаԥыӡыԥуеит.

Аҳәыҳә гәырӷьоит, иԥыр-ԥыруеит,
Амахә аӡа тар-таруеит,
Амахә иамаз ашашәа
Иара иахамшәеи ахәдацәа!

Егьуқәнагоит, уара аҳәыҳә,
Узахыччоз уара аҵыс?
Абар иааргоит уара узыс
Арасамахә ӡыгаҵәыс!

1932.


ИАРБАН ААМҬОУ

Абыӷьқәа каԥсеит,
Аҵлақәа цәҳәит, 
Аҽаҩра ҭаргалт,
Ашәыр ҿырхит...
Иарбан аамҭоу?

Аԥсаатә маҷхеит,
Аԥша хьшәашәеит,
Асы леит,
Аӡқәа ҵаауеит...
Иарбан аамҭоу?

1933.  




А И Ҭ А Г А Қ Ә А


                         АБАҞА
               Александр Пушкин иҟнытә

Исыргылт са сзы инапылаҟаҵарам абаҟа,
Ҳаскьынк ықәиаашам уахь инагоу жәлар 
рымҩа па,
Иҳаракхеит уаҩы ихымхәыцуа хыла иара
Александр ишьаҟа аиҳа.

Мап, зынӡак сыԥсуам сара - сыԥсы алираҿы
Сцәеижь аиҳа уи иннаҵуеит, ииасӡом иара,
Сыхьӡ кашәаӡом амра аҵаҟатә адунеи аҿы
Поетк дыҟанаҵ абра.

Урыстәыла ду зехьынџьара са сыӡбахә 
ахьӡашт,
Бызшәа хкыс иҟоу зегь са сҭыӡшәа рҳәалашт,
Аславиан рхылҵ ԥагьа, уажә ибнатәу зынтәык
Атунгәз, нас асазан калмык.

Даара краамҭа бзиа сырбалашт жәлары,
Агәырҿыхга жәа бзиақәа лирала исҳәон азы.
Сызҭагылаз аамҭа хьанҭа ахақәиҭра 
сырҽхәон азы,
Аӷар ррыцҳашьара сашьҭан азы.

Уара, амуза, усзыӡырҩыз анцәа иажәала,
Азалымқәа иухьуа урцәымшәалан,
Ахьӡ уашьҭамлан, арҽхәареи арџьареи 
удкыл иеиԥшны,
Имоумкын абзамыҟә акгьы.



                         КАВКАЗ
Михаил Лермонтов иҟнытә

Разҟыла сара, ианасакьаҳәымҭаз  сҿара,
О, ладатәи ашьхақәа, сышәҟәыргеит сара!
Урҭ бзанҵы рхамышҭразы иазхоит знык 
аҟазаара уа,
Нас стәылатәи ашәа хаа иеиԥшны ус зынӡас
Бзиа избоит сара Кавказ.
Дсыԥхеит сара сан, сшыҟаз усҟан 
са сыԥшқаны,
Ус сгәахәан уеизгьы  хәыҵлаша хәылԥазразы,
Уахьтә, асазан ахьтә, игоит ҳәа 
сзышьцылаз абжьы.
Убри азы бзиа избоит урҭ ахрақәа 
рхыцәқәа Кавказ,
Бзиа избоит сара Кавказ.

Насыԥ сыман саныҟаз шәа шәҟны 
ашьха ԥсҭақәа!
Иниаст хә-шықәса - шәбара сазгәаҟуеит сара,
Усҟан избеит сара сцәааратә ҩы-блакы убра,
Сгәы ԥаҭԥаҭоит ианысгәалашәо уи 
ахаҿы-ԥшра:
Бзиа избоит сара Кавказ!




АБЖЬАС-ЦӘА ЗШӘУ

Апоема
Шоҭа Русҭавели иҟнытә


Арабцәа рҳәынҬҚар абжьас-цәа зшәыз арԤыс дшибаз атәы

                          (Ацыԥҵәаха)

Дырбеит ирзымдыруаз арԥыск, 
дҵәыуо дыштәаз аӡхықә аҟны,
Алым еиԥш ӷәӷәакы, иҽеиқәа ҭоуӷан 
аӷәра убра ианкны,
Иҽымаҭәа: иаӷәра, икәадыр бырлаш 
ссирла ус ирхианы,
Илаӷырӡ иӡӷы иадшәыла, 
игәырҩоз игәы иахҟьаны.

Ицәашәҵатәқәа рахь еилблаауа 
абжьасцәала уи деилаҳәан,
Иара убасҵәҟьа абжьас-цәа аурыхә 
хылԥас ҳәагьы убри ихан,
Убри арԥыс ҟамчыс иикыз имахәар шәпара 
уи иаҟаран,
Ирбаз ассир гәахәас дыкны зегьы 
рыблақәа убрахь иԥшуан.

Игәырҩо итәаз уи арԥыс иахь дцеит 
атәцәа руаӡәы иеилкааразы,
Зхы шьҭымхкәа игәжәажәо иҵәыуоз 
убри ауаҩ диԥхьаразы,
Ибырлаш лаӷырӡ гишьер еиҳәа 
ианкьасалон икаҭәаразы,
Днеидгылт аха дманшәаламхт, 
жәак убри иахьтә иаҳаразы.

Инеиз дшәеит, уи изымгәаӷьит иацәажәара,
 акгьы иҳәаӡом,
Акраамҭа убас дџьашьо дихәаԥшуеит, 
ибла агәра изгаӡом,
Нас игәаӷьит, дуԥхьоит иҳәеит, 
аха убри уи иаҳаӡом.
Уи дҵәыуоит, уи дгәаҟуеит, инеиз ииҳәо-ииуа
 акгьы ибаӡом.

Инеиз ииҳәаз имаҳаӡеит амалагьы, 
дазымӡырҩӡеит,
Ар рышьҭыбжьгьы агәхьаа имкит, 
дагьрызхьамԥшит, дагьымшәаӡеит,

Уи дҵәыуо игәы еибакуеит, ажәак 
иҳәом ус деиҵақьуеит,
Илаӷырӡқәа шьаарҵәырахеит, аӡылбааҟьеиԥш
 наҟ ихыжжуеит.

Иара ихшыҩ џьара икыдуп, гәырҩак имоуп,
 игәы уахь ицеит,
Ҳәынҭқар иажәа арԥыс иаҳартә, 
иааирҿыцын, еиҭанеигӡеит.
Аха уи иҵәыуарак аҵыхәтәа ԥымҵәеит, 
инеиз иажәак имаҳаӡеит,
Иҿы-какаҷ ааихымԥхьаӡеит, аҭак ажәа 
уи имҳәаӡеит.



АБАӠӠЕИ

 (Апоема ацыԥҵәаха)
Акаки Ҵереҭели иҟнытә

Ажәҩан иаҵәа азааигәа,
Ашьха ҳарак ду аҿы,
Ауреи-ҭбаареи узеилмырго
Ҵыс ҭыҩраҵас акы убоит.

Ӡынгьы-ԥхынгьы аамҭақәа ззеиԥшу
Иааилышьу ԥсыуа ԥацхоуп.
Аӡын иԥхоуп, аԥхын ихьшәашәоуп,
Ашьха наара иадҟаҵалоуп.

Дыди-мацәыси еилаҩынтуа,
Ашьхеи агеи анарӡыӡо,
Аԥсҭҳәа еилач аҽыларҟәны
Абри ахьчоит иахаԥаны.

Амза каԥха анақәҷҷо,
Амра цаҳә-цаҳә ианарлашо,
Аԥсҭеи ашьхеи еибаргәырӷьо,
Дара абарҭқәа ианырԥыло,-

Абри аҩны  гәырӷьахәхаӡоит,
Бааи хани аҵанарӡуеит,
Урҭқәа абри иузадкылом,
Игәазырҳагахоит, иԥшӡаӡахоит.

Наҟ, аԥацхахь, неига мҩасы,
Иаҿагылоуп ашьха наара,
Имҩа цәгьаны, мҩахәасҭаны,
Шәарахымзар егьзаҿамло.

Уахь инеирц иақәызкызгьы
Имазароуп инеигымкәа
Агәы иеицамки абла ҵари
Аихаҩа зхоу алабашьеи.

Ма дхаҵа ӷәӷәаны дақәтәазароуп
Ладеи-ҩадеи зегь ззеиԥшу,

Ашьха иааӡаз, шәара ззымдыруа,
Арашь ԥҵәаха, аҽы бзиа.

Уа инхада жәлар ирылкьны,
Ҟәаԥаҿаԥа, ашьха ақәцәан?
Аԥсҭа, арха, аԥшӡарақәа
Дабатәиу урҭ ирылкыу?

Ҳәараҭахым уи даԥсыуоуп,
Деилҟьа-еилӷәцәӡа, деилыххаӡа,
Хәҷы изырха, ду рацәамшьо,
Ацәгьеи абзиеи - зегь изеиԥшуп.

Аҽы ҭоуӷан, абџьар бзиа,
Ихҭырԥа рқьақьа, ачыхә ыргьало,
Иуапа хәылда еилаҳауа...
Уаҳагь акы деилаҳауам.

Аха дырҩагь ак ацҵатәуп -
Абзиабара - зегь ирыцкыу -
Зегь ирыԥхьаӡо гәҟаҵагас,
Абригь мап ҳәа азиҳәоума?!

Анасыԥгьы ааизыгьагьан,
Абри азгьы  дхәыданамтәит,-
Абзиақәа хкыла иреиӷьыз
Убри ишҟа лхы нанархеит.

Абар иҵуеит мызкы иаша,
Дааиган димоуп лыла ҭшаша,
Алмас ԥҵәаха, ахьырҵәаҵәа
Гәазырҳага, аихышәашәа.

Лара илыхьӡуп Назиброла,
Одышь далиааит - Агыртәыла,
Леиԥш дыҟамызт хьыӡла-ԥшала,
Деиҭаҳәатәын уи зегь рыла.

Лгәацаԥха - абзиабара
Изаалыртит зегь раԥхьаӡа,
Еижьарамкәа нагӡарала
Абри аԥсуа лылашара.

Урҭ рынхашьа, реибабашьа
Излаҟаз ҳәа узҳәаӡашам,
Калам ҵаргьы нап ҟазала
Амсыр қьаадыш иазанҵашам.

Дгьыли жәҩани ирыбжьанакыз
Лаԥсуа иеиӷьыз аӡә дылбомызт,
Ҟармеи ӡахәеи аҵла ишакәшо
Иара дикәшон, дагьизӡатәуан.

Гәылеи ԥсылеи еибадырны
Разҟыи насыԥи иеидыркылаз -
Арҭ иреиԥшны насыԥ змаз
Даара ирацәам аԥсабара!..





































































































С А М С О Н    Ҷ А Н Б А

1886 – 1937









АШЬХА ҬЫԤҲА 

(Апоема ацыԥҵәаха)

Аԥсынтәыла ишьхаԥшӡаха
Амшын еиқәа аҿыкәыршоуп,
Уи зтәылоу Аԥсны ԥшӡа – 
Кавказ шла аԥҳа лоуп.

Узыршанхаша хәыԥшӡак аҿы
Дықәгылоуп лара лхаҭа,
Дбырлашха, дымсырқьаадышха,
Дыссирха, деихышәашәо!

Еихатыруа лыбӷаӡара еиҿкаа
Иԥшӡаӡа иакәыршоуп –
Маҟа мыцхәрас иԥаны:
Ашәҭ-бышәҭқәа зеиӷьаҟам!

Лышәҵатәы зегь – гьыл лыхыуп,
Илхьынҳәҳәы, иԥшӡоуп цәгьаӡа.
Иацрышәшәогьы афҩы хаа,
Ицоит хара илаҳа-лаҳауа.

Лыжәҩахыр ҭбаагьы ԥшӡаӡа
Иқәԥсоуп лыхцәы кәазауа,
Иԥшқаӡа, ихьыԥштәылаха,
Илакьы-лакьуа илхьыҳәҳәы.

Лхы-лҿы ԥшӡа еихаччоит,
Лыбла ҭшаша ҭыџьџьаауеит,
Дшеибакәу, уахьлыхәаԥшуагьы,
Адунеи лара илныҷҷалоит!

Митәы шықәс дықәгылоуп лара
Уи ахәы ҳарак дымраха,
Дықәԥшуеит хыхьынтә, днаҳәы-ааҳәуа,
Лыдгьыл ԥшӡара џьашьауа.

Амра-хаа лыхәаччоит,
Хыхьынтәи иҳаракӡа,
Игәырӷьа-хәмаруа илзаанашьҭуеит
Ишәҭы-какаҷха ааԥынра...

Нахьхьи, лаԥхьа еишьылха,
Амра агәы ихыҷҷала,
Еилаарцыруа, иразынха
Амшын гә-ду дхыԥшылауа...

Митәы шықәс дықәгылоуп лара
Уи ахәы ԥшӡа днаԥш-ааԥшуа,
Иџьшьо илыкәыршо адунеи,
Дызлаԥшуагьы лашьцәа-хацәа.

Ус дшыҟаз, мыш каххааказ,
Ҽнак, ԥсҭҳәак џьара ианхымыз,
Жәҩани мшыни ахьеиларсыз
Иаацәырҵит ԥсҭҳәа еиқәаҵәак.

Еиҳа-еиҳа ишазҳауаз,
Ула еилнарго ианыҟала,
Иаацәырҵит ҵлараны -
Аканџьа рацәа рмызгәыҭрақәа...

Урҭ ракәын агәырҩа-сасцәа,
Адунеи зегь еимыздауа.
Ахьы хәаахәҭра бзиа избауа,
Енагь иашьҭоу жәлар ршьажәра...

Ашьха ҭыԥҳа ишылбаз еиԥш,
Дықәхеит ахәы дшаҟь-шаҟьо,
Лыла ҭыблаа ицо иалагеит,
Деибак-еибак амца лкит...

Ирылалҵеит лашьцәа-аҳәҳәацәа,
Дрыԥхьеит зегьы, еибашьразы,
Ртәыла Аԥсны аиқәырхараз,
Ахақәиҭра анкылараз!..

1919.


АҼАГАШӘА
(Ацыԥҵәаха)

- Ҳаит, амарџьа, афырхацәа,
Ҳаҳаи, аӡәы аашьа умыхьын!
Ишәҟьа ӷәӷәала шәнырхаг-ҽага,
Ишәҳәа аӷьеҩҳәа аҽагашәа!

   Ҷах-сах, уах-сах!
   Ҷах-сах, уах-сах!

Азаҵә нхара уаҩ дааӡом,
Аҵыхәа ԥаҳҵәеит иахьарнахыс,
Иахьа иҟоу еицынхароуп -
Нхамҩа ҿыцла ҳааӡароуп...

Ҳаит, амраџьа, афырхацәа,
Ҳаҳаи, аӡәы аашьа умыхьын!
Ишәҟьа ӷәӷәала шәнырхаг-ҽага,
Ишәҳәа аӷьеҩҳәа аҽагашәа!

   Ҷах-сах, уах-сах!
   Ҷах-сах, уах-сах!





И У А    К О Ӷ О Н И А

1904 – 1928







САРА СЫМҨА

Сымҩа маҷым, ихароуп,
Сгәы иҭақәоугьы крырҭахқәоуп.
Сыгәҭыхақәа рацәаӡоуп,
Саҟәыҵыргьы ԥхашьароуп.

Сааигәа-сигәа ацәашьқәа акуеит,
Саԥхьа сымҩа лашауеит.
Схи сыхшыҩи сныҟәырцоит,
Сымҩа схымҟьоушәа сдырбоит.

Сымҩахыҵыр, саанхаӡоит,
Сҳәа саҟәҵыр, ԥхашьароуп.
Сыздыруагьы рацәаӡоуп,
Сызрыхәамԥшуа саанхаӡоит.

Сҽыззыскызгьы ома аҭахыуп,
Саналагах, инагӡатәуп.
Сыгәҭыхақәа зегь ҩтәуп,
Дара урҭгьы рацәаӡоуп.

Сҩызцәа-сԥызцәа жәпаҩӡоуп,
Са сазызкуа рацәаҩуп,
Сгәы азкаршәны сеихалап,
Сымҩа сықәыз, ԥхьа сцалап...

Ашәҟәы бӷьыцқәа аасырҳәлап,
Сгәы иҭашәоугьы зегь сыҩлап,
Сымҩа сықәыз, ԥхьа сцалап,
Сгәы меиҵажәкәа снеихалап.

1924.


* * *
Сыҷкәыноуп, ҵоуп, макьана,
Аха иахьоуп уи, уаҵәоуп,
Уаҵәашьҭахь - ашьыбжьышьҭахь,
Сызҳашт, иахьа еиԥш субаӡом!

Еҳ, аамҭа, аамҭа,
Уабацои уԥырны,
Исцәыуӡоит есымша
Асааҭқәа жәпакы!

Уабацои, амш,
Рҩашҵас уласны,
Уабацои, аҵх,
Уцәыҵашьшь уҽӡаны?

Еҳ, аамҭа, аамҭа,
Умгәаҟын уара,
Исцәыумган асааҭқәа
Лассы-ласс уара!

1924.


* * *
Саб иашҭа ду ара амҵаҿы
Сыҵатәоуп сара.
Аԥша хьшәашәа ашәшьыраҿы
Иасуан ихааӡа.

Ауапа икаршәыз сықәтәаны
Саԥхьон ашәҟәы...
Адгьыл ԥшӡа аҽеиҭакны
Аинылара иаҿуп...

1924.

                       * * *
Са сзыцәшәози, хьаа сымам,
Сықәлеи сҩызцәеи рацәаҩӡоуп.
Са сзыгәдуу саԥхьа игылоуп,
Сымҩа иаша ԥхьаҟа игоуп.
Са сыздыруа сҩызцәа сымоуп,
Сгәы аздырхаҵоит цәгьа дара.
Са саԥсуоуп, са сгәы еицакуам,
Сазгәдууп Аԥсынра!

1924.


  АЦӘАРҬАНХАЛА

Дгәаҟуан цәгьаӡа
Данхалт ицәарҭа,
Дгәамҵуан зынӡа,
Дыԥсуан, ҳаӷеиҭа!

Амши аҵхи
Џьабаа дуны иԥхьаӡон,
Аҟазаара аҵкыс
Дыҟамзар иҭахын.

Ихы-игәы мариан,
Имч кәадан,
Аиарҭа дафахьан,
Агәҿыӷь дагахьан.

Ргәы иқәҿыӷьт иҭаацәа,
Иҟәаҵт иҭахцәа,
Акрихыҵит, дыбзиамхеит,
Зынӡасгьы дымԥсит.

Аҵыхәтәан, адунеи
Игәы ахшәеит зынӡа,
Ишәақьгьы ақаруа еиԥш
Иаакнихт иԥшӡаӡа.

Ахызаҵә нҭаиршәын
Инадикылт игәы...
Инапала днаҵхан
Ирҭынчит иԥсы.

Дырҵәуеит, дырхьит,
Дхьааргеит, дырхәыцт,
Далырхит рхы-ргәы,
Дырхашҭит аушәақә.

Дрыцҳахәха дшыҟаз
Дҭынчхеит иара,
Адунеи цәымӷыс ишимаз
Далӡааит зынӡа!

1924.


            АӠЫН

Игәырӷьаҵәа илашон
Амза лбааԥшны,
Асыԥса цырцыруан
Ахра хҟьаӡаны.

Арахә-ашәахә ԥхьатәеит,
Амҩақәа ҭацәуп,
Аџьажәлар шьҭалеит,
Аҵх неигәеит.

Аҵаара иалагеит
Ахьҭа ҿацаӡа,
Архақәа ҵааит
Адгьыл лашаӡа.

Аурҭ ӷәӷәа асит
Мыцхәы иџьбараны.
Аԥсҭҳәагь нхалеит
Зынӡа илашьцаны.

Дук мырҵыкәа
Еилахәеит иара,
Асы бахҵәаӡа
Иалагеит аура.

Адгьыл ҵааршәыра
Иқәнауит цәгьаӡа,
Ашәаԥыџьаԥ: аҵла, абна
Ирықәнажьт иԥшӡаӡа.

Адырҩаҽны, ианааша,
Ирбеит жәлара,
Асы хьанҭа ишаҵаз
Ашәаԥыџьаԥ қьуа.
Ианвар мза цеи-цеиуа
Ишажьаз зегьы,
Аԥша хьшәашәеи аԥҭа еилачи
Ишадыруаз асы.

Дук мырҵыкәа амра
Ӷаӷаӡа иҩагылт.
Асы ԥшӡа-лахкыга
Ицҟьа-шәҟьа иагеит!

1924.


             * * *
Илашьцан аҵых,
Ишәшьын омашәа,
Џьара заҵәык, аганахь,
Ажәҩан лашан.

Ахыбраҿ иуыууа
Иасуан аурҭ,
Аҵых - ҵхы лашәын,
Аԥсҭҳәа шаҟьон.

Ус ишыҟаз ажәҩан
Еилгеит хәыҷӡак,
Ашьхарахь инеиуан
Аԥҭақәа ббаӡа!

Аеҵәақәа еикәаӷӷа
Иаацәырҵит хара,
Ажәҩан кеикеиуа
Ихтит, илашеит.

Насгьы иҵааит
Иҟәашӡа ҵаҟа,
Адгьылқәа хьшәашәеит
Ахаҳә еиԥш абра.

Аӡын ҵых дуӡӡа
Ҭынчын уеизгьы,
Харатәгьы лашыбжьык
Гомызт џьаргьы.

Зны-зынла иналыҩуан
Аҵых еиқәшьшьы
Наҟ-ааҟ еиқәҿызҭуаз
Арбаӷьқәа рыбжьы.

Аӡын ҵых ҵаарҷҷо
Иаҿын ашара,
Аӡын ҵых хьшәашәаӡа
Иԥшын иӡырҩуа!

1924.


          АԤСНЫ

Аԥарда еиқәаҵәа цеицеиуа
Иухаԥан уара,
Аԥҭа еишьыл еидгәыԥла
Иухатәан зынӡа.

Уахьыԥшуазгьы амрахәага
Убомызт џьаргьы,
Аԥарда мыжда еиқәылашьца
Уакын уеиқәгәаны.

Аԥша ҟәанда зны-зынла
Иуслон уара,
Иуанаҳәон хәҷы-хәыҷла
Уаамҭа аара!

Ухаарақәа ухыҵуан,
Иухыҵуан зынӡа,
Аԥарда лашьца уашәхьан,
Гәаҟран узҿыз!

Аҵыхәтәан, аԥша ӷәӷәа
Уамжьаӡеит уара,
Иқәнацеит аԥҭа
Ицҟьа-шәҟьа зынӡа!..

Ожәшьҭа уԥшӡарақәа
Иазҳашт иаҳагьы,
Амрахәага аԥхарра
Уарӷьацашт зынӡа.

Сыԥсадгьыл лашара,
Уеиҵамхан ожәшьҭа,
Сыԥсадгьыл, сыԥсадгьыл,
Уеиҵамхан ожәшьҭа!

1924.


              ТӘРАДА  АНХАРА

Абна бзарыбзыруа иаҵәабӷьыла ихиоуп,
Адгьыл ҳаскьын-какаҷла иқәҵоуп,
Аарыхра рҽеибаркны шьҭа аҿыхра рҭахыуп,
Амҩақәа сабоуп, ҳәынҵәак убаӡом.

Сҿыхеит сыҭрысны, сшыцәаз сҭахәхәа,
Снагылеит смаашьакәа , слахҿыхӡа сара,
Сыҽбыга аашьҭыхны сҿынасхеит ҭәархра,
Аӷьараҳәа иахьаҿыз сҩызцәа еицлабны архра. 

Нҭыҵҟа абаҳчахь  аҽбыгакәабжь гоит,
Џьара-џьара ахкаарақәа арахә ҭадырҳәуеит,
Шәаҳәабжьуп, ҿаҭыбжьуп, игәырӷьоит жәлара,
Гәырҩацәгьа рымам, иаҿуп анхара.

Иабаҟоу аҳра-тәра, дабаҟоу аҳәынҭқар?
Иабаҟоу амучацәа, жәлар ршьа 
рылцәыцәаа изжәуаз?
Урҭ зегь нзырҵәашаз, изжышаз ҟалеит,
Атыша ҵа змамыз иама ҵаҟа ицеит!

Аҳы, аџьажәлар, шәынха шәмаашьакәа!
Аҽбыгеи ажьаҳәеи цқьа ӷәӷәала ишәкы!
Ирдырааит, ирхамышҭааит ԥырхагас ишәаиуа
Еигӡара ҟамҵакәа ишшәырхыша даргьы!

1925.


АШӘАРЫЦАҨ АШЬХА

Смачхәал цымцым ҭыҳәҭа змамыз
Сыхәда инхысшьын, снаҵысит,
Слабашьа ду,  цаҟьа иазԥымҽуаз
Сыҵарс амҩа наа сҩаӡӷагылт.

Сҟашҭаҭла  азна хи-хәшәи сыман
Сгәы иҭан сцарцы ныҟәара.
Сахьынаԥшуаз ахра-ҿҟьара
Сыԥса шкәакәала ихҟьаӡан.

Наҟ сыҵаҟа хланҵы лашьцан,
Гәаҩан, ҳәишран илашьҭын.
Сахьынаԥшуаз, нырцә аҳаҩа
Ихьӡыркызшәа исҿаԥхон.

Кәыдры агәгәаҳәа, еибах-еибафо
Ашьха-сыԥса иаҿҩырны,
Еихьымӡа-еиԥымӡо, игәамҵ-хамҵуа,
Ахаҳәқәа еиҿажьуа ԥхьаҟа ицон.

Уи сҳәеитҳәагьы такә набжьан
Сыҽҵыркәакәа сахьаҿаз,
Каҵәара цәгьан, каҵӷы бааԥсын
Ахра ҿҟьара сахьазцаз.

Сынхалаанӡа мышцәгьа бааԥсхеит,
Амра иԥхозгьы зымбаӡеит,
Сгәы мыҭрыскәа сагьынхалеит,
Насгьы иҟаз ак сымбеит.

Дады-мацәыс хра иаҿысуан,
Ҽынлан - хәлазшәа илашьцан.
Ҟәаԥа-ҿаԥа, хра ҭакнаҳа
Аԥсҭҳәа хылԥа рхаԥан.

Уа сахьхалаз сзықәмгылеит,
Сахьцарыз ҳәа мҩа сымбеит.
Насгьы  ҽыцха сҽынкасыжьын,
Суапа сықәыршәны снаиеит.

Акырцх аҟәҟәаҳәа, ахаҳә леиуазшәа,
Аҟәараш еиԥш аҽашеит.
Аԥшацәгьа усҟан иҵәаа-ҵәаауа
Археи ҿаҩеи ирыбжьан.

Са сашьцылан, сгәы мыҭрысит,
Сазыгәдуун иара уи.
Дук мырҵыкәа ацәқәырԥара
Инасхыҵын инаскьеит.
Сара саԥхьа аҿаԥара
Хаҳәи мақьеи зегь лашеит!

Аҭҳарцәҳәа сааԥшын снықәтәеит,
Шьхеи мардареи снарҿаԥшит.
Сыла аҵыхәа самеижьартәы
Шәарах хәынгак снахьыԥшит...

Слабашьа ӷра сшәақь нықәрс
Сгәабжьынацәа сырҵысит,
Ахылҩа еиқәа ҵысаанӡа
Сыла сшамжьаз еилсыргеит.

1925.


АХӘЫЛБЫҼХА

Са сныдгылеит ахәылбыҽха
Харамкәа џьара.
Акәасқьа-хәыҷ еиқәылашьца
Иԥшын иӡырҩуа.

Аԥшәма ԥҳәызба лыбжьы ҵакны
Дҵәыуон дгәынқьуа.
Лашьа заҵә ааигәа илцәыӡыз
Дылбомызт, дгәыкуан.

Имаҭәақәа рҽы иахьықәыз
Аҩны ԥшӡа дыҩнан.
Иԥшра зныз исахьа ахькыдыз
Лмыткәма-быжь гауан.

Днаԥш-ааԥшуан, лгәы дҭаҵәуон,
Дылбомызт лашьа.
Рыҩны ааигәа анышә даман,
Ак ибомызт иара.

Хәыҷи-дуи еиқәҿырҭуан,
Еиқәдыргон рыбжьы.
Лашьа мыжда дҭынчын,
Даман анышә.

Даныҟаз цәгьа длеигәырӷьон
Иаҳәшьа ԥшӡа иара.
Зны длацәажәон, зны длахәаччон
Дзызгәдууз лара.

Ожә дабаҟоу лашьа мыжда -
Дылцәыцәеит зынӡа.
Ԥшь-ӷәеидсалак иқәрӷьаша
Дҵәахыуп џьара.
Илакҭа ԥшӡа дыҵаԥшуам -
Наҟ дыҵоуп ҵаҟа.

1925.


ООР, ООР, ԤХАСҬА!

Митәыкгьы ҵуам, митәыкгьы бжьымсит
Са сыхьчон, сыхьчон сара.
Утәымуаҩым, угәра згоит, иуасҳәап,
Џьмам, уасам сызцыз абра.

Ацәқәа, ажәқәа еишьклацала,
Аҭәарҭахьы изгомызт еизца;
Ломеи, Бускеи, Гарагани
Срыцын, срыцын хкаарачан.

Са снеи-ааиуан мгәацәха ахкаараҿ,
Сгәы иаҳәоз снапы иаҩуан:
Ашәа сҳәон “Беслан”, “Ҳаниф...”
Ус егьырҭгьы ӡәырҩы рзы...

Ас ашоура сама иандәықәлоз -
Сеилаԥсон, сԥыруан ҵәҩанҵәы,
Арахә уа сызцыз, сзыдтәалаз,
Амхқәа рахь еибарҩ ицон.

- Уаа, ҳаимызҵәаз, ҳзыхурҟьози?
Ҳаи, рацәак ҳаура ԥхасҭан!
Ирфаз аума... Иназхысыз...
Иркәаҳаит, ршьапы иагеит! -

Ҿиҭуеит Ӡыкәыр, ма илахәыла,
Ибжь ауаткеиԥш ицаҳәцаҳәо...
Иара убасҟан, са сгәаныла,
Абга ирҿасҵоит ишеибакыу!..

Снеиуеит сыҩуа, сҳақь-ԥсықьуа,
Слаба ду мҩанҵо сара.
Уи мҩанысҵоит шаҟа сылшо,
Саазыхьӡо акамбашь, аҽы...

Арҭ ҳаиуанқәоуп, хәыцырҭадаа,
Уахи-ҽни изҿу чароуп,
Ԥсыцәгьароуп ҳәа шаҟа рзыфо
Шьамханы аҳаскьын иахоуп!

Уҳәҳәала, уаҿыз уааҟәымҵӡан,
Оор, оореи! Ԥхасҭа, ԥхасҭа!..
Урҭ жаҳәо ицоит, иаанҿасуам,
Амхқәа рахь ишиашоу еиҭа!

Арҭ хырҳага рылымҵыроуп,
Бзана аӡмах инҭасыртәеит.
Нас аддыҳәа инеибарыҩуеит -
Ҭоуба рықәушәа амхқәа рахь!

- Уаа, ҳаимызҵәаз, ҳзыхурҟьози?
Ҳаи, рацәак ҳаура ԥхасҭан!
Ирфаз аума... Иназхысыз...
Иркәаҳаит, ршьапы иагеит!-

Ҿиҭуеит Ӡыкәыр, ма илахәыла,
Ибжь ауаткеиԥш ицаҳәцаҳәо,
Иара убасҟан, са сгәаныла
Абга ирҿасҵоит ишеибакыу!..

1925.


 
     УАХА

Стәоуп схәыцуа ҵхыбжьонынӡа
Цқьа сыздыруа еилсыргеит.
Сахьынаԥшуа, сара сааигәа,
Сгәы иҭоу ззымдыруа жәпаҩуп.

Сгәы сархәыцуеит, ӷас исымоуп,
Сымч сылх иама ицеит.
Сгәы сарччом, цқьа саргәырӷьом,
Сзеилаҳаша ак снарбом.

Са сзыниазеи? Ҭынчра сымам,
Гәырц-ҭыԥк хьаас иҟасҵоит.
Ҩба сазҳәо ӷас дсымоуп,
Ила инҭамҳәакәа сызцом.

Стәаз, цқьа схәыцып, сеиҭахәыцып,
Сгәы сҭахәыцып, сыччарым.
Усгьы аамҭа такә насхызгап,
Хара сзымцаргьы егьоурым.

Ацәарҭанхала кыр дзанымҵыр
Дшану ԥыҭракгьы инаскьоит!
Ус дшыҟоу такә аабжьысыр -
Цәарҭа ахьыҟаӡам дагоит!..

Калам ҵарылеи нап ҟазалеи
Сгәы иҭоу бӷьыцк аҿ исзыҩуам,
Ажәа хаалеи ажәа ԥшӡалеи
Сгәы иҭоу қәлак иҿ исызҳәом.

1925.


 АҴЫХ  ҴӘЦА

Амра нҭашәеит,
Аҵых неигәеит,
Амза аалашеит,
Аеҵәақәа еикәаӷӷеит.

Ажәҩан еилыбзаауан,
Цәымзашәа илашаны,
Аеҵәақәа жжаӡа
Инҭалон хланҵы.

Аҵых еиқәшьшьы -
Иҟамызт шьҭыбжьгьы.
Харатә ԥсаатә бжьыкгьы
Гомызт џьаргьы.

Снеи-ҩеиуан абарҵаҿы,
Сышьҭамлеит кыргьы.
Аҵыхгьы неигәеит,
Ашарахь иеихеит.

Аҵыхәтәан, сиарҭахь,
Шьҭалара саннеи,
Схьаԥшит ажәҩан ахь,
Иагьысҳәеит абри:

- Оҳ, аҵых ԥшӡа,
Уарҳалла ихҟьоу!
Ҳаиԥырҵышт уаргьы саргьы
Мышкызны зынӡа!

1926.


             А П О Е М А Қ Ә А

Ажәытәӡа митәык иазымгаз ажәабжьк
Иахааныз рҟынтә исаҳаит сара.
Исымҩыр-исымҳәар - инхаӡоит зынӡак,
Иахаану маҷхар ирхашҭуеит жәлара.



  ХМЫҶ ШӘАРЫЦАҨ НЫҞӘАҨЫ

Иҩызцәа иман храк днаҿалеит
Хмыҷ шәарыцаҩ ныҟәаҩы!
Даара бзиа ирӷәӷәа ддәықәлеит
Ахра-ҿҟьара дазцарцы.

Ԥхыны мшын, амра бзиан,
Ԥсҭҳәакгьы убомызт харантәы,
Рҩаш бжьымзар шьҭыбжь ыҟамызт,
Аҟәаԥа-ҿаԥа зегь ӡырҩуан.

Мҩа бзиамызт, дгьыл еиҩыцәын,
Хаҳәи мақьеи рацәаӡан,
Хра башамызт, ҵлак убомызт,
Ҳаԥи ҳаҩалеи ихиаӡан.

Илабашьагь аԥса ахарсын,
Ахы ҿыԥса иҵарӡа,
Ижәцәеимаарҵәы аҵыҭәа аҵан,
Ишьапы дамшьуа иԥхаӡа.

Иара иеиԥшҵәҟьа иҩызцәа еибыҭан,
Ршьапы маҭәа еилфаҷа,
Рлабашьақәа зегь неибеиԥшын,
Хаҳәк иазԥымҽуа, иҵарӡа.

Мҩаныфала урҭ еибыҭан,
Рхырҵәы ҳаҭақәа ӷәӷәаӡан,
Џьаԥҳаныла даара ибзиан,
Рҟашҭаҭлақәа зегь рҭәын.

Шьыжьӡа идәықәлаз даара иныҟәеит,
Ахреи ҿҟьареи кыр рбақәеит,
Шьарда џьара инеимда-ааимдеит,
Ԥслаҳәи бӷаџьмеи рымбаӡеит.

Рыԥсы ааиҭакшәа рымҩа иқәлеит,
Шьап ԥынҵала ԥхьа ицарцы,
Ашьха аҿаҩа инаҿалеит,
Даара бзиа иҩаскьарцы.

Уа хра маҷым, зегь заҿалом,
Бнатә шәарахгьы рацәаӡоуп,
Ҽыла, гәыжьла уаҩ дызхалом,
Хра ҭакнаҳауп, егьхаҳәроуп.

Шәарах шьҭамзар шьҭа аҿагалам,
Цәҳәысҭак ҭӷәыхаа иубаӡом,
Шәарыцаҩымзар уаҩ дызхалом,
Шьха иашьцылам дызцаӡом.

Амра бзиа инҭагьалеит,
Аԥша хьшәашәа ааҵысит,
Ашәарыццәа наԥш-ааԥшуа
Рымҩа иқәын, ицауан.

Хмыҷ шәарыцаҩ ԥхьа дышгылаз
Даара бзиа днаскьаӡеит,
Насгьы иҩызцәа ишьҭанеиуаз
Хыхь изымцо иаанхаӡеит.

Уи аниба раԥхьа инеиуаз
Уа дааҭгылан днарзыԥшит.
Рыԥшреи рсахьеи дахьрыхәаԥшыз
Ргәы шыҭрысыз еилиргеит.

Насгьы иҩызцәа даарахәаччеит,
Иман ишьҭахьҟа дхынҳәит.
Хра иашарак аҿы инеиган
Уаҟа иныжьны даагьежьит.

Шьап ԥынҵала хыхь днаҿалеит,
Шьарда ахра дазцаӡеит.
Иԥсуа шәақьгьы аҭаҳәҭеи иҭихит,
Днаԥш-ааԥшуа днаскьаӡеит.

Рҩашк ахықәан днеины дҩықәтәеит,
Ахра-аира даҿаԥшуа;
Даара кыргьы уа даанҿасит,
Шәарахк дамбо иҽӡашәа.

Хәангаҵасгьы аарла игәеиҭеит
Абқәа шеицыз ижәпаны,
Уи ааигәамызт, такә набжьан,
Шәақь иазымго ихаран.

Акаҵәара ахәынаӡараҿ
Еибарыҩуа, еибарԥо тәҩала еисуан.
Уа ахалара гәаӷьуацәан -
Шьха иазҟазам уаҩ изы.

Хмыҷ шәарыцаҩ урҭ ангәеиҭа,
Игәы иҭеикыз неигӡон.
Днаԥш-ааԥшуа арҩаш днавалт,
Шьап ԥынҵала иҽӡауа.
Уи сҳәеитҳәагьы такә набжьан
Ашәарахқәа ахьаҿаз.
Аҩар еиԥшҵәҟьа аԥхӡы илҵуан
Ԥслаҳә ҳасабла дахьцауаз.

Даара бзиа иҽрыдихалеит,
Абқәа дреихсырц иҭаххеит,
Нас, хаҳә дук инадикылан,
Ишәақь еибыҭан, ҵаҟа дтәеит.

Дахьынаԥшуаз ҟәаԥа-ҿаԥан,
Археи ҿаҩеи зегь ибон,
Џьара бгаран, џьара ҿҟьаран,
Џьара храцәгьан иҩашьҭын.

Абқәа ахьыҟаз дгәарымҭакәа
Еибарыҩуа, еибарԥо зегь еилан,
Ишәақь дынкылԥшын, дмыццакыкәа,
Игәабжьынацәа ааирҵысит.

Ахыҭҟьара иамԥыхьашәеит
Абқәа ирылаз ҟата ӷәӷәак,
Ахра ҿҟьара иагьынҭалеит,
Ахы иамыхәо иара уиак.

Иара аҩызцәа шәо, иӡыӡымкуа,
Зегь еидгәыԥла иааилагылт.
Иара убасҟан, егьымҵыкәа,
Ишәақь еиҵеиҵан даарзыԥшит.

Инапы инықәырс деиҭанаҵхеит,
Ҩба иреиӷьқәаз ҵаҟа инҭалт.
Ак шнеиуаз хара изымцеит,
Ҳаҩа кнаҳак ибжьахеит.

Уи аҩыза хланҵы инҭалеит,
Наҟ ишибоз илбааҟьеит.
Ҳәишра гәаҩак егьынҭаҳаит,
Уа изымқәацо иаанхаӡеит.

Урҭ рҩызцәа рхахьынахоз
Ахыџь дуқәа ирыҵаӡит.
Шәарахымзар ак ахьзымцоз
Аҟәаԥа-ҿаԥақәа крынрыжьт.

Хмыҷ шәарыцаҩ днаԥш-ааԥшит,
Ишәақь мыц шамҳәаз еилиргеит,
Дук набжьамкәа аҳаҩа кнаҳаҿ
Аб иаҿажьыз дназыԥшит.

Уа дгьыл цәгьаӡоуп, каҵӷы кнаҳауп,
Ус анеира мариаӡам.
Хаҳәра бааԥсуп, дгьыл ҿыбгароуп,
Узланеиуа мҩа аҿгаӡам.

Иара аҵаҟа, иаша агәаҩаҿ,
Ӡыжь ҵауылан иҭатәоуп!
Акәша-мыкәша каӡӷы кнаҳауп,
Хаҳәла, мақьала ичаԥоуп.

Хмыҷ дааҭгылан даара дхәыцит,
Ахра-ҿҟьара днаӡӷагылт!
Абқәа иреиӷьыз ахьаҿажьыз
Иаша дцарцы неиӡбеит.

Илабашьа ԥшӡа иҵаирсит,
Игәы мыҭрыскәа ԥхьа днеихеит,
Аб ду ашьа алырҩуа иахьаҿажьыз
Днеины иман дылбаарцы...

Хәыҷы-хәыҷла, шьап ԥынҵала
Бзиа аҳаҩа дагьазнеит!
Наҟ иҵаҟа - аӡыжь ҵауыла -
Акгьы шәарҭас иҟаимҵеит!

Днеиуа, днеиуа, уа дазнеиӡеит,
Ахра-аира дагьрыӡӷыст.
Ҳәызба ҵарла ацәа ахихит,
Игарӡган рҵәгьы ааирхиеит.

Ашәарах-жьы ацәа акәиршан
Шаха ӷәӷәала бзиа иԥахт,
Нас гарӡганла иааидиҳәалан,
Ихәда инхишьын, даахынҳәит.

Акакала, шьап ԥынҵала
Ахра кнаҳа уи днаҿалт!
Днаԥш-ааԥшуа, иҽырхаҵа,
Шьарда иаԥхьаҟа днаскьеит.

Хаҳәра цәгьаны дҩаӡӷагылеит,
Ишьап амкуа, иҿыбгауа,
Иара усҟан гәҩарас иоуит
Дышзымцауаз деибгаӡа.

Дабацахуаз, дзыхынҳәуамызт,
Ишьҭахь, иаԥхьа зегь еиԥшын.
Ихы шынахаз иаша ддәықәлеит,
Дызцо дзымцо ибарацы...

Бзиа днеихьан ахра далҟьеит,
Дызҿагылаз зегь бгеит,
Иԥсуа шәақьгьы уа инаҿаҳаит,
Иара хыла ҵаҟа дцеит!..

Игәҭыха-ихьаа егьизымҳәеит,
Урҭ зеиҳәашаз оҩ димбеит.
Дышнеиуазгьы ҵаҟа дҭаҳаит,
Аӡыжь ҵауыла дагаӡеит.

Зны дышиашаз дӡаанаркәкәалеит,
Иаразнак даман хыхьгьы инхалт,
Ихы дамыхәо дарчалахьан,
Насгьы аҵахь дагаӡеит.

Уа хра-ҿҟьаран, дгьыл лаҟәыран
Мыцхә иҿыцәын уахьцалакь.
Ихҭырԥа рқьақьа аӡыжь ишхызгьы
Иҩызцәа игәарҭеит аминуҭк...

Ргәи ршьамхи каԥсаӡеит,
Хмыҷ дшыбӷалаз еилдыргеит,
Ибаҩ шыӡыз блала ирбеит,
Ируа рзымдыруа ишанхеит.

Даара шьарда џьа рбаӡеит,
Ибаҩ ишаҩ ак рымбеит,
Хмыҷ ԥхьагылаҩ дырцәыбӷалт,
Аӡыжь ҵауыла дырцәагеит.

Насгьы адыррақәа ҟарҵеит,
Иҭынхеи идыри зегь еигәныҩт.
Иҭаацәа еибарҳәҳәо цәгьала еилалт,
Жәларгьы гәалсыс уи дҟарҵеит.

Ҳәсеи хацәеи наҵысит,
Ахра ишзахәоз инаҿалт.
Даара агәаҟрақәа ирыниеит,
Ӡәырҩгьы зымцакәа ихынҳәит.

Зшьамхы инанагоз зегь халт,
Ладеи-ҩадеи ишаҟьаӡеит,
Даара шьарда иҩаскьаӡеит,
Аӡыжь ҵауыла инҭаԥшит...

Хаха хымш уа иаанхеит,
Ахра ишықәыз иааԥсаӡеит.
Уа дышҭахаз еилдыргеит,
Неишьа рзамҭакәа ихынҳәит.

Рхы-ргәы иҭасуа ҵаҟа илбааит
Иҭынхеи, идыри, иҭаацәеи.
Хмыҷ шәарыцаҩ дҭахаӡеит,
Игәҭыха изымҳәауа дхәаҽӡеит.

Бназараҳәа хара дцалон,
Ԥслаҳәи бӷаџьмеи нирҵәалон,
Игәи ишьамхи џьбараӡан,
Ԥсшьарас имаз хра царан.

Оҳ, дабаҟоу иара шьҭа?
Аӡыжь ду аҵаҟа дҵәахыуп,
Нас дызбода мшәан иара?-
Иаԥхьа, ишьҭахь - цаҟьароуп!

Иааигәа-сигәа оҩ дызцом,
Бнатә шәарахгьы ибаӡом,
Уи наӡаӡа дҵәахӡоуп,
Аӡыжь ҵауыла ихатәоуп.

1925, Аҟәа, февраль 25.


 АБАҬАА   БЕСЛАН

      І

Аԥсны иааӡаз Абаҭаа
Дхаҵа ӷьеҩын иаамҭала.
Чаԥашьалеи ԥшра-сахьалеи
Дкаҷҷа-каҷҷон мра ҳасабла.

Дҽыбӷа ҟазан, дҽыуаҩ хаҵан,
Лаҳәаԥштәыла иҽы дақәтәан,
Икәадыр ԥшӡа мыцхәы еибыҭан,
Иҽы иаԥштәын, иара иазшан.

Иаҳәеи, иҟамеи, итапанчеи,
Икәымжәи, икабеи, ихҭарԥарқьақьеи -
Абарҭ рыла ма дҩашьозма
Аԥсуа хаҵа Абаҭаа!

Ишәақь ҭаҳәҭеида ибӷа икыдын,
Игәы змыршәоз, ила зымжьоз.
Аԥсаатә-мҩас ала ҭиҟьон,
Аԥслаҳә-мҩас абӷа ԥиҵәон.

Аҽыбӷаҿы шәара зқәымыз
Адгьыл аҿы  дышԥахьысшаз!
Лаҳәаԥштәыла иҽы данақәтәаз,
Ҿаҩеи каршәреи зегьы ззеиԥшыз!

Нхыҵи-аахыҵи ихьӡ еиныҩхьан,
Ахан-иԥацәа рҿгьы инаӡахьан -
Аԥсуа хаҵа Беслан
Ихьӡ хаа гаӡахьан.

Ҭаацәара змамыз Абаҭаа
Иқәрагь крифахьан,
Ахан-иԥацәа рҭыԥҳа Ҳаниф
Лыӡбахәгьы иаҳахьан.

Цәашьыда иԥхоз, цәымзашәа илашоз,
Зыхцәы зхаҟынтәи зшьапаҟынӡа инаӡоз,
Зоура, зыҭбаара мыцхәы инаӡаз,
Злагәы ҭбааз, мыцхәы игәкыз...

Иара ихьӡгьы наҩхьан
Ҳаниф хаа лҿы,-
Аԥсуа хаҵа иҩашьам
Дшааӡаз ҳ-Аԥсны.

Ӡбахәыла еиныҩхьан, длымбацызт лала,
Абаҭаа Беслан зыхьӡ наҩхьаз хара.
Ԥшралеи, сахьалеи, бызшәалеи ихиаз,
Гәамчлеи шьамхылеи мыцхәы иџьбараз.

Аҵыхәтәан, ишыҟаз, Ҳанифгьы диҳәеит
Ҳәынҭқар дук иԥа, ӡбахәыла дзыԥшааз.
Аҿҳәара ԥҵәаны днықәҵны дцеит,
Ахан-иԥацәа  рҭыԥҳа дҳәаны дзыртәаз.

Аҿҳәарагьы харамызт, зынӡа иааигәан,
Ахан-иԥацәа рчара мыцхәы идырхиеит.
Аҳәынҭқар иԥа иабхәараахь дцарцы иҽирхион,
Иашангьы ир иман Ахан-иԥацәа рҿы дагьнеит.

Ахан-иԥа имаҳә ир има даннеи,
Аԥшәма даалаган ачара ду иуит.
Амаҳә акы згымыз деиқәхаԥса даннеи –
Мышк акәхомызт ачара такәы инаскьон…

Ҳанифгьы ахан аҿы дықәтәан дааԥшуан,
Лхәыцырҭа рацәан, лылахьгьы еиқәын.
Ацәа данакы – днықәиеит акаруаҭ,
Абаҭаа Беслангьы ԥхыӡла дылбеит.

Аԥша ҟәанда хааӡа ишырзасуаз дара,
Ашәаԥыџьаԥ мацара шырзыӡырҩуаз убра.

Дук мырҵыкәа дааԥшит,
Лыԥхыӡ хьаас иҟалҵеит.
Беслан ԥхыӡла дылгәаԥхеит,
Лыԥсы еиԥшгьы длыԥхьаӡеит.

Зеиԥш ҟамло егьыҟам ҳәа
Изынмаҭәа даалыргеит;
Заанаҵ дызбозар ҳәа
Кыргьы дизыԥшит.

Усҟан лара лгацәа
Ачара ду иахатәан,
Насгьы аҭацаагацәа
Даагоит ҳәа иԥшуан.

Сгәы бзиам ҳәа ҿыҵгас иаҭан
Дышьҭалеит лара,-
Аԥсны иааӡаз Беслан
Ԥыҭрак дизыԥшырц.

Аха усҟан Беслан
Дыҟан итәылаҿы Аԥсны.
Ныҟәарантәи дхынҳәын
Иԥсишьон аҩны.

Ҳаниф лыԥхыӡ анылба ауыха
Беслан иаргь ԥхыӡ дибеит:
Дышлацәажәоз ԥшӡа лара,
Дигәаԥхартәы дибаӡеит...

Арҭ рыԥхыӡқәа еиқәшәаӡеит,
Аха еибамбац лала...
Лыԥшреи лсахьеи игәаԥхаӡеит,
Дагьлышьҭалеит иара.

Уи адагьы иаҳахьан
Лусқәа зеиԥшраз:
Аурыс ҳәынҭқар иԥа
Дҳәаны дышизтәаз.

Иаамҭа бзиа игахьан
Абаҭаа Беслан -
Хьӡык ҟаҵашәа ԥҳәыс дигарц
Иашала иҭахын.

Абриаҟара иқәра анифа
Аԥсуа иҩашьамыз Беслан
Хьыӡла дымҩасырц
Даара бзиа ибон.

Сзашьҭоузеи ҳәа илзааихәеит
Лнап иақәшәашаз ахьтәы мацәаз:
Длышьҭаларцы игәы иҭеикит -
Иимбацкәа зыхьӡ иаҳаз...

                ІІ

Адырҩаҽны иҽеибиҭеит
Абаҭаа Беслан,
Иҽеиқәа ццакы днақәтәеит,
Агеи ашьхеи лашахьан.

Фаха-фымш ныҟәа бжьан -
Нхыҵ Ахан-иԥацәа ахьынхоз.
Ахреи аҿаҩеи дырхысыр акәын,
Имҩа даараӡа ихьанҭан.

Фаха-фымш ныҟәа ахьыбжьаз
Хымш рыла днаӡеит.
Иара уаҟа дымнеикәа
Дынҽыжәҵит ааигәа.

Ар шыҟаз еилиргеит,
Ҳаниф дшыргоз игәы иҭашәеит,
Дымҵаакәа дымнеит,
Ԥҳәысеибак лҿы дынҽыжәҵт.

Аԥҳәысеиба аҭакәажә
Асқам дықәиан дыцәан.
Днышьамхнышлан, лаԥхьа дгылан,
Дааирҿыхеит дук мырҵыкәа.

Дахьихәаԥшыз дгачамкит,
Иԥшреи исахьеи цәгьа иџьалшьеит,
Даара кыргьы дӷьаҵәы-ӷьаҵәын
Абри еиԥшгьы налҳәеит:

“Аа, нан, нан, иуҭахыузеи,
Усзымдырит сара рыцҳа,
Укаԥха-каҷҷо уаазгазеи
Сыҩныжәқәа рҿы, сара рыцҳа!”

Лажәа дшалгаз ацк иҳәеит
Аԥсуа иҩашьам Беслан,
Ихи иҵыхәеи иҳәақәеит,
Дзакәызгьы налирҳаит.

Насгьы длызҵааит
Аизара закәыз:
Ахан-иԥацәа рашҭаҿ
Ачара змааназ.

Ари иажәа аҭак иаҳаит -
Ҳаниф лгацәа шааз.
Аԥҳәыс еиба даара длыҳәеит,
Иажәахә уаҟа иналыгӡарц.

Лылабара иҭахын
Ахан-иԥацәа рҭыԥҳа,
Ԥхыӡла иибаз диҭахын
Хатәы ԥҳәысыс дигарцы.

Аԥҳәысеиба аҭак дцәажәеит -
Неишьа шамам илырбеит,-
Ар еиқәныхла уа ишгылаз,
Аҟарулцәа шазыԥшыз...

              ІІІ

Абаҭаа Беслан
Дналыхәаԥшын аԥҳәысеиба -
Илнеишьаз иӡбеит,
Абри аиԥшгьы наиҳәеит:

“Сымнеир зуам ҳәа быҽбырххар,
Насгьы быбжьы ааҭгашәа
Саанықәны бнеихар -
Хымԥада брышьҭышт!”

Абри лҳәар дышнеишаз,
Иажәахә шеиҭалҳәашаз,
Агәра лгартәы илхаирҵеит,
Аԥҳәысеиба дагьазааит.

Иуажәахәузеи ҳәа  диазҵааит
Аԥҳәысеиба иара,
Иузлылоузеи дигоит лҳәеит
Уи ҳәынҭқар дук иԥа...

Аԥсны иааӡаз Беслан
Аҭак налеиҳәеит дҩатәан,
Ажәа хаала ихыркны,
Мыцхәы иџьбараӡаны:

“Сааины сшыҟоу налаҳә,
Смацәазгьы сызлыҭ,
Лылабаразы бсызлыҳә,
Сааишьа снеишьа сызлаҳә.

Ԥхыӡла дшызбаз лара,
Сышлеилаҳаз сара,
Лыԥшреи лсахьеи шысгәаԥхаз,
Хара дгьылкахьтәи сшааз.

Сыхьӡи сыжәлеи нарҳәартәы
Сагьнеишт сара убра,
Сгәы салмыргаразы
Сылбааит лара.

Саннеилакь сыхәмарышт,
Сылдырыртә сылбашт,
Сыбжьы ҵарӡа иналаҳашт,
Сҟазшьа еиллыргашт.

Гәаныла слызхәыцны
Сгәы дшыԥнаҟаз налаҳә,
Ахьтәы мацәаз дырны
Лыхьӡала ишаазгаз еиҭаҳә.

Са сзы иҟоу аӡә лакәзар -
Дыԥааит хыхьынтәи!
Сыбжьы анааго дазхәыцыр -
Хымԥада дызгашт!”

Аԥҳәысеиба дааизхәыцын
Днықәланы дцеит.
Амардуан аҿ даннеи -
Абри аиԥшқәа налҳәеит:

“Абаҭаа Беслан дымст,
Сымнеир шызымуа!
Сымыш, сыҵых дыснықәит,
Ижәдыр сышнеиуа!” ҳәа.

Ари лыбжьы налаҳаит
Ахан-иԥацәа рҭыԥҳа,
Лыԥхыӡ лгәы иҭашәеит,
Шанаҵас илбеит.

Дааиааит ҳәа лыбжьы лыргеит
Ҳаниф ԥшӡа дахьтәаз.
Аԥҳәысеиба дноурышьҭын -
Иҳәан итәаз лҿы дынхалт.

Дабаҟоу ҳәа длызҵааит
Аҭакәажә зыхьӡ лҳәаз,
Ааигәа дшыҟаз налалҳәеит,
Иааишьагь зеиԥшраз...

Ԥхыӡла дшибаз лара,
Дшигәаԥхаз цәгьаӡа.
Фаха-фымш ныҟәа ахьыбжьаз
Хымш рыла дшааз;

Хьаа дус дышимоу -
Дшигәаԥхаз иара.
Аџьабаа мыцхә шибо
Лҵыхәала цәгьаӡа.

Дылбартәы дшааиуа -
Дылгәаԥхозар лара:
Ибжьы анааго дыԥарцы -
Длымҵас дигарц...

               ІV

Лыԥхыӡ шана лыла иабеит,
Дақәшаҳаҭхеит иара убри.
Аԥҳәысеиба ҿа лаҳаит,
Динасыԥзаап лара ари!

Лчымазара налыхгеит,
Лхьаақәа зегь каԥсеит,
Даҽаџьара лхы лырхеит -
Хьшьыцба ҳасабла дрыцәцашт.

Сыбзиахеит ҳәа наралҳәеит,
Адауылгьы инас-ҩаст,
Агәырӷьара ду ҟалеит,
Ар ду рыҽдырхиеит.

Адырҩаҽны шьыбжьышьҭахь
Иҟалҵеит ҽҳәарас:
Ахан-иԥа дырҩагьых
Ичара ирҿыцт.

Усҟан гәаныла
Дырхыччон лара
Абаҭаа Беслан
Дахьиццоз азын.

Адырҩаҽны шьыбжьон
Даакылҟьеит Беслан.
Иҽеибыҭа, деиқәхаԥс,
Дҽырԥа-ҽырԥо зынӡас.

Иҽеиқәацқьа кәашаӡон,
Иеилаҳәашьак митәӡан.
Иҽи икәадыри еиԥшын,
Ичаԥашьак ҳәатәӡам.

Ар игылаз зегь шанхеит,
Абаҭаа дмитәхаӡеит,
Ахан ахьгьы днаԥшын
Ҳаниф хәаша дылҿаԥшит...

Даанеи-ҩеишәа дынҽыжәҵит,
Ачарагь днахадыртәеит,
Нас аҽырхәмарра ҟалеит,
Дук мырҵыкәа днагылт.

Нхыҵаа рарԥар илыцҽыжәлоз
Ихәмаруан, икәашон,
Аурысқәагь ҽыжәлан
Иҩуан адәқәа рахь...

Дынҽыжәлеит Беслан,
Ар зегь изыԥшуан,
Даанеи-ҩеин днаԥшит,
Ҳанифгьы дибеит!

Иҽ ишьхәа наирбан,
Даанеи-ҩеит ҩынтәҟа,
Зны аныҟәашәа надирбан -
Насгьы дҽырбаӡеит.

“Чоу” иҳәан даахәмарт -
Ҽцәа шәҩык еилирхааит,
Хынтә еиқәрццак даанеиҩеин
Рхы иамыхәо зегь ҟаиҵеит.

Насгьы днаҵаԥалт
Ахан-иԥацәа рхан,
Ҳанифгьы дналыҵаԥшын
Ибжьы наиргеит:

“Са соуп Абаҭаа! -
 Хратәыла иаԥоу,
Бысцәымшәан сара,
Бацәымшәан аԥсра!”

Ахан-иԥацәа рҭыԥҳа
Дамеигӡеит лхы:
Дагьыԥеит лара -
Беслан дигарцы!

Абаҭаа Беслан
Даалымҵаст лара,
Аҽеиқәацқьа ибжьы ақәирган,
Дима ашҭа дынҭҟьеит!

Арха еиужь ду днықәлеит,
Ԥслаҳә ҳасабла дцон.
Афелдышь ԥҵәаха барфын-цаха
Диҩыҵракны дигон!..

                   V

Бзиа инеихьан дааӷьаҵәы-ӷьаҵәит
Аҭыԥҳа ԥшӡа Ҳаниф,
Иҽеиқәа мыжда дагьаахеит,
Ибҭахыузеи ҳәа длызҵааит.

Днаихәаԥшын лхаҵа
Ажәақәак лҳәеит,
Даазырхәцны днаиацәажәан
Абри еиԥшгьы налҳәеит:

“Саб иҽыхәала дҳашьҭалар -
Дҳахьӡашт лассы,
Иакәым ала уизныҟәар -
Иаҳзеилам акгьы.”

Лара илҳәаз лгәы азырҭынчны
Днаҵаҟьеит иҽы -
Адгьыл аҽеиуатә иқәлеит,
Даарагь инаскьеит.

Рышьҭахьҟа игәарҭеит
Ахан-иԥа дшаауаз:
Аарлаҳәа дырбеит
Лаҳәак даҟараны...

Абаҭаа иабхәа
Ԥсаатәҵас дахьаауаз -
Деиқәныхла дыҟан,
Абџьарла дыхиан.

Иҽыхәа ԥшӡа наԥш-ааԥшуа
Ԥслаҳәҵас иаауан,
Адгьыл  иахьымсӡоушәа
Аҩшьа митәӡан.

Дышнеиуаз дааҽыжәԥеит
Абаҭаа Беслан,
Иуапа еиқәаҵәа нкаиршәын
Ҳаниф днаиртәеит.

Дынҽыжәлан днеиԥылт,
Ахҿеиԥш дааигәаны -
Аҽеиқәа мыжда игәанаҭеит
Аусқәа зеиԥшраз.

Ахыкәалаа еиԥш идәықәлеит,
Раӷа дашьырцы,
Беслан даахан иааникылт,
Уаҩҵас еибашьырцы.

Ахан-иԥа дааиуа-дааиуа,
Дааскьеит ааигәаӡа,
Абаҭаа Беслангьы
Инаиргеит ибжьы:

“Раԥхьа ахысра уалс иудуп,
Ухы мҩашьартә ухыс! -
Нас изулакь сара соуп
Издыло ацкыс!”

Абаҭаа иаша дгылт,
Иабхәа дшааиуаз дагьхыст!
Ихы мыжда кәараҵеит:
Имаҳә иҿы амц аҳәеит!..

Беслан иабџьар дамыхеит,
Иабхәа димшьырц иҭаххеит,
Иакәым ала дныҟәимгеит,
Иаҳаҭыргьы ибеит.

Аԥсуа хаҵа Беслан
Иабхәа еихсыз дикит.
Инапқәа ааидикылан
Хҭырԥала диԥахт.

Дышҽыжәыз дхынирҳәит,
Адәаҵыхәанӡа дигеит,
Дзеиԥшразгьы иирбеит,
Иҩныҟагь дишьҭит.

Ахан-иԥа дигәаԥхеит
Имаҳә ӷала дзышьҭаз,
Ихаҵашьа иирбаӡеит,
Иҟазшьагьы игәаԥхаӡеит.

Ашҭа иамкуа ар игылаз
Ирзымдырит иахьцоз,
Аҳәынҭқар иԥа дахьгылаз
Изымдырт изакәыз...

Ахан-иԥа ирылеиҳәеит
Иҟалаз зеиԥшраз:
Ахьымӡӷ шырҭеиҵаз
Абаҭаа Беслан...

Ар зегь ықәҵны ицеит,
Абаҭаа ԥҳәыс дигеит,
Аҳәынҭқар иԥа дыԥхашьеит,
Дамыӷ дуны инхалт.

Аԥсны иааӡаз Абаҭаа
Дыхиан зегь рзы,
Иҽеиқәацқьа лаҳәаԥштәыла
Ихиан иара изы:

Иҽыҭра иҭагылан уахгьы-ҽынгьы
Еиқәныхла иҽы,
Уахи-ҽни хынтә-ԥшьынтә
Дҽыжәлон уеизгьы.

Аҵыхәтәан, зыԥҳәыс дигаз
Ӷас дикит иара,
Ажәлар рыгәҭа дамыӷ зниҵаз
Дашьҭалеит ишьра.

Ацәгьаҳәацәа уахгьы-ҽынгьы
Изнеиуан иара,
Ишьра бзиа имбозаргьы
Ируамызт дара.

                VІ

Шарԥазык инаиқәлеит
Еиқәныхла ишьцәа.
Ирласынгьы еиликааит
Ишиқәлаз ашьцәа.

Днаҵҟьан иҽеибиҭеит,
Бџьарла деиқәных,
Иԥҳәыс лҿы днеин
Абри еиԥшгьы неиҳәеит:

“Бгылан бҽеилаҳәа,
Иҳақәлт ҳаимҵәацәа,
Иҳакәшеит зехьынџьара,
Иазыԥшуп сышьра.

Насгьы сҭаацәа
Шәыргашт шәеимҵәаны,
Иаарласшәа баала,
Итәоуп сышьразы.”

Ахан-иԥацәа рҭыԥҳа
Гәеиҵамха Ҳаниф
Дааҵҟьан инаиалҳәеит
Иажәақәа рыцкы:

“Абаҭаа ахаҵа,
Хьмыӡӷымга бзанҵы,
Уан аҭакәажә дныжьны
Сабоугои сара?”

Дааиҭаҟьан даахәыцит,
Иԥҳәыс лахьгьы днаԥшит,
Лара дныжьны ицара
Дархәцит цәгьаӡа.

Дабацоз - дныҩналт
Иан дахьыцәаз дирҿыхт,
Дааццакшәа иналеиҳәеит
Аусқәа зеиԥшраз:

Аимҵәацәа шрықәлаз
Дыршьырцаз иара,
Иан диман дыбналарц
Шиӡбыз лԥа.

Иан рыцҳа дӷьаҵәы-ӷьаҵәын,
Дааикәшеит иара,
Илакҭа хаа дныҵаԥшын
Даацәажәеит лара:

“Ои, уан арыцҳа,
Неиҭамҳәа сара -
Улакҭа ԥшӡа сыҵамԥшуа
Исықәзаап аԥсра!

Уан аҭакәажә сызургозеи,
Уаҳәшьеи уԥҳәыси га,
Унымхакәа иаарласны
Узцозар уца!”

Иҟаиҵахуаз деилаԥсеит,
Иан хьаас дҟаиҵеит,
Дныжьны ицара иџьабеит,
Такәы дааиланархеит.

Игәы ааԥсахны иҿынеихан
Иаҳәшьа дахьыцәаз днеит,
Дааирҿыхан иналеиҳәеит
Ишрыкәшаз рышьцәа,-

Шәақь ԥынҵа шиаҩрымгоз,
Дшыршьуаз дара,
Дима дыбналар шиҭахыз
Хы иацәымшәоз лашьа...

Дааҵҟьан инаиалҳәеит
Иажәақәа рыцкы,
Лыбжьы рҿацаны
Абри аиԥшгьы налҳәеит:

“Ҳаит, сашьа ахаҵа,
Гәеиҵамха Беслан,
Хьмыӡӷ умгацызт ожәраанӡа,
Иухьзеи иахьа!

Қыҭак рҭыԥҳа дныжьны
Сабоугои сара,
Узцозар уца думаны
Ахан-иԥацәа рҭыԥҳа!”

               VII

Ииугәышьоз деилаԥсеит,
Зынӡак деилагеит,
Ажәа дагәылахеит,
Цәгьаӡа дшанхеит.

Уи аамҭазы инакәшеит
Иашҭа иаӷацәа,
Дук мырҵыкәа иагьиехсит
Икылкаан зынӡа.

Уаа шәҩык, уаа ҩышәҩык
Иаразнак еицхыст,
Дызгашаз ниақәшәан
Дынкаҳаит ҵаҟа.

Алақәа реиԥш иҩеихалан,
Иҳәаҭҳа ҩеихырхт,
Ихҭырԥа рқьақьеи икәымжә еиқәаҵәеи
Назлаз зегь ргеит.

Иабџьар маҭәа заа иргеит,
Насгьы ддырҳәит
Зхы иамыхәоз, зыԥсы зхыҵуаз
Абаҭаа Беслан.

Иҩны мыжда иныҩналан,
Ирбаз егьнырмыжьт,
Уаҩ ихәашаз зегь дәылырган
Бзиа инаскьеит.

Аҽеиқәа мыжда шьацәхысуа
Днақәтәеит реиҳабы.
Беслан рыцҳа данамба -
Акыргьы игәкит.

Иани, иаҳәшьеи, иԥҳәыси
Рыма инаҵысит,
Ирахә-ишәахә раԥырцеит,
Инхара рбылит.

Ахан-иԥацәа рҭыԥҳа -
Абаҭаа иԥҳәыс,
Бзиа ныҟәгара шлымаз
Дыршьеит баандаҩыс.

Ахьтәы ҳәынҵәра дуқәа илымаз
Магә шьхәала икыдрыжәжәеит,
Ҳаниф ԥшӡа, згәы еицамкуаз,
Агәаҟра цәгьа даниеит.

                    VIII

Ақьаԥҭа мыждаҿ даакылҟьеит
Абаҭаа иҭынха ду,
Иԥсы шҭазгьы дихьӡеит,
Ииҳәоз еилиргаратәы.

Днаиҵаԥшын, дааиахәаччан,
Иҳәеит ҩбаҟа жәа,
Абаҭаа Беслан -
Иацәымшәоз аԥсра:

“Сыршьит саӷацәа,
Иргеит сҭаацәа!
Суҳәоит сашьа иурдырразы,
Ашьха хьчара ицаз.

Дзышьҭоузеи, дзыхьӡозеи,
Дызхәозеи ожәшьҭа,
Илшозеи рыцҳа -
Хьчарада егьзымбац!”

Иажәагьы дналгеит,
Илацәа нҭааит,
Дыцәеит гәырҩа цәгьала
Наӡаӡа дмааԥшӡо.

Абаҭаа Беслан
Иуасиаҭ нарыгӡеит.
Илацәа шынҭааз
Оҩ дырыҩны дрышьҭит.

                IX

Иашьа ахьча Баҭаҟәа,
Хратәыла иаԥаз,
Иоуит адырра
Иҟалаз зеиԥшраз.

Иабџьар аашьҭихын,
Хәдаҟа днарԥылт,
Быжь-шьхакы ирхыҵхьан
Мышкала дрыхьӡеит.

Днарыхәаԥшын дҩатәеит,
Каҵәарак аҿы,
Ибжьы ҿаца нарықәиргеит
Уаа шәҩык еиқәных.

Изхьаԥшуазма ар ду -
Агәгәаҳәа иеихст.
Арҭ рыбжьара иҟалеит
Аибашьра захьӡу.

Усҟанҵәҟьа иақәшәеит
Ахы ишьапы,
Ихҭырԥалагьы иҿаиҳәеит,
Такәы днаскьарцы.

Ак сықәшәеит ҳәа игәы мыҭрысит
Хратәыла иаԥаз,
Иаргьы аҿынаирхеит
Ишәақь мыц зымҳәоз!

Хланҵы дагьынҭеиҵеит
Реиҳабы - зегь зцыз,
Еиқәырццакны инаишьҭит
Ирыцқәаз рыхқәа.

Ар зегь ааизицеит,
Иӡыӡо, ишәауа,
Аҷангьы шьҭарҵеит,
Еизырган џьара.

Рабџьар рхырхразы
Ирықәиргеит ибжьы,
Рыҽхьакны еилагыларцы,
Еидгәыԥла зегьы.

Иажәагьы даалгеит
Рабџьар дкаирԥсеит,
Иани, иаҳәшьеи, иҭацеи
Иоурышьҭит зынӡа.

Ар зегь иаԥицеит,
Иразқәнҵа аҷан.
Ирласны ддәықәлеит,
Иҵарсуа ишәақь.

Иани, иаҳәшьеи, иҭацеи
Еигәырӷьеит цәгьаӡа,
Абаҭаа Баҭаҟәа
Иахьиуыз ишьа.

Деиқәныхла, ар иаԥца,
Иҩны данааи,
Дабаҟаз иашьа хаҵа,
Дыцәахьан зынӡа.

Иԥшӡарақәа ихыҵхьан,
Дыхьшәашәан мыцхәӡа,
Илакҭа ԥшӡа аҭыԥхара
Еицакхьан зынӡа.

Дышьҭихит, дышьҭеиҵеит,
Дизгәаҟит цәгьаӡа,
Аха иабаҟаз ашәақьымца
Дабылхьан уаанӡа.

Ибжьы ҿаца наиқәиргеит,
Изҿиҭит цәгьаӡа,
Изхәарҭахыз Беслан мыжда
Дыцәан дмааԥшӡауа.

Иҽизымшьуа дықәдырхеит
Иашьа хьчара ицаз,
Димбакәа дицәыршьит,
Дицәыршьит зынӡас!

Ахца хьанҭа дабылхьан,
Дабылхьан цәгьала!
Дыцәахьан гәырҩала
Наӡаӡа Беслан.

Убасҟан нхыҵаа рҭыԥҳа Ҳаниф аԥхьарца
 данырҵеит ашәаҳәаҩцәа абри аиԥш ала:

“Асыс ԥшқа хышла ижәны,
Ашьақар ҟаԥшь ақәмырҳәҳәыкәа
Лыхәда дашьуеит ҳәа изҿарымҵоз,
Дытҟәаны даныргоз -
Апасмеиқәаҵәа хәдарԥшқагас изҿарҵоз
Ахан-иԥацәа рҭыԥҳа!

Агалош хәбаба анылзаархәалакь,
Абамба ҵрышь ҭамҵакәа
Лшьапы дашьуеит ҳәа изшьарымҵоз -
Дытҟәаны даныргоз,
Шьапырԥшқагас ачаландар еимаа зшьарҵаз
Ахан-иԥацәа рҭыԥҳа!

Абырфын харԥ анылзырӡахлакь,
Акасы ԥшқа аҵамыршәкәа
Сцәа иаабуам ҳәа изшәызымҵоз -
Дытҟәаны даныргоз,
Адима џьаџьа  цәарԥшқагас изшәырҵаз
Ахан-иԥацәа рҭыԥҳа!”

Ахан-иԥацәа рҭыԥҳа абри аиԥшқәа данрықәшәа ашьҭахь аԥхьарца ианҵаны абри аиԥш ашәа лҳәон:

“Аибаркыра ҳалагылан ҳаныкәашоз,
Снапы акырҭа уаҩы изымҭоз,
Ҳатҟәаны ҳаныргоз
Зхабар зымбаӡаз
Абырзықь рыҷкәынцәа!

Ҟашҭаҭла қәҵан
Ҳнапы зыхҳарҷоз,
Ҳатҟәаны ҳаныргоз
Зхабар ҳамбаӡаз
Ҟабардаа рыҷкәынцәа!

Иҳаҭәашьаны зҟашҭаҭла ҳамкуаз,
Ҳабзиара ду зымбацыз,
Ҳатҟәаны ҳаныргоз,
Зда хәарҭа ҳмоуз
Абаҭаа Баҭаҟәа!”

1924, Кәтол, авгәыст 1.



НАҨЕИИ МЗАУҶИ* 

                І

Наҩеии Мзауҷи еиқәлацәан,
Еигәылацәан, еиуацәан,
Уахи-ҽни дара еицын,
Мыцхәы бзиа еибабон.

Рынхашьақәа ԥшӡаӡан,
Мазарала ихиаӡан.
Занааҭс ирымаз ныҟәаран,
Нхыҵи-Аахыҵи ирыбжьан.

Арҭ аҩыџьагь аԥсацәан,
Кәдры ауезд аҿ инхауан.
Ԥшреи сахьалеи дара еиԥшын,
Ҟазшьалагьы еиқәшәауан.

Рхашәала ду рацәаӡан,
Қәлеи дыри дырҳахьан.
Рҭынхацәа рацәаҩӡан,
Зехьынџьара инхауан.

Шәарыцара ицалон,
Ааигәамкәа инаскьалон,
Еидараха, ҽадиала,
Ашәарах-жьы ааргалон.

Рыхьӡи рыԥшеи рацәаӡан,
Раҳаҭырқәа рбауан.
Аӡәырҩгьы рыцәшәауан,
Рҟазшьақәа ддырбахьан.

Қәрала рҭәымҭаҿ инаӡахьан,
Наҩеи ԥҳәыс ссирк дааигеит.
Ачара бзиа ҟаиҵаӡеит,
Иқәлеи идыри еибаирбеит.

Лара мыцхәы дыԥшӡаӡан,
Лычаԥашьак митәӡан,
Ҟазшьала дхааӡан,
Зегь рыла дыссирны дшан.

                 ІІ

Мзауҷ ачараҿ криуан,
Аҭаца ԥшӡа дибеит.
Лыԥшреи лсахьеи дназхәаԥшыз
Хатәы ԥҳәысыс диҭаххеит.

Лычаԥашьа игәаԥхаӡеит,
Лыԥшреи лсахьеи дажьаӡеит.
Лхаҵа дышьны лара дигарц
Уа дышгылаз инаиӡбеит...

Ари игәҭыха наскьаӡеит,
Уахи-ҽни кыргьы цеит.
Игәала хьаас иҟаиҵеит,
Иқәла амаҷ азы диԥсахт...

Абри аиԥшқәа иҽырзикит -
Мзауҷ Наҩеи дҭаирхарц,
Ибаҩ ирӡразы иӡбеит,
Гәынҷыхьажәак назеимҳәац.

Зны ныҟәара еиццеит,
Ааигәамкәа инаскьеит,
Мзауҷ дгәырӷьо дцауан,
Игәы иҭеикыз наигӡарц.

Хаха-хымш ныҟәа ирхыст,
Арха, аҿаҩа иазцеит.
Аԥслаҳәқәа рбон икалаӡа,
Абӷаџьмақәа ббаӡа...

Џьаԥҳаныла еиқәшәаӡан,
Абџьарлак ихиаӡан.
Шәарахкгьы раҩрышьҭуамызт,
Харантәи икалаӡа...

Рыԥшьымш рзы аныҟәацәа
Храк аҿы инхалт дара,

Шәарыцара рҽазкны
Ибназон кыргьы...

                   ІІІ

Шьыбжьагәазы инатәеит,
Ахра ахыцәқәа хаҳәк аҿы,
Наҩеи мыжда ихы нықәиҵеит
Дыцәарц ҳамҭакы.

Аԥшатлакәгьы асуан -
Аҵлақәа хнарԥон,
Наҩеи дқьыԥа дыцәан,
Даара дааԥсахьан.

Уи аамҭаз игәалашәеит
Мзауҷ дзышьҭаз,
Ишәақь мыжда ааиҵихит -
Наҩеи дишьразы.

Иԥсырҭа инарбаны
Даахысит иара:
Ахы цаҳә-цаҳә хьанҭаӡа
Даирблт зынӡа.

Ишиқәшәазҵәҟьа днаҵҟьеит,
Наҩеи иара уа,
Днаԥш-ааԥшшәа иагьиҳәеит
Ажәақәак иара:

“Ҳаит, сышԥоушьи, сышԥоушьи,
Мзауҷ, сҭынха ду!
Сзыхурҟьазеи, изуԥсахзеи
Иахьа уара угәы?

Сызбада! Сзаҳада!
Сурҭынчит цәгьаӡа,
Усшәаџьҳәаҩха, аԥшатлакә,
Иахьа  ма уара!”

Иажәагьы даалгеит,
Дынкаҳаит ҵаҟа,
Илацәа неиқәиԥсеит
Гәырҩала зынӡа.

IV

Дышгәаҟуаз, дшыуазыруаз -
Дыцәеит дмааԥшӡауа,
Ибаҩ мыжда, гарҭа змамыз,
Хьшәашәеит имԥхаӡауа.

Мзауҷ мышьҭак дыцәгьхәыцуа
Даанхеит акыргьы,
Акаҵәараҿ днаԥш-ааԥшуа
Дгылан ҳамҭакы.

Насгьы днеихалан
Дааиртлеит Наҩеи,
Иҳәаҭҳа ааихихын
Ишьҭеиҵеит зымҩа.

Ҽеила дириашан
Деиқәикит аԥсы.
Ҳаԥ дук дынцәыҵеиҵан,
Диԥырҵит иаргьы.

Иҳәаҭҳа иазқәнҵа
Дхынҳәит шьҭахьҟа,
Иҩныҟа ихы рха
Ддәықәлеит иара.

Дышиашаз дмаакәа
Иҽхьеикит џьара.
Насгьы дӡырга-ӡыргуа
Дынкылсит иҩны...
                 V

Наҩеи иҭаацәа инараҳаит
Мзауҷ имала дшааз,
Еицрыҳәҳәа зегь изнеит -
Ари иажәабжь назаҳаз...

Иҟалазеи ҳәа инаиазҵааит
Наҩеи мыжда иҭаацәа,
Дхынҳәызшәа надирҳаит
Ишцоз мҩабжара...

Дырбоз џьшьа ишьҭалеит
Иҭынхацәа еибарҵысы.
Усҟан Мзауҷ диҵәаххьан -
Ахра аҵыхәан аҳаԥаҿы...

Мзауҷ аԥшаацәа дрылан,
Археи ҿаҩеи дрыбжьан,
Машәырынгьы иамхамҳәеит
Цәгьала дышҭаирхаз...

Ладеи-ҩадеи ицақәеит,
Ихабар ҳәа рмаҳаӡеит,
Ишьҭамҭа рымбаӡеит,
Дыбжьаӡӡеит, дымҩаст.

Ихьуа-иҵәыуо иаахынҳәит,
Рымш, рыҵых дрымбаӡеит.
Уахи-ҽни кыргьы цеит,
Игәҩарамкәа ргәы дырҭынчт.

Аҵәыуара ду иҭаацәа иҟарҵеит,
Насгьы ихабар мгаӡеит.
Мзауҷгьы даара диџьабеит,
Их џьабаа цәгьа аирбеит.

Шықәсык ашьҭахь дырхадыршҭит
Атәымуаа зынӡа,
Аҭаца ԥшӡа, иԥҳәыс рыцҳа,
Лхы-лгәы дагаӡеит.

Лхаҵа ԥшӡа длымбаӡеит,
Бназарантәи дмааӡеит...
Акыраамҭа дизыԥшит,
Дышгәыӷуазгьы даанхаӡеит...

                VІ

Мзауҷ бзиа дырбауан,
Наҩеи иеиԥшҵәҟьа дрыԥхьаӡон,
Иара ԥыҭрак дааԥшын
Насгьы иажәахә надирҳаит:

“Сықәла бзиа даҳцәыԥсит,
Ихабар ҳәа ҳмаҳаӡеит,
Даара кыргьы даҳџьабеит,
Иԥсырҭа-иӡырҭа ҳамбаӡеит.

Рҭаца ԥшӡа дысгәаԥхеит,
Хатәы ԥҳәысыс дысҭахыуп.
Иахьысҳәоугьы сыԥхашьоит,
Аха сыгәҭыха шәсырҳауеит.”

Ари иажәахә нараҳаит,
Даара кыргьы иазхәыцт.
Аҵыхәтәаны иазааит,
Аҭакгьы нарҳәеит:

“Уара ҳаҷкәын еиԥш уаабон,
Ус умҳәаргьы ҟалауан,
Уажәа иуҳәаз ҳагьзахысуам,
Даҽаџьара ҳнаԥшӡауам.”

Ишиҭахыз ҿа иаҳаит,
Дзеигәырӷьашаз ацкы рҳәеит,
Дук мырҵыкәа ԥҳәысс дигеит,
Ачареи ажәреи ҟаиҵаӡеит...

Ари ииӡбаз наигӡеит,
Иара ида аӡәы имаҳаит.
Наҩеи иҭаацәа дрымбаӡеит,
Ибаҩ-ишаҩ ԥхасҭахеит.

Аамҭақәа кыргьы цеит,
Фбаҟа шықәса инархыст,
Иԥҳәысгьы хшара длоут,
Лыҷкәын-лҳас - дҭаацәахеит...

Мзауҷ дынхон-дынҵуан,
Бназараҳәагь дцалон,
Ашәарахқәа нирҵәалон,
Шәарах жьыла дчалон.

Аԥхын ашьха дцалон,
Аҭыԥқәа рҿы дыԥхьалон,
Рҭамҳа кәацла ирҭәлон,
Ԥслаҳәи бӷаџьмеи нирҵәалон.

                    VІІ

Даара кыргьы ааҵхьан,
Иаамҭа қьафла игахьан.
Ҽнак шьыбжьон иҩны даанхеит,
Аҵла ашәшьыраҿ днаиеит...

Иԥҳәыс ԥшӡа абарҵа дықәтәан,
Лхаҵа иахьгьы днаԥшлон.
Ԥшатлакәшәагьы ак асуан,
Агәам-самқәа шьҭнажәжәон.

Имала ашәшьыраҿ дахьиаз
Аҟыр-ҟырҳәа дааччеит...
Иԥҳәыс ԥшӡа иналаҳаит,
Измааноузеи ҳәагь дизҵааит.

Ари лажәа ацкы лмаҳаит,
Даара хьаас иҟалҵеит,
Иччашьа цәгьахаӡеит,
Гәҩарасгьы  дҟалҵаӡеит.

Усҟан лгәы дааҭашәеит
Лхаҵа ибжьаӡыз Наҩеи,
Нас дыхҭалкырц налыӡбеит -
Акридыруазар илырҳәарц.

Даныччозгьы игәалашәазаап
Наҩеи мыжда иуасиаҭ.
Аԥшатлакә ҳәа  дызлацәажәаз
Ашьха даныԥсуаз...

Уи аҽны егьиалымҳәеит,
Ауха цәыкьа акрылуит,
Чаншьҭахь иара дышьҭалт,
Лара ачанахқәа лыӡәӡәауан...

Дааргәыбзыӷны дизҵааит,
Дзырччаз лмаҳар  лмуӡеит.
Даара краамҭа имҳәаӡеит,
Данлыргәаҟӡа - инеиҳәеит:

Наҩеии иареи шеицныҟәоз,
Ашьха-ҿаҩаҿ дшишьыз,
Дызхишьаазгьы ла лзы шакәыз,
Иажәа мыждагь аԥшатлакә ишалаз.

Дахьишьызи дахьижызи
Дацәхымҟьартә бзиа еилылкааит,
Усҟак хьаас длымкызшәа
Аҟыр-ҟырҳәа дааччеит...

Ҽамыршьагала диацәажәан -
Лгәаҟрақәа зегь лаҳаит,
Дыхәмаруа днаиахәаччан -
Абри аиԥшқәа налҳәеит:

“Излоуӡазеи, уажәраанӡа,
Исамҳәакәа ари сара?
Са сымаӡа ак уҵакны
Удәықәзаарын кыргьы!..”

Ари иажәахәқәа наиҿылхит,
Ҽамыршьагала дизҵааит,
Лчанахқәа налыӡәӡәеит,
Лхәлагь иааиллыргеит.

Игәы рҭынчны иара дыцәан,
Лара аҵых налыгӡеит,
Итапанчагь ихы иаҵылхын
Длырҭынчырц лҭаххеит.

Лгәи лшьамхи мкәараҵеит,
Лгәы иҭалкыз налыгӡеит:
Ихы иадкыла дагьхыст,
Егьизымҳәо далыргеит.

Аԥшатлакәгьы нас-ҩаст,
Мзауҷ иаџьал аанагеит.
Наҩеи иԥҳәыс дылџьабон,
Иуасиаҭгьы налыгӡеит.

Акeкeҳәа дыҳәҳәеит,
Жәлары зегь неизеит,
Лхаҵа дшылшьыз надлырбеит,
Дзыхҟьазгьы надлырҳаит.

Адырҩаҽны шаанӡа
Лҽеибылҭеит лара,
Ицоз днарԥыза
Ашьхеи ҿаҩеи дрызцеит.

Аҳаԥы мыжда иахьҭаҵәахыз
Ихымҟьакәа иазнеит.
Ак нмыжькәа зегь еизырган
Сакасала иааргеит.

Мзауҷ дызҭынхаз дыԥхьаркт,
Цәгьаԥсышьала дҭалырхеит.
Ҵәыуараҳәа ҟарымҵеит,
Иҭынхеи идыри дрымбаӡеит.

Наҩеи ибаҩ лыԥшааит,
Ахра ахыцәқәантә иаалгеит.
Аҵәыуара еиҭаҟарҵеит,
Иҭынхеи идыри дырџьабеит.

                 * * *
Абри аиԥш ауп есқьынгьы
Ацәгьа бзиа шамырҿио,
Зықәла дзыԥсахыз ауаҩы
Ианигәамхәӡо ишихьӡо.

1924,  Кәтол, ииун 5.


М И Х А    Л А К Р Б А

1901 - 1965






УШНЕИУА УНЕИ!..

Дырмит Гәлиа ихьӡынҩыланы

Ушнеиуа унеи!.. Уус гәырҩагаз,
Уаҟәымҵын, уашьҭаз, инагӡа!
Иуцәыхьанҭоугьы - мчыла уаҵаз,
Узхьымӡо - цасҳәа уҽахьыгӡа!

Уус хьанҭоуп,- аха иус дууп!
Имаҷҩым иақәыӡхьоу жәлара...
Уазнеи! Уҽақәырӡ! Ипатууп
Уи еиԥш аус азын аԥсра!

Урцәымшәаӡан иахьа иуиааиуа,
Ухы уамеигӡан, уҽҵакы!
Уаԥыл ахақәиҭра иааиуа!
Иарба убираҟ! Иҳаракы!

Уԥшишь! Иубоума, амра гылоит!
Уажәнатә ицәывҵаҷҷоит иара...
Убас хәыҷы-хәыҷла иҿыхоит,
Ҳара ҳазҽеихар, ҳ-Аԥсынра!

Узқәлаз амҩа - хараӡазааит,
Уахьнеиша унеиуеит, ихаҵа!
Уус узҵалаз - хьанҭаӡазааит,
Ичҳа, егьугым, инагӡа!..

Аԥсны ала хҩоуп, алымҳа дагәоуп,
Лашарак зааиуам, илашьцоуп...
Иазылухт амҩа, - маҷӡак угыуп,
Лашарас иааиша рацәаӡоуп!..

Уаӡәуп, ихнымҳәкәа, ус инеиуа,
Макьана иҳамоу хырҽхәарас;
Уаӡәуп еҵәас иаҳзышеи-шеиуа!
Уаӡәуп иҳамоу гәыӷырҭас!

Ушнеиуа унеи!.. Уус гәырҩагаз,
Уаҟәмҵын, уашьҭаз, инагӡа!
Иуцәыхьанҭоугьы - мчыла уаҵаз,
Узхьымӡо - цасҳәа уҽахьыгӡа!

Агазеҭ “Аԥсны”, 1919, ииуль 25.


          АБАХҬАҾ

Изури, исҳәари, амчыда?
Адунеи шәҭит, ааԥынроуп.

Агәырӷьара салыхәдоуп, амыжда,
Сбахҭаҿ еснагь илашьцоуп.

Сықәлацәа ааԥын еигәырӷьоит,
Амшаԥ иаԥылоит хара.
Аамҭа иалаччоит, иеиҽырбоит,
Гәыӷрада сыӡӡеит сара.

Асаби, кыка зыгхаз иеиԥш,
Сымала сҵәыуо сҭатәоуп.
Изури, исҳәари, ахәаша,
Сбахҭаҿ еснагь илашьцоуп.

Ԥсы зхоугьы, ԥсы зхамгьы ирықәԥхо
Амра зегь ҳзыҳәан ишеит.
Цәывҵалашаракгьы саҭәамхо
Амра ду са исыԥхеит.

Шәхаан шәшымыԥсхрагь жәдыруазар,
Сҽыхәа шәкәадыр, исзаажәга!
Адунеи шәымала ишәымамзар,
Соушәыжь, лашарак сшәырба!

Чоу ҳәа жәытә гәыла исырхәмарып,
Сан лҿы снеип-дсыжьжьап!
Уажәыҵәҟьа саауеит ҳәа нараҳәан,
Еес, сахьымаара сцап!..

Изури, исҳәари, амчыда?
Адунеи шәҭит, ааԥынроуп.
Агәырӷьара салыхәдоуп, амыжда,
Сбахҭаҿ еснагь илашьцоуп!

1919.

                 РИҴА
                 (Алегенда)

Ԥшыцаа рышәҭқәа ҳәа анкьа зны ирҳәон,
Бзыԥ ахахьы рҽыԥхьакны иҭанхон.

Ԥшыцаа баҳчала ашәҭқәа рааӡон,
Ԥшыцаа рышәҭқәа еснагь ишәҭлон.

Урҭ рыфҩы-бзиахә уаҳауан уахьцалакь,
Иаман идәықәын аԥша иахьабалакь.

Ԥшыцаа ргәы бааԥсхаӡомызт бзанҵгьы,
Ҩышә шықәса инеиуан қәрала зегьгьы.

Бзыԥ аԥсҭа иҭалеит нхыҵтә аӷацәа,
Ԥшыцаа ирықәлеит ҵҩа змамыз аҽцәа.

Рырахә еимырҵәеит, ирхырцан иргеит,
Ԥшыцаа рышәҭқәа ршьапы иадыргеит...

Нас илашьцеит, идыдит, имацәыст,
Еилачыз аԥсҭҳәақәа амацәыс рыст!

Аԥсҭҳәақәа тҟәацит, аԥсҭҳәақәа ԥжәеит!
Абахә еилаҳаит, адгьыл ҵыбгеит!

Ԥшыцаа рбаҳча, Ԥшыцаа рыԥсҭа,
Еес, илӡааҟәрылан, иҩхалт аӡҭатәа...

Ԥшыцбак ҳәа днымхеит аӡәымзар аӡәы,
Риҵа иҭахеит, иӡааҟәрылеит зегьы...

Ԥшыцаа рышәҭқәа ҳәагь уаҳа ирымҳәеит,
Урҭ рыфҩы бзиахә Риҵа иҭахеит...


АЖӘҴЫС

- Ажәҵыс, ажәҵыс! Иуҷырҷырзеи?
Уцәажәазшәа саҳаит!
- Мархьаул шәыҩноуп иахьсҭыԥу!
Уахьтә сԥырны сыузааит...

- Ажәҵыс, ажәҵыс! Сашьцәа, саҳәшьцәа,
Сҩызцәа зегь еибгоу?
- Урҭ еибгоуп. Уараӡәк уоуп хьаас,
Гәҭыхас ргәы иҭаӡоу!

- Ажәҵыс, ажәҵыс! Сан лнышәынҭра
Ахылаԥшра агны иубоу?
- Уан лнышәынҭра - шәҭы мацароуп,
Зегь афҩыхаа змоу...

- Ажәҵыс, ажәҵыс! Сгәылацәа зегь,
Нас сызлыҵыз сқыҭа,
Сыхьӡ ҳәаны иуазҵаалакгьы
Зегь салам сызрыҭа!

А-50-тәи ашықәсқәа.


             ӠЫЗЛАН
         (М. Горки иҟнытә)

Ӡыжь дуӡӡак ԥаҩ дук  иахьыҵатәаз
Ӡызлан ԥшӡак аҵанӡа дҭан.


Дхалалон зны-зынла дҭаӡсауа,
Даараӡа даара дыԥшӡан.

Зны, лгәылҽанӡамкәа, дышҭаӡсауаз,
Ԥсыӡкцәақәак рыкаҭ дакит!
Амбатә анырба аԥсыӡкцәа зегь
Рыкаҭа лкажьны еимпит...

Марҷыӷь ҳәа рԥыс еилҟьак, гәымшәаӡак,
Даанхеит уаҟа, џьа дымҵысит.
Ахьышәҭҳәа, амбатә ԥшӡа дҩышьҭиԥаан,
Лқьышә цәаак аҵәахҳәа дагәӡит!

Лгәы дахәеит арԥыс уи ӡызлангьы,
Дгәдкыло уа дылшьшьуан...
Насгьы, гызмалшәақәа дԥышәарччо,
Ҿымҭӡакәа ибла дҭаԥшуан...

Аамҭа шцазгьы рызгәамҭакәа,
Ус, иаахәлан, илашьцеит.
Марҷыӷь иӡызлан ԥшӡа дшигәӡуаз,
Еес, длаимҟәҵаба дцеит!..

Уинахыс Марҷыӷь уахгьы ҽынгьы
Даван аӡыжь аҟәара...
Дазҵааит уи зныкгьы: дабаҟоу ҳәа,
- Сеидроу! - иаҳаит ацныхәра.

- Амц сужьоит! Уҵан дҵәахыуп лара,
Дҩага, абраҟа дсызныжь!..
Схалагь, мчыла дсымгои, иҳәан,
Дыууаӡа дҭаԥалт аӡыжь!

Дыҟоуп уажәыгь уи аӡызлан ԥшӡа,
Зны-зынла уа дырбалоит.
Марҷыӷь иоуп иҟам. Уи ииуз ҳәа
Ашәа рҳәало исаҳалоит...


                       * * *
Шәарҭк - ус шәышбашаӡоу шәниасып,
Ахәац еиԥш... Шәыхьӡгьы рҳәарым.
Лакәк шәара ижәуз иахҿиаарым,
Шәыӡбахә ашәак азкхарым!


















М У Ш Ь Н И   А Ҳ А Ш Б А

1903 - 1992




            АМЗА

Амза, алашарбага, амза,
Адунеи зырлашауа ацәымза!

Иҟоуҵоузеи уцәырҟьа-цәырсуа,
Аԥҭақәа унарылс-аарылсуа?

Уҩеиха ажәҩан агәахьы,
Аԥҭақәа ахьыҟаӡам аҟынтәгьы,
Урзыԥха ажәларқәа зегьы,
Милаҭ-милаҭла, инеилымхкәа!

1919.


УГЫЛ, ИШОИТ, САШЬА!

Угыл, ишоит, сашьа!
Ҳалагап аусура,
Имыӡырц ҳ-Аԥсынра -
Иаҭахыуп аус ӷәӷәа!

Иаауп аус напыла,
Иаауп хшыҩла-хыла,
Иаауп ҳамԥшыкәа -
Уахынла, ҽынла!

Угыл, ишоит, сашьа,
Иаамҭоуп шьҭа,
Абар, игылт ашы-еҵәа,
Аҽазнакит аҵх ашара.

Ҳаидгылап ҳажәҩа еибыҭа,
Аус азаауп жәлар риаша,
Алашьцара ҳхых изгаша,
Ҳаԥсшәа мырӡ ҳа ҳзырҿиаша!

1920.


     АӠЫН

Амш кьаҿхеит,
Аҵх аухеит,
Амра ԥхарра маҷхеит,
Егьхьҭахеит!

Аԥсҭҳәа хылеит -
Егьмыҵәцеит,
Амза мгылеит -
Егьлашьцеит!

Ашәаԥыџьаԥ гылоуп -
Ицәҳәышшаӡа,
Рымахә ашәыб ықәуп -
Ибыбышшӡа...

Адәқәа сыла ихҟьоуп
Иҟәашшӡа,
Аӡқәа аҵаа рхыуп -
Иҵәцашшӡа!

Амш кьаҿхеит,
Аҵх аухеит,
Амра аԥхарра маҷхеит,
Егьхьҭахеит!

1920.


              * * *
   (Лев Толстои иҟнытә)
   
Ҭаҳмадак ҽнак амҿы ԥҟаны,
Иазқәниҵеит еилаҳәаны,
Даҵаланы игеит иҿаҳәаны,
Дҳәазо, илабашьа иҽанҵаны.

Рацәак дымцацызт, абна дылсхьан,
Имҿы ҿаҳәара хьанҭахан,
Сыҭаҳмадагьы дааԥсан,
Иеидара налкеиԥсан,

Ихы инапы инадкыланы,
Ибжьы рдуны иҳәон дтәаны:
Дабацеи, мшәан, са сзыҳәан
Зегь ҳзырҭынчуа аԥсцәаҳа ҳәа...

Абри шиҳәоз акәмкәа,
Жәҩанынтә длымбаакәа,
Ҵаҟантә дхамлакәа,
“Исзыууааз, аҭаҳмада?” ҳәа
Дааины иаԥхьа даагылт аԥсцәаҳа.

- Сароу?! - иҳәеит аҭаҳмада дшәаны,-
Акы, акы, акгьы...
Сҿаҳәара шьҭыхны 
Саҵоуҵап ҳәа акәын уеизгьы!..














Ш А М И Л   Х О К Е Р Б А*







СҨЫЗЦӘА

Ишоит, ихәлоит. Зегьы
Ирымоуп адунеиаҿ аҿҳәара.
Ихирхааит, ҳалгеит ҳаргьы
Ҳабацәа  ҳазҭарҵаз аҵара!

Ҳара ҳашьҭан аҵара,
Ҳара ҳашьҭан аиаша.
Узлахаҵоу сырба, сҩыза,
Адунеи уқәылт уажәшьҭа!

Шәашьҭал гәыкала абзазара,
Шәыхьӡ мгааит ицәгьаны.
Шәрыцхраа ажәлар, шәзыхшаз,
Аамҭа лашьца зхаԥаз.

1916.


АНЦӘА ШӘИНЫҲӘААИТ, АҾАР!

Ари аҿа искыу,
Шәа шәахь инасырхоит.
Шәа шәзы саҵахом,
Иҭоу зегь нҭсыркәкәоит.

Анцәа шәиныҳәааит,
Амазара хыхьтә ишәоуааит!
Иахьа иагьа шәгәаҟуазаргьы
Аразҟы шәызҭаша дшәоуааит!

Ҵҩа змам адгьыли атәылеи
Шәа шәақәиҭны шәҟалааит,
Агәаԥхареи абзиареи
Жәлар рҿынтә ишәоуааит!..

Шәара шәхазыҳәа ишәҭахыу
Анцәа иҟаиҵааит.
Ижәуа, ишәҳәауа зегьы
Жәлары иргәаԥхааит!

1916.


         СЏЬАЛЫҴ

О, сџьалыҵ, са сышәҟәы,
Уцәыҵамтәан баша уԥшны.
Аргәаҟцәа иубо шеибакәу
Ргәы уҭахысла уццакны.

Умгылан, умԥшын,
Шьапҿаршә ҟаҵала,
Шьҭахь уеиҵамхан, умԥсын,
Алашарахь уеихала!

1917.


АНЦӘА ИУМЫРӠЫН Ҳ-АԤСЫНРА!

Анцәа иумырӡын ҳ-Аԥсынра,
Ҳамшыбзиа аҳәара.
Ҳаԥсуа кәымжәы еиқәшәшәа,
Ахҿа иаҩызоу ҳа ҳбызшәа!..

1919.


      СГӘЫРҨА

Сҭакны ичаԥоуп
Ауалыр, аҵәымыӷ злоу.
Ак сзымҳәо сықәжьуп
Адгьыл, акәмыӷ зкәыршоу.

Сзынаҳәуам, сзааҳәуам,
Ауалыр ибылгьо сныҟәнагоит.
Иахьыкәмпылуа, аҵәымыӷ иалоу,
Исыкәыршаны сарӷӷоит.

Урҭ рнаҩс аԥша
Акәмыӷ-аанда саннаҟьоит.
Суалыр, акәмыӷ икылнаҵәаз,
Ақәа ҭалан сарбааӡоит.

Аԥша сарбылгьоит,
Аҵәымӷ сыцҳауеит,
Ақәа сарбааӡоит -
Сгәрҩа рацәахоит.

Ас есқьынгьы сгәаҟларыма,
Уалшәара сықәӡами?!
Сгәаҟра аҵыхәтәа ԥымҵәаӡои?
Хақәиҭра сзыԥшӡами?!

Сыԥсадгьыл, умшәааит?
Ҳҩыџьагь ҳгәаҟра еиԥшуп,
Лассы ахақәиҭра ҳзыҟалааит,
Ақәԥараз ҳа ҳахиоуп!

1920.


          АУАҨЫ

Зегьы  срышьҭан сара,
Иабазгои сыԥсыр?!
Ҭабуп ҳәа сазҳәода
Сышьҭахь уи нхар?

Саниуаз сан илҳәон:
Снацәкьарақәа еиҿаԥсон.
Саныԥсуа, издыруеит,
Урҭ зегь еиҵысхуеит...

1924.













































































О М А Р    Б Е И Г Ә А А

1901 – 2001





ГӘЛЫИА ДЫРМИТ ИШАНАҾЫ

Жәлар ҿаҳа зырцәажәаз,
Гәы лашьцакы зырлашаз,
Бзыи гәыи рыхәра зыҟазаз -
Рыхьы Гәлыиа Дырмит дыу!

Хәрыи хәҿыи злаужьхаз,
Хшыҩ ҵары зырҿыхаз,
Хымчи гәымчи зырҿыиаз
Рыхьы Гәлыиа Дырмит дыу!

Рыџьабара  злархыргаз,
Рыгәырӷьара злаԥшьыргаз,
Зыхарҭа дыу ҳаихырхәаз,
Рыхьы Гәлыиа Дырмит дыу!

Иуаҭәау сзымҳәао, сгәы иалауп,
Уыхьӡы-уыхьыӡ ианҩаалауп,
Уԥсы аҵаҟа сыԥсы ыҟауп,
Рыхьы Гәлыиа Дырмит дыу!


АҲ, УГӘАНЫ  СЫԤСЫНДА!..

Мшыни, наараи, мардараи,
Хәраи, бнараи, ԥсҭараи,
Ӡылбааҽҽараи, кәара цқьаи,
Рха ҭшәаи, шәҭыи, иаҵәараи,

Махәы ԥхьаӡа ҵыс бжьы,
Дәы ианыҩуа са сыбжьы!
Жәҩани мшыни  цқьаӡаӡа,
Уыи сытәыла иаҵәаӡа,

Анцәа ишәырҭра чаԥахьа аиԥш
Шәҭыла, шәырла иҩычаӡа,

Иҽырба уаа ԥшӡала,
Ихьычԥыԥырха сытәыла!...

Ла  иабао зегь аԥсыуа,
Лымҳа иаҳао аԥсыуа,
Уыи адгьыл гәы рцәыцәыга,
Аиқәҩычашьа аԥсыуа.

Ԥшаӷьыи гәаӷьыи аԥсыуа,
Ашәа нҵәара рныха уаа.

Ҩны ԥсаҟьа, дәы какаҷ,
Шҭа ҩыча, ҩны какаҷ,
Шәырҭраи, уыҭраи, ԥсҭа хааи,
Ԥырԥлыкьыи, шәҭыи, бӷьыи какаҷ,

Дгьыл какаҷ уаа уырҭ рыла,
Аԥшахьы чах уаа уырҭ рыла!

Ҩны ԥхьаӡа шҭа ԥшӡа,
Шҭа ԥхьаӡа ҵла ԥшӡа!
Иызеихырхәао ԥшӡароуп,
Мҩасшьа ԥшӡа, уаа ԥшӡа!..

Аҳ, убраа аԥшахь снахәахыр!
Снахәа-нахәао сгәы счахыр!
Бжьыи, ԥштәыи, бзы хааила
Шьҭа сыԥсы сыжьжьахыр!

Сы гәахәтәы убарс снахьӡанда!
Стәыла хаа ала сгәы счанда!

Схы иҭау – сгәы иҭау, Аԥсны,
Сы  бзанҵыра, Аԥсны!
Аԥсабара иысзаныу,
Сыԥсы, сызаҵә, Аԥсны!

Аҳ, угәаны  сыԥсны
Сааугәыҵаукыр, Аԥсны!

1918.


     ЕИДЧАЛАРА  НЫҲӘА

- Анцәа, уыхьыӡ ԥхьа иаҳҳәауеит,
Уара заҵәык ҳуыҳәауеит:

Гәырӷьарыла  ҳаицырчала,
Гәырҩеи гәы ӡреи ҳарцәыхьчала!
-  Анцәеиҳәааит!

- Ҳаздеизалаз ргәы рӷьаца,
Ирыдеизалаз ҳаицырӷьаца!
- Анцәеиҳәааит!

Қуҿиара  ҳагыумыжьын,
Ҳаиҵаханы ҳаныумыжьын!
- Анцәеиҳәааит!

- Ҳаԥсуара ҳацәумырӡын,
Иҳагхауа ҳақәмырӡын!
- Анцәеиҳәааит!

- Ҳхы  ҳазмырхәао ҳартәумтәын,
Зхы ҳазмырхәао  ҳархыхьумтәын!
- Анцәеиҳәааит!

- Ҳхы рлаша, ҳгәы ырлаша,
Ҳаибаргәрӷьао ҳаицыркәаша!
- Анцәеиҳәааит!

- Ажәларқәа еицәымӷыумтәын,
Аицхыраара рыцәымӷыумтәын!
- Анцәеиҳәааит!

- Ауааԥсыра еицәымӷыумтәын,
 Иеибашаҭао иныҟәибагааит!
- Анцәеиҳәааит!

- Ҳныҳәа ԥхылда  хәыҳәаҩуп,
Ҳанцәа ҳазшаз уыхьӡ ҳҿакыуп!
- Анцәеиҳәааит!


ПРОМЕҬЕ ИБЖЬЫ: “АҲ, ԤСЕИВГАРАК!..”

Амардақәа срыгәҭахаит,
Сызымҵысуа срыбжьахаит,
Сыԥсы сзеивгом, сеихәлахаит,
Сызықәгҭылау хаҳә дысхаит.

Ахра сыкәшауп, саунашьҭуам,
Шьапҟьарҭакгьы снаҭауам,
Стыша ҭшәаӡауп, наԥшырҭам,
Сҭаҟыҟит, сызҵысуам...

Сыҳәҳәан ажәҩан иамаҳаит,
Аҿаҟьа дыс сыбжьы анԥаит.
Сыбжьынԥара са исаҳаит,
Ҭахәаҽырҭак сҭаҳаит.

Сыҳәҳәабжь ажәҩан иаҳауам,
Стыша ҵҩадауп, иҭыҩуам.
Сҭаҟәыкыит, ԥшак ҭасуам,
Мархәагакгьы ҭаԥхауам.

Хәынхыҵ џьара дәы ыҟаума?
Бжьы мга  заҳао ықәума?
Ахра иалԥш срызбаома,
Марда зԥыша мчы ыҟаума?

Аҳ, иаҳауеи, ԥсеивгарҭак,
Лашара ԥыҭк, наԥшырҭак!
Шьапҟьарҭа ҭыԥк, гәӷырҭак!
Бжьы заҳауа ҩызцәақәак!..


АСҬАМПЫЛТӘИ АԤСЫУА БЖЬЫ

Амшынеиқәа сыҽԥынгылауп,
Иасымша нырцә сыԥшуа.
Мыши ҵареи зегьы ыиасуеит,
Рыԥба ыҟам са сзынхьыуа.

Сгәы-сгәаҵәа нырцәҟа иынхаит,
Сзыӡысаом,  сызԥыруам,
Згәахәтәы иахьӡау ргәырӷьа бжьы нгао
Сара сгәы хәуп, схьаа тәауам.

Мрагыларантәы ԥшак аасыр
Рыԥсы алаушь ҳәа сахәауеит.
Мрагыла ицао ԥшак аасысыр -
“Сымшра рызга” ҳәа сҵәаауеит.

Амшын анырцә иыҽԥынгылау
Сан, абааԥсы, бгәы камҳааит,
Сгәыдбыкларцы бнап иеиҵыхыу
Бгәы каҳаны иахьамыҩрааит!

Быҷкәын, сара, ччара зхашҭыз,
Бгәыҳәԥы схы нкыдҵаны
Аҵәыуара зны сақәиҭхар
Саагәыдыбкылап срыӷәӷәаны.

Сзымӡысао, сзымԥыруа,
Мшыни жәҩани саиааины,
Арсӡа ицарым, аамҭак ааиып,
Саагәыдбыклап срыӷәӷәаны.

Згәаӷь мԥысуа ирыцхырааҩыу,
Аамҭеи гәаӷьи ҳахәаны,
Зны  ҳаиндыриап, иабацарыи,
Саагәдбыклап срыӷәӷәаны.

Быҷкәын сара, ччара зхашҭыз,
Бгәыҳәԥы схы иадҵаны,
Аҵәыуара зны сақәиҭхар,
Саагәыдбыклап срыӷәӷәаны.

1968, декабр 25, Истамбул.


                * * *
Сыузыгәынқьуа ԥсык ала,
Сыузыӷызуа гәык ала,
Ԥшьышә-нызқьыҩы идырӷызуа,
Зыуарада сҳәао стәыла,
Ԥшьышә-нызқьыҩы аԥсыуаа
Иеицдырӷызуа бжьык ала,-

Схы иҭау, сгәы иҭау Аԥсны!
Сеиӷразбылуа Аԥсны!
Аԥсабаран уа уҷыда
Акы сашьҭам, Аԥсны!
Аҳ, угәаҿы сыԥсында -
Сааугәыҵаукрын, Аԥсны!..


БЕИГӘАА ОМАР ИНЫШӘЫНҬРА 
АХАҲӘ ИАНЫУ

Ихазы арс акы аҩра ԥхашьаразаргьы, анышәынҭра хаҳә аԥсышәала аҩра зҭахыу рзы ихсаалагахарцы иҩит, даҭанашәымҵарцы дшәыҳәауеит.

Днаӡаӡатәхааит Беигәаа Омар!
Беигәаа Баирам дызабыз,
Шам-ԥҳа Мкыд дызаныз,

Беигәаа Омар дышьҭауп абра,
Ԥсшьарҭахааит идамра!

Зқьыи жәышәи акын диын,
Иахьа инарцә дазнеиын,

Днаӡаӡатәхааит шьҭа нахыс,
Анцәа дыиҭауп уажә нахыс.

Аԥсыуара ихарҭа адҵа,
Аԥсабара иышьҭа анҵа,

Дцеит зыԥсаҭа хаахаша,
Аԥсыҭхаџьра ианиаша!

Ԥсныҳәара иыгымхааит,
Ԥсыҭхаџьра иыҭыԥхааит.

Иыԥсы зқәиҵаоз абызшәа,
Дыззыгәыкыз аԥсшәа -

Ахаш ианны иҿаҿаӡа
Иыхәынызааит наӡаӡа!


     ХЬАЖӘАК АҴЫХӘА

Ҷылау иҭакыу ҳаб Промеҭе,
Ԥсырӡха иышьҭау Зусҳан Тата,
Рыбжьы ҳаҳаот иҳаԥхьауа,
Уышьҭа ҳанылт Иафраҭ иышьҭа.

Ҳаҿиаоит: иаҳкыу ҳҭарчеи мышуп,
Напы цқьа еиҵых ҟаԥшьы ианыуп.
Напхы еиқәаҵәеи нап раҵәеимкәа,
Зегьы ирыхәшәу напы цқьа аныуп.

Шьҭа ҳазрааԥсаом аџьа еиҭа аџьа,
Шәҿархасҭа Аԥсны, шәеиха амарџьа!
Шәымца ишәыӷрау  еиҵызхалаша
Шәҭарчеи шәаԥыуп, шәацца амарџьа!..

1975 Аԥсны, ӡынгәмз,
Аҭарчеи - абираҟ
Ӡынгәмз - октиабр.


АԤСНЫ,  АԤСНЫ!

Сыиахьагьы уа уыла иҭәны
Иыиыст, Аԥсны!
Еихсыӷьра зқәым умцаны
Сара усыӷрауп, Аԥсны!
Уымбадара сзычҳауам,
Уыгәхьаасгаӡеит, Аԥсны!
Ных, шьҭа сыблааит уымцала,
Уысзычҳахуам, Аԥсны!

Хаҭа заҵәык адәы сықәуп,
Уыла сҭәы, сыуцәыхара,
Уыда хәыцырҭак змау ауаа
Са сырцәыхара.
Уыда хәцырҭак змам
Саԥсыуаагьы сцәыхара.
Адәы сықәуп сбылуа,
Абзанӷьара сцәыхара!

Ари амҩасшьи хареи
Арс ҳабанӡа  еибаркәрлаша!
Ҳанцәа ҳазшаз - иазымхои -
Цәгьы мчы абанӡа халаша?
Тәылеи жәлареи абарсӡа
Иабанӡа еизынхьылаша?
Ма стәыла уҿы сыԥсында,
Ма суызхьаауа сыбзазааит!
Уара убара сԥеиԥшымзар
Сышузхьаауа сыбзазааит!
Уара ухашҭра сзыгәыӷьуам,
Уысхамышҭырц сыбзазааит!
Уыгәхьаа иага саблыргьы, саблааит,
Уымца салазааит!

Хашҭрауп цәыӡрас иҟаӡау,
Наӡаӡа сгәы уҭазарауп.
Гәы ҭазара бжа ниарауп, сгәы уҭаз,
Уысцәымӡыӡарауп.
Мчыла ҳаимырхт, ҳаибатәыуп,
Ҳзышьҭа заҵәыу еибаиыухрауп,
Ҳанцәа ҳазшаз иаԥыиҵеит:
“Аибаиыура еишьҭазароуп.”

Уымца харԥны уысшәында
Ных сҳәарымызт, Аԥсны!
Уымца гәаӷьны усыӷразааит,
Сгәыӷра ԥымҵәааит, Аԥсны!
Мамау, мамау, сгәыӷра ԥҵәам,
Зны ҳаибаиыухп, Аԥсны!
Ҳаиниахп, аха уаанӡагьы
Уышԥа сычҳарыи, Аԥсны?

Зны иысҭахыу бзазарауп,
Сыла уабахрымеишь ҳәа.
Зынгьы ԥсрауп иысҭахыу,
Сыԥсы  уабахрымеишь ҳәа!
Абарҭ аҩба рыуакы
Ауыҟамлахра зны ҳәа,
Сгәыӷуа сныҟәаоит, ҳаибаиыухп,
Иабацарыи зны ҳәа.


АЖӘЫТӘТӘИ АԤСЫУА ҬАРЧЕИ 
ИАНЫЗ АНАПЫ ЦҚЬА ЕИҴЫХ

Аԥсыуаа рҿы лабжьароуп,
Иеиҿырҵаауа хаҵарауп:
“Еиқәаҵәара мысарауп,
Шкәакәаи цқьаи қьыиарауп.”

“Арӷьа напы чаԥагоуп,
Арма кыгауп, цхыраагауп.”
“Арӷьа напы рыӷьагауп,
Арма напы мап кыгауп.”

“Анап раҵәа хыбаагауп,
Анап еиҵых рчагауп.”
“Ҭаҷкәым кшагауп, еисыгауп,
Напы цқьа еиҵых ааӡагауп.”

“Напы еиқәаҵәа цәгьа уырауп,
Аӷа напыуп, мыждарауп.”
“Напхы еиқәаҵәа хәрыгауп,
Алашьцара иыҵагәауп.”

“Напы шкәакәа гәыӷырҭауп,
Напы цқьагьы рыӷьагауп.”
“Напы цқьа еиҵых ааӡагауп,”
Ҟаԥшьы ианны сҭарчеи ауп.


           АԤСЫШӘА

Аԥсышәа аиԥшы бызшәа кәаза
Дгьылтәылангьы ианым.
Уыи наӡаны иыздыруа
Изаламҳәара ҟаларым.
Иалаичаԥаз ажәацкгьы
Иазҟазау изы тәымхарым,
Имаҳацзаргьы иыниаҳалакь
Изымдыркәа даанхарым.

Аԥсыуа жәлар атәым тәылақәа
Иыԥсаҟьаны ирылаԥсауп,
Еишьеи еижьреи зеибамбауа,
Иеизынхьыуа иеизрыцҳауп,
Тәым ажәала раԥсшәақәа
Еицәыхазхар ирыцҳауп...

Гәреибагареи, еицхыраареи,
Еибааӡареи рыбжьалааит,
Даусы ртәылеи рхатәышәеи
Рықәиҭзаара раӡалааит!
Даусы ртәыла алахьынҵа дара
Ичаԥао игәырӷьалааит,
Еизгәакьара дыу рыбжьалааит,
Ԥсы еизыцәгьара рыбжьамлааит!

Агәылацәа жәларқәа мау
Ахараагьы ирыхәалааит,
Аицгәрӷьара гәы еизыбылра
Шахҿыиаауа рхамышҭлааит!
Ныҳәаҿаны абрыи шаҳҿакыу
Тәымгьы ҩнатәгьы ихарҵалааит:
“Аԥсыуаагьы ираӷацәамгьы
Аҵәыуара рԥеиԥшымхааит!”

                    * * *
Умаиааикәа уызгәырӷьауам,
Умықәԥакәа узаиааиуам.
Баҩла ақәԥара шәҭанархап,
Хшыҩла ақәԥара шәӡырнагап!


              АРҴАРА

... Ажәа ркьаҿла заа идырҵа,
Ажәа еиҵыхла уыи нагӡа.

Рҵара мариа иамҩауп уыи,
Рацәа рҵага мыҩауп уыи.

Ажәа ркьаҿла ҵара ҳа,
Ажәа еиҵыхла азырҳа!


ЖӘЫТӘТӘИ  АԤСЫУА  ЕИЗАРАК

Еизара дыук аԥсыуаа,
Реиҳараҩӡак анхаҩы уаа,
Рыхыԥхьыкгьы ахьыуаа,
Маҷҩы рыцҳак атәы уаа.

Маҭәеи ҟәнҵеи  ацәҩыча,
Абџьар маҭәа, ҽы цәҩыча
Рыла жәлара еиламҩашьа,
Даус иышиаҭәау дыҩыча.

Аԥсыуаа рҿы ажәа хаак
Иҿакын иаацәажәалаак:
“Ҽык-кәадырк - кьарахәк-сааҭк”
Ныҟәзымгаодаз хацхыраак.

Ркәымжәы ауԥашәыл рышәҵаны,
Рмаҟа ҽырба рымӷаны,
Рҟама ԥхьаҟа иырҟәнны,
Раԥсыуа шәақь ркыны.

“Ахаҳә иалхыу шанаушәа,
Ауаҩ џыԥх итәарҭаушәа,
Кьаҿи кьаҳәик рызшамшәа,
Рҭеиҭыԥш...”, уырсгьы рыуаҩышьа.

Раура шшапа, икамлаҳӡа,
Рыбӷаӡара па, иԥышӡа,
Руышьа-ҳәашьа ауԥашәылӡа,
Иҳамшҭхәха, иҽырбаӡа!

Уаа иынеилау зегь раасҭа
Аҳы, ҭауад, аамысҭа
Иҿаԥха-ҿаччон рылакҭа...
Бзыиа ааӡара зԥеиԥшымда?

Ауԥашәыл цәа рыҟәныҷҷа,
Рхылԥарчы хаа рыхаҷҷа,
Рыҽы маҭәа, рыцәҩыча
Хьыи раӡныла иҩыча.

Аҳәа зыҟәныу дара рауп,
Уыи иақәиҭыу хьыжәларауп,
Иыԥхьагылау дара рауп,
Рыцхырааҩцәа аамысҭауп.

Анхаҩцәагьы  мҩашьахәӡа,
Рыхҭарԥашқәа ҽырбаӡа,
Иырынраала иырхаҵа,
Ар иыхьрылау иӷьацаӡа.

Уырҭ рыхьыуаа  иреикануам,
Рыҭауадцәа ирацлабуам,
Хьыла  рыҽырҩычауам,
Ҭауади ҭәыи дыршьыцуам.

Ҭәы дҩашьаома, рыцҳаӡа,
Даҿагылауп амаҵа.
Иыкәымызцәа кьаҿк дҭаҟаца,
Иуапцәа хылԥа ихаҟаца!


ЧАЧХАЛИА  КЬЫРШЬАЛ  
ИНЫШӘЫНҬРАҾЫ

Ҳашьа Омар!
Аԥсны ҳаузыԥшуп, ҳашьа,-
Ԥсыхәак амазар, ухы ҳаҭәашьа!
Салам уаҳҭоит угәыдкыл,
Гәы разыла иудкыл!
                                    Кь.Чачхалиа

Сзыԥсам ала усыԥхьауан,
Саԥсахарцы схандеиуан.
Иысы аамҭа сыгәы уҭа,
Уыбаразы сыгәаҟуан.

Аамҭантәи арыцҳара,
Аибамгара, ашьаҳара
Сырзымиааит, аҳ, сара!
Иысԥеиԥшымхеит убара!

Зегь хьыудыруа уышьҭа уцеит,
Сеилыукаауеит, уыи сдыруеит.
Унышәынҭра  сызныхахеит,
Иаагәыдкыла сагәӡуеит.

1975, Аԥсны.


МШЫШӘҬАУП,  АԤСНАА!

Ауаа ҩ-ҽакны иеивархәау,
Ҳрабжьысны  ҳаицырхәау,
Ҳҿархаасҭа Аԥсны
Амҩа ҳанылт ҳаишьҭрахәау.

Ҭыԥҳаи ҭацеи шәашәа рҳәаон,
Аиҳабацәа шәырныҳәаон,
Ҳааскьарган ҳааит  ҳаимархәау,
“Ҳамшра рзыжәга!” ҳәа иыҳәҳәаон.

Рымшра шәзааҳгаит ԥха дыула,
Ишәыдышәкыл гәакьала!
Шәеицәыхазым, шәеиуакыуп,
Шәеимадауми зегь рыла!

1975, ӡынгәымз.


   РА

Даныҟамыз ыҟамызт,
Даныҟамгьы ҟалауам.
Дахьыҟамыз ыҟамызт,
Дахьыҟамгьы ҟалауам.

Иылымшауаз ыҟамызт,
Иылымшауа ҟалауам.
Иылымшаз акы  ыҟамызт,
Иылымшауа ҟалауам.

Ибзоурамкәа акы ыҟамызт,
Иыҟам, иагьыҟалауам.
Иыцкарымыз мчы ыҟамызт,
Иыцкарым мчы ҟалауам.

Уыи иылымҵыз ыҟамызт,
Иыцкарым акы ҟалауам.
Уыи иыда ԥсык ыҟамызт,
Уыи дызлам ҟалауам.

Ҳхатәра далауп, дҳалаҵәауп,
Иыда иҳалау мчы ыҟам.
Иаҳуа ҳзыруа иара иауп,
Иыда лшарас мыч ҳамам.

Дырреи ҭахреи иҵасуп,
Лахьыи лыԥхаи ыҭаҩуп.
Агәаҭара иыҵасуп,
Цәгьеи бзыиаи  дреилыхҩыуп.

Мцеи лашареи ӡыи нышәи
Ԥысыс, мчыс  дрымауми?
Аиншалара зчаԥаз уыи
Аиныҟара зла еиныу уыи.

Хшыҩк идыруа  ҭаӡауам,
Иылшара хшыҩк ахьӡауам,
Хшыҩк наӡа  даздыруам,
Уыи аҟара хшыҩк ҳауам.

Иыда наӡа дыҟаӡам,
Иыда акы згым дыҟаӡам.
Иыда шаҩы дыҟаӡам,
Иыда цхырааҩ дыҟаӡам.

Ҳабз иалауп иыхьыӡ Ра,
Ҳаныҟәзцао ажәауп Ра,
Қурҿыиагоуп ҳа ҳзы Ра,
Зымчы ҵҩадау хьыӡыуп Ра.

Уыс даҳдырҵеит ҳабацәа,
Даныԥшуеит ҳаԥсышәа,
Даныубаалоит уыи ҳажәа,
Уыс  данҩалауп ҳагәаҵәа.


ҲАШЬЦӘА,  ШӘЫМШ  ААБЗЫИАХААИТ!

Ҳашьцәа, шәымшаа бзыиахааит,
Бзыиарала  ҳашәзааихааит,
Шәгәыдкылара ҳаӡахааит,
Ҳамшра шәымаз, шәыгәырӷьааит!

Хьыӡҳәала аӡәы шәалкаамкәа
Шәышеибакыу  ҳшәыкәхшааит,
Аӡәаӡәала ишәацәажәао
Ҳгәы ишәыдҳәалоу шәхамышҭааит!

Ҳаԥхыӡ шәалауп, ҳгәы шәҭауп,
Шәаҳхашҭыша џьышәымшьааит!
Шәаӡәкы ихьаа зегьы иаҳхьаауп,
Кырыншәыхьша иеицҳахьааит!

Ажәҩан ҳабжьы аҳаозар
Абри ҳныҳәа ԥхылнадааит!
Шәызным дунеи иалаҳхыи,
Ҳабзазар ҳаицбзазааит!

Шәыҿиа, шәӷьаца, шәгәрӷьахәха,
Шәгәрӷьа бжьы ҳаҳалааит!
Ҳаизынхьыра шьҭа иазха
Аилаҵәара ҳԥеиԥшхааит!

Аҟәа, 1975, аӡынҵыхәмыз 27.








О Ҭ А Р    Д Е М Е Р Џ Ь - И Ԥ А

1910 – 1939






            * * *
Ба боуп зда дсымам,
Ба боуп зда схәарҭам!
Ба бзоуп сыԥсы зҭоу,
Ба бзоуп сызшоу!

Былақәа ҭыџьџьаауа,
Бхы-бҿы еилыԥхаауа,
Беиқәшәоуп зегьрыла, ибыгӡам акгьы,
Ба ибеиӷьу дызбом, дабаҟоу аӡәгьы...

Ба боуп зда дсымам,
Ба боуп зда схәарҭам!
Ба бзоуп сыԥсы зҭоу,
Ба бзоуп сызшоу!..


                * * *
Адунеи лашара ду саннаҵы
Сықәзаап бара бзын -
Егьаџьара хазына збонаҵы -
Сгәы бҭазаап зегь рзын.

Алмас хьшәашәа бара -
Амцабз еиԥш беилыԥха-еилыԥхауа,
Алмас хьшәашәа бара -
Амзархәага еиԥш бкаҷҷа-каҷҷауа...

Бгәы ԥшқа бмырҳәын,
Иахьбырхац ахь ирхала,
Была бмырбрын -
Ишап-шапуа иаарԥшла!

Бхәыҷуп, быхшыҩ шәым -
Быхшыҩ аҟны имзазааит!..
Усҟан са сгәы тәарым -
Иԥжәап, сыгәнаҳа мыцәгьахааит!

Алмас хьшәашәа бара -
Амсыр-қьаадыш - макьана бышәҭла!
Алмас хьшәашәа  бара -
Бгәы жьжьала - арахьгьы иаарҳәла!..

1928.

         
СГӘЫ  ИҬОУ

Сгәы иҭоу зегьы
Сҳәауа сҿынасхар -
Хымшгьы исызҳәарым,
Убас садхалап, убас ирацәоуп.

Исҭахыуп адунеи -
Адунеи зегьы здыррацы,
Издыррацы абзиарақәа -
Сзышьҭоу абарҭ роуп!

Исҭахыуп ажәҩанахь -
Ажәҩанахь сҩаӡаны,
Аеҵәақәа, амза, амра -
Исҭахыуп абарҭ закәу еилсыргарацы.

Издыруада сара -
Сара исылымшакәан,
Уаанӡа сыԥсыр -
Сықәлацәа, сшәыҳәоит, абри нашәыгӡарц!..

1929.


    АБЗИАРА ШӘЗЫҞАЛААИТ
        Арԥызба иԥсуаз иҿахәы

Абзиараз, сышьха еиҿартә ҳаракқәа!
Сышьха дуқәа, хьы-раӡни рыхҩақәа!
Сышьхақәа, сыԥсадгьыл зырхиақәо,
Хылԥас иахагыланы изыхьчақәо!

Умш аабзиахааит, сыԥсадгьыл,
Сыркәашауа сзааӡалоз!
Иахьа угәы саныҵуеит, уара -
Гәыԥҳәы-хшла сзырчалоз!

Абзиараз, Амшын еиқәа, ицәқәырԥо,
Амшын еиқәа, уара згәамч ду џьбароу!..

Умш аабзиахааит, амра,
Сыԥсадгьыл шәҭы-какаҷха иҟазҵаз,
Уҵх аабзиахааит, амза,
Уахыла са сзы  цәымзара зуаз!..

Абзиаразыҳәа, сықәлацәа зегьы!
Умџьабааит уарбанзаалакь аӡәгьы...
Сҩызцәа!.. Аҩызцәа иахьа сшәылҵуеит,
Амҩа еиқәа нагӡа сазцауеит...

Уа анышә хьанҭа аҵаҟа сианы,
Сыԥсадгьыл ԥшӡа сгәы иқәҵаны,
Шәарҭ, сықәлацәа, шәеибаркәашо шәанны,
Шәышьҭыхны сиазаап - сҽырхханы!..

Уара ашәҭыц ԥшқа хәыҷ, уара  ахьшьбыл,
Икоумҭәан улаӷырӡ уи аҟара...
Еҳ! Уара моу санаӡӡеи сыԥсадгьыл
Изгәаӷьитеи  гәиқәала аныжьра.

Арԥарцәа! Аҭыԥҳацәа, сшәыҳәоит зегьы,
Шәлашала, шәлашала, шәмаашьан  аӡәгьы...
Шәызну ҳаԥсадгьыл иацәмаҷхеит аҵара,
Ишәырлаша, еиҵышәх, ԥхьаҟа ижәга Аԥсынра!

Аҳы, ақәлацәа, исыхьӡо шәааскьақәа,
Исшәыркы аҵыхәтәанӡа шәнап ԥшқақәа:

Шәымш аабзиахааит зегьы!
Умџьабааит уарбанзаалакь аӡәгьы!
Иааит саамҭа хьанҭа, исзыԥшыз сагоит,
Шәықәԥшла сгәы, анышә еиқәа сазцоит!

1929.


ИУА АБАС-ИԤА КОӶОНИА

Уԥсра мцушәа сгәы иабауан,
Уԥсы ҭоушәа са  исыԥхьаӡауан,
Уӡбахә шәҟәыла са исаҳауан,
Ушәҟәқәа рыла усахьа збауан.

Уахьиз уқыҭан, уахьааӡаз уашҭаҿ,
Саннеи издырит, издырит ушҳалам уеибганы.
Иахьанӡа сгәы жьан, иахьанӡа сгәы нкылан,
Иахьа издырит ицқьаны, ушҳалҵыз ҳгәы 
былны.

Ара-ҵла ду узҵатәаз еиқәшьшьы, алахь
 еиқәны,
Игылоуп инкахәыцуа, гәырҩала иџьабауа,
Ари аҵаҟа хәылбыҽхала аҭынчраз утәаны
Еизугауан хыхь аҳауа иалаз ажәабжьқәа...

Убаҳча шәҭы-ԥшӡа, убаҳча жәпа еилачӡа,
Ҽынла угәырӷьа-гәырӷьауа узҵаз,
Алахь еиқәуп, уабауам, иузгәаҟуеит цәгьаӡа,
Иаздыруам уи уара уахьацәцаз!..

Уашҭа ду гәырҩоит, иаздырам иаура,
Уахьамбауа иџьабоит, иазҭынчрам џьара.
Ашәҭқәагьы ҩагылоит, инхышәҭуеит убра,
Уахьырымбауазыҳәа  рыҽдырԥшӡауам дара.

Сгәы иауам - еибафоит, ажәа снаҭом,
Исҳәарц исҭахқәоу - рыбжак снарҳәом,
Ухҳәаатәы рацәоуп, еизганы уашҭа иснаҭоит,
Аха исзыҩуам - сгәы иахьҭоу иҭашәуеит...

Ааԥын аԥша ҟәанда аҿан,
Ԥхарран, ҭынчран, амшгьы еилган,
Аха иҭынчым угәара, иҭынчым уҩнра,
Игәаҟ-ҵәаҟуеит уҭаацәа - иблуп дара.

Уан, уҭахцәа, уаҳәшьцәа абарҭ зегьы -
Рнапқәа ргәыҵаԥса, амыткәма ҳәауа,
Иқәуп агәарԥ, изтәашам џьаргьы -
Иқәуп ашҭа, игәаҟуа, ибылуа.

Хыхь аҵара, аҵара ҷырҷырқәа
Ирықәтәоуп уҵлақәа, уҵла дуқәа:
Иузырҳәоит ашәақәа, ашәахаа еиҿартәаны,
Иузырҳәоит ихааӡа, ирҭынчны, иргәыкны.

Рашәабжь сазыӡырҩуеит, ирҳәауа саҳауеит,
Рбызшәа сзымдыруазаргьы ус еилсыргауеит -
Иабасзымдыруеи! Уашҭоупеи изҭацәажәауа,
Игәыԥжәагаха, ирҳәауа сгәы ҩҭнакаауа!

Арҭгьы угәхьааргоит, угәхьаазымгауа дарбан,
Зегь  узгәаҟгәышьоит, иузымгәаҟуа дарбан!
Уахь уахьцаз макьана иухәҭазма,
Нас иарбан, уаамҭа уиааима?

Урмацәажәози акәарақәа, 
иумырцәажәози зегьы,
Иумырҽхәози ашьха дуқәа, 
ирхоумҵози аԥсгьы!
Хыхь умеимдози, уаламзи аҳауа,
Абри аҟара злаз уабацеи  умгьажьӡауа?!

1929
































В Л А Д И М И Р    А Г Р Б А

1912 - 1937






ДАД,  ДАД!

Дад, дад!
Иуасҳәарц сааит
Амра шгылаз иҟаԥшьӡа!
Дад, дад!
Иуасҳәарц  сааит -
Адунеи зегь шыссирхаз зынӡа!

Аҵарақәа ҿыхеит,
Ашәҭқәа цәырҵуеит,
Аԥсҭазаара иасны еилашуеит!..
Дад, дад!
Зегьы-зегь гәырӷьоит,
Хәыҷгьы-дугьы кәаша-кәашоит.

Унан, дад,
Уара иубандаз
Адунеи зегь шыҟоу ихааӡа,
Аҵарақәа
Рашәаҳәабжь уаҳандаз -
Идумкәа, иссирны, игәыкӡа!

Дад, дад!
Иуасҳәарц сааит -
Амра шгылаз иҟаԥшьӡа!

1928.

АСАЛАМ САН БАХЬ

(С.Есенин иҿырԥшны)

Бымҵәыуан, сан!
Сан бымҵәыуан!
Бымҵәыуан сан -
Иазхоуп уажәшьҭа!
Былаӷырӡ сгәықәым,
Сара исзычҳауам -
Сарцәом, саргылом
Уи сара!
Бгәырҩоит ҳәа
Сара исарҳәоит,
Сара уи -
Саргәаҟуеит цәгьала!
Еснагь  сшыгәхьаабгауа
Сара издыруеит -
Баҟәыҵ, сан,
Баҟәыҵ уажәшьҭа!

Бара амаца нықәԥсо
Бдәықәзар ҟалап,
Аҟәыдырԥаҩ днаскьаԥхьо
Илҳәо агәра бгап...
Сара сабаҟоу -
Жәаа срықәуп,
Схәыҷу џьыбшьоу,
Шьҭа суаҩхеит!
Сан бысцәымшәан,
Быцә, бҭынчха,
Баангыланы аҩны!

Была сакәхшоуп -
Бымгәырҩан шьҭа,
Ахәыцра, ахәыцра
Баҟәыҵ уажәшьҭа!
Сара исарҳәоит,
Уахгьы-ҽынгьы
Аҵара бшәиуашәа,
Аха, сан,
Ҵарадагьы
Ҳанхоит шьҭахьҟа!

Жәлары зегьы
Ԥхьаҟа идәықәлеит,
Рнапы еибаркны,
Ҳаргьы урҭ ҳрыланы
Ҳцап ҳаиманы!..
Анаҟә хыҵуеит,
Амра гылоит -
Иагьылашоит ҳа ҳзы!
Ацәгьа-мыцәгьа -
Аҭоурых иаҳҭеит,
Агәаҟ-ҵәаҟра -
Ажәытәра иахәуп!
Ҳара иаҳхәугьы -
Агәырӷьа-ччара,
Абзазара гәрӷьахә
Ҳнапы иакыуп!

          * * *
Сан, иаҳхысхьоу
Зегьы брызхәыцны
Уаҳа бымгәырҩан.
Сыбҭахызар -
Баҟәыҵ сан агәырҩара,
Баҟәыҵ уажәшьҭа!..
Шьҭа бзырхәыцуеи,
Ҭынч бынхоитеи,
Быхшара быҵаҩҩы,
Быҷкәынцәа рхаҭа
Рҩызцәагьы даргьы
Иахьӡоит ргәыхәтәа.
Сара, Володиа,
Аҵара сҵауеит,
Аҵара дуӡӡа, адырра -
Абра исырҳауеит.
Сан, ибыбаргәзеи,
Уаҳа бымгәырҩан!
Сан, лассы снеиуеит,
Бсыргәырӷьап, сан!

Москва, 1928 ш.


ТРИККЕ-БРИККЕ

Еҳа-ҳа!
Трикке-Брикке
Срықәтәа снеиуеит,
Лымцеи-фымцеи,
Лаҟ-ҩаҟ!
Гәырӷьа-ччареи,
Ччара-чашәи -
Шәыҩ, шәыԥа,
Шәсыха наҟ!
Геи, шьхеи,
Рхеи бахәи,
Трикке-Брикке
Иҩны ицоит.
Еҳа-ҳа!
Ныри-аари,
Хази-чхәари,
Ҵыбреи-чашәи
Нагыумыжьын!
Нагыумыжьын,
Нагыумыжьын!
Еҳа-ҳа!
Гәырӷьа-ччароуп,
Гәырӷьа-чароуп,
Илауҵароуп,
Иурашәароуп,
Иҭоугалароуп,
Иулагароуп!
Зегьы ирыхәо
Иҟауҵароуп!
Иҟауҵароуп!
Иҟауҵароуп!
Ныри-аари,
Хази-чхәари,
Ҳареи ҳарԥари
Иҳазҳароуп!
Иҳазҳароуп!
Иҳазҳароуп!
Иахьазы акәым -
Есқьынгьы,
Есқьынгьы,
Бзанҵгьы -
Зынӡагьы!..

Москва,1928.


          АҾАР
  Ажәеинраала ацыԥҵәаха

Амырхәага ашьшьыҳәа
Иҳақәԥхоит ҳара,
Ахьтәы хцәы роуны
Ҳарбзоит иара.
Ашәаԥыџьаԥ, арха,
Абаҳчара еиҵәаӡа -
Зегьы ирыкәшоит,
Зегьы арԥхауеит.
Ашьха ҳаракыра,
Нас аԥсҭақәа -
Урҭгьы арлашауеит,
Урҭгьы агәыӡуеит.
Уантә акәарақәа
Ахьхьа-ччаҳәа
Амшын ахь ирҭысны
Иҩны ицауеит.
Сара издыруеит,
Ецтәи ҳанхашьа,
Сара издыруеит,
Издыруеит убри...
Абри исҳәауа цқьа шәазхәыцыр -
Нас сашәаҳәашьа
Шәа ишәымбари!

Мап, сара схәыҷым,
Агара сгарам,
Сара издыруеит
Ҳазҿу уажәы:
Ацәгьа нкажьуа,
Ажәытәра неилажьуа,
Ҳцоит ҳаивагьежьуа -
Ҳарҭ ԥхьаҟа!
Аҳаҳаи, ахьырԥар!
Аџыр иагәылҵыз,
Аџыр иагәылҵыз -
Насыԥ зчаԥаз -...
Аҳаҳаи, ахьырԥар!
Ҵаха шәмыхьын,
Аҳаҳаи, шәызҿугьы
Нашәыгӡа!
Абас шәышцауала,
Шьаҿа ӷәӷәала -
Убас еснагь шәцала,
Шәцала!..

1928.


    АСААҬИ АХӘҶИ

- Иҟамлари, асааҭ,
Исоуҳәар сара,
Уҩнуҵҟа иуӷроу
Шәарахс уара,-
Абас еснагьы
Урныҟәо -
Ашәа узырҳәо,
Уахынлагь-ҽынлагь
Тық-тық ҳәа зҳәало?

- Ухәҷуп, макьана,
Ухшыҩ цқьа ишәым,
Аха, азамана,
Уансыҳәа, изӡарым:

Шәарахым исыӷроу,
Уӡырҩы, уара,
Аҵароуп, иуаҳауоу,
Сагьзырныҟәо сара!
Аҵара уҭалар,
Умаашьар уара,
Зегьы уразҵаалар -
Иулҵуеит ауаҩра!

1928.


           “ЕҴӘАЏЬАА”
(Иҩуп ашәҟә хәыҷы “Еҵәаџьаа” иахҳәааны)

Шәыԥшишь, шәыԥшишь,
“Еҵәаџьаа” цәырҵит,
Шәыԥшишь, шәыԥшишь,
Аԥҭақәа хыҵит!

Агәырӷьарагь еилысуеит,
Зегь наҟ иԥшуеит,
Аамҭагь еиҭасуеит,
Аԥсҭазаарагь шуеит...

Шәыԥшишь, шәыԥшишь,
“Еҵәаџьаа” цәырҵит,
Шәыԥшишь, шәыԥшишь -
Аԥҭақәагь хыҵит!

1928.

































































А Н Т О Н       А И Б А

1908 – 1931




АҴЛА
(Ажәамаана, Крылов иҩымҭа иаҿырԥшшәа) 

Давсуан аҵла анхаҩы -
Ашәаԥыџьаԥ нырҵәаҩы...
Иеиха цыр-цыруа дшаауаз,
Дшазааигәахаз збауаз:

“Ҳаи, аказы суҳәашан ҳәа,
Абжьы ааргеит, анхаҩы ҳәа:
“Иқәх сызлагылоу аҵла,
Жәҩан лашара сызмырбауа!..

Исхаԥа сыркит, мра сықәдыршуам,
Сдацқәа еилаҳәын, ҭыԥ рырҭауам,
Сымахә-сышьахә рҽырзеиҵымхит,
Зегьы срыҵахт, исыздмырҳаит!..”

Анхаҩ иқәла аҵла иаҳәаз
Инаигӡоит ишианаҳәаз:
Иқәихт аҵла  цәымыӷс иамаз,
Излагылаз, иаҭаацәараз...

Абар, иаанхеит изаҵәӡа,
Амрагь иабылт ирҩаӡуа,
Акырцх иапҟеит, ақәа иарбааит,
Аԥша-цәгьа сын илыҵнажәеит!

1928.


    АҬЫӶЬИ  АЏЬМЕИ
              Аԥшӡара шәыруп,
                Адырра дацуп.

Аҭыӷь аџьма иахыччалауан:
Ԥшрада-мчыдас иаԥхьаӡауан.
Аџьма арҭқәа ачҳалауан,
Иаҳауаз зегьы рзы ааи аҳәалауан.

- Уаала асаркьахь ҳцап ҳәа,
Ҳаиӷь-ҳаицәа еилҳаргап ҳәа,-
Аџьмаҿ инеин ҽнак зны
Аҭыӷь ҩагылт...

Аџьма шьҭахьҟа иааҭгылан
Иахьажьаз азы аҩыза иахыччуан...
Егьи аџьма сахьа ахьабуаз
Иҟаан иазыҵҟьеит асаркьа...

Агәы рҭынчны иаахынҳәит,
Асаркьагьы уадышххыраха инықәнаҵеит!..

Аиаша ҳҳәуазар, цәгьала уԥшӡауп,
Аха зынӡа ухшыҩда гаӡауп,
Иҟалашаз аныҟала, абас ҳәауа,
Аџьма ччахуа ихынҳәыхт шьҭахьҟа.

1928.







































А Р У Ш Ь А Н   К А С Л А Н Ӡ И А

1909 - 1938






  ҲХЫ НЕИЛАҲКЫН ИҲАӠБЕИТ

Сымҿы-цәмаҭәа Бускеи Ломеи
Ишрыцраҳәаз исҭиит.
Дук мырҵыкәа аҳабла нхацәа
Ҳхы неилаҳкын иҳаӡбеит:

Аԥсынтәыла аԥсыуа цәмаҭәак
Ҳшазыразым ҳарҭ уажәшьҭа,
Ҳа ишаҳҭахыу трактор чаԥак
Ҳадәқәа ирықәларц еимгәырԥԥа...

Иара убриала ҳгәы еибархаҵо
Аҽаҩра бзиа ҳааӡаларц.
Ҳарҭ ҳабжьара ацҳа ихаҳҵо
Абеиарахь ҳагаларц...

Ҳадгьыл аҿы зышьҭа мыӡуа
Маӷи раси арҩауеит.
Урҭ рԥашәи рдаци аныӡуа
Ҳҽыҩрагь уаҟа иазҳауеит.

Акамбашьқәа ашоура аныҟоу
Аӡмахқәа рахь еихауеит.
Урҭ ишрышьҭоу, уахь ишныҟәо
Анхарагьы уцәцауеит...

Убри азыҳәа ҳаилаланы
Иахьарнахыс ҳанхауеит,
Амхы еиужь ду ҳанҭаланы
Тракторк абжьы ҳаргауеит.

Арҵәыгақәа - ахьимиа лыхқәа
Ҳадгьылқәа рҿы иаагауеит,
Иаҳзырбаша, иҳабжьызгаша
Агрономцәагь ҳа иаҳзаауеит.

Ура, ура! - иус бзиоуп!
Инеиқәыӷызит иаӡәны.
Насҭха игылаз,  зыхәда ԥсылаз,
Иҿынеихеит дырҳаны!..

1929.













































Л Е У А Р С А    К Ә Ы Ҵ Н И А

1912 – 1941





АԤСНЫ

Ушьха дуқәа са сырҟәыгазааит,
Ушәҭқәа, урҩаш урҭ сымбозааит,
Убаҳча сыҵа уа снеиҩеиуа,
Умшын схыԥшыла, амра хцеиуа,
Уаҟа стәамзааит, о, Аԥсны!-

Сгәы ушҭац уҭоуп уԥшӡаран,
Сылаԥш уахь ихоуп гәазҳаран,
Сықәуп сныҟәо урха ҭбаара,
Ԥхыӡлагь салоуп Аҟәа хаара,
Хашҭра уқәым, о, Аԥсны!


        АКОМҾАР
         (Абаллада)

Ԥхьа днеиуеит ҽырԥала,
Иԥыруеит ихҭырԥа.
Игәырӷьоит, ихәмаруеит
Амшын ацәқәырԥа.

Изнапык иакыуп
Цәымзак лашо,
Игәашьамх иҵԥраауеит
Има дахьцо.

Хыхьтә ашьхара дналбааит -
Дыԥо, дкәашо,
Икыуп ибираҟ ҟаԥшь -
Шьала иӡысо.

Дақәтәоуп иҽыхәа -
Ахаҳә ардыдуеит.
Ашьап амца ыҵҟьоит,
Аԥынҵабжь гоит.

Кәымжәыла, кабала
Деилаҳәоуп дыԥшӡаха,
Еимидоит зехьынџьара,
Длашоит дымраха.

Иҟама, итапанча -
Зегь рыла дыхиоуп,
Аказы деиҵахашам
Гәамчлагь дыӷәӷәоуп.

Имчи илшареи
Агәгәаҳәа еилашуеит,
Иџьабааи иԥхӡи
Жәлар рус иазкаҭәоит!..

Дрыԥхьоит арԥар -
Гәамчла иџьбароу,
Раԥхьа дгылоуп
Иара амҩа дырбо.

Икыуп ибираҟ ҟаԥшь
Шьала иӡсауа,
Иҳареикуеит есааира
Аҩада иԥыруа.

Иакыуп уи изнапык -
Ицәымза лашо:
Идирбоит агәаҟцәа
Ишьҭан иаақәо...

Дтәаӡом, дныҟәоит,
Дрыԥхьоит ахьҿар,
Ахақәиҭразы еизигоит
Иҩызцәа акомҿар.

Дыҟанаҵ дықәԥаҩуп,
Дӷьеҩуп уеизгьы.
Ихыи иԥси дреигӡом
Дахьцалакь џьаргьы...

Дашьҭоуп аиаша,
Аҵабырг ҟаларцы,
Абри ала аџьажәлар
Ԥхьаҟа игарцы...

Ԥхьа днеиуеит ҽырԥала,
Иԥыруеит ихҭырԥа.
Игәырӷьоит, ихәмаруеит
Амшын ацәқәырԥа!..

1929.


КАВКАЗ
(Ацыԥҵәаха)

Абар, Кавказ, агәы сықәԥшуеит,
Ладеи ҩадеи шьха ҵәцарала иҭҭәаа.
Аҵлақәа гәырӷьоит, абаҳчақәа шәҭуеит,
Амшын Еиқәа аҿыкәыршоуп ихкаа.

Са сгылоуп, хыхьӡа, ажәҩан салоушәа,
Ерцахә ақәцәантә аԥсабарахь сыԥшуа,
Арха, аҿаҩа ҟәаԥа-ҿаԥа рхоушәа
Еиужьны харантә рылаԥш еилнаргауа.

Ара сыҵаҟа илеиуеит иҩуа
Арҩашқәа ахьхьа-џьџьаҳәа еилашуа,
Рыбжьы ҵарра ахрақәа ирныҩуа
Саргәырӷьоит - сгәы аҭыԥ иҭамыртәауа.

Абан, нахьхьиӡа, аарла игәасҭоит
Ашәарах ҵҩа змам ахра иахьаҿоу.
Иԥауа, тәыҩала еисуа ихәмаруеит,
Зых иақәиҭу, хирла згәы ааӡоу.

Сганахь ишьҭоуп, саркьашәа, иԥыххаа,
Митәы шықәса зхыҵуа анаҟә еиқәшәы.
Ҽаџьара аиҩхаа-каҵәара хшьыхаа
Иқәжьуп иҵәа ицо асыршәы...

О, Кавказ! Ашьха тәыла, иуцәмаҷым
Уаргьы иумоуп ӡәырҩы, ԥсра зықәӡам.
Ҳаԥхьагьы игылоит ҳәара зҭахым,
Ужәлар ргәырӷьашәа зҳәаша ӡәырҩы...

Аԥснытәи ашьхақәа ран Ерцахәгьы
Дмитри Гәлиа ианирыҩуеит ибжьы.
Ирхааны ирҳәоит ачамгәырқәагьы
Иашәа - аԥсаа иҿыхаз шьыжьы...

Иуа Коӷониа иажәабжьқәа
Еимдо ирықәуп хреи ҿаҩеи зегьы -
Ҳаниф ԥшӡеи Беслан  фырхаҵеи русқәа
Злымҳа иамаҳац аӡә днымхарц џьаргьы...

1929, Ерцахә.


ПУШКИН

Дҭадырхеит апоет - дунеи зыхьӡ адыруаз,
Каламк азна ишьа иаԥсамыз ауаа.
Крыфарада уаҳа ус змамыз, згәы ҿыӷьуаз,
Уахыи ҽни знапы еиқәԥса итәаз, зла ҭаа...

Оҳ, дабаҟоу иара!.. Ирымуит уи дҭамхар
Ҳарамла ишьҭаз, иҟамзаара зҭахыз.
Дрыԥхеит наӡаӡа мбатәы дыззааԥсаз ажәлар,
Зхы, згәы, зыԥсы зегь поезиала иҭәыз!

Дунеи ақәлара заҭәамыз, имыцхәыз -
“Хьӡы згаз” Дантес “Фырхаҵа” ҳаҭыр иоут,-
Зус ахы амамкәа енагь қьафла адә иқәыз...
Аҳәынҭқаргьы уи гәахәа дус ишьҭихт!..

Ишьа каламла иртеит, урҭ ргәы 
зегь дырҭынчит,
Дыԥсит!.. Уи дыцәеит уаҳа дмааԥшӡауа!
Напы хәымгала, гәымбыл џьбарала
 деиқәыркыит,
Аҵаа цәымза мыцхәы иҿаԥхауа...

Амш бзиа, ажәҩан гәыхтыра, амра ԥхара
Уи изы усгьы иамуит, иҟамлеит!..
Афырҭын ԥшацәгьа хьшәашәа, 
аҵых лашьцара
Ҿҳәарас иҭан маӡа ижра ҟарҵеит...

Аха, мап, уи дымԥсит, уи урҭ дырзымҵәахыит,
Иԥсыз, иеиҭаԥсыз, иӡыз дара роуп!
Арыцҳа-агәара, ацәгьа ируз иқәнахыит,
Урҭ рыхьӡ наӡаӡа атәыла иахгоуп...

Апоет дыԥсит... Джуп, шьҭа усгьы дгылаӡом,
Хаҭала иԥсы ҭаны дыҟам иахьа.
Ила ччом, уаанӡа еиԥш ицәажәара гаӡом,
Аха ԥсарқәым иажәа ԥшӡа, иҳәахьа!

1930.


                 АҞӘА

Аҟәа, Аҟәа, ԥыҭк суԥырҵышт,
Умра цара  еиҩжәаны,
Ушьха, ухәы, убаҳча бырлаш
Зегьы нсыжьуеит ичҳаны.

Шәҟәык соуит, уааи ҳәа анырҵеит,
Ихароуп, аха снаӡоит.
Даара кыр стәаны сазхәыцхьеит,
Уи аус са схы азцоит...

Схынҳәуеит сдырреи сымчи рдуны,
Сашәа ҟазан, сыбжьы мцаӡо,
Уахгьы ҽынгьы, инеиужьны,
Уара узыҳәа смааԥсаӡо!

1933.


              РИҴА

Уахь саннеиуаз са сеинҭәыла
Сылаԥш удын имцаны,
Сҩызцәа рнаҩсшәа аԥхьа сгылан,
Хәыцра сзааиуан еизаны.

Ԥшахь ухысуа, ԥсаатә ухиаала
Уӡбахә ссирны Аԥсынра -
Шьардак ҵуоу, уиижьҭеи хаала,
Уҵауылан ас абра?!

Ажәлар рыла акрабама -
Лакәны ирҳәо еилгаӡа?
Ахьча адгьыл иҵабгама,
Нас дагама ҵаҟаӡа?..

Уахь саннеиуаз са сеинҭәыла,
Сылаԥш удын имцаны,
Сҩызцәа рнаҩсшәа аԥхьа сгылан,
Хәыцра сзааиуан еизаны...


                  САШЬА

Амшын цырцыруа амра хцеило,
Ԥшахь хыхәхәала еиқәтәауа,
Дгьыли жәҩани рышьхәа хьеивҵоу
Уи даацәырҵуеит длашауа.

Ашьха рықәцәа хыхь аԥшӡара
Анаҟә хьықәжьу иҵәцаха,
Уахь уи дхалан, имацара,
Ишьҭа аниҵоит дбаҟаха.

Жәҩанахь дҩеины, нас даушла
Аԥҭа ныҵца, иумбаӡо,
Аеҵә дрыла, мҵәыжәҩа хыирла
Ишьҭыбжь ааҩлоит имтәаӡо.

Сыдгьыл дуӡӡа, сыдгьыл ҭбаара,
Баҳча ҿыцла ихҟьаӡоу,
Са избом уи сыхаара
Имч наздымкәа  зызҳахьоу!

Ишьҭахь, иаԥхьа ԥсҭҳәа лашьцара,
Ԥхьаҟа инеира згәы ԥнажәо!
Урҭ зегь  цҟьа-шәҟьа ҳаԥсабара
Рыцқьо днеиуеит уи дымшәо.

Хьӡла-ԥшала, шықәс-ҩажәала
Ҭынч тәарак ҳәа ҟамҵауа,
Днеиуеит уи убас цәқәырԥала,
Днеиуеит дгәырӷьо, изҳауа!

Имч, илша, иус зегь гәаҭа,
Сгәы зегь ала бзиа дба,
Сашьа хиргьы ихьӡ ду наҭа,
О, убриоуп сзыихыҽхәо стәа!..


              * * *
О, бара, убра инеиуа!
Бымҩа абахоу сызкәыхшоу?
Амш еилшәараз, амра иааиуа,
Иарбан ба бзышьҭоу?

Бзиа иббо хьаас дҟабҵазар,
Дыҟам уи ааигәа...
Бшәаргьы иашам, сымш деибгазар,
Дааиуеит бахь дԥыруа...

Сааигәа дтәам ҳәа ба бымхәыцын,
Ббаҳча бныҵс, ишәҭуа.
Бхы аарҽеила, бус ныбмыжьын,
Дааиуеит уи дԥыруа!..


              ГАГРА

Иршанхагоуп ушьха дуқәа,
Ижәҩан кьыбан уаҿаԥшуеит.
Улаҟә дгьылқәа, уҵла ссирқәа
Барфын бӷьыла иԥыруеит.

Ушьха ӡыхьқәа еибарлакьуеит,
Хланҵы инеиуеит ахҿа еиԥш.
Рыцыԥхь уқәҭәар, угәы дырӡыӡоит,
Ихьшәашәоуп Ерцахә анаҟә еиԥш...

Аарла улаԥш хыхь иахьҩеиуа,
Аҩнқәа ҵыс ҭраҵас иубоит.
Уаҟа аҵар, аԥсаа гәаҭеиуа,
Рыбжьы гәырҭәыган ашәа рҳәоит...

Ԥаса уеиԥшым, уара, Гагра,
Уажәы зынӡа уԥшӡахеит.
Иӡт, иԥсит ажәытәтәи угәаҟра,
Усас, уԥшәма рацәаҩхеит.

Ухаҳә шьапы, ушьапы чаԥа
Уахгьы ҽынгьы инеиԥшны -
Амшын иаҵәа, амшын цәқәырԥа
Иҭагылоуп ицәаакны.

Ухьӡи уԥшеи хара инагоуп,
Умра ԥхара ргәыкразы...
Дунеи зегьы уадырырц уҟоуп
Ушцо ала ԥхьаҟазы!

1934.


                 АМЗА

Сгәы еинҭәылоит, сыԥрында сгәахәуа,
Аԥсҭҳәа рыбжьара ушеишеиуа -
Хыхьтә уанызбо, тәамҩахә сымоу
Дәы ԥшӡа снықәлоит са снеи-ҩеиуа.

Ашьха иҩычоу рықә цыр-цыруа,
Абна иԥшӡоу рыбӷьы ахьхьаҳәа
Сдыргәыбзыӷуеит, рхы сырдыруа,
Нас сдыртәоит сыҩларц аффаҳәа...


                    * * *
Издыруада, дук мырҵыкәа,
Иамуӡакәа ԥхьа цатәхар,
Ҳаԥсадгьылаз ақәԥарада
Уаҳа ԥсыхәа ҟамлаӡар,-

Схьаҳәхьачоума, ма сшанхома,
Ма иалшома сшәарц џьара,
Ахаҵа иуалу саҵамхакәа,
Сабџьар шьҭыхны сцоит қәԥара.

Сыбхабмыршҭын, аҳәа ҟьара
Иалшо бдыруеит... Бгәырҩақәа
Наҟ иԥхьац, о, сылашара,
Сыӡбахә барҳәап сцәаҳәақәа!


        УАЗБАҚЬ  ИАШӘА

О, Уазбақь, Уазбақь ахаҵа!
Дшыхәыҷнатәыз уи даанрыжьит,
Иани иаби рыла дҭамԥшит,
Урҭ наӡаӡа наҟ дырԥырҵит,
О, Уазбақь, Уазбақь ахаҵа!

Дрыцҳалшьан уа ԥҳәыс хаак лгәаҵа
Дныҵалыршәит, гара дгарлеит.
Лыҷкәын хәыҷ дихылааӡалеит,
Дгәырӷьа-хәмаруа дәыԥшӡа днықәлеит,
О, Уазбақь, Уазбақь ахаҵа!

Урҭ ннакылом қәаҵа-маҵа,
Анк илхымшаз аишьцәа хаара,
Рыԥсы еихҭнырҵоит  ҽнак мацара,
Дхаҵа ӷьеҩхеит аԥсабараҿ,
О, Уазбақь, Уазбақь ахаҵа!

Имч-илшара анырба ргәаҵа
Дақәшәарц иалагт аҭауадцәа,-
Уи уадаҩын... Урҭ, цәгьахәыцаа,
Дԥырырхт нас абар, иашьа хаа...
О, Уазбақь, Уазбақь ахаҵа!

Хымцан иалҟьеит уи игәаҵа,-
Дгәаҟт, дыгәжәажәеит... Нас дабацои?..
Дрыжәлеит, иқәихт - хара зхароу,
Маҷк ирҭынчт уи ала игәамца,
О, Уазбақь, Уазбақь ахаҵа!

Бахҭа ҩнуҵҟа дтәоуп аӷәраҵа,
Ҭыԥс уа ирҭеит аҭауадцәа,
Рхы иаргәыӷит урҭ ашьажәцәа...
Дықәсны дыԥеит!.. Дрықәшәеит иашьцәа!-
О, Уазбақь, Уазбақь ахаҵа!

Дгьыл ианнықәгыл ишьаргәҵа,-
Ихәарҭазма, нас хыи-бџьари!..
Рашәа далоуп ҟармеи ҵари,
О, Уазбақь, Уазбақь ахаҵа!


                   * * *
Ашә ааимысԥаан, са сындәылҵит,
Ҭынчроуп иҟоу, аӡә дымгылац.
Амра шәаԥшь ду абахә иавҵит,
Аеҵә кыдуп, жәҩан еилымгац,
Ашәҭ фҩы ықәлоит аԥсабара,
О, гәзырҳагоуп дунеи ԥшӡара,
Ҵар рыбжьы саҳаит сара.
Дук мырҵыкәа амра гылеит,
Ашәаԥыџьаԥ зегь аргәырӷьеит,
Сыжәлар ҿыхеит, ргәы еинҭәылеит,
Нас игылеит, рҽынеибырҭеит,
Арха, дәыԥшӡа, мхы ирҭыҩит,
Ҵар бжьы иалаҩт нас иара...

Са сындәылҵыр, са снатәазар,
Сгәы ҭәуп, иҭәуп зегь рыла!
Агәырӷьашәа сҳәарц сҭаххазар,
Бзиа шәызбоит  шәнеиԥынкыла!
Са сшәашьами - хыи абџьари
Еицызкыу ҳауми, гәла-ԥсыла!


АХЬШЬЫЦБА
Мери Аҩӡ-ԥҳа лахь

Сыҭрысын сынхьаԥшит, аҭынчра  насыхҟьеит,
Ԥсаатәшәа ихәмаруа ак сылаԥш нахьӡеит,
Ажәҩан еишьылха, иссирха избон,
Архагьы, амшынгьы, ашьхагь шәаҳәон,
Амшынгьы цәқәырԥон, сахьгәырӷьоз сыҭәха,

Аҟәагьы сыхәаччон имрашха, ишәҭха!
Схәыцра хаа дуун усҟан убра,
Сыԥсеибакра хыҵны иакуамызт аҭра,
Избаз сыԥсықәран исыԥгылт игәыкӡа,
Сыбзиабара рҩашшәа иазҳаит уа зынӡа...

Дхалеит, хыхь дыҟоуп, ҳаираҿ дкәашоит,
Ахьҭагь, аҵаагь, аурҭгьы лыцҟьоит -
Мери! Ерцахә ԥсаа амҵәыжәҩа лас змоу,
Гәылагь, шьамхылагь ак згым, иџьбароу!..

Аамҭа ҿа хьҩежьны игылеит ба бзы,
Аеҵә зегь мрашха ицәырҵит бхахьы.
Мери хьӡырҳәага! Иазҳаит ба бгәы,
Амчқәа иреиҳаз цхырааит ба бзы,
Амра ца бықәԥхан барҵарт ԥсааҵас,
Шәаԥшьгьы набықәҵәиашан баршәҭит
 шәыҭҵас!..

Бышьҭыбжь рга, аԥырҩ хәыҷ, Мери, бара!
Бымра дгьыл иқәҩааит бымҵәыжәҩабжь ара!


                    * * *
Ба баныччоз бааигәа стәан,
Ба банцәажәоз са сӡырҩуан,
Бажәа хаара ҽнак иаԥсан,
Сышәҭ ба бамзи,  бызҳауан.

Нас бхароума уажә бара?
Шьарда ннаҵма ҳа ҳгәыкра?
Иааилоит бажәа, сзытҟәара,
Быҟоуп сааигәа, бтәоуп абра!


        АБЗИАБАҨЫ

Амшынаҿ дшибоз аӷба дҭалеит,
Иԥсыхаа дшалаз днаскьаӡеит.
Ашәшьыра нхылеит, амра нӡаалеит,
Ҟәара дшықәгылаз ихәлаӡеит.

О, ииури, ииҳәари,
Дабацари, нана,
Иԥсы злоу дабеибари,
Уи дыҟаӡам, нана.

Аҩныҟа дхьаҳәит, ицәа ҭынчым,
Ихәлар ашарак ибаӡом.
Ибзиабаҩ-лз имшқәа ирӡын
Иҩны-игәараҿ дызтәаӡом.

О, ииури, ииҳәари,
Дабацари, нана,
Иԥсы злоу дабеибари,
Уи дыҟаӡам, нана.

Аҵыс, аҳәыҳә уи дрыхәлацәажәоит,
Аԥша анасуа дазҵааҩуп.
Аҭак иазҳәода - дыгәжәажәоит,
Ихәыцра дууп, дыԥшааҩуп.

О, ииури, ииҳәари,
Дабацари, нана,
Иԥсы злоу дабеибари,
Уи дыҟаӡам, нана!


                        * * *
Оҳ, ԥыҭк  сықәгьы, знык бызбанда,
Была хаара  сынҭаԥшрын.
Ма ишанда, ԥсаатә бжьык ганда,
Быччабжь акәушәа сӡырҩрын.

Ааԥын ааир, амра нықәшыр,
Дәы-ԥшӡа снықәлар сыццак`уа,
Нас бхаразма, нас сынхьаԥшыр
Са истәымзи сназхәаԥшуа!

Ҷыт бжьык гаргьы, бӷьыцк кашәаргьы -
Са издыррын измааноу,
Амш лашара хынтә иазҳаргьы -
Гәҿыӷьра мшызма сызкәыхшоу?

Гәырӷьарами аԥсабара,
Гәыӷра дула уанынхо!
Хыхь укыдми жәҩан иаҵәара,
Гәҭыха нумам - умтәаӡо.

Дәы-иаҵә хызҩаз сышла цанда -
Ажәра цазшәа избарын.
Оҳ, оҳ, шьыри, оҳ, ихәланда -
Ԥхыӡ бызбар ма сгәы тәарын.


                     * * *
Сара издыруеит, уажә убра
Ишәҭны ишгылоу баҳча-қәаҵа.
Енагь исымоу  згәбылра
Иччо ишыҵоу уа гәырхаҵа...
Сара издыруеит, мшын еисуа
Иӡсо ишхыу уа ҷкәыни ӡӷаби.
Иԥхоу, ицоу ҟәараш иазхьуа,
Иазҳарц ишнеиуа лшареи гәамчи.

Сара издыруеит, ҽнак бжьамыжь,
Уахы ҽны шацло бзиабара!
Ажәа хаала уа хрыжь-хрыжь
Ацәажәабжь шацу ҳтәыла ԥшӡара...

Издыруеит, о, убра саргьы
Стәалон сыхәмаруа, лафла, хаала,
Аҵар рыбжьы иарҭәлон сыгәгьы,
Иҭәын стетрадгьы - сажәеинраала...


                      * * *
Бхы-бгәы азҳауама, ашҭа бҭоума,
Аҩны быҩноума, ди?
Уахы-ҽны гәашә базԥшы бтәалоума
Саннеиуа ббарцаз, ди?

Ба бгәы шыбзиоу здыруа стәазар -
Исыбаргәзыз, ди!
Бшынхо анны бышәҟәык збауазар -
Иҭынчхон сгәы, нас, ди!..

Ашоура аныцәгьоу аҵла шәшьыраҿ
Ԥшахь бысуа бтәазар, ди,-
Ишыббац еиԥш, нахьхьи, амшынаҿ,
Иббарҭоуп аӷба, ди!

Амжәа ахьгылоу ааҩсшәа гәашьа
Аҽхшьырҭа гылоу, ди?
Убрирахьшәами саб лабашьа
Нарс дахьцәажәоз, ди!

Ашымҳа баба ашҭа ҭбаараҿ
Игылоу бдыруеит, ди?
Акәасқьа ганаҿ ԥсаҵла наара
Хырхәалоума, ди?

Бгәы шыбзиоу здыруа стәазар -
Исыбаргәзыз, ди!
Бшынхо анны бышәҟәык збауазар -
Иҭынчхон сгәы, нас, ди!..


                  * * *
Изҩит ашәҟәы, изҩит снатәан,
Изҩит уи џьа рацәала.
Сааукәхшоуп, уаԥхь, иаазган
Инықәсҵт уаԥхьа ԥшьаала...

Иудыруеит схәарҭам уда, џьым,
Уа уоуп исылшо ззыскуа!
Бзанҵык уа уахь са сгәы хәашьым,
Скалам ԥыруеит ианыскуа!

Смаашьа, са смыцәа ухьӡ-уԥша
Сыргартә сеибыҭоуп зқьынтәгьы!
Знык амра нгыла, знык ианша,
Снатәеит - исаҩшәом бжьыкгьы!

Сузгәкыуп, иудыруеит, џьым,
Ари - наӡаӡа усуп...
Уара иууалу - егьысҳәатәым,
Исзыууа уламысуп!


                  * * *
Аԥсны лашарц, ишәҭырц ҵарала,
Рҩашшәа умч цәқәырԥоит.
Адырра ду ахь иаша мҩала
Ужәлар царц уқәԥоит
Енагь, Андреи!

Шьхаӡыхьшәа уажәа цқьоуп, уаҩ қьиа,
О, узҿугь - убас!
Ҳаҭырла уҟаз, арҵаҩ бзиа
Ззырҳәаз уами нас,
Згәы ҭәу, Андреи!

Иаӡәым, иҩыџьам хьыбҿар ула
Здырра шәҭыз рацәоуп.
Аԥсны иазгәкны урҭ гәырҭәыла
Уеиԥш итәам қәԥацәоуп,
Напымш, Андреи!


                   * * *
Асы хьшәашәа каҳаит ахьҭа ама,
Адгьыл хҩа еимгәацә ишьҭоуп.
Адәы иаҵә иқәиаарц иҟам ашәҭқәа,
Рхы иамыхәо рҭыԥ иҭоуп...

Ҳаскьын иаҵәакгьы улаԥш нақәшәом,
Бӷьыцк  ихҩааугьы шьҭам џьара.
Фырҭын иаҩызоу ԥша цәгьак нықәсуеит,
Хаара арӡит амш ара...

Аха иҵрызеи, хымшҟа ракәхап
Амш ааилгап нас иккаӡа.
Иссирха амра нықәԥханы
Асы шкәакәа нықәҵп зынӡа...

Ҳаскьын иаҵә нықәиаап, уаҟа мшыншәа,
Ашәҭқәа цәырҵып, рыфҩы хаа рго,
Аԥҳәызбагь ус адәы ԥшӡа днықәлап,
Днықәлап рхы-ргәы ҟаҵо...

Сара исымоуп гәҭыха дуӡӡак -
Наҟ ба быҟоуп, са бызбом.
Ианымҩасуа амшқәа, аҵхқәа,
Са сдыргәаҟуеит, рҵыхәа ԥҵәом.

Иласхарымашь сыгәҭыха мҩасра?
Иазҳарыма сгәы ԥыруа?..
Быччо, быхәмаруа, са схьырҵәаҵәа,
Бызбарушь абас ааигәа?!


    АШЫҚӘС ҾЫЦ

Аеҵә еиԥш иԥхон схәыҷра,
Абна, аккара нас адәқәа
Сыҩуа срықәын, урҭ убра
Мшын цырцыруа, ацәқәырԥақәа
Саздырхәыцуан Аԥсынра.

Кырӡа иацлеит са сҿара,
Ӡдушәа идәықәлеит еилашуа.
Гәҭыхеи хьааи ҳәа ак џьара
Усгьы иамбацт, игәынқьуа
Ҽнак инхозма, нас иԥшуа.

Гәырӷьа ччала сааит абас,
Сусқәа шәҭын, исԥылт цәқәырԥшәа,
Харак сшыҟац, сгәы меилас,
Ԥхьа сцаларц сҭахыуп, ҽуаҩшәа,
Стәыла иахәо рҿио, сеиқәшәа...

О, иҿыцу, ашықәс, уара,
Ас ҳаиццоума ҳарҭ насҭха,
Ма исԥеиԥшу ак џьара?..


               * * *
Са саныҟаз, о, баргьы
Быҟан ҭынч убра бнеиҩеиуа,
Са санца - ишуаз быгәгьы
Хьшәашәеит, быҟам уа бхы рҽеиуа...

Ҳаччабжь ыҵгом баҳча шәҭха,
Баҳча иамбац ҳара ҳцәаара.
Иҵоуп рҽеибарк џьоук гәырҭәха,
Иҵгоит, иааҩуеит рашәа хаара!..


                      * * *
Акаршәра лашараҿ, шьхеи мшыни рыбжьараҿ
Ӡынгьы ԥхынгьы ззеиԥшу ҵлак гылоуп ишәҭуа.
Еинырҩуп, идыруп, иссируп ԥсабараҿ,
Жәлары зегь хьаԥшуеит убрахь иццакуа.

Иуырҭыз, исыҭәҳәаз ак амԥын изнеиуам,
Еилымшәо, еидкыло амч иахьчоит иара.
Уахгьы-ҽынгьы шәҭрамзар ԥырхагак уи иамам,
Иҩеиуеит, идухоит, иаҿуп азҳара!


СЫԤХЬАРЦА

Убжьы гон аршәаа иасуа, ҷкәынҵас…

Убжьы гон аҵх лашә иалыҩуа быкьҵас,
Убжьы гон мшынаҿ, ашьха наараҿ,
Убжьы гон абнаҿ, арха ҭбаараҿ,
Убжьы зеиԥшразыз?- о, ахца,
Уахы-ҽны ззеиԥшыз, сыԥхьарца!

Убжьы дарҿыхон аԥсуа хаҵа,
Убжьы рыҵгон баҳча-қәаҵа,
Убжьы ихнахуан гәҭыха змазгьы,
Убжьы иархәыцуан ҷкәынгьы ӡӷабгьы,
Убжьы ишьҭнахуан, ацәа рыхца,
Шықәсышәк зхыҵуазгьы, сыԥхьарца!

Убжьы уажәыгь игоит аккаҳәа,
Убжьы уажәыгь, абра аџьџьаҳәа,
Насыԥла инеиуа жәлар аргәырӷьоит,
Шьжьымҭан ԥсааушәа дәыԥшӡа иқәлоит,
Инхоит, игоит убжьы гәыкӡа,
Уҵас шԥоухашҭуеи, сыԥхьарца!


             ИУА  КОӶОНИА
 (Агазеҭ “Аԥсны ҟаԥшь”, 16 ииуль, 1931)

Уԥсы зыҿҳәараз Аԥсны аџьажәлар
Ԥыҭрак рымаҵ уыха умоут,
Кыр урзеиӷьны усгьы угылан,
Аԥсра иамуит... умҩа аркьаҿт...

Уара уҟнытә урҭ зықәгәыӷуаз
Митәык рмоуит, ргәыӷра бжьаӡт.
Ашьха ӡыхьеиԥш апоезиа иухылҵуаз
Кәыркәа жәиԥшь рзы аҽарҭынчт.

Иашоуп, иулшаз даара акрыҟоуп,
Кыр шәа рзуҳәеит Аԥсны жәлара,
Аџьа иубаз ҳхашҭуам - иҟоуп,
Уахьынӡаҳалаз уҩызцәа ара.

Аха уҩымҭақәа, џьа здубалаз,
Ауаа-заҵәқәа, агәҿыӷьқәа иртәхеит.
Ԥсра зқәым абаҩхатәра иулаз
Абжеиҳара ажәытәрашҟа иуцәцеит...

Абриак алоуп  ҳазлақәшаҳаҭым,
Аҩыза, Иуа, џьа збахьаз...

Аамҭа иарԥагьаз Беслан иҩызцәа -
Ауаа рҟәаҵит, рыӡбахә рҳәом...
Ажәҩан гәы-ԥшӡа амра, амза
Рхы иақәиҭуп, ргәырҩа иагом.

Рхы дырхеит зегь амҩа иашахь -
Ԥхьа изгаша аџьажәлар хара...


        БАИРОН
(Ажәеинраала ацыԥҵәаха)

О, Баирон мраш, уажәыгь уахьнықәсыз 
ушьҭа рнуп, ианшәашам,
Уахьнеиз угәныркылт, рылаԥш улаҳәт, 
ргәы бзанҵык унҭшәашам.
Дунеитә поетцәа ргәы абунт иҭоуҵаз – 
хьшәашәаӡашам,
Еихсыӷьра зқәым цәқәрԥаҵас еислашт уи –
 ҭынч иеиқәтәашам!..



АПОЕМА “МИЛЛИОН БЖЬЫ”  АҞНЫТӘ

... Аԥсуа “профессорцәа”
Аԥсуа литература егьалҵуам зҳәоз -
Ргәы иажьеит!
Урҭ алитература жәҩантә ишкамҳауаз
Шьҭа имҩашьо агәра ргартә усгьы ирбеит!
Ашәҟәҩҩцәа аӡәи-ҩыџьеи иҳамаз ирыцлеит,
Урҭ хәҩы-фҩыла ирывагылт аҿар еибагауа...
Гиоте хынҩеижәа шықәса даҿын “Фауст” аҩра,
Уи бзиоуп, ахьӡ дууп,
Дунеи иадыруеит зынӡа!
Аха ҳара иаҳҭахым
Иахьа абри еиԥш ала аус аура:
Ҳара иҳалшароуп, аамҭа кьаҿ иалагӡан,
Аҩымҭа дуқәа, ԥсра зқәым, рырҿиара!
... Ҳара  ҳашәҟәҩҩы, ҳпоетгьы -
Убри дахьӡароуп, убас илазароуп 
абаҩхатәра ӷәӷәаӡа!
Баҩхатәрас иҟоу -
Заҟа умаашьауа, заҟа аус угәы ақәкуа ауп!..
“Авдохновение”, “амуза”- ажәытә 
шәҟәҩҩцәа иртәуп,
Ҳара урҭ ҳазрықәгәыӷуам, урҭ мацара 
ҳарзыԥшым!
Ҳара аус аауыр - иҳалымшо егьыҟам,
Зегь ҳалоуп, зегь ҟаҳҵоит,
Ҳәара аҭахым,
Пушкин иҩымҭақәа ҳрыԥхьароуп, иаҳҵароуп,
Аха уи аҿы мацара ҳаанхар - акгьы иаԥсам.
Иаҳҵароуп аҿатә пушкинаа рҩымҭақәагьы,
Иаҳҵароуп, ҳрыԥхьароуп ари нахыс 
иҟалашақәагь убас...


                        * * *
... Шьҭа уи ииура иаргьы издырам,
Ишԥеиԥсыхәо мшәан иара!
Ихаҭа даԥсыуоуп, аԥсшәа издырам,
Ари арыцҳарақәа иҟоу иреицәоуп!
Ашәҟәы, агазеҭ - акгьы дзаԥхьом,
Ишԥеиури? Издырам анбан, ила хҩоуп.
Ных, ҳаинтеллигент, усҭахыуп, 
ҳаҭыр уқәсҵоит цәгьаӡа,
Аха уграқәа коумыԥсар - ԥхашьароуп!
Угәы нымхан, саҭоумҵан, ари ахьысҳәо,
Акритика ԥхашьарам - уи ариашара иазҳәоуп!..
Ҳара даҳҭахым ашәҭ шәҟәҩҩы!
Ҳара даҳҭахым агәбылра ашәҟәҩҩы!
Ҳара даҳҭахыуп, зегь раԥхьа, игылан иқәԥо!
Зегь раԥхьа аус иаиааиуа,
Зус иаҵамхо бзанҵы!
Ҳара даҳҭахыуп
Аџыр иалхыу ашәҟәҩҩы, апоет!..

1932.

   АПОЕМА “АКОМҾАР” АҞНЫТӘ

Ҭауади аамысҭеи рҵыхәа крада
Уаҳа акгьы ҳшазырымкуаз ҳара,
Иахьа ишар, ихәлаанӡа, еимсы шьхрада
Акы ҳаиуамкәа ҳшыҩназ рыҩнра...

1931.


АПОЕМА  “12.000”   АҞНЫТӘ

Ҳара ҳпоезиа - баша поезиам!
Ҳара ҳпоезиа - џыруп, аџыр ашәа аҳәоит!
Иаҳҭахым, ажәытә поезиа, - баа ҳашьҭам,
Ҳара зыԥсы ҭоу уаауп, - 
зыԥсы ҭоугьы ҟаҳҵоит!..
Есенин иажәаеинраалақәак
Реиԥш ажәаеинраала амԥын ҳгылом ҳара...
Уи ԥшӡоуп, ашәа аҳәоит хаала,
Аха гәы азҭам, иҵәыуеит, 
алаӷырӡ цоит имтәаӡауа.
Ҳара иаҳҭахыуп ажәеинраала – 
енагь иқәԥо, ашәа зҳәо...

1932.

ШЬАРИЗАН
(Апоема ацыԥҵәаха)

АХЬӠЫНҨЫЛАРА
Ашьхақәа ран Ерцахә шкәакәа
Насыԥ бзиа амоуп, инаԥшуеит,
Аҭынчра ырӡны, имыцәаӡакәа
Алымҳа кыдҵан иӡырҩуеит.
Амшын еишьыл цәқәрԥо  еисуеит.
Аԥсаа хыԥрылоит, ашәа рҳәоит.
Арха, адәы, аккара шәҭит,
Ацәгьа, азҩа, зегь хышәк иршьит,
Игәырӷьоит ажәлар, зус иазкхаз,
Рыԥсы ршьом, итәом урҭ ҭынч џьара,
Идырӡт наҟ баша атәара,
Алашьцара рхы-ргәы  згахьаз,
Измырҭынчуаз наскьаӡеит,
Анышә иаҭоуп ҳәа ирԥхьаӡеит.

Ее, амра гылт, зқьы мырхәагала,
Ирықәԥхеит ирлашауа адәқәа,
Хыхь ажәҩан хиоуп бырфын иаҵәаџьла -
Ирсаркьоуп абна, арха, ахәқәа...
Иҿыхт аԥсҭазаара лашара,
Ишьҭыҵт ахьӡ аԥхӡаша нхара.
Аџьажәлар рышьҭамҭа шьақәгылт,
Ихҵәахьаз, иӡхьаз зегь еинылт,
Аҿар еикәшо иркыуп рус,
Аҿыц бзазара иазцоит,
Ирԥырхаго ирақәԥан индырҵәоит,
Ҳаамҭа рымоуп напхгаҩыс…
Абри зҩит сгәырӷьо са стәаны,
Аҿар ирзыскуеит рыхьӡ ҳәаны!

1933.


               ДАУР
         (Апоема ацыԥҵәаха)

Шьоудыд ахра ахаҳә-иаҵәара
Икыдуп ирахә џьмеи уасеи.
Иара хыхь дыҟоуп, рааигәара,
Дырҭаԥшуа ҵаҟа гәаҩеи ԥсҭеи.
Хыхь дықәтәоуп уи, ахаҳә ду ишьҭоу -
Ӡлагара лук еиԥш еиҟәыжәжәа.
Илабашьа ҷрыхә-ҵар аԥса зхоу
Иганаҟны иарсуп, бџьарра уа,
Дахьцо иҩыза, иикуа ӷәӷәа.

Уа  иоупа шьҭоуп, ирҽны, уарҳалшәа,
Уахынла иҵоу, шар ишәу.
Ақәршҩы анауа, ԥҳал хышәҭуашәа,
Шьха жәҩанаҿ хыбрас илаԥш зхыу.
Ижәцәеимаа шьагрыншәа ишьоуп,
Ишьапы дамшьуа итаруа,
Қлаԥад цныхәрас аҵыҭәа аҵоуп,
Мыцхәы ибзиан дарԥхауа,
Дахьныҟәо усгьы џьа мбауа...


  МСЫРХАН ЛМЫТКӘМА

- Нан, нан еиҭамҳәа уан,
Илыԥсыхәозеи шьҭа лара,-
Уахыи ҽни агәашә даԥшуан,
Илылшауамызт атәара.
Ала шыр, агәашә бжьы гар,
Иара иоума ҳәа днаԥшуан;
Ҩыџьа-хҩы рхы еидыркылар,
Закәызеи иҟоу ҳәа дӡырҩуан,
Ауаа аныччо, ианыхәмаруа,
Игәҭынчрамызт лара лзы...

Аԥша анасуа, амра анцеиуа,
Деиҭашәон, дгәаҟуан зегь рзы.
- О, нан, нан, ушԥазымки
Адгьыл ҟьаҟьа, зегь зқәыз...
Иуқәшәазеи, иуҵаԥсазеи,
Иахьԥоумбеи уҩызцәа зҿыз?
Иззынужьда уҩны, угәара?
Знап дануҵада, нан, уан?
Дышԥанужьи лымацара!..

Уанцоз иуҳәама: сан бымшәан?!
Узқәа ҟьаҟьа дкыдыԥшылом,
Улакҭа хаа ла дҭаԥшуам,
Хьаада ҭынч дызтәом, дызгылом,
Лаӷырӡ злам ҳәа мыш цауам.
Ухьӡ, уԥша  ахьымааҩшаз
Иарбан тышоу узҭашәаз,
О, Даур, згәырҩа сагаз,
Цәгьала счалан са сзыртәаз!

Мла уакыма, ӡба уакыма?
Иухагыладаз, ухьаа збада?
Ахьҭа усма, ҵаа уаблыма?
Гәабан уҵазма, хыз узҭада?..
Хчы ухчнызма, ухы зқәуҵауаз?..
Егьлыздыруам уан неиҭамҳәа,
Аҩны дыштәаз зыблақәа ҭшәаз!..






             ДАУР  ИАШӘА

Илашьцаран, мышмыхәлан,
Аамҭас иҟаз ааигәа зны,
Уи ԥхыӡмызт, уи аргаман
Изӡатәузеи шәара шәҟны.
Мши, ҵхыи, шықәси, ибзиаз,
Кыр сцәагеит сара убри,
Аха исҳәап, исҳәап,ижәдыруаз,
Инхеит дырҩегь сгәи сшьамхыи!

Мшын гәы иамшь, хықә иқәнажьыз
Нас егьихьуам, деибгахоит!
Иԥҽым са сышхәа, митә зхысыз,
Макьа иӡсартә еиԥш амч архоит!
Нас уаҳа иарбан иҟоу,
Са исылымшо, ианысгәаԥха!
Џьа збар, сықәԥар, ԥхьаҟа исзымго,
Аамҭа аныстәха, ихьыӡха!..

1936






















Л Е О Н Т И   Л А Б А Х Ә У А

1912 – 1938






АИАША

Бжьы ҩныҩуамызт, бжьы ҩнаҩуамызт, 
Слампа аарла илашауан.
Сыгәҭыхақәа уԥсшьа ҳәа рҳәомызт,
Схәыцра мшынха еилашуан.

Исыцран уи мцабз-қьоуқьадха,
Сҳәыҵәы-ҳәыҵәуа амца скуан.
Астол игылаз саԥхьа иқьаадха
Уигьы смыхәо сӷьазкуан...

- Нан, бабаҟоу, нан, бҿыха...
- Нан, иухьзеи, нан, аӡыжә!
Насгьы уақәтәа, нан ҳҽыхәа,
Ҳаи, сагандаз уан анышә!

Адәы унықәлап, ԥшак науурсып,
Ухәыцра ухашҭып, сгәацаԥха.
Уаҩ иҷкәынраз, ааи, абасоуп...
Нан, уареи амреи шәеицыԥха!..

Са сыгәҭыха иснаҭом ҭаха,
Адунеи сзықәу иазҵаауеит...
Сгәеилгара уи атахҳәа
Иасуеит, иасуеит, сгәы еицҳауеит...

Сара исҳәашам: напыла алым
Икасыжьроуп иԥах, иҳәынҷ...
Са сзыргәаҟуа ԥарам, малым -
Сгәы  касыршәхьеит уиаз ҭынч!..

Са сзыргәаҟуа имцабз-қьоуқьадха
Исыцроуп - ицәарцгьы ҟалом:
Саԥхьа иқәу абарҭ ақьаадқәарҿ
Аиаша аҳәарцазын скалам!

Амца ацреиҵон аӡә ича рхны
Ожә са сзыҳәан ирымҳәарц,
Иҟамларцаз, ааи, иччархәны,
Иашәымҭарцгьы сџьа аҩарӡ...-

Абри сыгәҭыхоуп, иснаҭом ҭаха -
Адунеи сзықәу иазҵаауеит,
Сгәеилгара уи атахҳәа
Иасуеит, иасуеит, сгәы еицҳауеит!..

1934.


      МАЗЛОУ-ЗЕГЬЗЛОУ

Америка ҿыц  аарты ҳәа,
Уи адагьы иахаргыл атәыҩа,
Алымҳа  ишамаҳац иҩы ҳәа,-
Исоумҳәан уи азы скалам
Шьҭасҵарц, мамоу, иҟалом!

Сихцәажәоит Мазлоу - акомҿар,
Мазлоу ацәажәаҩ, аҟәарҽар,
Насгьы иқәнагам шәмыччар.
Мазлоу сихцәажәоит, Мазлоу -
Хьӡыс ианирҭа Зегьзлоу!..

Ашәҟәи Мазлоуи - имааиби?
Иҵеит: аи уи аи би -
Еинаалт акалами инапи...
Иҵеит Мазлоу аҵара,
“Ажәахә” ҟаиҵон иац ара:
Ажәахә ҟаиҵон уи ҽышәала!..
Ҩажәак иҳәон аԥсышәала,
Хажәак иҳәон урысшәала –

Ихьӡырҵарцаз “профессор!”-
Аха ихьӡырҵазеи? - “Уор, уас, уор!..”
“Ажәахә” ҟаиҵеит, далгеит, далгеит!
Ҳаи, дышԥаҽхәои, шәанаџьалбеит!”
Аха иҳәалааит ҳәа иҿамԥеит...

Ааи, Мазлоухеит, агьангьаш! -
Шьҭа даҟәымҵӡо дкакашт:

- Аҵара шьарда исҵахьеит,
Аусура сацәыхҟьеит,
Снапы аҽага иҵнаҟьеит!..
Сара исышьҭоуп Зегьзлоу ҳәа,
Сус каламуп: “Чесни слова”,
Иуаҳауама, с-Кәҷыр,
Сеиқәа аусаз иҟәҷыр -
Нас изеиԥшхом сажәа аџыр!..

Еи, Кәҷырраа, шәрашәала,
Сажәа џыргьы шәацәшәала!

... Уара унықәны изжәуам аӡы,
Уара умсит, уара жәацы
Уцәажәон - уааԥсеит, ижә аӡы!..
Уара уеиԥш ҳара данҳау,
Аҵысхш ҳагхом, иуаҳау!..

-”Чесни слова, понимаешь!” -
Саныхәҷыз сеиԥшын аеш,
Иахьа “от работы задыхаешь!..”
Ара - Мазлоу, ана - Мазлоу,
Сыҟаӡамхеит Зегьзлоу!

Аҵара змоу ауаа маншәала,
Иаауеит аус ҳара ажәала,
Шәара шәхандеила шәҽагажәала!..
Иуҭахыузеи уажә ара?!
Уца, дад, Кәҷыр, рашәара!..

- Иуҳәашьоузеи, ҳаи, Мазлоухеит,
Уара уҳәашьала, “узлоихеит!” -
Уҭархагақәа урмазеихьеит!..
Уара уакәзаап уи, Мазлоу,
“Нарком - пешком” Зегьзлоу!

Мазлоу деиԥшуп ашәишәирбаӷь,
Абжьазы иамеикуеит ааԥын абаӷь...
Енагь дыҩуеит ашәшьырахь, аандахь!
Мазлоу “хаҵа” афенди,
Ишәымбои, амра дафеитеи!..

Мазлоу ауаа қьышәла иршәуеит...
Иқьышә аамҭала аҩы аиржәуеит...
Иқьышәқәа атахҳәа ашьха хыржәоит,
Ак змыхәо уи иқьышә
Ԥуҭла ишьҭнахуеит зқьи ԥшьышә!

Ақыҭа ианырба дшашоу
Ирҳәагәышьеит: уҳәашьоу?..
Иаҳзычҳашам - ушиашо
Уахьааз ахь уца дырҩегь! -
Унҳаргылом, мап уҳәаргь!..

-Са сзамын, са сзавын,
Са сыпредын аӡын, ааԥын,
Аха абыржәы сусаз иамуын -
Ишыжәбо, шәколхоз садырҳәалеит,
Жәацы санааи сшәыдныҳәалеит...

Иахьа уҽеим, уара ухәарҭам!..
Ҳара ҳус моу уус ахаҭам! -
Ус шәҳәеит ҳәа са сҭынхадам,-
Иҳәан ддәықәлеит ҽыла дкәаруа,
Инацәкьыс ркьакьо, ирмақаруа!..

Еи, Мазлоураа, еи, Мазлоураа!
Енагь ажәала оума злоураа,
Шәажәа шбашоу шәмаҳаӡои уара?

Ажәа рацәа иаамҭам, ажәа ацмыхәра
Иахьа иахьӡырҵеит: иԥхьарҵә умаӷра!..

... Сихцәажәоит Мазлоу - акомҿар,
Мазлоу ацәажәаҩ, аҟәарҽар,
Насгьы иқәнагам шәмыччар...
Мазлоу сихцәажәоит, Мазлоу -
Хьӡыс ианирҭа Зегьзлоу!

1932.


АБАС ИҞОУП АҨЫ АЛЕИШӘА

Ирууаӡа аҵәца андыршә -
Амҩан иасуан атрышә:
Иақәымшәеит итатаз анышә,
Иаҿасит аҩыжәҩы иқьышә! -

Иқьышә шыҟаз икәаԥӡа,
Иазҳаит, ичит ихәаԥӡа!..
Инхықәгылеит ихы абӡа,
Иҵагьежьуеит ила амца!..

Аҩы амцала ихы шуеит,
Ибла ҵәыуоит, игәы шуеит,
Адунеи абар ихәашьуеит,
Уаҳа илшом, дхьышьшьуеит...

Абас иҟоуп аҩ алеишәа,
Днахыргеит аарла аишәа,
Дкәашоушәа, даара ҽеишәа,
Уи азыҳәан игым ҽышәа...

Ицроу амца иҿы аанартын,
Иҳәоит: “Рерашьа, шьараҭын!”
Дҩеижьӡа дыҟан уи дарҭын,
Ихшыҩ гьежьуан - идардын!..

Ифандаз уи аҵкыс анаша...
Дбыр-быруеит, аҩашьа:
Дақәшәом ажәа аҳәашьа...
Деигәыдырҵоит “рерашьа!..”

Ари ааԥса, ари акара,
Иабеигеи, мшәан, иара иԥара?
Имлашьуеитеи ихы-ихшара,
Иԥнаҵәаҵәҟьеит ибӷашшара!..

Иус ихашҭит, ҳаи, ариоума!
Исаҳауазеи: ассир, аума:
Амш арӡра иахьа имариоума? -
Усда иқәуп икамбашь Лома...

Ирууааӡа аҵәца андыршә,
Амҩан иасуан атрышә:
Иақәымшәеит итатаз анышә,
Иаҿасит аҩыжәҩы иқьышә!..

1934, Аҟәа.



УО РЕРАШЬА, ПЫШӘ АБАША!..

Шәак наҳҳәанда, уо рерашьа!
Иузамҭаӡо уи аҳәашьа...
Арас рыҵач, аҵәаша, аҳаша,
Уо рерашьа, уо рерашьа,
Еилагылан абна баша!..

Аҵыхәабаба иамам ԥсыхәа,
Арас иалоуп уи аҵыхәа -
Кәти кәатеи ирымҭо ԥсыхәа,
Ирдыԥ-дыԥуа, ирдық-дықәа -
Амҩа иқәуп рыбла ҭыхуа!

Ацқәа хџьаџьа уаҟа ақәыџьма
Иамфахьазыз Гыџьа иџьма!
Аха аԥшатлакә иарқыџьқыџьма?..

Еилагылан абна баша,
Уо, рерашьа, уо рерашьа!

Аколхозаа ҳаит, амарџьа,
Абри абна ҳас ианхаҳҿа,
Ишәҭы какаҷха уаҟа абаҳча
Иҟалоит ҳәа Пышә ианреиҳәа,
Аколхозаа леит аӷьеҩҳәа!

Ари, ишаабо, даара ишьахәуп,
Абаҳча ахьыҟоу адгьыл чахыуп...
Аха ижәбома Пышә дыччархәуп,
Ижәбома дшасуа уи атрышә! -

Аколхоз аиҳабы Пышә
Ихәда иқәушәа шьхак еидарас,
Ихахә абаба, ихахә - арас,
Имоушәаҵәҟьа уи хьанҭарас,
Абан, дахьнеиуа Пышә аҩашьа!

Унан, хкыдҟьа, унан, хгәаша,
Алахь ҿаша, Пышә абаша,

Бзиа жәуит ҳәа ажәак иҳәашам!..
Ҳаи, дышԥаԥсу, иаҳауеи!
Нас иреиҳәеит: “Ишәмаҳауеи,
Аус шԥажәуеи, шәзырхьанҭазеи?
Шәара цәҳәынтызи ацәҳәыҟьантази,
Ас шәыбжьаханы  шәызҟаҭәази?
Еи, шәышԥаҿу, шәнагәагәа,
Шәлымҳа нышәла ижәжәагәа...

Еи, шәышԥаԥшу шәдысӡа,
Атахҳәа сшәыс шәеизысцап,
Шәԥахны амшын шәынхысҵап!
Еиӷьуп, дадраа, шәыццаки,
Мамзар шәасҭап Салавки!..”

Ас аниҳәоз иҿы ашәах
Шԥаҿачуаз уа, ҳаи, аллаҳ!..
Изеиҳәозгьы: “Ахымӡаах,
Ахымӡаах ҳаиҳәеит, акаамеҭ,
Акаамеҭ, аума ҳала иабеит!
Шьҭа уҭахызаргь упата!..”
Рҳәан ицәеимпит еиԥхьытта...
Ипҟышӡа иалҵит их ада!..

“Кәукәу, кәукәу!” - иарҳәеит Пышә
Уи аҵкыс ифанда анышә!..

Пышә ихьӡырҵеит “Ахҭацәы!” -
Ишыжәбо, иахьыршьит ихә аҵәы...
Нас даарышьҭит даҽаӡәы!..

1934, Аҟәа.


ТҞӘАРЧАЛ АБЖЬЫ
   (Апоема ацыԥҵәаха)

Еиқәышьшьы ԥшьаала,
Рлымҳақәа кыдҵа,
Иӡырҩуан ашьхақәа
Енагь иҟәиҭӡа...

Ижәдыруеит ииасуан:
Амшқәа аҵхқәа,
Иԥшуан ԥшьаала
Ашьхақәа, абахәқәа.
Еибарԥо иаҿан
Аџьмақәа, аӡарқәа.
Адых ҳәа ишьҭыԥон
Ашәарах - аҵарқәа.

Иҭашәон амра,
Ииасуан аҵхқәа.
Даҿан уа абрагь,
Дхысуан аҵықь ҳәа!

Иаршәон, иарӡыӡон
Ашьха Лашькьындар,
Ԥыҭк нахыҵит -
Иҟоу ахабар?..
Зны-зынла игәагәоит
Амшқәа, аҵхқәа,
Аха зны еихаӡоит -
Ишьҭыԥоит адых ҳәа!

Гәыр-р-р агәақь! -
Арирахьтәи акәакь,
Гәыр-р-р агәақь -
Анирахьтәи акәакь!
Аҵықь! Аҵықь! Аҵықь!
Инымхо шьанҵак, дацык! -
Апҟаҩ! Апҟаҩ! Апҟаҩ!
Уеиҵамхан ԥхьаҟа, аӷьеҩ!
Закәызеи иԥжәауа,
Закәызеи игәыр-гәыруа?
Ашәарах зыршәауа,
Дызусҭда ари здыруа?
Иҟоу жәбоума?
Аҩызцәа, ахацәа,
Имацәысуеит аума,
Идыдуеит арацәа!
Рацәа чашәла
Иҭәызаап Тҟәарчал!
Аџьажәлар ажәлеит
Агәақь ҳәа амал!..

Амал-уаа ирҭахын,
Ираҳҭеит имп!
Иԥжәоит ҳлаӷәым -
Ҳҩахоит ҳтемп!

Амра гьежьӡа
Ицеиуеит икаххаа,
Шьыбжьон имҳәаӡо -
Ирымам атәаха.

Аӡә дааҟәымҵӡо
Дасуеит абыкь,
Еихьымӡа-еиԥымӡо
Рҽарҭоит ҳаԥык...

Гәыр-р-р агәақь! -
Арирахьтәи акәакь,
Гәыр-р-р агәақь -
Анирахьтәи акәакь!
Аҵықь! Аҵықь! Аҵықь!
Инымхо шьанҵак, дацык! 
Иаҿыҩруеит амақьа,
Ашьанҵа, ацаҟьа,
Абахә - аԥагьа,
Абахә ду аҵаҟа...
Митә ыҟоуп ишыжәбо:
Илеиуеит ишьҭыԥо,
Ацаҟьа - ижәпоу -
Иаԥыхьашәо ҟәыбо!..

Абахә ду аҵаҟа
Иаҵачуеит алҩа,
Унаскьа, ацаҟьа -
Амҩа! Амҩа!
Асовет ҳәынҭқарра
Ари ҟанаҵоит,
Уцеила ус, амра!
Ирҳәаз нарыгӡоит!
Асовет ҳәынҭқарра
Иаҭахыуп арацәа,
Уцеила ус амра,
Аҳаҳаи, афырхацәа!..

Аусуцәа еилоу -
Еиԥшым рмилаҭ:
Репенко, Ориолов,
Анемец Едуард,
Аԥсуа, аҭырқәа,
Ақырҭуа Мосиӡе,
Ашәанцәа, агырцәа,
Ирацәоуп ус иҵегь...
Ирҟьоит рҵыркант,
Иԥыржәоит ацаҟьа,
Аҳаҳаиҳәа иццакуеит,
Абахә ду аҵаҟа
Иҵачуеит алҩа,
Унаскьа, ацаҟьа,
Амҩа! Амҩа!..

... Кәазан иҟоузеи?
Иахьа игәырӷьоит.
Еи, ишәымоузеи?
Амузыка еинырҟьоит.
Ажәлар уа имаҷым,
Ажәлар еицәажәоит...
Анкьа, иахьаҽны,
Ишԥаҟаз, иџьаршьоит!..
Кәазан акәаза,
Арха, атаӷса,
Ушԥаҟаз ԥаса,
Иануқәыз аҳаза?
Иҳәазон умыш,
Игәагәон уҵых,
Абнара уқәжь -
Еилачын умыӷ.
Илаҟәын уԥацха,
Имаҷын уқьаф,
Умгәа, уцацха
Дақәтәан Шьмаф!..

Тҟәарчал аҿаҩа,
Арха, агәаҩа,
Ишәаҳама ажәабжь -
Иахыҩит аҵәаабжь!
Адәыӷба шап-шапуа
Иааиуеит аџьа мбо!..
Ирҩахеит рбираҟ -
Еицырҳәоит жәлар “Аҳ!..”-
Мсала ичаԥаны
Ирҩахоит напызқь!
Рыбжьы ҩыҭганы
- Ура-а! Рҳәеит зегьы-зегь!..

... Авагонеткақәа леиуеит -
Рацәала еиҵарпапа.
- Кто там левой? -
Уашьуеит, уеиҭаԥа!..
Ицырцыруеит арацәа -
Авагонеткақәа еишьҭоуп:
Ианссирӡоу уажәшьҭоуп!..

Гәыр-р-р агәақь! -
Арирахьтәи акәакь!
Гәыр-р-р агәақь! -
Анирахьтәи акәакь!
Аҵықь, аҵықь, аҵықь!..

1934 Тҟәарчал - Река.



АЦЫԤҴӘАХАҚУА  
(Еиуеиԥшым аҩымҭақәа рахьтә)

          * * *
Ари иаԥхьо сҩыза, сықәла:
Уааҟәмҵӡакәа ҳаамҭа нықәла!..

            * * *
Анкьа ишԥаҟаз,
Еҳ, анаџьалбеит!
Ухәыцыр - агәырҩа
Леиуеит угәахьы...
Шәара аиҳабацәа -
Гәлиеи Ҷанбеи
Ишахәҭоу исзымҩызаргь -
Сшәыҳәоит  шәысмеиӷьын!..

             * * *
Сгәы иҭысцо -
Ашәҟәы цқьа ианысҵо:
Иҟамлароуп идысӡа!..

             * * *
Дырмит изкыу ахьтә:

Ҳсахьаҩыра хымԥада уа уыла
Иахьанӡагьы иазҳауеит - уагәуп...
Ҳауаажәлар, саргьы снарылагыла,
Иуаҳҳәоит убри азыҳәа иҭабуп!

                  * * *
Пушкин изкыу ахьтә:

Дыршьит... Ишьа ԥхоит имцабзха...
Ихцәырҳәы аҵәахит асы...

                  * * *
Иҟәиҭӡа иӡырҩуан ашьхақәа,
Рылахь еиқәҵаны иџьабон.
Агенерал имагә ашьхәақәа
Аԥсназыҳәа ичаԥон...

               * * *
Аеҵә анкьаҭа, ианыцәа -
Амҵәыжәҩа еиҵнахуан аӡыцәа...

               * * *
Уара исҳәо шәаҳауоу:
Иҳәатәӡамкәа иаҳҳәоит ауоу!..

               * * *
Ҩына-ҩына, ҩаԥа-ҩаԥа,
Абна ицәырҟьеит, аа, ажьаԥа:
Егьа сыҩыргьы идыдрым ҳәа,
Иԥо инеиуеит адрым-дрымҳәа!..
    
          * * *
Баҩдан дықәтәан уа аҟәардә,
Алаба идын уи дымшәартә,
Уа дызҵаиаз аҵла абӷьы
Иаршәыр-шәыруан аԥшаӷьы.
Аҟармаҵыс шәит-шәит-шәитҳәа,
Баҩдан дшышьҭоу ара дажәит ҳәа
Иҷыр-ҷыруа ашәа аҳәон...

               * * *
Еихымсыӷьӡо игоит аӡ-ашәа:
Иаҳәо џьушьап амаӡажәа...

               * * *
Мықьа “и-Риҵа” дахо апақҳәа
Исааҭ днахәаԥшит “три да так” ҳәа...

               * * *
Аҳҭырԥарцәа идкәашалон,
Аҳәса хәыҷқәа идлашалон...

              * * *
Ауаа аус руеит ор-хьи-хьи ҳәа,
Ицәаз дыцәоуп ахи-хиҳәа...

              * * *
Акәкәыҳәа дахон ажә акыка,
Иҭәуеит, убама, абар, аныга!..

               * * *
Иажәа даасуа уа дыссирхоит:
Ҩ-хырԥсаагас иашәа иирхәоит...

               * * *
Игәы ҟажо ҭаҭын-лҩала:
- Лыхәда хысҵәап еиха-ҩала!..

               * * *
Уԥсӡама, уаа Шәарах!
Уԥҳа дигоит акашәарах!
Уаа уԥсӡама, уара, ииаӡааз,
Еимаажәла ирааӡаз
Уԥҳа димоуп дҳәаны,
Насгьы ибзиагь уҳәоны?!.

             * * *
Иашьҭит амра афакьал,
Икаҩ-каҩуеит асаркьал!..

             * * *
Уа идыргылон ақьала кәацәқәа...
Рааигәа-сигәа ажәқәа, ацәқәа
Еиқәмақаруан, ибыҩҩуан,
Хыла итәҩасуан, ифыҩуан...

             * * *
- Балга, ибхаҵа бкасы,
Абысҭа ҭахәа, бласы!
Сыҵаз џьыбшьо ахьара,
Моу, банаџьалбеит, аӷьара
Сшықәыз иахьа чаӷьада
Иҭацәит бымбои сыхьаҭа...
Сынтәа гызмалк ҳаиҟаҭәеит!..
Ари аҟәыд ҳәа ибчаԥо,
Аҭаацәа моу, иџьабо
Ирфом ас аҟәыдмҵаа...
Избои, мшәан, беилагама?
Ҳаи, ишԥацәгьоу ҳбысҭа агьама!..

             * * *
Оҳ, шьыр гәышьа-гәышьаӡа
Кәаташь абысҭа уышьа ҵа!

             * * *
Ицәгьаӡан, ааи, урҭ ргәыжәла,
Аха еижәымлеит уа еигәышәла,
Урҭ еижәылеит шԥыла атахҳәа!
Шьаҳан длеит аллаҳ-аллаҳ ҳәа,
Аллаҳ, аллаҳ, аллаҳ сишьит ҳәа! -
Рааигәа иқәтәаз ҵыск ҷит-ҷит ҳәа,
Игәыҭҟьа-ԥсыҭҟьаха иԥырӡеит,
Еиқәԥеит урҭгьы, ома ҟарҵеит...

             * * *
Дышԥассиру, унан, шьыри!
Дышԥассиру, ашәҭыц, ашәҭ! -
Дыҵатәазар абаҳчеи ашәшьыреи...
Шәлыҿцәажәаларц знык, иҿашәҭ!..

Лымаҭәа дарԥшӡоит уи илшәу,
Лхы иалырбауам аџьа.
Сыла иабазеи ешәиу-шә-и-и-у!!!
Ллымҳагь иамоуп аихаҷа...


               * * *
... Аизараҿы уи данцәажәо,
Жәак ҟалоума уи иҿамшәо,
Иҳәоит: “Анкьа аамҭа шуан!
Саргьы шәақьла сеибашьуан,
Ашәақьқәа хысуан аҵықь ҳәа,
Сҿажәкны ҿысҭуан: аа, ӡык ҳәа!..
Ахы ашәшәбжь митәшәа игон,
Ауаа каҳауан, инҵәон...
Аӡәыр ибозма сыԥсра-сыӡра,
Са исызҳәозар шәнеи-шәааи ҳәа,
Аус жәуроуп шәара аӷьеҩҳәа!
Сара, апартиа, шәқыҭа иаду,
Исырҭо џьышәшьоу сара ашә ду!
Сыцәгьа шәҳәозар, шәарҭ, аҿара:
Шәеимсырпып зегь ӷәара-пара!

               * * *
Инеицон ицәқәа бжьы ҵарыла,
Мыцхәы иршәон ҷын тарыла...
Иашьеиҳабгьы ҵлак аакеиҿан...
Шьоук аакылсит абри аиԥшан:
Шьыжьымҭанын, ааи, ашамҭаз.
Арҭ иааиз - агырцәан,
Дукгьы ҵуамызт Аԥсны инхеижьҭеи...

                 * * *
Ҩынтә иаархәаз аӡәгьы имыхәеит,
Агырцәагьы баша ихырхәеит!..

1932-1937.





































































Қ Ь А А З Ы М      А Г Ә М А А

1915 – 1950






       АСАЛАМ  АҞӘАҞА

Сара избоит, ԥаса сыҟан,
Убаҳча сыҵан, сыԥсы шьо...
Иуахәччоушәа уаԥхьа, анаҟа,
Амшын - уҿықәан еилыҽҽо.

Аӡын дуқәа аԥхын баҳчеиԥш
Ашәаԥыџьаԥ рхашьшьын...
Ахаҵарашәа аниҳәоз ахьча
Ухьӡ еиҭеиҳәон, дузыԥшын.

Сара узбеит; уа уҿы сыҟам -
Уажәахә сымоуп уи бласы,
Аиааира сыман нас Аԥсныҟа
Саргьы снеиуеит уахь лассы.

Сара сеигӡом сшьа икаҭәоугьы,
Сыԥсадгьыл иасҭеит аҭоуба,
Иаҭаххозар, сыԥс иҭоугьы,
Раԥхьа ишасҭо агәра га!

Снеиуеит ааԥын аҿа ангыло,
Ҳтәыла иақәлаз дҭарханы.
Сыԥс еиԥш избо сара стәыла
Ахәра иамоу ҿаҳәаны!..

1942, Бриансктәи абнаршәыра.


    АԤСАДГЬЫЛ АЗЫ АШӘА

Аԥсадгьыл азыҳәа апоет иашәабжь
Акы еиԥшым, хара инаҩуеит,
Амра иаҩызоуп, игылаз ашьыжь,
Агәаҿы инеины ихааӡа иҭаҩуеит.

Гәырҭәыла избаз раԥхьа сара
Сыԥсадгьыл реиӷьын уи хаҭала,
Амреиԥш иаҿын аԥхара -
Ашәахәа неиуан са сгәы иҭаларц!..

1934.


АМАЦА ИАСУА АУАҨЫ -
АБАР ГӘЫДА-НЫҞӘАҨЫ

Уасла, уасла,
Угәы уҭасла,
Уасла амаца - маӡала.
Уаҟа уԥацха -
Уагәа, уаҵха -
Иаҿуп хланҵы ацара.
Гәыда-ныҟәаҩ,
Абзамыҟәажә,
Хара-ныҟәа - Малаӷәыр,
Анаҟа, араҟа,
Унеир уаҟа,
Ируҭом ҭаха - Ҭалаӷәыр!
Гәыда ԥсажәа,
Баша цәажәа,
Иҳәар хажәак - иузырха,
Нас дгәоуҭоит,
Наҟ дыԥхоуҵоит,
Хара дҭуцоит амӡырха...

Имацара
Амрацара
Ишьҭацеиуа - иҿаԥхо,
Имгәа азага
Изымдырӡакәа
Ижәны днеиуеит - деикәаԥхо.
Иџьыба иҭажьуп,
Уаҟа еилажьуп
Гәыда имаца еиларҽы,
Иԥсы длахоит,
Ихы дҩахоит,
Иижәыз дамоуп дыхәаҽы.
Амаца дасуеит,
Игәы дҭасуеит,
Уа дышьҭасуеит - дыццакы,
Ихылԥа нықәҵа,
Маҟак адҵа,
Ҳәызбак рықәҵа - еизакы...
Уасла, уасла,
Угәы уҭасла,
Уасла амаца - маӡала,
Уаҟа уԥацха,
Уагәа, уаҵха -
Иаҿуп хланҵы ацара.
Гәыда иԥацха
Аҩныҵҟа уаҵха -
Уаҳа алшом: инаахьеит,
Иаанда-гәара,
Еидигәалаз,
Имам гәалас - ибаахьеит...
Уасла, уасла,
Угәы  уҭасла,
Уасла амаца - маӡала!..

1934, октиабр.


БЗИА ДЫЗБОИТ ҚӘИҚӘИ

... Саҿҳәароуп сара аҵар ааԥынтәи рашәа,
Срыҿҳәароуп ашьха дуқәа, зхызҿы ҭаҳәҳәоу,
Бзиа избоит Аԥсынтәыла аԥша ҟәанда,
Ашьха ӡырҩашгьы шыҟоу жәбанда!..
Кәыдры ласгьы ссирым ҳәа дарбан изҳәоу?!
Акыр иаԥсоуп са сзыҳәа, мазгәыҭла ичаԥоу!

Ерцахә аҵәырԥсаҿ заџьал назгаз,
Ерцахә ашлагь, асыԥса зқәырҭәоу,
Қьаҭуан архагь - сыҩуа сахьаваз,
Ацаҟьа ҿашагь - Абырскьыл дахьҿаҳәоу...

Уи сҳәеит ҳәа: ашәҭқәа канӡахуеит 
ус ишнеиуа,
Аҟармаҵыс ашәагь иаразнак иӡыҭуеит,
Ахәыцрагь шааиз еиԥш еиҭацоит ишеишеиуа,
Урҭқәа  дреиӷьуп Қуиқәи - аиаша сҳәоит:
Иагьа дызбаргьы - дсызбом уи ҽеила.

Бзиа дызбатәымзеи абас еиԥш иҟоу?!
Лашькьындар даҩызоуп - лӡара ԥшӡоуп,
Лыхцәы аҵыхәагь - уи данныҟәо
Лышьхәаҟынӡа инаӡоит.

Апоет изыҳәа уи дгәырҭәыгоуп, дгәыкӡоуп,
Бзиа дызбоит уи, мшын ҿықә ԥшаҳәоушәа,
Аԥхын ԥшахьшәашәа даҩызоуп сара сзыҳәа,
Дгәилны дызбоит, агәил фҩы дахәҭоушәа.

Сандәықәлоз амшаз уи лылахь еиқәын,
О, абыкь ишԥасуаз адәыӷба дуқәа!..
Бзиа узбоит ҳәа салҳәеит дықәны,
Сара слазҵааит: наӡаӡоума ари?!
Аҭак лҳәеит: наӡаӡоуп, иумбари!

Уажә схәыцуеит, ашьыжьтәи ашьхыц реиԥш,
Схәыцрақәа еимбӷьыжәаа џьаргьы ицаӡом.
Сзызхәыцуа рацәоуп, ажәак сҳәаргьы 
баша исҳәаӡом,
Сашәақәарҿы иреиӷьны ажәа иалоу -
Бара ибзыскуеит, сымш, уи бара балоуп!

1940.



АМШ  ЦӘГЬОУП  АХА

Ажәҩан гәыцқьа аԥҭа нхылан
Аԥша нықәсит ихааӡа,
Амшгьы еилахәлеит уахынлеиԥш,
Ақәа леиуеит иԥхаӡа.

Илаӷырӡушәа ақәа илеиуа
Ашьац иаҵәара илаҭәоит,
Амацәысра шеишеиуа
Аԥҭагәаҩа инылабоит.

Абарҵа снықәгылт. Илашьцоуп.
Илаӷырӡышуеит ашьыжь шара.
Амшын сакароуп, ихәашьӡоуп,
Ажәҩан иамам лашарак.

Мап, соуԥшәыл, сыԥс иалоу,
Са сгәы зыҟоу бара бзоуп,
Ақәа аургьы ихкәоит ԥшьаала -
Ҭынчрак змамгьы сара соуп!..

1942.


БЗИА БЗЫЗБО АБРИ АЗАМИ

Аԥсра абла са схыԥшыло
Ашьа ансылҵуаз зны скәабо -
Схәыцреи сгәыкреи уаҟа еицылон,
Саԥхьа бтәазшәа сгәы иарбо.

Быблаԥшыра са сзы ишоуран,
Ахьҭа аныҟоу уи сарԥхон,
Ҭынч исхызгон амца шоурагь,
Нас сыхәрашәагь маӡахон.

Быбзиабара сара сахьчон -
Саџьал сывго ус хара,
Ҳаицны ҳнеиуашәа абаҳчаҿ
Гәыла сцәажәон сызхара...

Быԥшӡоуп ҳәагь басҳәом зегь раҵкыс,
Баргьы ибдыруеит ишиашо.
Бгәы ҭбаа иҭынчу, исымбацкәа,
Сытҟәа саман сыбла ҭшаша!

Бзиа бзызбо еиҭабасҳәап,
Сыиаҵәаџьаа, са сгәаҵӷа,-
Зны снаскьабгон абас ҳәо:
- Сыдгьыл уалаз удацха!..

Агәыкра исыбҭаз, иҟәандаӡа,
Сара убри саԥсазароуп.
Исыҭ бнапы, итатаӡа -
Быблабара сыԥсҭазароуп!

1944.


       АНЫҲӘАҾА
         (Ацыԥҵәаха)

Аҵыхәтәантәи абӷьыцгьы
Скалендараҿ иаасырҳәит...
Аԥҭеиқәаҵәа, арыцеиԥш,
Иланашьҭуеит асырҳәы...

Аҵла рымахә еилашлоуп,
Абнаршәыра џьара иқьуеит.
Аҵарақәа неиласлоит,
Аԥша асырҳә хара иагоит...

1945.


   АСОЛДАҬ  ИҲАҬГӘЫН

Ахәакәаԥра аиаҵәараҿ
Аԥша ахьҵәыуа уахынла,
Ҳаҭгәынк гылоуп амацара -
Икәабоушәа лаӷырӡыла.

Солдаҭк дыцәоуп, дҿыхаӡом,
Иан дылбашам шьҭа иара.
Иахьа урҭ еицәыхароуп -
Ирыбжьами адамра.

Аӡаӡа анлеиуа аԥсабараҿ
Аҳаҭгәын агәы инықәҭәалоит,
Иакәша игыло аԥсагәара
Ан арыцҳа днықәтәалоит...

Амра цара налаԥхар
Аӡаӡа нықәбоит ахәаҿы,
Ан икалҭәо алаӷырӡ
Иазырбашам ус акы...

1946.


АԤСНЫТӘИ  АШЬХАҚӘА

Аԥхын ашьха акаҵәараҿ
Ашьац еишьылӡа адгьыл хҩо,
Иҟәмшәышәу абӷьы иаҵәараҿ
Аҟармаҵысгьы ашәа анаҳәо,-
Игәазырҳаган, иԥсыршьаган
Аԥша ҟәанда уа ислоит,
Аҵла рхыцәқәа еимнадоит.

Убасҟан ахьча ирахә има
Ашьха цәҳәыра уи даҿоуп.
Игәы ҭынчуп, ҳәара аҭахыума,
Гәырҩак знеиӡом игәаҿы...

Еилаарцыруа абахә аԥшьқәа
Амрахәага анырхацеиуа -
Урҭ иҩызоуп ицәоу аԥшқа,
Хкы рацәала икәеицеиуеит...

Нахьхьи, хара, ашәах ҟаҵо,
Арҩаш леиуеит ихыҽҽала,
Бжьы рацәала рашәа хааӡа
Аҵар ҷыр-ҷыруеит уахи-ҽынлеи!..

Иахьа амра уа ишкәеицеиуа,
Ԥыҭрак ашьҭахь иаахәлауеит,
Адыд-амацәыс гәаҭеиуа,
Ажәҩан аҵа аахнаҩоит...

Аҵыр-ҵырҳәа имацәысуа,
Агәыр-гәырҳәа иандыдуа,
Аҵықь-аҵықьҳәа ианхысуа -
Угәы архаҵоит аамҭа уа!..

Ерцахә ашла, зны, иҽырбоушәа,
Аԥацәа рзыҳәа агәы былуа,
Ашьал шкәакәа ахарԥоушәа
Акьатрацә нарылҳәа игылоуп уа!..

1946.


               * * *
Ааԥын абӷьы кашәаӡом
Аҿа ангыло ақәаҵараҿ.
Асолдаҭ имра ҭашәаӡом -
Ашьа кеиҭәар хаҵала!..

1947.


            АШӘҬЫЦ

Аҟәа абаҳчаҿ игылоуп шәҭыхаак,
Ӡынгьы ԥхынгьы иара шәҭуеит,
Санарԥысыз исымаз гәҭыхак
Ашәҭ ахьыҟаз снеины исҳәеит...-

Ашәҭ абӷьыцқәа аанартын -
Агәы ҟәамшәышәӡа иснарбеит,
Ахаа зхылҵуаз аапытын,
Сыԥсы игәаҟуаз ааснаргеит...

Усҟан смаҷын, имаҷын ашәҭгьы
Уажә иазҳаит иара ӷәӷәаӡа,
Абаҳчаҿ ашәҭ ахьгылоу схашҭыр -
Избоит сашҭаҿ игәыкӡа...

1948.


АН АГАРА ЛЫРҴЫСУАН...

... Ан агара лырҵысуан...
Лыбжьы наҩуан уи хара,
Аԥшқа дыцәон, нас дааԥшуан -
Дыччон, дҵәыуон изхара.

... Ан агара лырҵысуан...
Иаҿын аҵых ашара.
Ахәҷы дгәырӷьон, дыԥшаауан,
Нас уи даҳәон азҳара...

Ахшара изыҳәа акыр иаԥсоуп
Ан дышгәырӷьо абара,
Аха иреиӷьу даҽакыуп:
Аԥсадгьыл ахьыӡ аргара!

1948, Аҟәа.


АԤСҬАЗААРА  АШӘАҚӘА

Ааԥын ашьыжь шоураӡам -
Амра ссируп ԥхашьала.
Аҟармаҵыс, исараӡа,
Уара суеиԥшым нхашьала!

Ашәа ахьуҳәо абаҳчара
Ахьҭа аныҟо еиҵәарахом,
Аҵла рымахә абахҵәара
Аԥша анасуа икарахоит...

Сзыхандеиуа ашәақәа
Аџьал рымам гәалашәас,-
Аԥсҭазаара ашьаҭа
Уахгьы ҽынгьы иргәалашәоит.

Счамгәыр рахәыц аххара
Иқәла инеиуеит ашәақәа,
Са сгәы иҭыҩуа агәахәара
Ааԥын еиԥшуп ажәақәа.

Имрахааран еилаҽҽауа
Аԥсабара иналаԥхоит,
Абла гәышәпа зхаччауа
Лгәаҿы инеины иналахоит...

Арҩаш иаӡәӡәоит ацаҟьа,
Ҭынч игылоуп ахрақәа,
Аԥсаа рашәа аҵаҟа
Адгьыл иарӷьоит ахәрақәа...

Ачахәҵәы ҩеиуеит аҩада,
Абзазара иашьҭала,
Абеиара - иԥаҩадоу -
Уи амҩахәасҭала.

Амра игыло иацгылоит
Ашәа ҿыцқәа раамҭақәа,
Арха еиужьқәа ашацкыраз
Идырхиоит аҳамҭақәа...

Амахәҭақәа хырхәауеит,
Ажьымжәақәа - ақәаҵараҿ.
Аԥсаа рашәа ахьырҳәауа
Абаҳчара уныҵалар...

Ааԥын ашьыжь шоураӡам -
Амра ссируп ԥхашьала.
Аҟармаҵыс, исараӡа,
Уара суеиԥшым нхашьала!..

1947.


               АҾАРПЫН
               (Абаллада)

Агәил иагәылшәан, ԥшьаала, ԥшьаала,
Аԥша иагәыла, игьежь-гьежьуа,
Ашәҭыбӷьыцқәа ссиршәа еишьҭала
Ашьацра инылашәон шьыжь уа...

Арҩаш гәрымуа ибылгьа илеиуан,
Ахаҳә дуқәа атазҳәа ирысуа,
Қәсыԥа иԥон, нас ишнеиуа
Хагәха атыша уаҟа иҭасуан.

Аԥснытәи ахьча игәала рҩашха
Ацәҳәыра азқәаҿ уи дырбон.
Абахә-ашәа ииҳәоз ашьхаҿ
Ҿарпын бжьыла уаҟа игон.

Арахә ҳәуамызт, еикәагылан,
Абжьы ссирӡан аҿарпын.
Ахьча ирахә дрылагыла
Иԥхьаӡоушәа дырзыԥшын...

Ашәарахқәагь џьара игәароуп:
Уа тышак иамоуп акаԥкаԥ:
Ирҳаз абнаҽ, иҭрысны икәаруа,
Иазнанагт аџьал ахра кәаԥк...

Иҟалазеи? Ицәҳәыма ашьха?
Аԥшазаҵә аума абра иасуа?
Ахьча игәрҩа иахьа ирҩашха
Ирахә има уахь дабацои?


                  * * *
Икәша игылан уи дцарушь ҳәа,
Рхылԥа џьазқәа еилыбзаауа,
Ашәақь рыԥса, ҳәызба ҵарушәа,
Идырмазеихьан заа уа:

“Уаангыл, ахьча, умҩа кыуп,
Изухьчоз арахә ҳара ҳзакәын.
Аԥсныҟа инагоу ара мҩакоуп,
Амҩа ҳарба, рацәак мҳәакәа!”

Ахьча иуапа ижәҩа инхишьын
Илабашьала иԥиҽт ашьанҵа...
Ибла иабоз ԥхыӡыз џьишьон,
Алакә иҳәозшәа иахьа шьыбжьаанӡа...


                     * * *
Ԥыҭҩык драԥца ахьча днеиуан,
Иҿырпын ҵәыуон ашьха рцәажәо,
Аӷа дгәырӷьон, дытҟәа дахьнеигоз,
Изаҵәыз ахьча ашьха ҿаҩаҿ.

Иара игәаҟра аӷа дшахыччоз
Инаҿалт ахра, ицеицеиуаз,
Ахаҳә дуқәа ҵаҟа ирхыҽҽон
Арҩаш  шықьуа агәгәаҳәа иахьлеиуаз...

Икыдлт ахра, шахла иԥахны,
Ахьча днеиуан зегь раԥхьа,
Ицаҟьан рымҩа, нас ибахҵәан...
Аџьа иацәшәоума ус анакәха!..

Ахәыцпа иаҩызан урҭ рыԥсы,
Аԥсуа инапы иакын раџьал!..
Ажәак рҳәомызт, рҿы еихаԥсын,
Рԥыза ҿиҭуан: “Ҳаи, амарџьа!”


                 * * *
Ари аҵх реиӷьын аҵхқәа,
Ажәҩан иалан амза ӡсо...
Шәахәа хьыршәыгәла ацыԥхьқәа
Иаҿаҷҷон абахә, имырԥхаӡо.

“- Иабаҟоу, ахьча, ҭоуба узнықәыз?
Амҩа ухашҭма, цас, агәеицамк?!
Абахә ныжьны амҩа ҳзықәлар -
Аҳамҭагь уаҳҭап ҳа ҳамеигӡа!”

Абахә агәҭа дааҿагылан,
Инапы шьҭыхны ахьча иҳәеит:
“- Аҳамҭа азыҳәа сара стәылаҿ
Саӷа исҭом ара цәаҳәак!..”

Иҿырпын нықәҵа ахаҳә аҽыгәраҿ,
Дкаууа дҭалеит уи хланҵы:
Ицраҳәаз ахәҩык ибылгьа-сылгьа
Инеишьҭаигалт иҭаирхарцы.

Арҩаш иаҵәахт зынӡа ашыраҿ -
Бзиа иабозшәа агәы иҭаҳәҳәо...
Аӷа имбеит ашьха-шәшьыра,
Ахьча хаҵа ихьӡ рҳәоит!..



                  * * *
Убас есымша аԥсы ҭоушәа
Аԥша иарҵәыуоит аҿарпын,
Ахьча хаҵа ииҳәоз ашәа
Аҳәозшәа ацаҟьаҿ иԥшын.

1944.









































































Ш А Л У А      Ҵ Ә Ы Џ Ь Б А

1912 - 1987






ХЬААС ИСЗЫНХАЗ

Сара шаҟа гәаҟра схызгахьоу
Шамаха ихимгацт аӡәгьы...
Мап, ихьҭаз, имлаз иԥысшәахьоу
Хьаас ҳәа исымаӡам акгьы.

Ргәаҟгас, гәырҩа дуӡӡас исзынхаз -
Исцәынхаз ауп иҟаҵамкәа:
Ҩажәа шықәса нҭакәкәа иахьцаз
Ҩымҭа заҵәык сзаԥымҵакәа!

1959.


“ДЫРҨЕГЬЫХ БЗИА ИУБАША ДҞАЛОИТ...”

“- Рҽырҭынчӡан ицәоуп дгьыли жәҩани,
Амза аеҵә акәаӷӷа илашоит.
Еихсыӷьрада ҟармаҵыси рдәынеи
Адунеи рыбжьы ахырҵәо ашәа рҳәоит.

Изакә насыԥыз уажәраанӡа исымаз,
Сгәы  шԥазыҳәоз абри ажәҩан иаҵәаӡа,
Дцәажәо сгәацаԥха дансывагылаз,
Лхы-лҿы лхаччо, лыбла ҭшашақәа хааӡа...

Абас митәык саниап ҳәа сыҟазма,
Сылмыԥсахи, лхы лмырхеи зымҩа лара!
Дызбом, дызбом, ааи... Уи са исзычҳауазма?
Мап, исзычҳауам, исзычҳауам сара!

Узылашоузеи, амза? Улашара
Ԥыхьеиԥш сазыргәырӷьашам сара!
Исцәымыӷхеит адунеи, аԥсабара,
Акгьы иаԥсам сыԥсҭазаара уажәшьҭа!..”

Ихы иқәыжь арԥыс дгәырҩо абас еиԥш 
дгылоуп,
Зҽиныздо аԥша лас ус аҳәоит:
“Умшәан, умшәан,  макьана уқәыԥшуп,
Дырҩегьх бзиа иубаша дҟалоит!..”

1930.


АДӘЫКРЫН

Асы уалҵәраан ушәҭуа угылоуп,
Адәыкрын ԥшӡа, адәыкрын!
Нас иухьзеи, ухы уқәжьуп?..
Исаҳәа, еилкаам са сзын.

- Алашарахь са санықәԥоз
Шьарда аџьабаа збеит,
Асы  кылзжәарц хыла сшагәоз -
Сыхәда  хәахәаӡа иаанхеит.


ИШӘҬУАЗААИТ АХАҬА...

Ахьӡ сзымдырит абри аҵла,
Иџьоушьартә еиԥш избауеит:
Еилыҷҷа-еилыҷҷо шьхак амҵан
Иблахкыгаха ишәҭуеит.

Уи харантәгьы иумбо аума,
Иныхгылоит улакҭа...
Ахьӡ сзымдырт ҳәа иусума -
Ишәҭуазааит ахаҭа!

1959.


АПОЕТ АЛЫҚЬСА ЛАШӘРИА

Аԥсҭазаара ацәқәырԥ дуқәа  еимгәҳәаны
Унеиуан, уацәымшәаӡо акгьы.
Ашәа уҳәон, иуҳәон угәаҵа инҭҳәааны,
Уи ашәа бзиа ирбон зегьы!

Ҳгәырӷьоит: “Хашҭра зқәм” азынужьит
 Аԥсынра.
Ҳагьҵәыуеит - ҳгәазхара уҳамбеит.
Шарԥыеҵәак еиԥш уҩыҵхахан уара,
Хәылԥыеҵәак еиԥш ункабеит!

1960.


АМШЫНУАА

Урҭ амшын ихыуп, ифырхацәоуп,
Рыӷба аанҿасрак ҟанаҵом.
Рыкәша-мыкәша мшынуп, жәҩануп,
Уаҳа акгьы убаӡом.

Аха ицоит урҭ, шәарҭа рымам:
Ирдыруеит хымԥада дара -
Адунеи зегь мшынха ишыҟам,
Ишыҟоу адгьылгьы џьара!

1961.


АҴЛА

Ишшапаӡа игылаз аҵла ԥырҟон,
Ишԥаҭахыз аԥсы ҭазарц иара!
Аиха наахацыԥхьаӡа иҭрыслон,
Бӷьи махәҭеи еилаҩҩуа еилан цәгьала.

Амч зегь ԥнашәеит, аиха иаҿагыла,
Аха аиха ҵар иара атәы иагеит:
Ихбыкьны акаҳарахь иандәықәла,
Аҵла, аҵлаҵәҟьагь: арҵәаа ааҭнаргеит!..

1961.


АМРА АҴАҞА

Ицәырҵт аԥарԥалыкь, аԥырра иаҿуп,
Иԥхаҵәаҵәарамхеи аамҭа.
Инҭыҩрын аҭра, аҽынеиҵҳәа ишьҭоуп
Маҭыкгьы, амырхәага аҽнаҭа.

О, адунеи, адунеи зегь злаӡауа,
Шаҟа бзиа уеиҿкаамзеи:
Аԥарԥалыкь ахьықәу иԥыр-ԥыруа
Аҳәазажә уа иазнауазеи!

1961.


ҬАГАЛАНТӘИ ТАИГА

Еикәаԥхон таига иссирха, илакәха.
Икаҷҷоит ҭагалантәи амра хааӡа.
Ишьҭоуп иҩеижьӡа Колыма арха,
Ирхәыцгаха, игәырԥшаагаха зынӡа.

Ҭынчроуп, раҳаҭроуп, еиӷьу ҟалома,
Абӷьыц, абӷьыҵәҟьа џьара имҵысуа!
Угәы иаанагап: хысыбжьыкгьы гаӡом ҳәа,
Дыҟаӡам ҳәа иҵәыуа, иӷызуа...

1962.


ИЦОН АӶБА

Аӷба ықәҳа Магаданҟа ицон.
Арымӡаа аҩызцәа сыцны сҭан.
Амызгәҭқәа аҿҿа-ҿҿа рыхгон,
Аокеан ду ицәқәырԥон, еисуан.

Аӷба Магадантәи шьҭахьҟа ицон.
Иабаҟоу сҩызцәа? Са саӡәыкны сҭан...
Амызгәҭқәа аҿҿа-ҿҿа рыхгон.
Аокеан ду ицәқәырԥон, еисуан.

1962.


     ИСЫЗГӘАКЬОУ

Кыр зхызгахьоу сакәуп, 
Сҩызцәа рацәаҩуп,
Аха уара усызгәакьоуп -
Иреиӷьасшьо уаҩуп.

Уреиӷьасшьоит, ҳәарада,
Иумаз ақәра-нҵра!
Колыматәи ахьҭа
Еицаҳхаамгеи ҳара!

1962.

     АӠИАС ДЕТРИН

Уцәқәырԥо агәгәаҳәа унеиуан...
Уԥшаҳәаҿ сара -
Гәаҟрас иҟоу зегьы схызгон,
Саҿын аҵыкәкәара.

Иааиуан аџьал имлак-ҩакуа,
Сышҟа ахы нарха...
Уӡы цқьаӡа иахьызжәуаз акәхап
Сара сыԥсы зҭаха!

1962.


       КАҲАРАДА  АԤСРА

Схыст аҵықьҳәа, аԥсаатәгьы
Аҵла ишадтәалаз иаанхеит.
Исшьу, исзымшьу? Иара усгьы
Снеины избапишь! Мап, иԥсхьеит!

Аха ацгьы, ашьапхыцгьы -
Аҵла иналанарԥст иара...
Иуԥеиԥшыз, иануқәнакыхгьы,
Ус  умкаҳакәа аԥсра!

1962.


АԤСУАА

Аибашьреи азалымдареи ирыхҟьаны
Иҟалеит аԥсуаа хыԥхьаӡарала илаҟәны.

Насгьы еиҩшахеит, изеиҿцааӡом дара:
Џьоук аарцә инхеит, џьоук - наҟ амшын 
нырцә хара.

Адгьыл! Адгьыл! Ишԥаӷәӷәоу агәыбылра!
Рҽаларԥс иркыуп. Ирҭахым уи аԥхара!

Игәыӷуеит: ҟәаракаҿ иҭахаргь, цәгьак ҵысны,
Рыжәла нхап ҳәа даҽа ҟәаракаҿ еибганы!

1962.


            АХӘШӘТӘЫРҬАҾЫ

Дгәаҟуан Самсон, хәшәтәырҭакаҿ дышьҭан,
Ашоура дагон, дахан аҵәы;
Зхы изамыхәаӡоз, сакасала даарган,
Днышьҭарҵеит иҿаԥхьа даҽаӡәы.

Зынӡаск, зынӡаск иҽеиҭеикит шьыжьымҭан,
Деиӷьхеит, дҭынчымхеи иаҳа Самсон.
Ихьаа хҽитоуп? Мап, уи  шыӷәӷәац иӷәӷәан -
Иаҵкыс хараӡа еицәаз дибон...

1963.


АԤСЛАҲӘ

Снеиуеит амҩахәасҭа-па санны,
Сҽавак абахә аҿыбгара.
Икакәкәа инҭалт аԥслаҳә рҳаны,
Ишабазҵәҟьа сара сцәаара.

Иашоуп, бџьарла сеибыҭоуп сара,
Схызаҵә ахарагь инеиуеит...
Умшәан, абааԥс, исҭахӡам ушьра:
Зыжәла маҷӡахаз уреиуоуп!


1964.


ИСЛАНДИА ЖӘЛАР

Шәтәыла аокеан ихыршәлоуп. Ихароуп.
Уи ахсаалаҿоуп иахьызбазгьы.
Исландиаа, ишәанасшьо акоуп:
Ишәымаз аҽхәаԥхьаӡ есқьынгьы!-

Адунеиаҿ зегьы идшәырбоит шәара
Зынӡаск имаҷӡоу ажәларгьы,
Аокеан цәқәырԥа ахьажәлогьы,
Рхала ишрылшо анхара-анҵра!

1964.


АМЦА

Иҵаауан, адгьыл еиҩнажәап угәахәрын.
Урҭ амца еиқәҵа аҽырԥхара иаҿын.
Сықәхеит  адәышкәаӷьаз, лаҳәран сара сзын,
Амцахь сзымнеиуа,  атыша сымҩа акын.

Избон амца харантәи са снаԥшны.
Мап, самгеит ахьҭа, сеиқәхеит сеибганы:
Амца зҽаҭа иаҿыз аҽырԥхара
Срылагылазшәа сгәы смыжьжьоз сара!..

1964.


АМҨА СЫҚӘУП

Сааԥсеит, ԥхьаҟа исылшом ацара,
Шаҟа ихьанҭоузеи абри амҩа!
Зны схалоит, сҭалоит нас агәаҩа,
Џьара баарроуп, хаҳәроуп даҽаџьара.

Схынҳәит шьҭахьҟа! - ҩажәи хәба шықәсаҟа.
О, сқәыԥшра бзиахә! Аа, дахьысԥыла
Аҷкәын длахҿыхӡа, амч ӷәӷәа ила.
Инапы насиҭеит - сҿынасхеит ԥхьаҟа!..

1964.


АМЗА-МҨА

Аҵх Аҟәа инахатәеит. Амшын ахықәан
Аҳауа ҟәанда рҽаҭа итәоуп ауаа.
Ҭынчроуп. Џьара иҵысуам акипарисқәа.
Џьара иҵысышам амшын ацәқәырԥа.

Аԥҭа шкәакәақәа ирыбжьаӡсоит амза,
Амшын ихылт уи ашәахәа хара,
Аҭырқәцәеи ҳареи иҳабжьаҳҵаша амҩа
Хырхарҭас иамоу  ҳнарбошәа иара.

1964.


ИЗЫҨУЕИТ АСАЛАМ ШӘҞӘҚӘА

Сгәалашәарақәа еиԥыҩлоит,
Лассы-лассы сара исдырҩлоит
Асалам шәҟәқәа  Колымаҟа -
Сыла иҭаҳәҳәоу адгьыл ашҟа.

Са сахцәажәом ахәра исымаз.
Изыҩуеит ашәҟәқәа гәыла-ԥсыла:
Сқәыԥшра-сыҷкәынра ззынсыжьыз,
Сгәы азымбылуеи ашьха тәыла...


    АХАҲӘ ДУҚӘА

Уцәқәырԥоит Кәыдры,
Аанҿасрак ҟамҵаӡо.
Бзанҵык иумоуцт
Еихсыӷьра, еиқәтәара.
Ахаҳә дуқәа
Рбылгьауа, еижәҵо,
Иԥыххаа иқәҵо,
Уццакуеит уара.

Убас џьабаала,
Қәԥарала есқьынгьы
Иухьчоит илуххьоу амҩа,
Уи уануп...
О, Кәыдры! Илхыуп сымҩа,
Аха саргьы
Ахаҳә дуқәа
Рырбылгьара саҿуп.

1965.


ЕИЛАСЫМГЕИТ СЛИРА АБЖЬЫ

Уара  узырҽхәаша жәеинраалакгьы смыҩӡеит,
Сгәи сыхшыҩи  алаҟамызт уи бзанҵгьы.
Уи сахәрҟьан, инсымкәкәаа иугеит
Сгәабзиара, сқәԥшра шықәсқәа зегьы.

Ахжәа! Уаҿын џьоук рықәхра, рҭархара,
Џьоук мҩахыуҟьон, џьоук  уршьамхнышлон
 еиқәшьшьы.
Мап, егьа ԥсаҭатә усҭазаргь сара
Еиласымгеит слира икаҩуа абжьы!


АԤХЫӠ БААԤСЫ

Имҩасит ашықәсқәа рацәаны,
Колыма ааныжьны сааижьҭеи сара.
Сҽасҭеит аусура, сымч зегь еизганы,
Иагьсыхәеит уи, исызнауит хәышәтәра.

Икасыжьит ацәгьа схы инҭганы,
Сгәы иалоуп: сыԥхыӡаҿ уи  цәхәаҭалоит -
Солдаҭк, ишәақь аԥса ахарҩаҩа икны
Дуауаӡа дсышьҭагылоушәа збалоит.


ИСАЗҴААУАН САРА

- Ажәеинраала зихьӡнумҩылеи?
- Ҷкәынак соуп, саԥсамшәа сыԥхьаӡеит.
Сышәҟәы нҭигеит истол амгәа дҭалан,
Ленин ихьӡнызҩылаз хԥагь сирбеит.

- Уааԥсеит ара, иуламкьакьеит ҷкәынракгь.
Ас ишԥаҟалеи умҳәои, ишԥа?!
Нас убри шьапҿаршә сзызуа акәхеит, 
Нас  инеишьҭалеит «сывбақәа!..»


АТӘЫЛА БНЕИК

Быжь-ӡиаск ҳрырны, быжь-шьхак ҳархысны,
Нас Океан ду неимгәҳәаны,
Ԥсызхоу дахьнанамгац ҳаихьыс-еиԥысны,
Бнаршәырак ҳнылалт ҳрацәаҩны…

Аӡәаӡәала абаҳаи аҵырканти
Абџьарс инаҳдыркит ҳара,
Аӷьычи, аџьымгьыри, ҽа цәгьоуцәаки
Хылаԥшцәас инаҳадгылеит убра…

АПРОФЕССОР ДЛАХЬЫНҴАЦӘГЬАН

Апрофессоргь длахьынҵацәгьан. 
Анышә ширԥԥоз
Импыҵҟьеит иҵыркнат, дкаҳаит, имч мцахьаз.
Ибеит абригадир-абрагьк, ауаа зырҳәлоз,
Уажә мчреи напхгареи абраҟа изырҭахьаз.

Абрагь диқәхәааит апрофессор. 
Усгь дынижьӡом –
Иҭаҷкәым раҵәа, апҟаҩ неиҿыҵиргеит убра:
- Ахәымга, ҵыркантла аусушьа уздырӡом,
Арахь упрофссорхыуп уара!


БЫСЗЫМХӘЫЦЛАН

Бысзымхәыцлан, бысзымхәыцлан -
Сызбыҳәо абри ауп.
Сара исыхьшаз сыхьгәышьеит:
Наӡаӡа ҳәа сахгоуп.

Бысзымхәыцлан, бысзымхәыцлан,
Ба бзы ашәа сагоит:
Ҳазну аамҭаз ахәыцрагьы
Цәгьароуп ҳәа ирыԥхьаӡоит...



ИАҲХАРАМ АКГЬЫ!

Ес-сабша, ишыҟарҵац еиԥш, 
еизырцеит иахьагьы,
Обиектқәа рахьтә абаандаҩцәа аӡәырҩгьы.
Урҭ, аиҩхаа ишынҭалазҵәҟьа, иҳәҳәеит зегьы:
“Иаҳхарам акгьы! Иаҳхарам акгьы!”

Ес-сабша, ишыҟарҵац еиԥш, 
ианылашьца еиқәшьшьы,
Анышә дырж, еидырцалт абаандаҩцәа зегьы.
Ашәақьқәа ҭҟьон. Игон ихыдды 
икаҳауаз рыбжьы:
“Иаҳхарам акгьы! Иаҳхарам акгьы!..”


АДОКУМЕНТ ШЬҬАҴАН

Алагер иҭакын. Алыгажә имч цахьан.
Ианилымша анышәжра норма нагӡара -
Игәыдырҵан дыршьит... Адокумент шьҭаҵан:
“Уи дсаботажникын, аусура иҭахымызт иара.”

Егьи арԥыс ӷәӷәак иакәын, ҩынтә инреиҳаны
Инормагь наигӡон. Убрыгь дыршьит убра.
Адокәмент шьҭаҵан: “Иусурала ихы хьчаны
Уи дашьҭан Асовет мчы ацәгьа азура.”


 ИТАРУА  АҴЛА

Аҵла дуқәа хоураӡа
Игылоуп иҽырбауа.
Ирылиааит ҵлак  пиџьҳаӡа,
Есқьынагь итаруа.

Ԥшацәгьак насын абнара
Кыр ҵла хжәеит убра,
Иашьцылахьоу атарра -
Иақәӡам ахжәара.


“СЕИҬАҲӘА, АБААԤСЫ!”

Лагер харак аҟны дыԥсуан.
Ахьҭеи амлеи дрымгеи, уи илшоз.
Иҩызак, уаҟа иҭакыз,
Акызаҵәык азоуп дызиҳәоз:

“Узыхынҳәгәшьар шьҭахьҟа,
Сеиҭаҳәа, абааԥсы, сеиҭаҳәа:
Ҩынҩажәи жәаатәи астатиа
Харада ишсымаз раҳәа!”


УАҴӘЫ...

Иахьа зынӡаск аҵаа ӷәӷәаӡан:
Еиқәшәы имцеи са сҩызцәа хҩыкгьы.
Ирзычҳауазма - рымч цахьан....
Уаҵәы?..
Иҵаашт сара сзынгьы!..


                * * *
Тышак ҳарҭ ианҳау  уахҭасгьы,
Сҩызцәа сывыԥсаа ианцоз,
Ажәа ҟәышқәа, сгәы шәмырӷәӷәоз,
Шәакәзар ҟалап сеиқәзырхазгьы:

“Если жизнь тебя обманет,
Не печалься, не сердись!
В день уныния смирись:
День веселья, верь настанет!”


АԤСУА ПОЕТЦӘА РАХЬ

Иаԥаҳҵароуп ажәеинраала шьахәқәа,
Ирықәнагоу ацәа рхаҵа,
Атоникатә система ҳахәоит -
Ианаалоит ҳабызшәа цәгьаӡа.

Ожәраанӡагь ҳара иаадырхьан,
Уахь ҳамҩа ҟьаҟьаӡа ишхаз.
Уи аӡәырҩы хаха иазнеихьан,
Ишьҭарҵеит ауасхыр иахәҭаз.

Ожәшьҭарнахыс ҳарҭ ҳамч-ҳалшара
Ԥхьаҟа уи аиҵыхра иазктәуп,
Иҳахәом ауасхыр мацара -
Уи ахаргыла аҭахыуп.

Ҳдунеи еиқәшәоуп, еиҿкаауп акала -
Закәанк-закәанк рзаԥуп зегьы.
Ишааҳҭаххаз ҳаҩуеит макьана,
Закәан ҳәа иаҳзыԥҵәам акгьы.

Аҵааи  ´аҵааи еилаагоит,
Ианаҳҵом урҭ ишәа-изаны.
Аԥа ҳәаны, зны ´аԥа наагоит
Ирҿыжуа азлымҳак ианкны.

Ача, ача ҳәа шаҳҳәо, ´ача
Иахьаҭахӡам инаҳарбоит.
Ацәа ҳшахцәажәо, ирлас ацәа
Амҵәыжәҩа ҳныҵакны ҳагоит.

Абжьықәӷәӷәара ҳажәа иацуп,
Ишақәнаго иуҩыр, иуҳәар.
Рҭыԥ еилагахоит ацéи нас ацеи,
Аԥареи аԥарéи мамзар.

Зегьы ирдыруеит, иҳәатәума,
Ашәага змам аҩра мариоуп.
Ҳпоетцәа амариа иазкыума?
Ишьҭырхырц ахьанҭа рыхәҭоуп!

Аритм ааныжь арифма ҳашьҭоуп,
Арифма бзиақәа рыҩра.
Аритм аныҟамла, нас башоуп -
Иаҳзымҩит жәеинраалак ҳара.

Измам аритм аҩымҭа дадоуп,
Мчык амам, еимыттоит лассы.
Аритм еиҿкаагоуп, ихраӡагоуп,
Аритм - хырҭәагоуп ҳара ҳзы.

Иаԥаҳҵап ажәеинраала ҿыцӡа,
Ахызаҵә еиԥш иҭҟьартә иара.
Ахызаҵә ахырҭәага иҭыҵт ауп
Изнеиугь аҿывҳәа хара!

Аҩызцәа, апоетцәа, сшәыҳәоит
Шәыхшыҩ азышәшьҭырц шәара...
Атоникатә системахь сшәыԥхьоит -
Уиала иаамҭоуп шьҭа аҩра!

1970.


ИҬРЫЖЬУАМ МА ИДЫРҞӘЫДУЕИТ

Аԥсҭазаара, усгәыдсыҳәҳәалоит:
Сузхьуан, акраамҭа сузгәкны...
Схы,  шәындыҟәрашәа, инҭаҵәах иамаз,
Акыргьы ҭызгахьеит, саҿуп рыҩра.
Акызаҵәык сзыргәаҟуа, исымоу хьаас -
Иҭрыжьуам урҭ, иаҿуп ма рырҟәыдра...


                       * * *
Ҳредакторцәа! Шәарҭ бзиа шәеилыскаауеит:
Аус еиқәаҵәа  шәыршкәакәарц шәҭахыуп!..


                         * * *
Сҽазыскит споема аҭыжьра аханатәгьы,
Аха исзамуит, исылдмыршеит сара:
“Ҩажәи жәибжь” рхы рыхнахуан 
иахьназгалакгьы,
Захьынџьара иаҿын уи мап ацәкра,-

Убас аамҭак бзанҵык иҟамлаӡацшәа...
Џьоук ус рҭахын, џьоук шәаӡыӡон есқьынгьы.
Ишԥазури? Сцалап сҽанҵа слабашьа,
Исымоу сгәыӷра шсымоу ԥхьаҟагьы!..


АМҨА ХАРА

О, амҩа, амҩа, ихарахеит акырӡа:
Санхалт ҩажәи хԥа шықәса инареиҳаны.
Зықьи жәшәи ԥшьынҩажәи хәба рҟынӡа
Снаӡеит нас изулакгьы аҵыхәтәаны.

Абраҟа исаҳаит, издырт иҿыцны
Сааиижьҭеи исзымдырӡоз бзанҵы...
О, уаҳзылыԥха, исзыҟалеит насыԥны...
Мшәан схала соума - иҟамлеи зегь рзы!


ИХТНЫ АЦӘАЖӘАРА

Иаҳзымҳәоз ԥыхьа ицәыҵаҵәахны иҳамаз,
Ҳхьаа-баақәа зегь  ҳрыцәшәаны рхәаҽра...
Зегьы  рӡыргаразы амчра дуӡӡа ҳазҭо
Ажәақәоуп: иаахтны ацәажәара, аҩра.

Ицәырҵт урҭ ажәа мцаԥшьқәа ҳара ҳхаан,
Ирҳәоит: ҳаламыси ҳхаҵареи ишрызҳаз!...


                       * * *
Уажәшьҭа исҳәар ҟалоит: споема хыркәшоуп,
Иазхоуп, акыр џьа здызбалаз акоуп.
Уажәраанӡа искьыԥхьыз, иаԥысҵаз, 
иҿыцқәоу -
Зегьы-зегьы уажәшьҭа џьарак еизгоуп!







































































М У Ш Ь Н И   П А П А С Қ Ь Ы Р

1915 – 1999





                * * *
Аԥсынтәыла, сара стәыла,
Амра иасымша иузыԥхалааит!
Угәаҟрақәа уҟәыԥсаалааит!
Уҵеицәа рыла угәырӷьалааит!

1995.


АХӘЫҶ ЛЫӠРА
(Апоема алагамҭа)

... Ҳахьынхоз ҳхымҵәар ԥсыхәа амоуит,
Аӡ иҳавсуаз ҳахнарҵәеит.
Бна торак аҿы, аҵла нықәхны,
Ҳаҩнқәа рыла ҩнык ҟаҳҵеит.

Шьыбжьонк азыҳәа, ҳамтәаӡакәа,
Аҵеиџь ҟаҳҵоит ҳәа анышә аажуан.
Дук мырҵыкәа, аҷах-аҷах ҳәа
Сбаҳа акы насит, иагьԥҵәахьан.

Изакәызеишь, анаџьалбеит,
Ари хаҳәума? Мап, ҽакыуп...
Смаашьаӡакәа анышә зегь навҳәан -
Аԥсыбаҩ ааҵысхт, 
Иагьхәыҷуп...

Дызусҭхарыда, анасыԥда?
Ари дыԥсижьҭеи митә ҵӡауам...
Ара дагьзыржзеи, ранаџьалбеит,
Абна тоураҿ - иахьыдәӡам?!.

1933.


ҲАИ, АФЫРХАҴА, БАЗРЫҞӘА!

Ухы уахашшаауам анхара-анҵыраз,
Ацинк ақәчаԥа укәасқьа гылоуп...
Аҵара-дырра уара иугым,
Аполитолог ҳәа уԥхьаӡоуп...
Ацәажәараз аӡә ишьҭахь угылам,
Ҿаԥыцла акыр уӷәӷәоуп.

Нап  злоукуаҿ ухәы урӡуам,
Ухы ныҵга-ааҵго акрууеит,
Ианаамҭо убжьы нҭугоит,
Абжьааԥны - ҿымҭ утәоуп.



Аӡыблара уара уамгеит,
Аурҭ иасуаз уамԥыхьамшәеит,
Ахымҩаԥгашьа даара уақәшәеит,
Аԥсцәаҳагьы улаԥшықәимҵеит,-
Ҳаи, афырхаҵа, Базрыҟәа!

Убӷа акыр ианыӷәӷәаха,
Уҩызцәа - ԥыхьа иуцхраақәоз,
Акыр зылшо ҳәа иҟақәаз:
Урыгәҭасит аӡәаӡәала,
Умҩа наҟ иаԥыругеит -
Гәшаҭарак ауҟоуҵах!..

Шьҭа угәы каршәны узыҟамзеи,
Ураҳаҭны узмыцәозеи?..
Ԥхыӡ бааԥсыкгьы зубари -
Злыԥха ҳаура уицәымшәозар...
Ҳаи, афырхаҵа, Базрыҟәа!

1995.


ИАБАҞОУ ААМҬА?..

Стәоуп санԥшыло сызнысыз амҩа -
Смыццакыкәа ацәгьеи абзиеи еилсыргап ҳәа,
Сгәы зырҟәандаша акы сгәалашәап ҳәа,
Аха, мап, акгьы збом сзеигәрӷьаша ҳәа.

Иҟаз ршьара иқәҟьоуп, зегь еилагоуп,
Сгәыӷрақәа башахеит, изӡом, еижьагахеит.
Са сыззықәԥоз, са сыззымтәоз, са сыззааԥсоз-
Зегь хазынан ҳәа аусҳәахуа,
Аха сгәыӷуан амалырқәа каԥсахап ҳәа,
Иара убас сыгәҭакы нагӡахап ҳәа,
Агәазыҳәарагь снаҭо иҟалап ҳәа...

Ҽак азхьаҳәразы, ҽак азааԥсаразы
Шьҭа иабаҟоу аамҭа, ицеитеи ааԥынра?
Мшәан, иабаҟоу аамҭа? - ахәларахь инеит!..
Злыԥхаҳаура аҭак азы суазҵааӡом,
Издыруеит - иҿыцу акгьы соуҳәаӡом...

Сыԥсадгьыл иақәԥхаз амра еицамкуазар,-
Сӷьаҵәы-ӷьаҵәуа ҽак азы суҳәаӡом.

1995.


АЦӘАҲӘАҚӘА

Сара макьана сыҟазаауеит,
Избан акәзар - сусқәа нымҵәеит...


САБ ИҞАМА

Саб иҟама сабду итә акәын,
Сабду изҭаз са дсыздыруам...
Уигь дызусҭоу еилкаазар акәын,
Аха уажәы уи атәы акәым...


АГӘИЛ

... Зынарцә-мҩа иқәлаз иҿгьы унаргоит -
Имҩа уа уеиԥш иԥшӡахарцаз...


СЫРҾИАМҬАҚӘА

Аԥынгылақәа шсымазгьы,
Иҭсыжьит ашәҟәқәа маҷымкәа,
Аус узымуит ҳәа рызҳәом,
Аха иабацеи дара еимбӷьыжәаа? -
Исзынхаз ҳәа акгьы збом!..


АШӘҞӘҨҨЫ ИҲАҬГӘЫН ИАНУ АЖӘАҚӘА

Шәымгәырҩан ссахьа шәахәаԥшуа,
Лаӷырӡыкгьы каҭәатәым.
Иҭыҵуанаҵы сҩымҭақәа
Сыԥсит ҳәа иԥхьаӡатәым.

1933, 1994-1995.



































































И А С О Н   А Ш Ь Х А Р Ы У А*






АҴАРАХЬЫ

Сылаӷырӡқәа рҽеизыргон,
Рҽеизганы исҿыжжуан.
Сылаӷырӡ шәпақәа маҷымкәа
Аттаҳәа икаԥсауан.

Иасҳәон саб сара:
Соушьҭ ҳәа аҵара...
Соуишьҭуамызт саб хара,
Иахьиҭахымыз џьара.

Сара исҭахын аҵара,
Исҭахын ԥхьацара,
Алашара азцара -
Сҩызцәа иахьырҵоз аҵара...

Сара сцеит сыҽӡаны,
Саб санимышьҭ игәарԥханы,-
Сцеит аҵара сҵарацы,
Алашарахь снаӡарцы.

Сылаӷырӡ сышҿыжжуаз,
Имаҷымкәа ишкаԥсауаз,
Изулакь сцон аҵарахьы,
Саҿын мчыла рыцәҵара...

Ус ишыҟаз, аҵыхәтәаны,
Иааит Октиабр цәқәырԥаны!
Иснаҭеит амҩа сызлацоз,
Алашарахь сызгауаз!..

Ԥыхьа иччоз, ихәмаруаз -
Иҵәыуеит, игәаҟуеит уажәы!
Ԥыхьа иҵәыуаз, игәаҟуаз -
Ҳаччоит, ҳгәырӷьоит, абар!
Оҳ, исыбаргәызеи шьҭа сара,-
Исҵоит еиужьны аҵара!

Амҩа сызқәу лашоит,
Аџьажәлар рзыҳәан иԥхоит!
Аџьажәлар рымҩа лашоит,
Ашьажәцәа рзыҳәан ихәлоит!

Оҳ, исыбаргәызеи, шьҭа сара,-
Исҵоит еиужьны аҵара!

1934.











































Б А Г Р А Т   Ш Ь Ы Н Қ Ә Б А

1917 – 2004







АЖӘЫТӘТӘИ АГАРАШӘА

- Уа абри арԥыс дыцәоума?
Игара-лас ҭынчума?

- Уа дыцәами, дыцәоуп,
Ихам хәыҷы цыӷцәоуп!

- Дыцәоу-дыцәаму сыздыруам,
Аха усгьы дҵәыуам.

- Уа рабнагә игәыми,
Уа рабнацәа дыцәами!

- Уа абри арԥыс дыцәазар,
Бара ишыбҳәо дыҟазар,

Уа иҿыхара базыԥшыз,
Ала алырҟьан аҽа зшьыз,

Уа абри арԥыс иакәымхои,
Шықәсык ала дхаҵамхои!

1930.


                 * * *
Ҳгәыла исеиҳәон: - Дад, уаҳҭаа,
Дад, уаҳзаԥхьап “Абаҭаа”,
“Хмыҷ шәарыцаҩ ныҟәаҩы”-
Иаднагалоит аӡәырҩы.

Урҭ сырзаԥхьарц “Абаҭаа”
Сҽазыҟасҵоит сара заа,
Сышәҟәы ҭызгоит еиқәырҷаб,
Афҭил сҩахоит акәаҷаб.

Салгеит шысҳәоз “Абаҭаа”,
Саԥхьа дцәырҵит Ажанаа,
Ишьҭа схылеит нас Наҩеи,
Са сырҿалеит ҳаҩеи хреи!

Џьара дцәырҟьоит нас Баҭаҟәа,
Ҽеиқәак сақәтәоуп, сҽысзахамкуа,
Ҳаниф дсыма сыццакӡоит,
Ԥслаҳә ҳасабла дсыма сцоит.

Зны сшәарыцоит наҟ, шьхатәыла,
Зных ақыҭаҿ хәык сықәгылоуп,
Аԥсаа рашәа сазыԥшны,
Иуа еиԥшҵәҟьа сшанханы.

Унан, ҳгәыла шьҭа дабаҟоу?
Далоуп ацәа иԥсыршьагоу.
Имбагәышьеит са схабар,
Мшәан, исыхьзеи, шеит, абар!

1933.


                    * * *
Нхаҩык дцоит иура ҭагалан,
Иус далгеит - заа икын.
Ашыш-қәԥа еимагалан
Аԥш аныжьлоуп ауардын!

Ибаҟы-саҟуа ажә еинаала
Ахкаара ахьынтә ихынҳәын,
Аҭаацәа рзыҳәа ахш еингала
Иама инеиуеит, бзиа иҳәын!

Ишәыра хәыҷ иҟәнҳәала,
Аҷкәын днеиуеит деилыхха,
Дырра ҿыцк ихы иҭагала,
Дцоит иҩныҟа, хәылбыҽха.

Ак уасҳәашан, сажәеинраала,
Сҩыза бзиа, са сҭахы!
Кыр ҳзыҭгоума нас ҭагалан
Ҿыц ҳазҭалаз иахьа амхы?!

1933.


                     АШӘҬ
(А.С.Пушкин иажәеинраала 
“Ашәҭ” иаҿырԥшуп)

Ашәҟәы анаасырт, ашәҭ агәылан,
Аԥсы ахыҵхьан еиларҽы.
Абар, ожәы хәыцрак сыжәлан,
Иааилагьежьит са сгәаҿы:

Нас уанбашәҭи? Уи анбыкәу?
Ааԥныс иарбан узыхьӡаз?
Урылашәҭуазма ожә адә иқәу?
Мамзар иарбан узыхҟьаз?

Дабатәида? Уи знапыда?
Уҩызцәа урылхны уаазгаз?
Абзиабара амца зкыда?
Уи акәзар умшқәа еигзырхаз?

Мамзар баша гәаларшәагас
Уиҵәахрызма ӡәыр абра?
Иҟамлари ус, гәыжьжьагас,
Аӡәы  улымҭазар уара?

Уа узхылҵыз ожәгьы ишәҭуама?
Ҿыц иаҿума азҳара?
Насгьы дарбан, иԥсы ҭоума
Уагәылазҵаз ашәҟә абра?

1934.


АԤХЫӠ

- Снеихуан ҽыхәа иаҵәак сақәтәаны,
Сан, измааноузеи, сан?
- Уахысит ухәыҷра харҭәааны,
Уарԥысра уқәлеит ауп, нан.

- Сҽы цон ҩадарак иаҿаланы,
Сан, уи змааноузеи, сан?
- Абзиара енагь иҩадарами,
Абзиара зԥеиԥшхаша, нан.

- Шҭак аҿы сахьнеиз сҽыжәҵрацы
Аџьар жәпа срылаԥшит, сан?
- Зегьы ирҭахыуп абзиа улҵрацы,
Уаԥсаха, сыҷкәын заҵә, нан!

1935.


                      * * *
Исаҳаит ирҳәамҭан ҳабацәа:
- Уиеҵәахә кыднаҵ - умшәан!
Аха снацәа назқәыскыз аеҵәа,
Икыдшәеит, аҵәарҭ еиԥш, иҿшәан.

- Чоу! - ҳәа сҽыхәа иаҵәа снаҵаҟьан,
Адәышшара снықәлеит скаууа,
Ицон наҟ аҵлақәа саҩыҟьҟьан,
Аԥша цәгьа слымҳаҿ ишәышәуан.

Снеиуан адәышшара сҽеиуатәны,
Снеиуан, наҟ, шьхеи ҿаҩеи сырхыҵ,
Сиеҵәахә шаԥшаԥуа снаҵаххны
Икашәаанӡа снамҵасны искырц!

1935.

            АГАРАШӘА

Аҟармара ыцәан ҭынч, ԥшьаала,
Аҵых еимыггон.
Иҵҟьан ажәҩан ӡыжь ԥштәыла,
Митәы бла лбааҷҷон.

Амза хәмаруа, ахра иахысуа,
Алаԥш ахнаҟьон.
Аалӡга хьшәашәа, аиҩхаа иҭысуа,
Ацыԥхь канаҟьон.

Ԥҳәыск дмыцәа, лымацара
Ҩныкаҿ ашәа лҳәон.
Лысабигьы ҭынч агара
Илацә еиқәнаԥсон:

- Сиаҵә шаша, шьыри ҭали,
Сыҷкәын ахьӡыркы!
Са смыргәаҟкәа ацәа уҭали,
Сымра, сыгәкы!..

Убла ҭыԥха қаруа шами -
Ахьшьыцба ахаҭа,
Ухәда шкәакәа сакәыхшами -
Шәҭышуп уцәарҭа.

Сфелдышь ԥҵәаха, сышәҭ аԥштәыла,
Уцәар узҳалап,
Убарфын хахә еинышәшәыла
Иҵегь иԥшӡахап.

Са сгәырҩада, бырса ҩыча,
Уцәа, сыгәкы!
Узааӡаша ҳаҟоуп ҩыџьа,
Иарбан аҽакы!

Аеҵәақәа кәиц хаҭами,
Аԥырӷ еиԥш иԥхоит.
Ҳәыҳәи ҵыси рашәа тәами,
Уцәара ргәаԥхоит!

Расамыхәҵас уҟатароуп,
Амза еиԥш укаҷҷа!
Уаб иусқәа имудароуп,
Арԥыс еилфаҷа.

Са сгәырҩада, бырса ҩыча,
Уцәа, сыгәкы,
Узааӡаша ҳаҟоуп ҩыџьа,
Иарбан аҽакы!

Аеҵәақәа кәиц хаҭами,
Аԥырӷ еиԥш иԥхоит.
Ҳәыҳәи ҵыси рашәа тәами,
Уцәара ргәаԥхоит!

1936.

          АЦӘЫКӘБАР

Бзиа избоит, иаҩымцакәа
Иԥсатозар уахи-ҽни.
Аҩаршьҭраҿы ацәыкәбарқәа
Ашәа рҳәозар “кәли-ҷли!”

Абаҳчараҿ аҵла ишәҭуа,
Қәац кеикеила ианкәабо.
Шәҭи какаҷи нхышәҭ-аахышәҭуа,
Аԥша анрысуа, иҽырбо,-

Аҽеиқәнакуеит ақәа алеира,
Анаҟә ажәҩан ныхҩауа,
Шәҭы касушәа аԥша азнеира
Иама ихылоит иӡсауа.

Ажәҩан аҿы аԥҭа цәышхоит,
Амра гылоит ижжаӡа.
Алаԥш иаршәыз разынӡышхеит,
Аҳауа цқьоуп иласӡа.

Ааԥын бзиахә, ааԥын хаара,
Иахьеилыџьџьо збоит, абар.
Аҽеибнаҭоит аԥсабара,
Баша икамҭәеит ацәыкәбар!

Мап, уҟамлан сара сашәа,
Ацәыкәбар еиԥш укаҭәо.
Уарҵаауа аԥша хьшәашәа,
Амра шыра уканарбо!

Иамуӡакәа уанцәыкәбарха,
Наунагӡа ушеибакәу -
Уқәҭәалааит, умчзырҳагха,
Бзиабарала еисуа агәы!

1936, Ҷлоу


               * * *
Аеҵәақәа еиԥшны иԥхашам,
Ашәҭқәа фҩыла зегьгьы бзиам.
Ажәа рҭәамзар иԥшӡахашам,
Гәыла ирԥхамзар - уи поезиам.

Ага ԥшала зых иақәиҭым
Ацәқәырԥ ҭынчым, ацаҟь иасуеит.
Зшоура хьшәашәаз - уи дпоетым,
Аԥшқа иԥхыӡ еиԥш наҟ дымҩасуеит,

1936.


      ҬАГАЛАНТӘИ АБАҲЧА

Абаҳча гылоуп еижәхашьшьыла,
Ал, ахәырма, нас амжәа.
Арацәа-ххыра еиԥш еиҟәыншәыла
Уаҟа ирықәуп ажьымжәа.

Ашәыр ҵлақәа рыбӷьы неиуеит,
Хахьтә ихиаало ҵаҟа итәоит.
Аҵар бжьыла еибадыруеит,
Заа аԥхарахь еибагоит.

Ашьақарҵәа уаркалеиуеит,
Амандаринақәа зазоит,
Афҩы ирхылҵуа уа илеи-ҩеиуеит,
Игәы ҟаҵаган иҟалоит.

Ахаа ахьыкәкәоит аҳарданыжь,
Ишԥеидшәылоу акаҷыҷ.
Амахә хьырхәа ҵаҟа аҽоужь
Уаҟа игылоуп амыҵмыџь.

Ишԥамӡанроу хәылԥазыла,
Ажь афҩыхаа ангало!
Аԥша анасуа гәыразыла,
Абаҳча шәырла ианзазо!

Иԥхеи-ԥхеиуа амрахәага,
Мраҭашәарахьтә ирҿаԥхо,
Аҵла рыбӷьы, реилаҳәага,
Ҵаҟа ианлеиуа иаӷахо...

Амш шыбзиоу напыцқьала
Ари зџьа иалҵыз иҭагал.
Аӡын иааиуа қьафурала
Наҟ иухыугартә уҽаԥгал!

1936, Ҷлоу.


	* * *
Аԥхын. Ашьыжь. Арбаӷь ҿырҭуан.
Аҵла ҭынчын. Ԥшак аауан.
Аԥсаа гәырӷьон, ашәа еицхыртуан,
Амза цәышхо , иҭаауан!

Аԥсабара еилаџьџьара
Иршанхагоуп иахьа убас -
Иазҟазаӡоу асахьа ҭыхра
Иазҭыхрымызт инап ас!

Аха, абар, ожә зегь рыгә иахәо,
Зегь зырҿыхо, зегь зылшо,
Ашәыр махәҭа днаха-аахо,
Ашьыжь ӡаӡа рхәаш-хәашо,

Абаҳчааӡаҩ саԥхьа дцәырҵит,
Абаҳчараҿ деилфаҷа.
Амрагь усҟан дук ахымҵит -
Ашәаԥшь иалсит еилыџьџьа!

Ауаҩ иеиҳа хә змоу арбан!
Ари рдырхьеит иагаҩы.
Нас зегь реиҳа иԥшӡоу арбан? -
Аригь ацзааит - Ауаҩы!

1936, Ҷлоу.


КОФҬА ШКӘАКӘА

О, бара, уа инеиуа,
Кофҭа шкәакәа зшәу!
Сымыш боума сзыргәаҭеиуа,
Мамзар аҽаӡәу?

О, бара, уа инеиуа,
Кофҭа шкәакәа зшәу!
Арахь бааԥшишь, хир зымбаз,
Исҳәо бмаҳауеи?!

Зыҽны бызбаз аҽны нахыс
Сазкуам адунеи!
Арахь бааԥшишь, ахцәы қамыз,
Исҳәо бмаҳауеи?!

Ашәҭқәа сразҵаан, ихырқәақәеит,
Ажәҵыс наҟ иԥрит,
Лҩыза слыҳәан, дсымбац лҳәеит,
Нас дабацеи ари?

Сыгәҭыха сҳәартә са сбықәмшәац,
Ашәҭқәа ҿыц ишәҭуеит.
Аеҵәа исбырбаз уа икыдымшәац,
Цәымзан ибылуеит.

Ҭаха снаҭом  бхәынга ԥшӡа,
Сахьцалакь избоит.
Снеир, ԥшами, ихьшәашәаӡа,
Быҟам, сгәы сажьоит.

О, бара, уа инеиуа,
Кофҭа шкәакәа зшәу!
Сымыш боума, сзыргәаҭеиуа,
Мамзар аҽаӡәу?!

Бара бакәзар, игәаранҵәаз,
Исҳәо аабырҳа,
Аԥсҭазаараҿ ҳаимҩалацәаз,
Сыхаара аҭыԥҳа!

1938.


                 * * *
О, мап, о, мап, исҳәарц сашьҭам
Бзиа бызбоит ҳәа, уи аамҭа цеит.
Бгәыкра сцәыӡхьеит, уи ала сҩашьам,
Гызмал ҿаччоушәа исыԥхьаӡеит.

Са сгәы иҭыхо гәалшәароуп,
Ҳамшқәа ссирын зны ихааӡа.
Ҭынч исабҳәон: - Сгәаҿы унхароуп,
Ҳгәырӷьа ашарахь инагӡа!

Дунеи бзиахә ҳагәқәа анеидыз,
Иаҳтәыз џьаҳшьон зынӡаӡас!
Имеиҭасуа, о, дунеитәыс
Иҟам, усоуп иара аҵас!

Быбла ахьысма жәҩантә инҭалаз,
Аеҵә кыдшәеит ижжаӡа.
Икаҷҷеит, ицәеит, уи ауп иазалаз
Еилгоу аҵых, иккаӡа!

Ҳара ҳаизгәыкра, инаӡамыз,
Еҵәаҵасгьы зны иԥхауан.
Аха икыдшәеит! О, саҭамыз,
Са сгәыкра ыцәеит, бымгәырҩан!

1938, Ҷлоу.


                     * * *
Са схәыцрақәа зны исыцәҟьалоит,
Агәыԥҵәара неишьҭаҵо.
Амшын хәыцра сыхнагалоит,
Саԥхьа еишьылӡа, егьсымбаӡо.

Исызцәырҵуа, исгәыжьжьагоу,
Бџьарсгьы изнеиуа сызҭахым,
Сгәамчи сымҩеи ирымрахәагоу -
Уи споезиоуп, шәахәа зхым!

1939.


                     * * *
Ҭамара Маршьан-ԥҳа
 илыхьӡынҩылоуп

Ибдыруеит, абаҳча ҳанҭалон,
Шәҭылеи какаҷлеи ихҩаӡан.
Абар, исасуеит ҭагалан,
Ашәҭқәа каԥсоит, иканӡан.

Икаҷҷом амза шәахәала,
Ажәҩангә ԥҭала ихәашьуп.
Ҳаиԥырҵуеит, о, сҩыза, аамҭала,
Уи аамҭа, абар, иаҳзыԥшуп.

Бзиала, сыхаара, саҭамыз,
Бзиала, аҵх еиҩнашоит.
Ҳабзиабара абасгьы зыхәҭамыз,
Ааԥнынӡа агәҭыха азынхоит.

Аха убасҟан, адгьыл анҿыхо,
Ашәҭқәа ианрауа азҳара,
Ҳабзиабара ҿыхоу имҿыхоу
Са исылшом аҭак аҳәара!

1939, Аҟәа.


               * * *
Асы ауеит, асы ауеит, 
Опыжә-опыжә инкаҳауа,
Аҵла рышәыб еимаҳауа,
Аԥсабара зегьы шлоит,
Аԥсабара зегьы шлоит.

Асы хкәоит, асы хкәоит,
Амра цәырҵт иԥхашьа-ԥхаҵо,
Инашьҭаԥхеит иагәамԥхаӡо,
Ицырцыруа ахьӡы каҭәоит,
Ицырцыруа ахьӡы каҭәоит.

Асы цоит, асы цоит,
Аҩар дәықәлеит еихәлаччауа,
Амра цәырҵит иԥхамшьауа,
Иԥсасиуа асы ӡыҭуеит,
Иԥсасиуа асы ӡыҭуеит.

1939, Қарҭ.


                БЫСЗЫМҴААН

Аҵла рықәцәа хәылԥаз ашәаԥшь 
ианарҟаԥшьуа,
Баадәылԥшишь, бԥенџьыр 
ахышә нцәырҵраан:
Бгәашә аԥхьа сыббоит сара сыхрааӡраауа,
Аха сбыҳәоит: уабаҟаз ҳәа бысзымҵаан.

- Узышьҭози, ҳа иҳамаӡам алацәгьақәа,-
Усҟан абас ҽмыршьагала бысзымҵаан.
Ҳаи, абасгьы агәлымыҩра санымиакәа,
Сагьырфандаз шәа шәлацәгьақәа 
сеимӷәцәаан!

Аӡыхтарҭахь есы-шьыбжьон баннеилауа,
Хьаа змаӡам аӡыхь леиуеит еиҩыжаан.
Усҟан абра сыббоит сара сыхрааӡраауа,
Аха сбыҳәоит: уабаҟаз ҳәа бысзымҵаан.

- Иухьзи-мшәа, ҳакәша-мыкәша цәыӡ умоума,
Ижәишь аӡыхь, цәыӡ умазаргь уахымԥсаан.-
Аӡы хьшәашәа са сгәеилашра азыжьжьома,
Ҳаи, амраџьа, ҽмыршьагала бысзымҵаан!

Бара избо, са сгәы каршәны иббозаргьы,
Бнахыкәшаны бцагәшьозаап, баԥырӡаан...
Ус анакәха, сыхрааӡраауа џьа збозаргьы
Ҳаи, амарџьа, уабаҟаз ҳәа  бысзымҵаан!

1938, Ҷлоу.


АҬАК

- Исаҳә, сысас, бзиа сбан иааихьоу,
Иаԥшӡашьоу уи хкы-хкыла,
Зегьы рыԥсы алан, зыӡбахә наҩхьоу,
Уара уԥсадгьыл Аԥсынтәыла?

- Аҭак бысҭоит, ҵаны ибҳәозар,
Азҵаара ду збырмариози?
Уи аԥшӡара сажәа азхозар,
Апоетцәа среиӷьымхози!

1939.


* * *

Сара исхызгаз схәыҷыраамҭақәа,
Наҟ ианылаз амҩа инахоу,
Сгәы шәзыбылуеит ԥсшьамҭақәа,
О, шәабаҟоу, шәымҩа абахоу?

Сгәы шәзыбылуеит, сгәы шәырҭынчуам,
Мап исаҩсыз, избан акәзар,
Исаҩсыз цеит, хынҳәышьа амам,
Саниоит саԥхьатә, сыԥсы ҭазар.

1939, Қарҭ.


                       * * *
 (Иасон Ашьхарыуа ихьӡынҩылоуп)*

Абри зпатреҭда ҳәа усзымҵаан,
Дыҟам, дахьубо дҵәахыума?
Агәырҩа умырҿыхан, о, сгәаҵан,
Сылаӷырӡ убарц уҭахыума?

Сара сзы дгәыбылҩын, дыԥсыҽцәан,
Мчыбжьык ҳаибамбар - ҳаиԥхыӡуан.
Дысцәыӡит наӡаӡа, ҳаиҩызцәан,
Ҳхәыҷра ҳшеицыз иаҳхысуан.

Ҳанацәа хаҵарԥыс дызмамыз,
Аиқәлацәа ҳаихырааӡалон.
Ҳаҳәшьцәа, ҳаԥсы ада ԥсы зхамыз,
Ҳхы нықәаҳҵар, мцоушәа ирыцралон.

Исгәалашәоит, амра аҭашәамҭаз,
Ҳҽыжәлан ахәқәа ҳнарыбжьалон.
Амзагь шашаӡа уи аамҭаз
Ҳахьцоз, ҳҽеимаа ианыҷҷалон.

Исгәалашәоит, ҳалатәан ашьацра
Ҳрыхәаԥшуан аԥҭақәа инеиуаз.
Ԥхыӡынгьы ихасҵозма ибжьаӡра,
О, сҩыза, мроушәа ишеишеиуаз!

Исылшоз самеигӡо сизгәаҟит,
Сышгәыӷуаз саԥхьа дыхьшәашәеит.
Ихы-иҿы гәкыра неицакит,
Ибла ҭыџьџьара ҭашәашәеит.

Умҩасыр, игәоуҭашт дахьыжу,
Дәаб арха, амҩақәа ахьеиду.
Макьанагь иаӡами игә иқәжьу,
Уа даҵоуп - абри зпатреҭу!

1939.


АМҲАЏЬЫРАА РГАРАШӘА

Згәы шьҭыҵуа ацәқәырԥақәа 
Уа урҵысуа урымами,
Аԥша унырдоит аԥра шлақәа,
Аимҵәаҩ иӷба угарами.

Шьышь, нани, шьышь, нани,
Уцәа, сарԥыс, уанани,
Рыҩны уҟам уаби уани,
Амшын Еиқәа уамами!

Аԥша анырзас ӷәӷәалашәа,
Ртәыла хәыҷы рымнахырц,
Амшын шаҵааз угәаларшәа
Амҳаџьырқәа рылаӷырӡ.

Урыцҳара угәы иалазарц
Атәра узыԥшуп уаԥхьаҟа,
Аха уԥсадгьыл хашҭра ақәымзарц
Атәым жәҩан аҵаҟа!

Шьышь, нани, шьышь, нани,
Уцәа, сарԥыс, уанани,
Рыҩны уҟам уаби уани,
Амшын Еиқәа уамами!

Уандухалакь Амшын Еиқәа
Ур, уҩныжәқәа имыӡӡахьоу,
Аҟарма рыҟәных архнышьнақәа,
Амца еиқәуҵап ицәахьоу!

Асаба ақәтәа аҩны архәараҿ
Иубоит аҳәа мҩашьахуа,
Икных, икных! Уи ақәԥараҿ
О, изылшода иалшахуа!

Шьышь, нани, шьышь, нани,
Уцәа, сарԥыс, уанани,
Рыҩны уҟам уаби уани,
Амшын Еиқәа уамами!

Нас уи аҳәа уԥсадгьылаз
Ахьыӡ зларгоз уабацәа,
Ахаҵа-ихаҵа, уԥсадгьылаз
Раԥхьа унагыл ақәԥацәа!

Шьышь, нани, шьышь, нани,
Уцәа, сарԥыс, уанани,
Рыҩны уҟам уаби уани,
Амшын Еиқәа уамами!

1940.


                  * * *
Мҭаҵминда инавҵалеит амра,
Лбааҟа иссиру апроспект.
Ашоура зыдшылоз аханра
Ашәшьыра амҵәыжәҩа ахаԥеит.

Рыхәдақәа аҽарҳа еиԥш иҭыхны,
Ицәырҵуеит ассирқәа шьҭа.
Рыԥшышьа ԥагьаӡа ишьҭыхны,
Ицәырҵуеит ассирқәа шьҭа!..

Сгәы иқәыҩуеит: амҩақәа ахьеиԥшьу,
Еиқәырццак рышьхәабжь иго.
Рӡарапаҿ ашәҭ маҟа ахьеилшьу
Избоушәоуп сылаԥш ахго...

Сдәылҵит... Буада сазымкит,
Исабҳәеит: “Узцозар уца!”
Сабацои, сыблақәа хыбкит,
Сахьцалакь бызбоит, ихаҵа!

Мҭаҵминда инавҵалеит амра,
Лбааҟа иссиру апроспект,
Ашоура зыдшылоз аханра
Ашәшьыра амҵәыжәҩа ахаԥеит!..

1940, Қарҭ.


                  * * *
Ага иҭынчу сныҽԥынтәалан,
Ла слызхәыцлап, изурызи?
Ацәқәырԥ былгьа-былгьа еишьҭалан,
Са сыгәҭыхаз ирҳәарызи?

Ацәқәырԥ гәырӷьоит, са снатәазар,
Ахьыр-хьырҳәа ахаҳә ибжьаччо,
Издыруада уи азҳәазар
Деиҭазбахырц уи дычча-ччо?!

1940,Қарҭ.


                         * * *
Зны сзеигәырӷьоз ашәа хаара,
Сыԥсы азҭынчым, ожә изгази?!
Лсахьа арҿыхоит сылашара,
О, избан, избан, изсаҳази?!

Исгәалашәоит: ага ихтәалан,
Амза бзиахә иԥхалаша,
Ашәа сзылҳәон уа дсыдтәалан,
Ахцәы барфын, абла ҭшаша!

Лашәа бзиахә ԥсыс исхалон,
Уи насыԥын меигӡарахда.
Аҵх ҵәцара ссиршәа ианаалон,
Ахықә иаҵәа, ашьац тата!

Ага ҭынчын, имеисӡакәа,
Лыбжьы хаара уахьгьы инаҩларц.
Саргьы саҳәон смыцәаӡакәа
Иасыуаха слымҳа иҭаҩларц!

Аха имгеит уи. Са сгәы ишҭыхоз
Краамҭа схызгеит ус гәырҩала,
Иабаздыруаз ас иштәымхоз
Зны сзеигәрӷьоз ашәа еинаала!

Лашәа смаҳарц гәыла саҳәон,
Лсахьа бзиахә са сгәы иҭамшырц!
Аха ибашан, иара схаҩон,
Иҟамлозаап уи дысхашҭырц!

Зны сзеигәырӷьоз ашәа хаара,
Сыԥсы азҭынчын, ожә изгази?!
Лсахьа арҿыхеит сылашара,
Избан, избан, о, изсаҳази?!

1940,Аҟәа.


         ШЬАРДААМҬА

Шьардаамҭа, шьардаамҭа,
Ҳшеибаргәырӷьо, ҳшеилац,
Еихымсыӷьуа ҳаччаамҭа
Зықьнышықәса ҳнеиларц!

Аҩы шьҭысхуеит, аҩы џьбара,
Абар икәеикәеиуа.
Ашәа еимыжәда уа ҩыџьара,
Ашәа, ҳгәырӷьа аиуа.

Иҟәымшәышәӡа ажь еилашуа,
Абар, иалҵ жәбома?!
Ачараҳәа аҩы еилашуа
Уқьаф ҟамҵакәа инхома?

Лыбла ихызбалт аҩынаҳа,
Са сызгәыкра шыӡбоу.
Зегьы ижәдыруаз, зегьы ишәаҳа,
Уи гәыкала дшызбо.

- Дышԥанҳажьуеи уа уиеҵәа,
Уӡӷаб - ишеишеиуа,
Зегьы ишьҭаҳхып уи лныҳәаҿа,
Ҳаҵәцақәа шнеиуа!

Гәырӷьа-ччара иагәылҳәааны
Исҭахыуп ишәасҳәарц,
Зегь ҳаҷкәынра еигәылҭәааны
Ишәҭышраха имҩасларц.

Сынтәеиԥш абас зықьнашықәса,
Уаха еиԥш акыр ҩаха,
Аҳы, ахьырԥар, инақәшәыԥса,
Шәаҵәцақәа шәырҩаха!

Шьардаамҭа, шьардаамҭа,
Ҳшеибаргәырӷьо ҳшеилац,
Еихымсыӷьуа ҳаччаамҭа
Зықьнашықәса ҳнеиларц!

1941.      


ЛЫХНЫ АШҬАҾ

Аԥсынтәыла икаҷҷоит амра каԥхара,
Игәырӷьоит иахьа, ишәҭуеит аԥсабара,
Алада ихәмаруеит ага цәқәырԥара,
Аҩада иӷьаз-ӷьазуеит ашьха ҩаскьара,
Лыхны ашҭа иазымкуа еизеит жәлара,
Ныҳәоуп абраҟа,- илашоит Аԥсынра!

Лыхны ашҭа, ажәлар агәаҟра ианалаз,
Абраҟа ирҳасабуан аԥсадгьыл агә иалаз,
Хынҩеижәи фба шықәса аҭоурых ианхалаз,
Абрами раԥхьаӡа амца ахьацралаз.
Аԥсынтәыла убасҟан игылт, еилашуан,
Шәақьымца лҩала ажәҩан хәашьуан.

Иахьа иҭәуеит Лыхны ашҭа аҳауа ччабжьыла,
Шьоук ашҭахь инеиуеит, абираҟ рхаргыла,
Шьоукы ирҳәоит ашәақәа 
рҽеиҩшан гәырҭәыла,
Аӡә ҿиҭуеит акыиҳәа, дышьҭасуеит шьамхыла,
“Шәнаскьа-ааскьа, амраџьа”- игоит абыжьқәа,
Арԥызбеи аԥҳәызбеи кәашоит иццакуа.

Шьоук ҽыжәлан, “Азар” ҳәо 
инеиуеит ихәмаруа,
Урҭ ашьҭам аҽыбӷаҿ ҭынч рыԥсыршьар уа,
Ныҟәашәала ишнеиуа, идәықәлоит икәаруа,
Аҽҟазара иацԥыҳәан иашьҭоуп аҿаруаа,
Зны-зынла аҿеҩҳәа рҟымчы шьҭыбжьы гоит,
Урҭ рыӡбахә еилаҳан ашлақәа ирҳәоит.

Шәгәырӷьала абас, ишәҳәала 
ашәа гәырҭәыла,
Излаҟоу иацҵан ишәҭааит Аԥсынтәыла!
Иӷьацааит ашәыр-шьап абраҟа хкы-хкыла,
Игылааит ихьырхәан абаҳча еижәхышьшьыла,
Имаҷымкәа иҿалааит ажь аӡахәа,
Урҭ зегь аҩычоит амра ашәахәа!

1941.


                    * * *
Ожәраанӡа аԥенџьыр илаҷҷон
Амра хаара ашәахәа.
Ожәраанӡа быбла сыхәаччон,
Насыԥла иҭәын ихыхәхәа.

Ицәырҵит аԥҭақәа иаҳамбоз,
Ауада иҩнаст аԥшаҩа.
Ицәырҵит иааӡоз, иаҳамҳәоз,
Ицәырҵит ҩыџьа ргәырҩа.

Инеиԥырҵт ҳаблақәа еизгәкуаз,
Иҩнабеит ҳаччабжь игоз.
Иаадыргәышьеит бзиа ҳшеибамбоз,
Ҳамҩақәа хаз-хазы ишхоз!

1941,Қарҭ.


        АПАРТИЗАН

Днепр аӡиас ҩхала,
Ашьацраҿ дкажьын иара,
Дхәын уи дацәнымхаратә ӷәӷәала,
Ҿымҭкәа дазыԥшуан аԥсра.

Ибжьы ҳәа гомызт дуазыруа,
Ихьаацәгьа мчыла иҵәахуан.
Иҵаҟа Днепр цырцыруа
Ашьшьыҳәа ииас ицауан.

Ихатәы дгьыл, анемсаа зқәылаз,
Дазааҭгылт ишьларц иаӷацәа,
Аӡәымкәа-ҩыџьамкәа иԥылаз
Ихымҭа иагеит арҳәцәа.

Амҩаҿ адәыӷбақәа бӷеиҵон,
Ацҳа инапала ирхәашон,
Аскладқәа амца рыцреиҵон,
Ахара уи амца лашон.

Иахьа дызцәыӡуаз итәыла
Игәаҳәон ҽазнык абара.
Ҿымҭ игәырҩон уи гәаныла
Ишаамҭам ахаҵа иԥсра.

Имч зегь еизиган дҩагылеит,
Дацәымшәеит ахәра игәаҿы,
Гәаҟра хьанҭарак анылеит
Ицәышӡа ишьадаз ихаҿы.

Дкаҳарц дгаз-ҽазит дахьгылаз,
Еилаԥсеит имч, игәаҭа.
Усҟан идырит: итәылаз
Ақәԥара илшом ожәшьҭа.

Уи аамҭаз иааиуан харамкәа
Аӷацәа еиқәных ижәпаҩны,
Дыркырц уа хысра ҟамҵкәа,
Насгьы дыргарц дытҟәаны.

Имлашьуа ақәыџьма ишԥоурыз,
Ирбон дазгом ишьапы.
Ҿырҭит анемсаа: “Еи, аурыс,
Ирласны уҩах унапы!”

“Амала баша шәласит ас,
Шәнапаҿы иҟалом сҭахара!
Судкыл,уа, Днепр аӡиас,
Уа уоуп исхатәу иахьа ара,
Бзиала, сҩызцәа, шәыбзиаз,
Шәа ишәылшоит абарҭ рахцара!”

Иргәыдиҵеит абомба, дрықәхәаан,
Ишнеиуаз рыгәҭаҵәҟьа иԥжәеит,
Реиҳараҩык иԥыххаа-жьыххаан
Наӡаӡа абраҟа ишьҭахеит.

Аԥаҩ ду, Днепр зыдҭәало,
Дықәгылан ибеит ҵаҟа аӡы,
Уахьынтәи дыԥеит, дыхиаало,
Аӡиас дазцеит уа хланҵы!

Ан лкалҭ еиԥш дхырҩеит гәыблыла,
Илеиуаз ацәқәрԥа данырхьыс.
Даҵәахит Днепр ҵауыла,
Еишьылӡа ихатәеит уи нахыс!

Ирбеит уи мацәысеимҟьаран,
Анемсаа гылт ишанхан!
Ари еиԥш агәыӷьра гәыҭҟьаран,
Бџьарымца змыхәо гәрҩан!

Ацәқәрԥ гәаан игәрымуеит,
Аҽкыдҟьо иаҿуп ацара,
Зны-зынла ашәибжь ҭыҩуеит,
Атәым сасцәа абоит иахьа ара.

Арԥыс дахьыԥаз џьаҳанымҵас
Анемсаа ианырбо иацәшәауеит.
“Днепр дацәымӷыуп атәым-сас!”-
Абасгьы аҳәоушәа  раҳауеит!

1942, маи.


          ВЛАДИМИР ҲАРАЗИА
                    (Ацикл аҟнытә)

                      АБ

Амра лашо жәхьан еиԥш иҩеихьан,
Џьырхәа ақыҭа аӡаӡа бахьан.
Шьыбжьаанӡа саауеит ҳәа нареиҳәан,
Дындәылҵит Камсагә шьыжьымҭан.

Ҿымҭуа ҭынч ахацәа еишьҭагыла,
Иныҵарсуа рлабашьқәа кны,
Рхы рыкәаҽ, еиқәароу касыла
Аҳәсақәа рхы-рҿы ҭаҳәҳәаны,
Ус ашҭа иааҭалт ижәпаҩны...

- Ҳаи, абааԥс, ихәарҭам шәааишьа,
Исыхьзеи? О, издырит шәзышьҭоу.
Уи акәым, исашәҳә иҭахашьа,
Хьыӡла акәу, хьмыӡӷыла дҭахоу? -

Еиҳабык ахацәа даарылсын,
Аҽыҩҳәа илабашьа наирсын:
- Уҷкәын дҭахеит, дад, ҵабыргыуп,
Ахаҵара иазықәԥоз арԥысын,
Ахаҵара иҟоу ирыцкыуп.

Ахьмыӡӷ... Мамоу, дад, уацәымшәан,
Аӷа иахь изқәа имырхеит.
Иԥсадгьыл  дазықәԥартә уи дԥышәан,
Ԥсра зқәым ахьӡ ичаԥеит:
Ихымҭақәа баша имкашәакәан
Ҩажәиԥшьба танк аиргеит!

- Ҳаи, нас, ари еиԥш ицәгьарамзар,
Ишәыхьзи, шәгылоуп шәеиҵаӷәӷәа!
Иҳачҳап, дад, ҷкәынак дҭахазр,
Хьӡы игарцоуп ахаҵа дзиуа!..

Даақәгьежьт, абар, иҭаацәа идәылҵыз,
/Еилышәшәеит ишәыз икәмжә аԥшь/
Ус нареиҳәеит иҳәҳәарц зҽазызкыз:
- Дышәмырԥхашьан шәаб шәа шәызхылҵыз,
Дышәмырԥхашьан шәашьа адауаԥшь!

Аҵәыуара... О, мап, уи иаҭәам,
Лаӷырӡыла ахьӡ кәабатәӡам!
Иҵәыуатәу ҳарҭ аӡәгьы дҳамам,
Володиа аҵәыуара иҭахӡам!-

Дқәыԥсычҳаит... уаҳагь акымҳәа,
Ашьшьыҳәа днавалт зымҩа...


                 * * *
Уӡбахә ирхыҩыз ҳашьхақәа
Мроушәа иԥхоит Аԥсынра,
Ргәашьамх арҵарит ашлақәа,
Ахьырԥар гылт ушьоура.

Узлыҵыз аԥсуаа рхаҵара
Мцабзны иулан аҟәых.
Ажәытәгьы аӷацәгьа ихьацара
Шҳалшоз ануп аҭоурых!

Иучаԥеит ахьӡ ду хаҵала,
Аибашьра мцабз адәаҿы,
Аӷацәгьа днухуан мцабзла
Урыстәыла акаршәра агәаҿы!

Уара узы икаҳҭәом алаӷырӡ,
Аҩыза, хьыӡла иҭахаз!
Иҟалом адгьыл иаҩнахырц,
Ԥсра ақәым ухьӡ иаҳзынхаз!

1943.

        
АИААИРА ДУ АМШ

Жәлар рыԥсҭазаараҿ иҟоуп мышқәак,
Ирхашҭран иалшом урҭ алушәак.

Убарҭ иреиуоуп ҩынҩажәи акы,
Шьыжьымҭанк аибашьра амца анакы.

Уи аҽны данақәла ҳадгьыл аӷа -
Ҳанасыԥ ҳазықәгылт ҳарҭ хацәнымырха.

Ахьҭа-цәгьа, асыҭәҳәа, нас аԥшаҩа,
Алаӷырӡ, агәаҟра, нас агәырҩа,-


Иԥышәауа ҳнеиуан, ҳамч еизакын,
Аиааира ҳашьҭан, аиааира ҳҭахын.

Иҩагылт ашықәс ҩынҩажәи хәба,
Иҩагылт амш - маи мза жәба.

Уи аҽны наӡаӡа ҳаӷа дҭахеит,
Аиаша аиааит, аиаша иагеит!

Иахьа еиԥш шәышықәса цалааит иҭакәкәа,
Иахьатәи ҳамш ҟалом ихәашьуа!

Иахьа еиԥш икаххаа мраны иԥхалашт,
Аиааира иамшны наӡаӡа иаахашт!

1945.

            ҼААНБЗИАЛА!

Исҭахыуп, аҩызцәа, абарҭ шәыгәҭаны,
Ацыԥхьқәа хаддыло са сацәца кны,
Сҩагылан ишәасҳәарц абас ажәаны:
Ҽаанбзиала, аҩызцәа, зегь ҳаибганы,
Ақьафи агәамчи рыла ҳаиқәшәаны,
Хьаа-баа ҳамамкәа зегь ҳаиманы,
Ҳаԥсадгьыл азыҳәа кыр ҳаԥсаны,
Ҳаиниаларц, аҩызцәа, ес-ожәааны.

Ҽаанбзиала, арԥыс, аиааира ганы,
Ԥшьышықәса амцеи ахьҭеи чҳаны,
Зыҩныҟа ихынҳәыз, ашьа каҭәаны,
Ҽаанбзиала, аԥҳәызба, мыцхәы игәыкны,
Быхаара фырхаҵа ибара бҭахны,
Ашықәсқәа заҩзыжьуаз амҩа баԥшны...
Иаанышәкыл адрыуҳәа! Зегь ҳаибганы,
Ҽаанбзиала, аҩызцәа, ес-ожәааны!

1945, декабр.


АХӘРА  АШӘА

                   І
Ахьшь ахӡы хнаҵәар ахҿа,
Ҩаԥхьа иалиаауеит аҿа.
Ашьап амса ныхжәар абӷаб
Дук мырҵыкәа аҿа иазҳап.
Аҳәа иахәыз ауаҩ ижьы
Ажьҿа иарӷьоит еимашьшьы.
Аха уаанӡа ахә дышьҭоуп,
Иҭахцәа икәшан ихатәоуп.
Иаԥхьа иаҳәоит аԥхьарца,
Иақәдырӷызуеит ихааӡа:
Уа иҳәала, иҳәала макьана,
Аҭла ԥсирири, ԥсиҟәана!

                   ІІ
Дыҟоуп даҽа чмазаҩык,
Ибацәагь ыҟоуп аӡәырҩык,
Уи ибзиабара аҵла анҩа -
Аҳәеиԥш дахәит агәырҩа.
Игәы аҵаҿ аҭра анаҳа,
Ихнахыз ашҳам аназҳа,
Ихәра мжьыжькит ишакәым,
Уа, ишԥазиуеи ӷьара зқәым!
Ианбақәиҵоишь ахәрыбӷьыц,
Зхаан ақьра зымгәаӷьыц,
Изҭарыда игәы зыжьжьо?
Хьаахҽыга, иԥсы изыршьо?
Уа иҳәала, иҳәала макьана,
Аҭла ԥсирири, ԥсиҟәана!

1947, Аҟәа.


МОСКВА

Москва, иахьеисуа ҳаԥсадгьыл агәы,
Уа Кремль ӡышӡа аеҵәа зхакыу,
Ҳтәыла ссир иқәнхо аишьцәа жәлара
Урҭ зегь ирзеиԥшны иргәакьоу уара,
Бызшәа рацәала убзиабара қәҵо,
Бызшәа рацәалагь уашәақәа аԥҵо,
Аашә шықәса ухыҵра иаԥылоит дара,
Гәадуроуп урҭ рзы ухьӡ аҳәара,
Иреиӷьу асалам уара иузкуа,
Уа изакә насыԥузи иумоу, Москва,
Москва, лашара, Москва!

Кремль ду аҭӡамц аҿы, хыхь хараӡа,
Икәалкәаџьоит аеҵә жжаӡа,
Дунеи зегьы иқәԥхоит уи ашәахәа,
Миллионла аџьажәлар уи иазхьуа,
Гәыӷырҭа мцабзны ргәаҵа иҭашуп,
Насыԥ рызназго мраны иазыԥшуп.
Ҽаџьара иҟоума қалақьк абас,
Жәлары зегь ирыма ус гәӷырҭас?
Рыгәҭыхеи рхәыцрақәеи иара иазкуа?
Мап, уара аӡәк уоуп иҟоу, Москва,
Москва лашара, Москва!

1947.


ДЫРМИТ ГӘЛИА ИАХЬ

Ируҭеит аԥсуаа агәырӷьашәа,
Инагӡаны иуҳәеит уҿахәы:
Ерцахә ду хызҩо асы акәушәа
Иӡышӡа ишлоуп ухахәы.

Зны-зынла аҿар-уаа уҳахәаччо
Уаннеиуа ажәа ҳәауа:
Ишԥеиԥшу хыхьтәи иҳалаҷҷо
Аҟәатәи амра ашәахәа.

Уашәақәа икьаҭо цәымзаӡам,
Уашәақәа мроуп иԥхауа!
Апоет дызражәуа мчыҟаӡам -
Шәышықәса царгьы иҭакәкәа!

Дырмит, иума агәабзиара,
Ҳаԥхьа ушгылоу уцала!
Изчаԥаз абасгьы абзиара
Ишҩыц иҩлааит укалам!

1948.


СЫԤШАЛАС

О, сыԥшалас, са исызгәкыу,
Аанҿасрада амҩа иқәу,
Иумҩатәны Аԥсны уныдгыл,
Саҳәшьа хәыҷы дгәыдкыл-дхыдкыл,
- Башьа заҵә деибгоуп! - сызҳәа,
- Ихәра шәарҭам, даауеит!- сызҳәа.

О, аԥшалас, о, аԥшалас,
Аҵыхәтәантәи сашәа уалаз!
Унлахәачча сан ахцәышла,
Дымҵәыуалааит уи лабжышла!
О, ихьанҭами ан лгәырҩа,
- Быҷкәын деибгоуп, даауеит! - сызҳәа!

О, сыԥшалас, суҳәоит насгьы,
Саб ицәыумӡан сышҭахазгьы:
- Ҳаԥсадгьыл ду амца анакыз,
Дықәԥон уҷкәын, дықәԥон аӡәыс,
Шәарҭак ныжьны дымцеит зымҩа,
Уимырԥхашьеит!- абриак сызҳәа!

1958.


АХРА ИАЛИААЗ

Ажәҩан иаҵәа иалакнаҳа,
Ус иакыушәа џьара мчык,
Храк агәаҿы, амахә раҳа,
Иаҿагылоуп ҵла хәыҷык!

Ишԥаҿиааи ахаҳә кәамԥа?
Иназгазеи уаҟа абри?
Зыҭра зҳауаз ашьха уарба
Иаҿыҵшәазар ҟамлари?

Зегьы иџьаршьоит уи злагылоу,
Ахаҳә дацла еиҟәҷҷо,
Иаҳа-иаҳа ирҵауло
Иалнацәцәаауеит уи злачо!

Ашьанҵара, ахаҳә ҵәцара,
Алҩеиԥш аԥҭа анаҿачу,
Уи аҵла хәыҷ амацара
Қуԥароуп, хыхьчароуп изҿу!

Аԥша анкылҟьо, уа, шьхатәыла,
Наанытә аџьқәа анхыжәжәо,
Уи аҽахьчоит аҳәаҭыхла,
Ахра аҽадкыл, агәы мшәо!

Аԥса ҳарак гәыдымӡала
Иҵҩыр ашәыб ианаго,
Иҟоуп аҵла, ишыҟац ала,
Амчи алшареи рыгәра го!

Иазҵаатәума уи злабӷамлаз,
Ма изламгьежьыз аблахаҵ?!
Ахра агәы амоуп ахра иалиааз,
Ахра иаласоуп адац!

1960.


АҲЫ, УҼЕИБЫҬ!

Аҳы, уҽеибыҭ, сажәеинраала,
Астол уқәымхан абра.
Уца, усԥырҵ уара ухала,
Шьаҿак суцнаскьом сара!

Нас, усԥырҵ, усыдымхалан,
Ан крызҿалҵо ахәыҷ иеиԥш,
Скалҭ уҵәыуо уахьнымҳалан,
Уца! Игәаҭ уара уԥеиԥш!

Аԥсы ухасҵеит, сыԥсы иалхны,
Абла усҭеит иҵару.
Удәықәламҭаз нас уаахьаҳәны,
Са сыбжоуп ҳәа узҳәару?!

Уеиқәсыршәеит убас бызшәала,
Џьаргьы ҭырџьман дуҭахӡам.
Унха, унҵы уара ухала,
Умҩа ҟьаҟьоуп, иҭшәаӡам!

Уцоит аха, нас ухьагәгәа,
Хьӡыда-цәада уаахынҳәыр,
Уара узыҳәа уаҳа иамтуа
Иалшом агәашә асмыркыр!

Иуасҳәахьеит, сажәеинраала,
Уара иазуы нас ҳасаб.
Забџьар кажьны маӡа ибналаз -
Дидикыларц залшом иаб!

Азин умам аҽыԥхьакра,
Иахьа сиит ҳәоу? Уи мамоу,
Ажәеинраала иамам ақәра,
Апоет иоуп ақәра змоу!

1959.



                 * * *
Ҷлоу ақыҭа, Лаганиахә,
Схәыҷра гарас иамаӡаз,
Саныҩеидас - сыдгьыл бзиахә,
Сашәа хаара ахьалагаз.

Ушьҭоуп саԥхьа уҷарыхәӡа,
Амза ҭәуп ишашаӡа.
Сыҩуеит, схәыцуеит са слах-ҿыхӡа,
Иартуп сԥенџьыр ҟьаҟьаӡа.

Имҳәа-мырза рыхқәа еидкылан,
Ерцахә назлоу сышьхақәа,
Сԥенџьыр ахышә илагылан,
Иаасықәыркит рыблақәа.

Иаасықәыркит, уаҳа имхьаҳәит,
Са сгәы иҭаԥшуеит аҵанӡа.
Усгьы рҳәошәа слымҳа иҭаҩит
Урҭ сышьхақәа ԥагьаӡа:

- Уажәа ӷьызар, ус иӷьума,
Ҳарҩаш ҭрысқәа раҟара?!
Уажәа цқьазар, ус ицқьоума,
Ҳӡыхь каз-казқәа раҟара?!

Уажәа ахшыҩ-ҵак ҳаракыума,
Ерцахә ақәцә еиԥш ахара?!
Ҳашьха рашәа абжьы ахыума,
Ҳашьха рашәа, гәы-џьбара!

1959.


      АӠЫН ШЬЫЖЬЫМҬАН

Аԥенџьыр снахеит шьыжьымҭан,
Унан! Сгәырӷьеит даараӡа:
Ашҭа, абаҳча, абна хҩан
Сыла иҟәашкакараӡа.

Дук мырҵыкәа сыццакуа -
Адәы снықәлеит сҽеилаҳәан.
Ахәырд-хәырдҳәа асы ԥуа -
Сышьҭа анысҵоит сеилаҳан.

Зны сааҭгылоит, сыҩуеит ма
Сыҵоуп наҟ абаҳчара.
Ашәыб иархәеит атама -
Ашәыр анҿаз аҟара!

Абиа акәзар, итарын,
Амахә асы иласуеит.
Ардәынакгьы наԥырын -
Наҟ абардра илаӡуеит.

Иҿықә-ҿықәеит иара нҵәа,
Абна ҽыгәра илатәан.

Амахә снахеит аӡынҵәа -
Ашәыб цоит икыдхәашан!

Ашәыр-ҵлақәа насыршәшәарц,
Џьара иԥымҵәарц амахәҭа,
Ашәыб-хьанҭа сырхәашарц -
Са снаҿалеит амарда!

Усҟан аԥсҭҳәа неилырҩын -
Иԥхеит амра шашаӡа,
Уи цхырааҩны исзыԥшын,
Сыццакызаап башаӡа!

Абық-чықҳәа ашәыб цоит,
Рыҽдыриашоит амахәқәа,
Ацәыкәбарқәа кәал-кәаџьоит,
Иблахкыгоуп ашьхақәа!

1959.


       АԤХЫН

Аԥхын! Амра лаурҟәын,
Иаарықәуршит ашьха ҟәашқәа.
Урҭ ашоурацәгьа иакын -
Аӡы иарҭеит рыхҭырԥашқәа.

Ус игылоуп рыхқәа хтны,
Иахаҽырбо стәыла гәакьа.
Урҭ анԥшылоит инаҟәны
Амшын каз-каз, амшын саркьа.

Аха асаркьа иднарбом
Аӡын иарҳаз ахахә ӡышра.
Рықәра шдуӡӡоу агәра ргом,
Ак ауп ирбо - рыҷкәын шәҭышра!

Уи азоума нас даргьы,
Аԥхын, уара унаскьаанӡа,
Хкаарашьҭын абӷьыц ныҿшәаанӡа,
Уаҳаҭыраз хылԥа рхамҵа,
Узынаскьарго есқьынгьы!

1960.


                   * * *
Сыԥсы цәгьахеит ожә саазқәлаз,
Сгәаҟуеит, ажәақәа сызхом.
Дара ажәақәагь, зышьҭа схылаз,
Ԥыхьеиԥш даарак сыгәра ргом!

Ауасхыр еиԥш цәаҳәак шьҭасҵеит,
Изулакгьы шьыжьнаҵы,
Ус, ажәак ацәаара гәасҭеит,
Аҭуан ахьтә иԥшын хланҵы!

Сназыҭрысит сара ишсымчыз,
Аха исмоуит лахьынҵас.
Аҭҭын лҩа, саԥхьа иқәчыз,
Иналашәкәа ицеит ԥсаҵас!

“Са сзеицәада!” - слымҳа иҭаҩит,
Ажәак кылҟьеит ахәда ҭҳәа,
Иахьызгалакь аҽарҵәаҳәит,
Ианымаалеит ацәаҳәа!

Ацха назго ашьхыц шишьҭоу
Иара самоуп сыхҭакны.
Сажәеинраала, саԥхьа ишьҭоу,
Иалахсыркәшарц аҭахны.

Уи алгамҭа “ӡа” ҳәа инҵәозар,
Сара исҭахыуп “да” ҳәа инҵәарц.
Нас ухаҵоуп иуҟәуцозар -
Иҟам шьаҿак шьҭахьҟа ицарц!

Алулага еиԥш иара ҟьаԥсуп,
Уаҳа налам, иааԥсахьеит,
Баагьы-ԥсгьы рҩымҭа иацуп,
Ауаа рхаԥыц аҿахьеит!

Ажәак сзааиит саҭахызшәа,
Егьсыргылт, амаршәа куа,
Аха аԥшатлакә рыласызшәа
Зныказ иацҟьеит сцәаҳәақәа.

Ажәак шьҭыԥоит шьынҵа-кьынҵа,
Егьи цыгәхыршәҭ ҟанаҵоит.
Даҽа ажәак астол аԥынҵа
Иқәтәан урҭ зегь ԥханаҵоит!

Иаасықәпапоит ажәа мҵарсқәа,
Сеимдырххоит аҷыҷмаса.
Рыуа-рдыхә егьыҟаӡамкәа
Насгьы рҽарҭоит афаса!

Са исыздырам ҳаинзраало,
Ас ихәарҭам, ухаҵкы,
Уалс иудуп, сажәеинраала,
Ҳаиныршәатәуп, уҽазкы!

1960.


               * * *
Иауит ақәа кыдҵәан,
Аҩарқәа кашит.
Ус аԥҭа-жәпа нкылҵәан
Ҵаҟа амра лаԥшит.

Ԥҳәызбак амҩа дықәлан
Днеиуан дыццакуа,
Лыхцәы бааӡыжжыран,
Иахьыкәкәон ақәа.

Лыбла аҭышамшамра
Иаҳагьы иҭыԥхо,
Уи дрыцҳашьан амра
Ицоит илхаԥхо!
“Амҩа бықәуп, амҩа,
Барбааӡоит ақәа,
Быхцәы аларбала” ҳәа
Иаршәуеит ашәахәа!

1960.


АМҨА СЫҚӘУП

Амҩа сықәуп, сықәуп, сықәуп,
Бзанҵы исықәым ааԥсарак.
Сишь, закәызеи? Нас иабыкәу?
Акәукәу хәыҷ - кәукәу, кәукәу!
Сеиҭаԥылеит ааԥынрак!

Абахә кнаҳа сымҩа аҿысуеит,
Аԥсҭа ҭахьра сышьҭа ҭгоуп.
Ма жәҩангәыла сышьҭа сырӡуеит,
Амшын еилаш агәы шьҭыҵуеит,
Уахь иналга сышьҭа гоуп!

Сахьынгәарло мҩа хьанҭараз,
Ибнаршәыраз имитәны,
Иладараз, ма иҩадараз,
Зегь акоуп, ацәылашараз,
Снеиуеит, снеиуеит сыҭҟьаны.

Мрагылара, мраҭашәара,
Зегь еимыздон еиԥш, абар,
Са сазааит хшыҩ еилкаарак:
Иҟамлозаап дгьыл наӡарак -
Сааԥшны сқыҭа хәыҷ сымбартә!

Амҩа сықәуп, сықәуп, сықәуп,
Бзанҵы исықәым ааԥсарак.
Сишь, закәызеи? Нас ианбыкәу?
Акәукәу хәыҷ - кәукәу, кәукәу!
Сеиҭаԥылеит ааԥынрак!

1961.


                   * * *
Чмазара цәгьак сылаҽит,
Сахьымаара сашьҭырцы.
Џьаҳаным-гәашә снылаԥшит,
Егьсыгымкәа сҭаларцы.

Бзиабарак сгәанаҭеит,
Сыжәҩа нҭарс, исылаҵәан.
Сыдгьыл, сыбнеи сгәараҭеи
Зегь аргылт иҽыхацәан.

Аԥсра ҟадыџь дәылнацеит,
Ашьапхыцқәа сылыжәжәан,
Дунеи ҟьаҟьа сықәнаҵеит,
Агәыр аҵа скылыршәан!

Аԥсра еиҭа счычоума?!
Расацынгьы самҵаршәыз,
Акыр ихьран дыҟоума
Бзиабарак иаӡрыжәыз!

1961.


                * * *
Схәыцуа сгылоуп саҵәца кны:
Иҭабуп, жәларак сызныҳәаз,
Саԥсахааит шәарҭ исзышәҳәаз!
Ҵла дук абнара агәҭаны,

Ес ааԥныла иазҳауеит,
Игәылҭәаахьеит аҵла даара.
Аҵла ацәа ҭшәахан, иахԥеит,
Уажәшьҭа наҟ ацәа каԥсароуп!

Сыжәлар рзын сҟалар сцәаны,
Урҭ рызҳамҭа саԥырхаган,
Наҟ скаԥсааит, срыҟәԥаны,
Дара шьҭыҵлааит гәазырҳаган!

Сыжәлар-ҵла амԥын, сааигәаны,
Ианамухгьы сазкаԥсааит,
Рҵәыгас, ужәрас сҟаҵаны
Иџарџаруа иазҳалааит!

1964.


Дырмит ГӘЛИА ИБАҞА АԤХЬА

Иԥыххаасан ахра еилаҭәахра
Аҭҳарцәҳәа даақәтәеит Дырмит.
“Дҽыжәҵит, имшәх, дад, Сасрыҟәа иаӷәра!”
Иҳәозшәа ҳарҭ днаҳзыԥшит.

Аеҵә шеишеи ажәҩангә ишаджәаз
Абжьы иаҳазшәа дӡырҩит.
- Жәытә хаҳәк ирбаз ԥсышәала ишцәажәаз
Уаҳазар акәхап, Дырмит? -

- Ишԥасмаҳац, ахара инаҩхьоу!
Аха ожәыҵәҟьа – разҟыуп:
Ҳҿар иахьатәи ҳанбан ишаԥхьо,
Сишь, ҽеила исаҳарц сҭахыуп!

1964.


                    * * * 
Нас мышкызны сыԥсы схыҵып,
Слеиқәыхьшәашәап - уаҳа акгьы.
Алаҳәажәқәа реиԥш исԥырҵып
Сыдгьылтә гәаҟрақәа зегьы.

Аха, сымра, уааи умԥшыкәа,
Сылахь иқәырш ушәахәа.
Са сызхьымӡаз сусқәа-сҳәысқәа
Саԥхьа ииаг еицрыхәхәа!

Суҳәоит усҟан: ан лыбжьы хаа
Слымҳа иҭарыҩ “шьышь, нани”!
Слымҳа иҭарыҩ, арҩаш мчымха
Ҿеихак шамам уахи-ҽни!

“Уаридада!”- днаргоит ҭацак,
Уи ашәала сгәы шьышьы!
Урҭ ирыцҵа ԥсыуа хаҵак
Апҟацаҳәа иҟамч абжьы!..

1965.


               * * *
Иахьырааӡаз абиԥара
Ишаҳә-шаҳәуеит хәышҭаарак.
Ишаҳә-шаҳәуеит амца-ԥхара -
Мроуп нас адгьыл аҿ иара!

Зқьы шықәсала уи аԥхара
Иҟоуп, иӡуам, ихаҵа,
Аҵеи дызгароу агара
Иадыԥхалонаҵ ижжаӡа!

1965.

         
САХЬАҚӘАК

Кәыдры хыҵыр, аҵҩақәа
Шыцәгьахо мбакәан,
Нырцә игылоуп аҵлақәа
Реиқәа ҵыркәакәан.

Ҳаимҩалацәаз, шәҭала ҳәа,
Ацәқәырԥа гәрымуеит.
Аԥша иаршәыз алаҳәа
Абард иахыууеит.

Иҷит-ситуеит ҵарақәак -
Аԥхын иахьҵәыуеит.
Ашҭа аҵыхәан ҳәарақәак
Ранацәа ирзыҩуеит.

Ашәарыцаҩ имтәаӡаз -
Афаса еимгәиҳәоит.
Ацаблыкьқәа иԥыхьашәаз
Имаҟа хьырҳәоит.

Аҽҳәа аԥхьа қьафуроуп,
Амца шаҳә-шаҳәуа.
Уаха шаанӡа сы-хьанҭоуп
Афарҭын иаҩуа!

Иҿшәаз абӷьыц камшәакәа
Сыжәҩа ианықәшәа -
Усҟан ауп асахьақәа
Сылаԥш анрықәшәа!

Усҟан ауп, изызӡози,
Сӡыӡо ианысҳәа:
“Заҟантә абӷьыц нықәшәози
Макьана сыжәҩа!”

1965.


АЖӘА

Есымшааира ашьха скыдуп,
Аҩадара уалны исыдуп,
Уахь сызцозар - са сеибыҭоуп,
Мыц зымҳәаӡо абџьар сыҭоуп.

Ажәоуп уи нас, ажәа хысгоуп,
Уи лабашьоуп, ахра аҿысгоуп,
Ихәрыбӷьыцуп, игәырдысгоуп,
Иҭоурыхыуп, шьаҭамырӡгоуп.

Ажәа - хыҵырҭа каҵәароуп,
Жәҩан иаҵәароуп, имҩаԥҵәароуп,
Ажәеи ашәеи еилаӡароуп,
Ажәа аныҟам - ашәа нҵәароуп!

Ажәа - иӡышуа изыҳәа ӡыхьуп,
Иҵаулоу мшын еихсыӷьуп,
Уарлаҳәыртә еиԥш иара ҷыхьуп,
Иара гәыхьуп, иара хыхьуп.

Ажәа - жәҵысуп, гәырӷьаҿҳәашоуп,
Даҽазныхгьы - лаӷырӡашоуп,
Ажәа - ҭынчроуп, имза шашоуп,
Ажәа - ҳаԥхьа иҟалашоуп.

Ажәа - амалқәа зегьы ирмалуп,
Зны иҳарамуп, зны иҳалалуп!
Зны инасыԥуп, зны иаџьалуп,
Зегь еизызго уи саркьалуп!

Есымшааира ашьха скыдуп,
Аҩадара уалны исыдуп,
Уахь сызцозар - са сеибыҭоуп,
Зегь иреиӷьу абџьар сыҭоуп!

1967.


БЖЬЫК САҲАУЕИТ...

Бжьык саҳауеит меихсыӷьрада,
Уажә саазқәылаз есқьынгьы...
Ас еиԥш ассир иақәшәахьада?
Уи зеиԥшыстәра збом акгьы!

Зны дыдроушәа, зны хәыҭхәыҭла,
Зны ҿыҭроушәа бжьык неиҵых,
Ԥшаӷьык цоушәа адгьыл иқәлан,
Ҵәыуабжьушәа даҽазных...

Сааԥын мышқәа, анкьа исхызгаз,
Сықәҿырҭуазар игәыкны?
Аамҭаныла ашәа исзымҳәаз
Исԥылахзар ихынҳәны?

Ма уажә акәзар ианысзааҩыз
Сҩызак иҟам иуасиаҭ?..
Анҭ ашьхақәа игыло рнаҩыс
Деибашьгәышьон ихы мшаҭ!

Исҵәыуаран исзымҵәуаз
Ракәзар лоунытә игәынқьуа?
Арҵу хәыҷы, амра ицәылаз,
Ашьҭыбжь акәзар игауа?

Џьара гәнаҳак самхоухьазар,
Сышьҭа ихызар сызҿыҭуа?
Бжьыҟаӡамкәа сгәы сажьазар,
Ԥшазар сԥенџьыр азыртуа?

Бжьык саҳауеит меихсыӷьрада,
Уажә саазқәлаз есқьынгьы...
Ас еиԥш ассир иақәшәахьада,
Уи зеиԥшыстәра збом акгьы!

1967.


АҞӘАНТӘИ ҶЛОУНӠА

Аҟәантәи Ҷлоунӡа
Сцарц амҩа сықәлеит.
Сааҭк ала сахьнеишаз -
Ҩымш амҩа сықәхеит.

Синоп снымҩахыҵын,
Ага сынҭалеит.
Уа харатәқәак цәырҵын,
Ҳамҭак ҳаидхалеит.

Кәыдры цқьа саныруаз,
Жәытә ҩызак дсықәшәеит.
“Сыҩны ахьгылоу удыруаз!”-
Мчылаҵәҟьа дсыхеит.

Стәан ҩызак ишиаҭәаз,
О, сара агәшаҭа,
Еицаҳҳәеит ашамҭаз,
О, раида, раида!

Тамшь шыҟоу сахьықәлаз,
Дсықәшәеит ҭаҳмадак.
Шәышықәса ирҭагылаз,
Дсацәажәон ҳамҭак.

- Ушԥажәи, уалтәума?-
Дсахәмаруа дгылан.
Сихәаԥшын, дажәума,
Саҵкыс дыҷкәынан.

Аԥша хьшәашәа сҿасуа,
Снеиуан шьыбжьышьҭахь.
Ерцахә ду ӷьаз-ӷьазуан,
Ашьхақәа рышьҭахь.

Сышлара гәамҭакәа,
Схәыҷра ахьысԥыло,
Ҷлоунтәи Аҟәаҟа,
Сеидру, сандәықәло!
Сеидру, сандәықәло!..

1967.


ҲАИ, ШЬЫРИ СЫҞАНДА...

Ҳаи, шьыри, сыҟанда,
Анкьа еиԥш схәыҷны,
Уи аамҭа сыманда
Уажә снапаҟны.

Ҳаи, шьыри, срықәлонда
Ҷлоутәи ахәқәа.
Сҽы лаба снақәтәонда,
Сҟамчы ахҟьауа.

Ҳаи, шьыри, сҭалонда
Қәмарча захьӡу.
Ҳаи, зегьы ирдыруанда
Қәмарча закә ӡу!

Сан, ԥахьа еиԥш акәымкәа,
Слеишәа аҽакхон.
Бара уахь бнамгакәа
Сҵатәқәа сырхион.

Быблақәа ирыгымхарц,
Сымҩа бшаԥшу,
Икамшәарц былаӷырӡ,
Амца еиԥш ишу,-

Мҩа харак сықәларым,
Бныжьны шьаҿак,
Иаазгоит ҳәа сдәықәларым
Нарҭаа рыхҿак.

Ӡы хәашьык сҭаларым,
Сан бымгәырҩарац,
Аҵла ҩа сықәларым -
Уалҟьоит бымҳәарц!

Ахыцәгьа сақәтәарым -
Уи амархәац.
Ҳгәылацәа ибарҳәарым:
“Дахьца ҳамбац!”

Амаӷра сылатәа
Џьит ҟасҵарым.
Ибуанҭаз сымаҭәа
Усҵәҟьа иҟәыҷрым.

Бажәуамызт сымшала,
Сан, абасҟак,
Исшәарцгьы ҽышәала
Сашьҭалон бҳақ.

Ҳаи, шьари, сыҟанда
Анкьа еиԥш схәыҷны.
Уи аамҭа сыманда
Уажә снапаҟны!..

Иаԥсам нас ҳақәӡбыр -
Урҭқәа ҟалом.
Дсабихоит акәымзар -
Абырг дхәыҷхом!

1967.


              * * *
Акаҵәара са сынхалт,
Асы ҟәымшәышә сышьҭа анхалт.

Саргазҽазит аԥшаӷьы,
Асы ҩеиуан шьамхахьы.

Асы хкәомызт, сҭанасуан,
Аха сымҩахь снаскьауан.

Сышьхәа ҭыԥ цан, убри азы,
Сымҩа иқәӡыҭуан асы.

Абас сацхраауан сара
Арҩаш хьшәашәақәа рира!

1967.


РАИДА ГӘЫШЬА СҲӘОИТ...

Иҟаӡам бхабар,
Џьаргьы игом быбжьы.
Ааҵраҿ ацәыкәбар
Ашәа аҳәоит шьыжьы!

Ишызбац избоит
Ашҭа, агәашә, аӡыхь.
Ал махәқәа зазоит,
Иаҵақьуеит акәыхь!

Нҭыҵ ишуеит ала,
Дыццакуеит ҽуаҩык,
Ддәықәлазар ҵыхла
Харантә шәаџьҳәаҩык?

Иҟаӡам бхабар,
Сагоит агәыҭҟьа.
Бызлацаз саҳар
Сбышьҭалон сыҭҟьа!

Арбаӷь хәыҷ , ахәдыш,
Ус “кы-кы, кы-кы!
Уааӡырҩишь, аӡыш!
Иуасҳәоит акы!

Иуԥшаауа дҵәахыуп,
Аӡ нырцәан хара...
Неигас, цҳас ихыуп
Аҷкәынра, аҿара!..”

Ацҳа сықәлар сшәоит,
Сышықәсқәа хьанҭоуп!
Раида гәышьа сҳәоит,
Раида гәыӷырҭоуп!

1968.


                      * * *
Сишь! Харантәи иааҩуеит ашәак,
Исаҳац акәгәышьоуп алушәак!

Схаҭагьы исҳәалон ԥахьашәа зны,
Акаҩ-акаҩҳәа сыбжьы ҭганы...

Уи сарԥыруан, ажәҩан ахь сагон,
Сгәы ҭнагон, ааԥын са сахь иааскьон...

Уи анысҳәоз, сгәырҩа хәаш-хәашон...
Сымра хаара иаҳагьы илашон.

Сыкәша-мыкәша иаҳагьы иԥшӡахон,
Иаҳагьы сгәы разхон, сыӷәӷәахон!

Мап, мап, ус исаҳаӡом уажәы,..
Уажә сартәеит уи сыцхахә еихаршәы...

Сардагәеит, уи сыблақәа хнакит,
Сыблақәа лаӷырӡашала иҭәит.

Акаҩ-акаҩҳәа рыбжьы ҭганы,
Сҩызцәа, сықәлацәа, ԥахьашәа зны

Ашәа сыцызҳәоз рыбжьы саҳаӡом,
Урҭ цеит, ицаӡеит, уаҳа иааӡом!

Ҳанхалеит ауп нас ҳарҭ адунеи
Иеиҭымхаз ҳҩыџьа - ашәеи сареи!

1969.

                
* * *
Еилургаларц аԥси абзеи
Уи азын аума, Колизеи,
Зықьҩыла изеизугоз жәлара?
Ашьарҩаш иалаԥшларц абра?..

Џьоукгьы гәырӷьаларц џьоук аныԥсуа,
Рим акәзарц шаҳаҭра зуа!..

... Анапеинҟьабжь ажәҩан ду ҵнахуан,
Икаҳаз тәамба дырҵәахуан...

Еиҟәызгахьада жьи напхи,
Аха абраҟа хьӡи-хьмыӡӷи

Аҳәа цҳафыр рыбжьакын,
Аиааира - зегьы ирыцкын...

Напеинҟьарыла нас абра
Иаԥыларц зырҭаххеи аԥсра?!

Рим, октиабр 13, 1969.


                    * * *
Амшыни сареи ҳанеициа,
Ҳахқәа еилаҵаны,
Агара еиԥш ҳарцәон Венециа,
Ҳҩыџьагь ҳарҵысны.

Амшын ыцәеит, са сындәылҵит,
Иамуит, сыцәа ҟьалт.
Аеҵәақәа шәҭит, игәылҵит,
Иқьуеит асаркьал.

Гандолак цоит ихыхәхәала,
Ажәҩақәа ҭажь-ҭажь,
Ихәыҭ-хәыҭуеит бжьы-маӡала
Ахан мармалташь.

“Мшынла ибеиахаз аханра -
Разҟы цәгьа азыԥшын...
Исызҭашәарц сыҟоуп амра,
Сахәлабгоит амшын!”

О, Венециа, аума улоуп,
Башаӡа умашшын!
Аҟазара мшын ухгылоуп,
Усгьы ԥсра зқәым  ҵаазырҟәрыло -
Иҟаӡам амшын!

1969, Венециа.




* * *
Сахьцалакгьы бла гәыкыла
Амра сгәаҭан исхаԥхон...
Сыдгьыл бзиахә, нап сыдкыла,
Анасыԥ ахь сымҩа архон...

Иказказуа ашьха ӡыхьқәа,
Есы-ԥхынра сгәы ҟарҵон.
Сҽыхәа иаҵәа акгьы смырхькәа,
Аӡы хәашьқәа срырга ицон.

Зных исыҟәшәон аҵыҵындра,
Дәы иаҵәарак аханы.
Иаҿын аҵар аҟәынд-шәындра,
Маӡак сарҳәон сыԥшааны.

Сышьха ӡышқәа, са сызҳамҭаз,
Сгәашьамх арҵарра иаҿын.
“Сгәы ҭбаа усҭоит, арԥыс , ҳамҭас!”-
Усгьы санаҳәон амшын.

Абас Сыдгьыл хыма-ԥсыма,
Анасыԥқәа снаҭон шәкы.
Сашәа! Ҳуалқәа ҳазшәарыма,
Шәкы ҳарҟәаҵып, аха акы?!

1969.


                    * * *
Иарбан, сеидроу, сымшқәа иреиӷьыз?
Абар, сажәымҭа сыхьӡеит!
Ҩ-махәҭак рынҵәамҭа анеихьыс,
Аӡа нхеит, аҩа каԥсеит!

Мышк уцәцазар ак зыҭнымхо -
Уқәра иалам, баша иуҭан.
Ашәҭқәа ракәӡам амахә зырхәо,
Шәыруп - иҟало уашьҭан!

1974.



                   * * *
Аки-сиҳәа ҳқыҭа арбаӷьқәа,
Заҟантә сыцәа ԥхарҵахьазеи?
Сӡамҩа инықәырс ашьыжь ԥшахьқәа
Сыԥхыӡ хаақәа схадыршҭхьази?

Заҟантә сдәылган, шарԥазыла,
Аеҵәақәа сдырԥхьаӡазеи?
Ҳсоф агәашьа сҽадырԥсыла
Заҟа хәыцра срыцәцахьазеи!

Сгәы зыхьҵәуоз ԥҳәызбак лыбла
(Урҭ сымбеижьҭеи заҟа ҵуазеи?)
Ишаҳә-шаҳәуа, мца кәкәыблан,
Ашацкыра  иалдырԥшхьазеи!

Ҳқыҭа арбаӷьқәа еиҭеилалеит,
Ҳаи, уҿыха, ҳаит, угыл ҳәа!
Шарԥыеҵәа уа ишанхалеит,
Анаҟә еишьыл аҽагәлҳәа!

Мап, арбаӷьқәа раԥхьа сҿыхеит,
Аеҵәақәагь раха сымам,
Сҩырҭа астол ахь са сгәы сыхеит,
Хыма-ԥсыма, хыма-ԥсыма!

Хҩаха сымам уахантәарак,
Гәаҳәарала аамҭа схызгоит.
Сҳәаны самоуп цәалашәарак,
Жәа рахәыцла сгәаҵа иҭызгоит.

Издыруада, уажәшьҭа акалҵыр,
Сажәеинраала, зыҽзырҵәаҳәуа.
Издыруада, ашьыжь иацир,
Мрахәагаҵас ицаҳә-цаҳәуа!

1974.


* * *
Гәахәарак смоукәа
Сдәықәымлац Ҷлоуҟа.
Уахь сымҩа анхыстуа,
Сгәи сыԥси зтәызтәуа
Бжьы маӡак сыԥхьоит,
Мчы маӡак сыхоит!

Урҭ закәхарызеи?
Изласҳәарызеи?
Даҽа мрахәагоуп,
Даҽа ԥсыршьагоуп,
Даҽа хәрыбӷьыцуп,
Сыԥсаанӡа исыцуп!

1975.


ХЫНҨАЖӘА

Саниз аахыс сықәра шәа,
Саннаҵазаап иара асиа.
Ахәы ихыҵит хынҩежәа,
Иаасыдгылоит: уа мшыбзиа!

Санацәгылаз наскьашәа,
Исызныҟәоз џьысшьон ҳақла.
Саргыларцу хынҩажәа,
Ашәыб иаҵоу ҵла ҳасабла?

Избаӡаргьы уамашәа,
Саԥылароуп схылԥа схыхуа.
Садымхаларц хынҩажәа,
Ԥшьаала снаҩсып, иргәбзыӷуа...

Сахьынаԥшуа наскьашәа,
Ерцахә гылоуп илах-ҿыхӡа.
Иамуӡозар, хынҩажәа
Уахь ихәнызгап, сыжәҩа инықәҵа!

О, аф зысша, хынҩажәа,
Ирацәамзаргь, мап, егьмаҷым!
Уажәа бџьарҵас еиқәршәа,
Уаршлаӡаргьы, уаҳа акгьы амчым!

1975.


ҶЛОУ

Ушьыжь ӡаӡа цәыкәбарк сықәҭәар,
Уаҳа исмоур ҳәа сацәшәаны,
Уи сшахӡыӡо, уԥша снудар,
Иаасымҟәыҵшәоит лаӷырӡны.

Ҷлоу ухчныза Ԥанаҩ схалар,
Дунеи салаԥшуеит хара.
Уахьтә сеимдо, сеимдо сынҭалар,
Ҿыц исԥхахалоит схәыҷра.

Са сазукуан, сурԥеи-ԥеиуан,
Енагь суман сҳаракны.
Хара ицоз уҵеицәа среиуан,
Умца аԥхарра сгәы иҭакны.

Заанаҵ ицеит асы шьҭыҵны,
Аиуа кәамҟьакгьы убарым.
Саргьы снықәӡыҭыр мышкызны,
Дабацеи ҳәа уазҵаарым.

Сацуп усҟан уҳаскьын ҿа,
Сацуп умҩаҿ абыбыц,
Сацуп сгәырӷьо урҩаш хыҽҽа,
Сацуп инкашәо арыц.

Хәылбыҽхала сацуп улҩа,
Иҩахылҵуа ахәшҭаара.
Ԥҳәызбак лашәа акыр-кырҳәа,
Убрыгь сшацу дыр, уара!

Акьатрацәқәа нхышәҭ-аахышәҭуа,
Ҿыц илнагаз аҟата,
Фҩы хаан сацлоит уи анышәҭуа,
Иубоит, иҟаӡам суахҭа!

Умрахәага сзацымларгьы,
Сацыз умза анкаҷҷало.
Захьынџьара срыԥшааларгьы,
Уара уҿоуп, сахьыҟоу, Ҷлоу!

1975.


АБНАТӘ БАЛЛАДА

- Абна сныҵалт шарԥазыказ,
Ашәарахқәа цәырҟьа-цәырас
Еиԥхыибаҵон, шәарҭак рыҵас.
Мап, акгьы ыҟам исшәарыцаз,
Сахьнеилакь избон акака,
Избон ассир, аршанхага.

- Ажәеиԥшьаа рҭыԥҳа дубама?
Уи лымаӡа узеилыргама?

- Ҽацә ҳәарақәак еибархәмаруан,
Арҩаш иаван, арҩаш иааруан.
Ран шьны ишьҭан, арҩаш нырцәан,
Аԥсырҭаҵәҟьа хыла икылҵәан.
Насыԥдақәа, ицәаз џьыршьон,
Тәҩала инасыр иҵҟьоз џьыршьон.

- Абна ду уеимдо уахьылаз,
Иарбан сахьоу убла ихгылаз?

- Џь-дуӡӡак гылан, ахан еиԥшын,
Си-ԥшатлакәи зегь ззеиԥшыз.
Хҩык ахацәа аџь ду ԥырҟон,
Аха амахәқәа еибаргәырӷьон.
Аихаԥсыхә бжьы башаз џьыршьон,
Аҵларкәкә нас-насуаз џьыршьон.

- Нас исаҳәишь, аҵла шхырхәоз,
Абна шыцәоз, абна шҿыхоз?

- Аҵла сышьҭаԥшуан слаԥшықәҵан,
Руапа еиқәаҵәақәа наршәырҵан,
Иааилагылан  еицыгәрымуан.
Ирзымҵәахуаз гәалак рыман,
Аӡын хьшәашәа рзаазгаз џьыршьон,
Рылабжышқәа рҩашны ихыҽҽон...

- Баша уцозма укыдыгәгәала,
Еилмыргакәа абна агәала?

- Санырԥырҵуаз ԥшацәгьак асуан,
Аҵла хырхәон, саара ишьҭасуан.
Рыбӷьы кыдҳауан зымҩакны,
Аҵла исышьҭарҳәон еицҿакны:
“Анаатә ҳажәуҵеит, ҳабахәо?
Наҟ уаҳԥырҵ, уаҳԥырҵ ушзахәо!”

- Ргәала рҳәазар ус имӡакәа,
Гәыжьжьаракгьы рамҳәаӡакәа?..

- Усгьы сҳәеит, сырзеилыргазар:
“Иҵегь сыԥхарын сымразар,
Иҵегь скаҷҷарын сымзазар,
Шәхызжәартә сасрымызт сыԥшазар,
Сыблақәа хьчаҩыс ишәымаз,
Шәыԥсы сымажәда, саԥшәымаз!”

1981.

               
             * * *
Иҿымҵәарц сгәаҵӷа
Шәарҭакгьы схамҩарц,
Сабацәа рԥацха
Гылоуп, икамҳац.

Маҷ-маҷ иахылҵуеит
Алҩаҵә еишьылӡа.
Сыҩналоит, сдәылҵуеит,
Ус ԥсраҽнынӡа.

1982


ҶЫНА-ЛԤА ҶЫҶЫН
(Ароман “Ахаҳә еиҩса” аҟнытә)

Мышмыждан сан санылхылҵуаз,
Сҽы нади, ус угәыгәыҽла.
Сыҷкәынӡан ашьыжь сандәылҵуаз,
Ахәылԥаз схынҳәит сеиқәышла!

Иамуит, сеиқәымшәеит насыԥла,
Сышықәсқәа ҽыбӷала имҩазгоит.
Ҭоуба зуит, амҩа санықәла,
Сахьнеиуа агәырӷьара назгоит.

Ҷына-лԥа Ҷыҷын хлаҳәада,
Мра збаз гагаҵас дыбжьаӡуеит.
- Иамаӡам сымҩа хырхарҭа,
Анҵәамҭа сҳаҭгәын иҭаӡуеит!

- Ҷына-лԥа Ҷыҷын, ианбанӡа,
Ушықәсқәа уршлан рҽырӡоит?
- Суахҭа харам, аха уанӡа
Ашәала сгәырҩацәгьа схысцоит!

Мшымыждан сан санылхылҵуаз,
Сҽы нади, ус угәыгәыҽла.
Сыҷкәынӡан ашьыжь сандәылҵуаз,
Ахәылԥаз схынҳәит сеиқәышла!

1983.


АУЫРҬ ЕИԤШ ДААСКЬОН АҼЫУАҨ

Сакарак аԥслымӡ зыԥсымаз,
Сышьҭақәа азныжь хараӡа,
Гәыӷырҭас ахықә исымаз
Сгәырӷьо саақәгылт шырԥазӡа.

Иԥыххааит ашхәа сыӡхызгаз,
Алмҩанык иалгон аҿҿа.
Амшын агәеисраҿ исхызгаз
Дыршьа амам, иаӡҩеит аԥша!

Хәҷы-хәыҷ аԥҭа жәпа анхыҵлакь,
Шьхарԥык ҵлашон еилыкка.
Уахьынтәи иааскьон кәкәыблак,
Избеит ҽыуаҩк ихәынга.

Ауырҭ еиԥш дааскьон аҽыуаҩ,
Иҳазырҭра збон еилыҿҿа.
Дсықәҳәацәеит са сахь иҽынарҳә,
Иажәақәа шԥеиԥшу ахҿа!

“.. Ҳашьха ӡышқәа рыхьӡ уанықәуам,
Урыцәгылазшәагь збоит хара.
Иреиӷьу - узыԥшааран уҟам,
Иуеиӷьу - дрыԥшаауеит дара!..”

Иасҳәозеи абас слаԥшызгаз?
Иажәақәа шԥеиԥшу ахҿа!
Амшын агәеисраҿ исхызгаз
Дыршьа амам, иаӡҩеит аԥша!

1984, Аҟәа.


АӠЫКӘТ-ӠАҲКӘАЖӘ

Ӡыкәт шанак хызбаалеит амшын,
Иҟәашкакаран.
Ацәқәрԥақәа аилыҽҽара иаҿын,
Рыԥштәы - цәиқәаран.

Аӡыкәт хыхәмарлон уамашәа
Ацәқәырԥқәа рика.
Иҵаакәкәалеит шуҳәо, насҭхашәа
Иӡсон аҽцәырга.

Ацәқәырԥа цхлымқәа наҟ ирыҟәԥон,
Нас ахы нақәршә,
Ибаҟы-саҟуа ссиршәа иҽырбон
Аӡыкәт-ӡаҳкәажә.

Уи иахашҭхьан иазалхыз мҩасы,
Уа бамбыл иарҭан.
Амшын цәгьа раҳаҭран иара азы,
Кашырран - ԥсшьарҭан.

Ҵхы лашьцак еиԥш афырҭын ааскьон,
Амацәыс хәыҵҟьон.
Аҷнышқәа ӡхыҵны аарцә иԥсаҟьон,
Аки-си рхылҟьон.

Амшцәгьа абомызт, ишыӡсац иӡсон,
Аӡыкәт-ӡаҳкәажә
Ацәқәырԥа иаман зных ҵаҟа ицон,
Аӡшәах шла нақәыршә.

Аԥҭақәа еиларгьежь аарцәҟа иласуеит
Ага ԥша иҭыҵуа,
Аԥшӡара аҿаԥхьа ашәарҭа ԥсуеит -
Уи ауп сзырхәыцуа.

1985, Аҟәа.


СЫԤСАДГЬЫЛ, УГӘЫНҚЬБЖЬЫ САҲАУЕИТ

Сыԥсадгьыл, угәынқьбжьы саҳауеит,
Ҭынч сызлатәарызеи?
Рыԥсы ухҭнырҵоит, уҵеицәа еибашьуеит,
Сызхәарҭахарызеи?

Уи ахәыҷ баҳча цәҟьарас иҟазҵаз
Уаҵәтәи ҳамш ауп иишьуаз!
Иан иҳалҳәоузеи агыгшәыг дзааӡаз,
Илымоузеи хҿыхшьас?

Аҭакәажә дындәылцан лыҩны дырҳәит,
Аҟәџьалҵәҟьагь лцәыргеит.
Атанкқәа нажәлан қыҭак аадырҳәит,
Ҩнызаҵәыкгьы нымхеит!

Наџьнатәгьы идыруп: ақәылаҩ дшәииуп,
Иуаҩра ихыхыуп.
Уи джьышуеит, дшьашуеит, 
ԥсыла дымлашьуп,
Игәы акәзар - хаҳәлыхыуп.

Ҳаԥсадгьыл иақәлаз ар-еиқәных рҵысны,
Шьала зымҩа хызтыз,
Ԥсыуа зхылаҳәо данымкәа Аԥсны,
Нас уи аума изқәикыз?

Жәлар рышәи зышьҭалаз уи мра изкаԥхом,
Амаҭ шҳам дагәлхыуп.
Жәлар рышәи зышьҭалаз лаӷырӡ изкаҭәом,
Анышәҵәҟьа дацәымӷыуп!

Октиабр 21, 1992, Ҷлоу.


                 * * *
Амшын цәқәырԥа дагеит хараны,
Издыррыда шьҭахьҟа даныхынҳәуа?
Ибаргәыузеи, иҭахцәа рыгәҭаны
Зыԥсадгьыл аҿ зхы нықәҵан иԥсуа!

Ибаргәуызеи, иԥсымҭаз, ааигәаны,
“Раида гәышьа” заҳаз еилыхха!
Ибаргәыузеи диқәшәар уи аҽны
Иуасиаҭ зеиҳәаша аҭынха!

1993.


АБРЫСКЬЫЛ ИОУП РАШЬЛА ИНЕИУА

Аихатә даҷ ду уи дызԥахуаз
Шаха баазшәа иааимыттеит.
Аҳаԥ аҵа, дахьҭагәаҟуаз,
Мрак ҭаԥхазшәа иаалашеит.

Ирашь гәырӷьан иаакьыркьырит,
Аџырфара шьҭа иаанкыл.
Бзеирак шыҟалаз адырит,
Иааидыххылт Абрыскьыл.

Афырхаҵа дҽыжәлеит ҳақла,
Иаԥхьа, ишьҭахь зегь лашоит.
Данҭыҵ ибеит: қыҭа, ҳабла,
Зегь еицгәырӷьоит, зегь шәаҳәоит.

Ажәҩан дналалт икеикеиуа,
Ҳадгьыл днықәылт деимдауа.
Абрыскьыл иоуп рашьла инеиуа,
Шәӡырҩишь, ибжьоуп игауа:

“.. Иашоуп, дақәӡит ҳаӷа иԥсымҭәра,
Ҳадгьыл акәхеит иуахҭа.
Аԥсны иагеит ахақәиҭра,
Сҿазҳәо дзыҟалом уажәшьҭа!”

Ианвар 16, 1994, Нальчик.

               
 	* * *
Анцәа рҭыԥ ҳәа зыӡбахә наҩхьо,
Амшын иаҵәа зҿыкәыршо,
Аԥсынтәыла, аԥсуа иџьынџьуп,
Имра аброуп иахьықәлашо.

Зқьы-шықәсала ҳажәлар ԥыршәон,
Хҵәареи, гәаҟреи, рыцҳареи.
Аха иҟан еиқәрхаган
Ҳаламыси ҳхаҵареи!

Унха, унҵы, Аԥсынтәыла,
Умч-улшара иацҵала!
Шьардаамҭа ԥхьаҟа унеила,
Ахақәиҭра амҩала!

Ушьҭра нагоуп, усгьы имаҷҩым,
Раида-гәырӷьа уцызҳәо.
Кьаҭара зқәым умца рзеиқәуп -
Дунеи ԥсыуа зхылаҳәо!

Унха-унҵы, Аԥсынтәыла,
Умч-улшара иацҵала!
Шьардаамҭа ԥхьаҟа унеила,
Ахақәиҭра амҩала!

1994.


АСАБИ
(Абаллада)

Ҽыуаҩ хаҵак дкәаша-кәашо
Бна дук агәҭаны
Днеиуан. Амза лаша-лашо
Иҩагылт иҭәны.

Хҭырԥа-рқьақьа ачыхә ыргьало
Иарак изшаӡан,
Иаҳәа хәыш ду неидҳало
Раӡныла ихҩаӡан.

Икәадыр маҭәа аҟәынақәа
Иаҵәоушәа иԥхауан.
Иҽеиқәа ҳарак аҽимҭакәа
Ԥагьа иҽырбауан.

Гәыла ибзиан, уи иацназгаз
Абла шьахә ахан,
Аха ишнеиуаз, иаразнаказ,
Ирҳаит аҭоуӷан.

Иҭабгозшәа иахьықәгылаз
Иԥеит уи ганха.
Иабатәида иаԥықәсылаз
Амҩан уи уаха?!

Сабик ибжьы еилаӡҩауа
Иаҳаит иааигәаны,
Иаҳәа ҭӷәыцәаа, игәацҳәауа,
Дҽыжәԥеит дыхианы.

Сабик иԥсы аҵх иалахо,
Ахшцәа ихьыкәкәа,
Ибарфын хахә амза алыԥхо
Дкаршәын уа дгәкуа!

Дҵәааны дгәырӷьеит диԥылазшәа
Иара иаб дзыхшаз,
Даашьҭикәцәааит, дизгәаҟуазшәа,
Машәырла дзыниаз!

“Уа унасыԥ сабаанацеи,
Удухар, маҵуаҩыс,
Схынҳәыр, унаган са санаӡӡеи
Улысҭап ааӡатәыс.

Уаанӡа иухызааит Ажәеиԥшьаа ду
Рылаԥш хаа нцәаҵас,
Уагьзахыԥом, иузыхәшьаду
Усгьы лахьынҵас.”

Дҭаиршәт ашә ҩа агәаҩара,
Асаби дгәыкуан,
Дҽыжәлеит, уи акәын игәаҳәара,
Имҩахь дыццакуан.

Ҩаха-ҩымш ачараҿы
Ижәуа-ифо дтәан,
Зынгьы дҽыжәлан аџьар рҿы
Шьахәла дҽырбауан.

Икәымжәы мыжда неилаҳауа,
Ҩыла деикәаԥхо,
Ахаха рзы дынкаҳауа,
Дықәҵит дыбӷаӷо.

Дук агымкәа амш ахәлара
Дыҵалт, дышцауаз,
Дҵәахны дызмаз уи абнара
Асаби игәкуаз.

Днаҵагылеит уи ашә ҩа махә,
Иччоит ихы-иҿы,
Уа дынҭигашт ихашәалахә,
Иибаз ахәыҷы.

Дынҭаԥшит уи игәҩарамкәа -
Асаби дхәырны,
Ицәа тата барҭа амамкәа
Ашҳам иаганы,

Алашьцара уи даларшәын,
Иблақәа цахьан.
Ибарфын хахә ашьа алашәын,
Амаҭ дырфахьан.


               * * *
Дшанхан ихы иазиҳәауа
Дгылан: “Ихаҵа,
Анцәа иакәым изызшауа
Уаҩы илахьынҵа,

Ауаҩы, нас, уаҩытәыҩсоуп,
Изҭо аҿҳәара...
Лахьынҵам уи, амдыр сылоуп
Ушҭахаз уара!”

1940.


АҾЫРПЫН
(Абаллада)

Қыҭак аҿы хар змамыз
Хаҵа шьахәк дынхон,
Хаҭалагьы цәгьара зламыз
Уаҩыс дрыԥхьаӡон.

Дынхагәышьон ҟыҟда-ҿыҟда,
Иаргьы дҭаацәаран,
Дныҟәаломызт усда-ҳәысда,
Дызҿызгьы хьчаран.

Димоугәышьеит иара ахшара,
Гәырҩас иҟаиҵеит,
Дшизыԥшыз аҵеи лашара
Жәаха шықәса цеит.

Иқәрахь даннеи, иаҳа ицәырҵуа,
Ибеит игәырҩа,
Дахьҵеидахаз цәгьа дархәыцуа
Днатәалон зымҩа:

“Адунеижә, цәгьа уеижьагоуп,
Еҳ, ҳаӷоу дуҭоуп,
Џьоук рзыҳәа уԥсыршьагоуп,
Џьоук рзы ухьанҭоуп.

Идәылыҩуам гәырӷьа-ччара,
Са сыҩны лашьцоуп,
Ԥҳәыск дыҟазаргь, лымацара,
Алужә еиԥш дыҩноуп.

Ахшаа дызмоу иажәра шкәакәоуп,
Димоуп гәыӷырҭас.
Димоугәышьар - лахьеиқәҵагоуп,
Дзеигәыӷрызеи нас!

Хҭылҵ ҳәа дсымам, иашьа дсымам,
Згәы былны сара,
Исыкәзыршода нас аԥсыма
Саныԥслакь абра?

Сҽи скәадыри иақәтәарыда?
Амала сыхьчан!
Дегьызмаха изшарыда
Исҭынхаз аҷан!..”


            * * *
Ас данхәыцуаз имацара,
Зымш гәырҩала иҭәыз,
Лцәа далашәан ахшара
Дыҟан иара иԥҳәыс.

Жәаха шықәса дызқәмгәыӷуаз
Диоуит иара аҵеи,
Ччаԥшь зҵымшәо маӡа ихәыцуаз
Иблақәа мыччеи!

“Анаџьалбеит, сыҵәҩан мыӡӡарц
Сыҟазма!”- иҳәауан.
Аамҭа цон аҵеи дарԥысхарц,
Мшызҳа изаҳауан.


              * * *
Зны аб ирахә ашьха икыдлон,
Иаргьы дцон хьчара,
Иҷкәын хәыҷы дидгьежьылон,
Диҳәон ус иара:

“Дад, исҭахыуп ашьха снааларц,
Ҳауа цқьала счарц,
Сыӡарақәа сыма схаларц,
Нас убра исыхьчарц.

Сҿырпын абжьы уасарҳәыган
Урҭ рзы иҟалап,
Аҭыԥ аҿы шьыжьӡа сгылан
Ахшца сырхиалап.

Ушәарыцан шәарах жьыла
Уааир уааԥсаны,
Иуԥызгалап уа хмаҷырла
Ахырҵәы ӡҩаны.

Исоуҳәалап нас уахынла
Сасрыҟәа иҭыӡшәа,
Еҵәаџьаагьы уа шьхатәыла
Иԥхашт омашәа.

Ахра иавҵыз амза ангыло,
Сгәырӷьо сазыԥшлап,
Акаԥкаԥқәа аныԥхьарыло
Рыбжьы саҳалап.

Сгәы иқәыҩуа чамгәыр бжьушәа
Сыцәалап сҭахәхәа,
Дад, иҳәа, сумгаӡои, мшәа,
Уаҵәы уанцауа?”

Ахи-ахәшәи зо дышгылаз,
Дааԥышәырччан аб,
Ус наиеиҳәеит иҷкәын ииҳәаз:
“Узгап, дад, узгап!”

Уаҵәы зыхьӡыз рҽеибыҭа,
Аби ԥеи еиманы,
Ашьха шыҟоу иалст рқыҭа,
Рырахә раԥцаны.

Ацәҳәыра шьха, ашьха ҭбаара,
Иазцон Қәабчара,
Ахымш рзы, иааԥса-икара,
Иҩхалеит дара.

Уаҟа иамоу арҩаш хьшәашәа
Унацәа хнаҵәоит,
Аԥҭа еишьылӡа уаҟа ԥслаҳәшәа
Ахрақәа еимнадоит.

Знык ианхала, нас иҭынчуп,
Арахә уаҟа иҳәуа,
Дӡыӷраԥшьӡа аҷкән дрыцуп,
Акиҳәа дҟьауа.

Иҭыԥ ла ду, ҳаи, аниҳәа,
Адомбеи зацәцом,
Уаха шаанӡа ахыу-хыуҳәа
Лацәеихьшьрак ауӡом.


               * * *
Зны дааԥсаха аб дшәарыцан
Дхынҳәит хәылбыҽха,
Арахә гәарлан аԥса рымҵан
Иаагылт еикәаӷӷа!

Дтәоуп дазхәыцуа ахраҿ ихьыз,
Иагьџьеишьоит цәгьаӡа,
Иахьа шьыбжьон абқәа иреиӷьыз
Даиеихсын, икәкәаӡа

Иахьаҿаҳаз уа бахә аԥшьын,
Анеира цәгьаӡан,
Днахагылеит, иаԥхьа икажьын
Агәышҵа ӷраӡа.

Ацәа ахыхра даламгацкәан,
Ицәырҳазшәа уа,
Изқәыршәшәо иаԥхьа иҩаҵҟьан,
Ицеит иҭакәкәа.

“Даҽазнык ахысра саӡар!”-
Дышхәыцуаз иара,
Икәша игылаз аџьма, аӡар
Еилаҩҩит абра.

Ӡхыҵра дук еиԥш аҭыԥ иажәлеит
Арахә рҳаны,
Нас еимбӷьыжәаа наҟ иҭалеит,
Аӷьал еиханы.

Ала ҵәааит... Иҟалаз ҳәа
Иубом еилганы,
Ҳаи!- ҳәа дҩаҵҟьеит аб еиҭамҳәа,
Дхысырц дыхианы.

Абар, иаԥхьа аҿырпынра
Еилашәшәеит зназы.
Мшәызшәагь ибеит ак ацәаара,
Дагьхыст ишьразы.

Уи дацласхан ихы аҭҟьара
Днахаххит деихан:
Иҷкәын заҵә, уаӷеимшхара,
Уа дышьны дышьҭан.

Ҿырпынк ԥиҟарц днавалазаап,
Иаҳәызба хәыҷ кны,
Дымшәыз џьшьа баша ирҳазаап
Арахә ицәшәаны.

Ашьха ҵасым длаӷырӡышыр,
Иалам иԥсаҭа.
Ажәымҭацәгьа, иҽизымшьыр
Нас ишԥеиуеи шьҭа!

Иоупа мыжда аҿацәқәа еиҵыхны
Днықәиҵеит аԥсы.
Иҩадахьы, аҿарпын шьҭыхны
Днеихатәеит лассы.

Игәы мыжда гәаҟ ашәала
Ирдарц иҭаххеит:
“Сыбла ҭысхит са снапала,
Шьҭа сдунеи лашьцеит.

Иужәша аӡыхь ахы ыҵнамхыцызт,
Макьана уԥшқан.
Уан лызхара улымбацызт,
Ишԥалури уан!

Дысзаауеит ҳәа агәыӷра лымоуп,
Дыԥшуп иахьаҽны,
Лнапы ихшьны агәашәаҿ дгылоуп
Укәымжә кьаҿ ӡахны.

Даныцәазгьы лыԥхыӡ уалан,
Уан ажәрацәгьа, уан!
Алабазаҵә уанҿаҳәалан
Улызнаргашт, уан!..”


                  * * *
Арахә икәшеит уахь инхалан,
Иџьабозшәа иԥшын,
Имжаҳәаӡо рҽеивахалан,
Рыхқәа шьҭых иркын.

Абас шаанӡа аб игәаҟуаз
Иҿырпын ӷызуан,
Агәаҟ  ашәа наҟ изҿаҩуаз
Абахәгьы гәынқьуан.

Иаацәылашеит, аб, дабаҟаз,
Дыԥсит игәы ԥжәан,
Илак ҟыууа иҭыԥ ианхалаз
Аԥсцәа ирхатәан.

1947.

        
РИҴА
(Абаллада)

Есышықәса ирахә иманы
Дышьханышәауан Аԥшысба Ныгә,
Рреит ҳәа иуаса дрыԥхьаны
Дазкылсуан аӡиа ԥшӡа ахықә.

Еиҵбы инапалаҵәҟьа ииааӡаз
Дыҟан, уи ихьӡымзи Ныз,
Уи иакәын ҭынхасгьы имаӡаз
Ақыҭараҿ рыҩнашә ахьартыз.

Ихы данҟәышлан даныҟала,
Иашьеиҵбы дааныжьны хара,
Жәа-шықәса дычныруан имала,
Рахә гәарҭак ихашәалт иара.

Иикуаз, иишьҭуаз марымажан,
Амахә-ҩа хыиҵәар ибзахон.
Ирахә баагәарашәа дрыкәыршан,
Ажәеиԥшьаа иара изы илыԥхон.

Напхыцла тәымџьара илиӷьӷьаз,
Разҟыла иҿион иуаса,
Ибжьамӡит аџьа цәгьа иибахьаз,
Иҷкәынра здыӡлаз иџьаԥса.

Аҽыҩҳәа илабашьа ныҵарсуа,
Иԥсуа шәақь инҭаҵа аҭаҳәҭеи,
Ашәалҟьа мреиԥш дцәырҟьа-цәырасуа
Еимырҟьауа дрыбжьан геи-шьхеи.

Иҿарпын иарҳәо агәҿыӷьашәа
Мардакаҿ длатәалон длаԥшуа,
Арҩашқәа иалҟьо иҿаԥхьашәа
Агәгәаҳәа ицон еилашуа.

Иҭыԥ ла, иаҩсуа аҽыкәаша,
Аҽырқьақьа насҭхашәа итәан,
Иҵаҟа абахәқәа аҿыкәырша
Икеи-кеиуа Риҵа ҭатәан!

Ижакьа ԥшӡа, ихаҿ ҩычага,
Асаркьа еиԥш, аӡыжь инарбон,
Ианылон ирахәгьы рыгага
Ианнеилоз ӡыжәра шьыбжьон.

Аԥшацәгьа уыууа аҭаҳәылара
Иҭырлашьцо уахь ианыкҿаз,
Ицәгьахоит Риҵа аҭаԥшылара
Иҭшәааны иҭатәоит шьаршәҵас.

Анаатә абра ианҭагьежьуа,
Аӡыжь иаҵәа ҭыҵуеит аҭра,
Ацәқәырԥқәа гылан еиламлашьуа
Нырцә-аарцәгьы дрыбзоит аҟәара.

Ирлашо ихыҷҷалоит амацәыс,
Аҵықь ҳәа ианхысуа ааигәаӡа,
Ихыҵрым уҳәартәы шьҭарнахыс,
Иныхчылоит анаҟә жәпаӡа.

Ҽазных, иҭынчуп аӡыжь иаҵәа,
Шьҭыбжьык ҳәа ҭыҩуам џьара,
Ҭыԥҳак иҿыхаз игәырӷьаҵәа
Лхы-лҿы еиԥш, игьамгьамуеит иара,

Ҽазныхгьы ахьӡы ныхҭәалоушәа
Иаҩычалоит амра ашәахәа,
Наҟәакгьы ццакырак амоушәа,
Ихыҵуеит аӡыжь еиҵыхәхәа.

Абахәқәа ирҿачу аҵлақәа,
Рыгага ихдыршәлоит аҳарџь,
Аԥшацәгьа иаркараз ацәқәырԥқәа,
Ицәоуп, уа ирхыҩуам ахьарч.

Усҟан избалак, дадырсызшәа,
Даршанхоит, ибла изаҟәгом.
Имчыдоуп ара уаҩ ибызшәа,
Аԥшӡара азҳәарц иҟалом.


                * * *
Ныгә Риҵа ахықә дшаваз даваӡан,
Иуаса гәарихуан абра.
Ԥхынраказ ихьаҭра иазқәынҵан
Иашьеиҵбы дыҩхалт ибара.

Иашьазаҵә, аҟаимаҭ, диеигәырӷьан,
Длахан уа изишьит ҟатак.
Имҵеиҵеит ахмаси цәыриган,
Дидтәалоуп, диԥырҵуам харак.

Адырҩаҽны Ныгә иаацәырганы
Иашьеиҵбы иеиҳәеит ажәак:
“Иудыруеит, аԥсаса сыманы,
Ашьхарԥы сшамоу алушәак.

Аџьацәгьа избахьоу кырџьара
Сазхәцыр игьежьуеит слахаҵ.
Иниасит, абар, сыҷкәынра,
Еизаракаҿ уаҩы симбац!

Уахык, оҳ, гәышьа ҳәа сҽыртланы,
Иарак снылаиан иҟамлац,
Дад, уааԥсеит ҳәа сыгәшәа цәырганы
Гәыблыла аӡә иахьтә исмаҳац.

Гәабанс ҳәа са исыҵоуп имхаӡо,
Икьакьаӡа,- акәахьча ауасцәа,
Ҩынгьы-бнагь цәырҵгас исымаӡоу -
Абҭәа-лых џьаџьа акәмызцәа.

Ашьхарԥы схала санықәхаӡа,
Абна бызшәа сҵеит ицқьаны,
Еилсыргоит ашәарах рымаӡа,
Ажәеиԥшьаагь збоит ааигәаны.

Сшәақьгьы, саныцәоу снап аҵакыуп,
Ирҷҷаны исывоуп амзаша,
Сыцәагь убри аҟара сақәиҭуп
Са сарҿыхоит амшә ахыԥша!

Смацәа реиԥш издыруеит ашьхара,
Еилсыргоит аԥсабара аҵас,
Агыгшәыг сԥырҵуеит хара-хара,
Ашьхатәыла самоуп аҳас.

Аха исыздыруам ишуасҳәара,
Сгәы ықәԥҵәеит, аиашаз, абра.
Исыхьӡеит ҳәа сыҟоуп сааԥсара,
Ақыҭахь сҭахыуп ацара!

Уара, дад, ццакырак умамзар
Ҳамҭакы, нас уаагыл хьчара,
Саргьы нас, ҳаҩны ҳәа крыҟазар,
Сналбааны избап сызхара!

Аџьџьаҳәа жәлары снарылаԥшып,
Сыгәгьы нас хәыҷык аԥсашьап,
Сынҽыжәлан џьаргьы снаԥшы-ааԥшып,
Рацәак усыргәамҵрым, сашьа...”

Ныз уа даагыларцгьы шиҭахыз
Ианыҟаиҵа дцәажәан аҭак,
Маӡазшәа Ныгә иажәа уи нахыс
Ибжьы ныҵак иеиҳәеит ажәак:

“Ибзиоуп, уааныжьны сцап, аха
Сиирк уасҳәоит,  арахь уааӡырҩишь,
Шанак уаҩ иимбац шамаха
Риҵа ԥшӡа иамоуп аӡыжь.

Абҵара  амзаз, аҵх анеиҩнашо,
Абри еиԥш ашана ҟалоит.
Ҭыӷьқәак аӡыжь иаҵәа ҭырлашо,
Иҩҭыҵны арахә ирзаалоит.

Ауха шаанӡа иршаҟьо
Арахә ирылоуп ирҭытәуа.
Шәарахкгьы зыҟалом имшәаҟьо,
Изаҳаз абжьыцәгьа игауа!

Уԥсыргьы адәахьы удәылҳәҳәан
Урҭ урымбароуп, аҳаҳаи!
Ууапа хәылдагьы уҽылаҳәан
Ҿыцхаҵәҟьа уиароуп, умаҳаи!

Уеиқәхашт иануоугьы анычҳара,
Уазхәыцны ихауҵароуп сҳәатәы,
Мап, анакәха, ҳаӷоу имшхара,
Уи нахыс иԥҵәеит ҳа ҳҵыхәтәы!”

Иҳәан, иашьа дныҳәа-ныԥхьаны,
Ихәда иаахишьит ахьаҭра,
Нас илабашьа аакыдыхны,
Бзиала ҳәа дынҭалеит иара.


* * *
Ианиҳәаз ауха иақәыршәан
Ианаақәыҷҷа амза - ацәашьы,
Акаамеҭ ззырҳәоз аҽны акәушәа
Иоумаха игеит акы абжьы.

Аха иашьа уаанӡа иеиҳәахьан,
Ииулак ибла иаимырбеит.
Абӷьааҳәа иуапа иҽылаҳәан,
Ҿыцхаҵәҟьа аҭыԥ аҿы диеит.

Ианааша ирахәгьы бзиахәха,
Ибеит ахәапа ҳәа ижаҳәо.
Шьыжь-шәаԥшь рылаҷҷо, игәырӷьахәха
Дгәарҵит уи, акаҩ ҳәа дшәаҳәо.

Аҩынтәырз адәылҵра иақәымккәа
Ииулак ашара дазнеит,
Ахынтәырз, ишиаҳац акәмкәа,
 Изымчҳартә абжьыцәгьа ҟалеит!

Ҳаи ҳәа дындәылҟьеит данзымтәаӡа,
Аҵх лашьца иналҩит убас:
“Хаҵа дызнымиац егьыҟаӡам,
Избароуп, нас сырахә зыниаз!”

Дрылаԥшит ирахә еилагьежьуа,
Ирыласызшәа акырцхи аԥшеи.
Абар, еицрымҵуа еишьҭагьежьуа,
Уа иахьеишьҭоу аҭи аҵшеи.

Дназхәаԥшыз илаԥш нарылаҵәан
Рыԥшӡара убасгьы дыхнахт.
“Ижәбарым шьҭа уаҳа аӡыжь иаҵәа”
Ус игәаналагьы иӡбахт!

Аеҵәеиԥш иҭыџьџьоит рыблақәа
Ахәы ирықәугьы шкәакәоуп сҵас,
Илакьуп рхьы-разын тәыҩақәа,
Иникыларц дрышьҭалоит нас.

Ихацәа ишнықәԥшыз адрым ҳәа
Аӡыжь иаҵәа рҽарҭеит, иҟаан,
Асыԥса андәықәло еиԥш агәырқьҳәа,
Арахә зегь нарышьҭалт ирҳан.

Иааимыжжын аӡыжь ду азнаказ,
Нас арахә зегь нахәлабга ицеит,
Ныз-хәаша аӡыжь иаҵәа иаваӡаз,
“Пеау” зҳәара ак шнымхаз ибеит.

“Уаа, сзықәшәа закәызеи, иараби!
Данааилак иасҳәарызеи Ныгә?”
Зан дызцәыӡыз диеиԥшын асаби,
Дыгәжәажәауа даақәхеит ахықә.


* * *
Ирахә изычҳауа дыҟазма,
Игәы иҵалан Ныгә дгәырҩон.
Дахьынӡаҟаз ма ҭынч дзыцәозма,
Диацԥхьаӡа аԥхыӡ цәгьақәа ибон.

Аҭыԥаҿ даныҩхал дқьыԥаха,
Иҟалазгьы мҩашьхуа ибеит,
“Уаа, Ныз, сышԥоушьи, сушьит аха!”
Дуалашәан арҵәааҳәа дыҳәҳәеит:

“Сыбла уҽаумырбароуп, абзамыҟә!
Усԥырҵ наҟ, сгәырҩа сазынхап,
Ухҟьарым, аӡышьҭра уаваныҟә,
Аҩныҟа узкылсыргьы убап”.

Дџьыҟә-џьыҟәуа днеиԥырҵын днавалеит...
Дцаӡама нас дышиашазгьы Ныз?
Уи нахыс ашәышәра иналагеит
Аҿырпынгьы Ныгә иҿакыз.

“... Шәабаҟоу сыҷкәынра здыӡлахьаз,
Аҳаскьын ҿахь шәааи, шәыбзаҳәы.
Ԥсҭазара змаӡам шәа шәҷыдахаз
Дрыцҳами нас, арахь шәхынҳәы!

Сахьцазгьы шәысзымчҳаит, ахәаша,
Сааин абра сықәтәоуп ахықә,
Ижәдыр нас ашьхагь агә иахәаша,
Шәа шәыда дышхәарҭамгьы Ныгә!

... Гаӡак изыҳәа саҭашәымҵан,
Дунеи ҟьаҟьа сиируп, шәазхәыц!..”
Шаанӡа аӡыжь дшаваз даваӡан
Ирахә дрыԥхьо: “ҟьааит, қыц, қыц!”

Ауха аҿырпын иаҿыцҳәацәоз
Ахрақәа ирныҩуан еилыкка,
Аԥслаҳә лаӷырӡын иаҿыҵкьасоз,
Маӡа иарҵәыуан акаԥкаԥ!

Игәыҭыха наӡамашь Ныгә-хәаша
Аҿырпын иаркараз абысҟак?
Шьыжь амра ашьхарԥы ианықәлаша
Аӡыжь агәҭа иҩалҵит уасак!

Иҩҭыҵит арахә зегь нашьҭалан,
Иқәҭәаа иаақәгылт аҟәара.
Дгәырӷьаҵәа Ныгәгьы дааҟалан
Иҿырпын даҟәыҵт арҳәара.

“... Нын, ҳамкьаҭеи ҳәа, наныкьара”
Даацәырҟьеит Ныз мыжда абар,
Дналагеит дасны анапеинҟьара,
Ассаҳәа, дкәашоит уҭаххар!..

Арахә зегь неикәҟьашан агәрқьҳәа
Наӡаӡагьы рҽарҭеит аӡыжь.
... Уҟаз, Ныгә, уара егьыухарам ҳәа
Иарҳәазшәа аӡхықәаҿ дааныжь.

Ҳамҭакгьы убраҟа Ныгә-хәаша
Дадырсызшәа дгылан дшанха,
Нас иуапа ихахәда инакәырша
Уи дууаӡа дыԥеит хагәха!

Днахәлашәеит ацәқәырԥа реимҟьара,
Ацԥхьқәа хәашеит данырхьыс,
Дагеит, уи акәхеит уаӷеимшхара,
Ихабар ҟамлеит уи нахыс!


                 * * *
Ирҳәоит: иҭнагауа иҟазшәа
Кыраамҭа Риҵа абзаласа,
Рреит ҳәа ахьча ибжьы ҭыҩуазшәа
Еибараауазшәагь ауаса!..

1948.


АҾАТӘ-УАА
Иажәеинраалоу ароман ацыԥҵәаха

Сынтәа заанаҵ иааит аӡын,
Иқәаст, иӡыст, игәамҵ-хамҵын,
Аԥсабара сыла иҭаӡын,
Иаҳгәакьаӡоу амра бжьарӡын,
Иҟоуҵози уара, аԥхамшьа!
Аха еиӷьхеит уи ацашьа.
Февраль мза шыҩагылаз,
Абахә ӡышра аханӡа
Амра ҩавҵит ихааӡа.
Аҵлагь ашәыб ирҟәншәылаз,
Иԥсасин ианкаԥса,
Ишәҭит раԥхьа аҳәаса.
Асы ахьықәжьыз адәы хтын,
Ашәҭ ахылҵит адәыкрын.

Аха сеидру иауа март,
Ҵыԥх ацамҭаз имақарт!
Бзанҵык иубом абла ахаччо,
Иамырукәа қәабааи-сабааи,
Имыргәаҟкәа рахәи-уааи,
Амҩа изықәлаӡом иара,
Шықәсык иахьцо ныҟәара!

Бзиа избоит, исгәарԥханы,
Абас аӡын агәҭаны,
Ианықәлашо ааԥын цәырҵны -
Ажәҩан цқьа аҵаҟа Аԥсны!
Агәамч сыҭо аҳауа зҩыда,
Наҟ исшәыхны суапа хәылда,
Амра каххаа исхаҷҷо,
Амшын ҟәанда, ицәқәырԥо,
Сынҭаларгьы цәгьа исымбо,
Аԥсшьарамшаз аҟәара
Са санаво ҭынч абра!..


                * * *
“Алашараа” зеиԥш еизарак
Роуран иҟоуп хәылбыҽха,
Рҽазыҟарҵоит ари абжьарак -
Еиԥшу рмоуц шамаха!..

Абар, уажәшьҭа хәылбыҽхоуп,
Ажәҩан каххаа иҵәцоуп,
Ашьха игылоу еикәырша,
Ирхыԥрааны иааиуа аԥша -
Ҩыџьбароушәа иҿацоуп.
Ардәынакгьы бгак абан,
Иҿықә-ҿықәа абжьы арган,
Абард иқәтәеит ишәаны,
Ҵаҟа иӷәыӷәӡа итәаны -
Иазыԥшыхуеит иара нҵәа!..

Амҩадуаҿ аҳәынҵәа,
Аԥшахь насын, еиҟәыҷҷа,
Шьагрын еимаа еиԥш, унанылар,
Анышә иахгоит аҷҷа-ҷҷа.

Иаҭахызаап амза гылар,
Шьханхыҵ ажәҩан ҵыблаауеит,
Ишыхәлара ихәлахьеит,
Аха усгьы уаха аклуб
Иҩнылашо ацәашьқәа акыуп.


                * * *
Ҩ-бахә дук ирыбжьҟьаны,
Ӡиқәа леиуеит иҭҟьаны,
Уахи-ҽни иаӷьуа, иԥсуа,
Ишәахԥсаран еилашуа!
Иахьылкылшәауа убра
Ишьҭоуп ақыҭа Амзара.

Аҩадахьы ашьха ӡышӡа,
Кәыркәа азынгьы асы убоит,
Аладахьы - ага еишьылӡа
Ихарамкәа ицәқәырԥоит.
Ара - мыцхәы иҳаракырам,
Аха усгьы илаҟәырам,
Амҩаду зынӡаск иаҟәыгам,
Егьҿаҩацәам, зынӡа ирхам...

Аҳауа акәзар - мыцхәы изыҩдоуп,
Абарҭ ижәбац ԥсыуа қыҭоуп!
Иахьа ҿатәла зҽызыԥсахыз,
Уԥшыр иубоит Амзара
Жәытә аахысгьы амца шагмыз
Уаҩытәыҩса ихәшҭаара!

1947-1950; 1958.


ИАИРУМА
(Амшә кәашара)

Иаирума, шугьарума?
Иару-мару, шугьарума?
Шьхацан дықәын ашьхара,
Шьхыҵын даван агара,
Дадынҵәалон ахьчара,
Дахьцалакгьы азаҵәра
Ишьҭаԥало ишьҭаӡан,
Абас ахьча дыҟаӡан!

Ҽнак изаҵәра иамеикит,
Ақыҭарахь иақәикит,
Иаас лаба ԥагәаӡа,
Ихьаҭражәгьы иазқәынҵа,
Уи дашьызшәа ацхаҟәа,
Инап арҩаш иаҵакуа,
Дцон уи дкаҳа-бӷалоушәа,
Аӡыблара далоушәа!
Дцон уи дцәырҟьа-цәырасуа,
Дмыццакыкәа ирласуа!

Ус дышнеиуаз, дгәашьаха,
Иарбан ахьча дзыршанха?
Мшәи мышәҳәари шынҭаацәаз,
Иара ихаҭа игәылацәаз,
Ахьа наа ду иамҵаны,
Ахьа цәҟәыншьа иашьҭаны
Иару-мару шыҟарҵоз -
Даарылашәеит дшымгәыӷӡоз!

           Ахьча
Иаирума, шугьарума?
Иару-мару, шугьарума?
Иарманыҟәа ҟәарҽарума?
Иара иацу мышәҳәарума?
Ахьа ирфо шьақарума?

           Амшә
Ахьча иааиз  дыԥшрагәума?
Иарӷьа иакыу абџьарума?
Ибӷа икыду хьаҭражәума?
Дызвагылоу қыдбажәума?

        Амшәҳәар
Каҳа-бӷала ҟәарҽар,
Рапа-рапа ҟаҵала!
Даҽа ԥыҭрак ҳаакәашар -
Нас узцозаргь уцала!

Ҷи-ҷи, даԥ-даԥ,
О, реро, рерашьа!
Шәнеиҭаԥ, шәааиҭаԥ -
Иаҳҵоит акәашашьа!

           Амшә
Ҳакәша-мыкәша шәарҭоума?
Ишәақь ҳара иҳақәкыума?
Ишәақь ҭҟьаргьы ҭәицума?
Ала Мура ицума?

    Амшәҳәар
Узыцәшәозеи, ҟәарҽар?
Рапа-рапа ҟаҵала!
Даҽа ԥыҭрак ҳаакәашар -
Нас узцозаргь уцала!

Ҷи-ҷи, даԥ-даԥ,
О, реро, рерашьа!
Шәнеиҭаԥ, шәааиҭаԥ -
Иаҳҵоит акәашашьа!

          Ахьча
Иаирума, шугьарума?
Иару-мару шугьарума?
Иарманыҟәа ҟәарҽарума?
Ҟәарҽар ахәда џьоуҳарума?
Лабҿабоума, лакәума?
Амшә ирымоу чароума?
Аҵықьҳәагьы схысрыма?
Рыкәашара ԥыскрыма?

         Амшә
Еи, сыҷкәынцәа, шәыҟоума?
Зынӡа шәыбла ҭыхыума?
Ҳаӷа дкылсит ԥшәымара,
Аха дашьҭам шәыуара!
Ахы ҳақәкыуп, ныҵабга,
Хәаа-заа нылабга!
Уи шааҭҟьаз аҵықьҳәа
Са сынкаҳап ахыԥҳәа!
Сыхәда аҳәызба наҵеикып!
Адәы инықәшып сшьаӡагьы!

Са сцәа хәмсыс кәахьчеитәып,
Наҟ иазигап ахьчаҭыԥ!
Шәан даныҟам, шәыҵабгап,
Асабицәа шәныҵирҟьап,
Шәнапы-шәыхәда дрымҵасып,
Уаҟа далгап шәынасыԥ!
Шәеидырххала  шахала,
Шәдәықәигалап хәдаҟала,
Абна кәаза шәылигап,
Ақыҭарахь шәкылигап!

     Амышәҳәар
Унан, унан, ҟәарҽар!
Ақыҭарахь уи ҳаигар,
Ашәыр хаақәа ҳамфари,
Мыш лашарак ҳамбари!

Ҷи-ҷи, даԥ-даԥ,
О, реро, рерашьа,
Ҳадҳәалан ҳаигап
Ахьча илабашьа!

            Амшә
Унан, шәара агәықәхақәа,
Баша иҭазаап шәыблақәа!
Абна кәаза шәылигар,
Ақыҭарахь шәкылигар -
Хәыҷи дуи шәхыччауа,
Алабыҵәқәа шәгәыдҵауа,
Егьаџьара шәдәықәрҵап,
Ақьачақьра шәыдырҵап,
Ианышәҭахым шәдыркәашап,
Ианышәҭахым шәдырқамсап...

Сыда ҭынха дшәымаӡам,
Ижәбараны шәыҟаӡам
Шәахьааӡаз ашьхара,
Шәахьыхәмаруаз абнара!
Ҿасҭоит, абна, мчыҟазар,
Сҭаацәеи сареи ҳалҵуазар
Ҳазҭашәаз арыцҳара!
Шьхымӡак амгәа шысфара!..

            Ахьча
Иаирума, шугьарума?
Иару-мару, шугьарума?
Иарманыҟәа ҟәарҽарума?
Мшәи мышәҳәари  цәысжьысуама?
Бна маӡажәак еибырҳәома?
Игәхьааибаган еиԥылама?
Ма иаасыкәшарц еидгылама?

      Амышәҳәар
Иҟалазеи, ҟәарҽар,
Рапа-рапа ҳамкәашац?!
Изхәарҭоузеи наҟ ҳаихар,
Ҳазхара ахьа ҳамфаӡац!

Ҷи-ҷи, даԥ-даԥ,
О, реро, рерашьа!
Абнарахь ҳнеихап,
Ожә иаамбеит ацашьа!

              Амшә
Шәызҿу гаӡа цәажәароуп,
Сара исҳәо хашәҵароуп:
Шәеимбӷьыжәааны шәҿынашәхар,
Саргьы сыҩны сшәышьҭалар -
Хәаа-заа нылабга
Абжьы ҿаца нылырга
Шьаҿак ҳашьҭырц иҟаӡам!
Кәашарами ижәдырӡо,
Ԥсеиқәырхагас иҟаӡоу,
Абри шакәу шәасҳәароуп!
Ҳаи, амарџьа, шәас, уара!

Кәаша-кәаша, иарума!
Еиҭакәаша, иарума!

Ахьча дгылоуп дхьышьархха,
Кәашарала дшәыршанха!
Уи дахьгылоу иақәыршәа,
Ҳабаӡӡеи ду иакәушәа,
Шәнеи, амарџьа, имԥынҟа,
Сара сгылап ишьҭахьҟа,
Са саныԥо - шәыԥала,
Санықәгьежьуа - шәықәгьежьла,
Рапа-рапа шәкәашала,
Хәыҷы-хәыҷла, маӡала,
Абнаршәырахь шәеихала!


                  * * *
Ҟәарҽар ашәа  ҭнарбыбит,
Ишнеи-шнеиуаз иаркьыкьит,
Аԥацәагьы идырӷызит,
Рыкәашарагь дырласит.

         Амшә
Иаирума, шугьарума?
Иару-мару, шугьарума?
Ахьча мыжда дыԥшрагәума?
Иарӷьа иакыу абџьарума?
Дызвагылоу қыдбажәума?
Дқамсароума, дкәашароума?
Ладароума, ҩадароума?
Дыршанханы ҳабналома?

       Амышәҳәар
Ус анакәха, ҟәарҽар,
Рапа-рапа ҟаҵала!
Даҽа ԥыҭрак ҳаакәашар,
Нас узцозаргь уцала!

Ҷи-ҷи, даԥ-даԥ,
О, реро, рерашьа,
Шәнеиҭаԥ, шәааиҭаԥ -
Иаҳҵап акәашашьа!



              * * *
Ҟәарҽар иаӡбыз иашахеит,
Ахьча иибаз даршанхеит,
Хәаа-заа башахеит,
Хысга мацәак аҵымхеит!

Уи дахьгылаз иақәыршәа,
Рыуа-рҭынха иакәушәа -
Амышәҳәарақәа рҽырмашьца,
Уахь инеит еижәибаҵа!

Иаԥхьа-ишьҭахь икәырша,
Кәаша-кәаша - ҽыркәаша:
Руак ҵәҩанҵәыҟа иҵԥауан,
Егьи иеихада иҵкәруан,
Нас ишьҭахьҟа ииаҟьон,
Анахь-арахь ддырблаҟьон,
Далагалан ддыркәашон,
Ажәакала, ддырқамсон!

Ҟәарҽар акәзар, иқәгьежьуа,
Зных абӷьыжәра аҽылажьуа,
Қамса-қамса, аҽырқамса,
Аԥхьатә шьапы агәыҵаԥса,
Ибҭәалеиуеит ирдыдуа,
Абӷьыжә бахҵәа шьҭырбыбуа!

Иҟалазеи, иҟала?
Ахьча дыҟам имала,
Чарак аҿы дыҟоушәа,
Гәырӷьара дук имоушәа,
Аибаркыра дықәушәа -
Ус ибахит азныказ!

Ажәытә ахьча икарахаз,
Абнаршәыра згәылаԥҵәаз,
Мшәи мышәҳәари згәылацәаз,
Ауаатәыҩса рымбара
Иара изыҳәа рыцҳаран!

Ас аниба дгәырӷьаӡеит,
Ихьаҭражәгьы нышьҭеиҵеит,
Хәаа-заа нылабга -
Ахьча-ԥышәа ихырхәага
Ахџыџ иадгылт аҟыгәҳәа,
Иаргьы дыԥеит ахыуҳәа -
Мшәи мышҳәари дрыцкәашо,
Анахь-арахь икәыршо,
Адәышкәаӷьаз имҩатәуа,
Дықәлеит, аха ирдыдуа!
Ирдыд акәым, ирмацәыс!
Ишьап адгьыл иқәымкьыс!
Иаацәыригеит ашәагьы,
Иналеиҵеит ажәагьы:

        Ахьча
Иарума, шугьарума?
Иару-мару, шугьарума?
Иарманыҟәа, ҟәарҽарума?
Иара иацу мышәҳәарума?
Ахьа ирфо шьақарума?
Сахьаанагаз мышә-чароума?

Даԥ-даԥ скәашароума?
Дых-дых скәашароума?
Ладароума?
Ҩадароума?
Лашьцароума?
Лашароума?
Ҳаи, ҳаи, даԥ-даԥ!
Дых-дых, уеиҭаԥ!
Дых!..

Ахьча даагылт дқьыԥаха,
Уи дҳаш-ҳашуа дхьышьарха,
Даанаԥшызар: дныҵыккеит,
Мшәи мышәҳәари ныҵабгеит!
Хәаа-заа хьшәашәаӡа
Ус инхеит иуауаӡа!
Ахьаҭражәгьы гәынамӡа,
Ус ишьҭан ишәытаӡа!

Абӷьыжә заҵәык, ишьҭыббыз,
Шьапы рацәа иҵнарпыз,
Аҳауа цқьа иалыууа,
Ҵаҟа итәон ихиаалауа.
- Ҳаит, сышԥаржьеи, иқәынҵәаз,
Иарамшк абна иланҵәаз!-
Дыҵҟьеит ахьча, дыҵҟьаӡеит,
Иабџьар кыдԥаа дрышьҭалеит!

1960.


АХРА АШӘА
(Иажәеинраалоу ароман)

   АШӘА - АШӘА АРИУЕИТ
     (Ароман алагамҭахьтә)

Афырҭын бааԥс асуаз, аҵла хыжәжәо,
Илакьуаз амацәыс, аԥҭа еиҟәыжәжәо,
Адгьыл хыџхыџыртә усҟан идыдуаз,
Ма асыԥса леиуаз, ма асыҭәҳәа шәышәуаз,
Ишгылац ахра гылоуп, иҵысуам,
Ус цәаҩас иамоуп, ахы ланарҟәуам!

Уи ахра ахьыҵәцара гарас измаз,
Уи афырҭын-анаатә згара арҵысуаз,
Гара шәас измаӡаз арҩаш абжьы,
Шарԥы-еҵәа зҿалашоз ес-шьыжьы,
Абас ахра иалиааз, ахра еиԥш дыӷәӷәоуп,
Мчы дазынкылом, гәыла дыџьбароуп!

Агәырҩа, аџьабаацәгьа уи дазырҟәуам,
Ахра даласоуп, ихы лаирҟәуам!
Шьамҩазаргь - дазцалароуп игә иҭоу,
Дыԥсуазаргь - хьыӡла дыԥсуеит ишахәҭоу!
Ҳаџьараҭ ҳәа Кьахьбак иашәа аԥҵара
Кыр ҵуеит гәык ала сашьҭоижьҭеи сара...

Насыԥ имоуп жәлар лыԥха зырҭаз,
Даԥсоуп ҳәагьы рхаҵашәа иаԥсахаз.
Жәлар рыбзиабара ҟьалан иааӡом,
Иалнахыз - далнахт, иаԥсам - дабаӡом!

            Амшын ихыу
Аҭҭынжәга иахозшәа апақ-апақ,
Алҩа нықәырч Аҟәаҟа идәықәлеит ӷбак.
Азганк ала амрахәага иаԥнын,
Уи ахьадыԥхалоз ҩырак анын
Анбанқәа рҟәазны:- “Чачба Наҳарбеи”
/Абжьықәыӷәӷәара ақәршәатәуп “беи!”

Ус иаҳа ианаалон аԥшәма имбеи,
Нас абеиарагь иахаршлоуп “беи!”/
Абар, днаҳә-ааҳәуа апалуба агәҭа,
Дықәгылоуп иара Наҳар ихаҭа.
Ашлиапа ихоуп, исиртук дҭабаҟа,
Даууп, дагьфархьуп, иӡара еихыкка.

Егьи Шабаҭ иоуп, ахылԥарч ихоуп,
Икәымжәы, икаба деиқәшәа деилаҳәоуп.
Аӷбаҿ арҭ рыда аӡәгьы дубаӡом,
Аԥшәма данҭала даҽаӡә дагаӡом!
Дааԥсазшәа Шабаҭ днатәеит насҭхашәа,
Наҳаргьы иажәа даҿуп деицрашәа:

– Иац дааит Скориков, нас уара уизхәыц,
Бзыԥҭа иалеирԥарц дашьҭалт инапхыц.
Аԥсрахкы иаундаз! Хымш ҵуеит, абар,
Сусқәа зегь кажьны! Аҭыӡшәа сыргар
Иԥхасшьоит, хаҭала ҳаинышәарц сҭахын,
Дласырхеит, дҩасырхеит! Ҳҩыџьагь ҳӷьазкын,

Ҳаиԥырҵит... Ииҳәаз дахымԥеит џьара...
Уи, Наҳар сакәзар, исырбап сара...
Аполковник ԥхьатәа, абни анап ҩа...
Аҭауад лаша, сныԥхьаҳәҳәан зымҩа,
Дахабабарц дашьҭоуп сабацәа рҭыԥ!
Иаҳраӡар зынӡаскгьы ҳахәдацәа икып!

Иаҳраӡар - Бзыԥҭа хишьаап, иҭирбзап,
Ҳабацәа рыбаҩаҿ имал тәырԥсап!
Ажәҩан ахь дхалап, ҳара аӡы хәашь ҳнаҭ!
Закәызеи, ҿуҭуам, уацралом, Шабаҭ?!-
Игәҭыха изымҳәозшәа џьара днатәар,
Ишьапқәа тартаруа дныҟәоит Наҳар.

Апалуба дықәуп уи дшаҟьшаҟьо,
Ашьхыҵә дыркызшәа, иҭәиц напқәа ҟьо.
Уихәаԥшыр дфархьуп, арахь инеиԥшьы
Абыкь иҭыҵуашәа игәаҩоуп ибжьы!
-... Судла ицәызгароуп, уаҳа мҩа збаӡом!
Ахарџь ауп акәымзар уахь сацәшәаӡом!

Даахәатәызар - даасхәап, арҭ зегь шәеибгаз,
Уара умсит, Шабаҭ, ҳаиқәмшәар абас,
Шәыҩныҟа снеиуан, уара умсит, уара,
Уахык сулаԥхьон, узбон сызхара...
Аҩы ссир ҭоуҭәеит, ҿамҩак снахәарын,
Ашьыжь ҳҩагылан лаҵгара ҳцарын!..

Ахысраҿ усгьы уара зыгәра уго
Уабацәа ршәақь ами, ахызаҵә зго!
Асуд ахь ҳанеиха... Маҷӡак саагәаҭ,
Шаҳаҭра усзықәгыл... Суҳәоит, Шабаҭ!
“Абшьҭрала Асԥа Наҳарбеи итәуп!”-
Абриак ауп исҭахыу, саргьы суаҩуп,

Сахьуҭаххаша ҟалап џьоушьҭ џьара...
Аԥара-ашьара... ууалқәа ршәара...-
Шабаҭ ҿиҭуамызт, макьана дӡырҩуан,
Аӷба дахьарҵысуаз дыцәызшәа дтәан.
Ижакьа хәыҷ инапсыргәыҵала ихҩо,
Даацәажәеит дҿыхазшәа:- Шаҳаҭра уҳәоу!

Мап, мап шаҳаҭра ахаан исымуц,
Ахаан ҵырҭышала жьыхәҭак сымкыц!
Сузымдыруазаап, иахьа еилсыргеит,
Аха уи џьасшьом, машәырны иҟамлеит!
Аамҭа цәгьак ҳанылеит зегь зыхәлабго,
Ажәытәра ҳалалра ниаӡаа изго!

Шәара џьоук уи аамҭа шәҽашәҭеит зынӡас,
Аԥсы-қымқымрагьы шьҭышәхит ҟазшьас.
Уадызцалазеи Асԥа? Угәы рҭынч,
Кьалашәыр акәымзи уабацәа рџьынџь!
Шьҭрала, ҳақла уара иутәуп иахьагьы!
Асԥа - иузалам акымзар акгьы!..-

- Асҵәҟьа убахьоума, иууазеи, Шабаҭ?
Анцәа иџьшьоуп уажәа дахьамам шаҳаҭ!-
Иблақәа шаҟьо даацәажәеит Наҳар,
Ашьшьыҳәа днахьыст Шабаҭ имахәар:
- Иухашҭит ҳәа сыҟоуп ҳажәла закәыз,
Чачаа ҳакәӡами Аԥсны зегьы зкыз!

Ҳхатәы дгьыл ҳмоуа, ҳзықәшәазеи ҳара,
Ари ҽыршьыгоуп, уара умсит, уара!-
Шабаҭ иҭеисԥыҳә ацырақәа еицрых,
Анцәа диҳәозшәа инапқәа ҩеиҵых:
- Аԥсны абаҟаз, уара абзиахә збаз,
Лахьынҵала Чачаа аҳцәас измаз!

Еиҭымхаз, амҳаџьырра иҭанарцәыз,
Уара, Наҳар уеиԥш, амал иарцәцәыз,
Зынӡа ирзылбаамдац, еимдырххоит баҩҵас.
Ахә рыздырам ҳәа ирҭиуан зынӡас.
Аԥсы мацара иаҭыԥыз Аԥсны
Иара ахьӡ ахырхит - цәымӷс ишьаны!..

Арратә округ ҳәоуп ишырдыруа шьҭа,
Арахь уҽазушьуеит Бзыԥҭа аԥсҭа!-
- Аԥсны шԥасҭиуеи? Иууазеи, Шабаҭ?
Уҳәашьа хәарҭам, уажәа ахы ахьцо гәаҭ!-
- Ԥса, иаасараӡа, иуасҳәоит, Наҳар,
Сара исхарамзааит, ушьҭан угәы нхар...

Малк-шьалк саргәаҟуа сыҟаӡам уеизгьы,
Ԥсыуа ҭауадк дшынхо сынхоит саргьы.
Исымоуп адгьыл хәышәҟа десаҭын,
Урҭ аӡәгьы ицәысымгеит, сабацәа иртәын!
“Ауаа урылҵны уԥхьатәеит зымҩакы,
Уажәада егьулам!” ҳәа сарҳәоит џьоукы.

Ус акәзаргьы сеидроу, иамаск`уам ажәак,
Избан? Сеилызкаауа дызбом рацәак.
Асгьы сыҟамызт, исыман аамҭак,
Ақьафура сацәгыламызт харак.
Пажс сахыԥхьаӡалан аҳәынҭқар иаҳҭны,
Акорпус сҭан, смаҷын. Аҵыхәтәаны

Сфицархарц сшыҟаз, диуалк иахҟьаны
(Слахьынҵа сеижьеит иашан уи аҽны!..)
Петербург салҵит. Сыҟан маӡала,
Ашьҭахь саб мыжда сеиқәирхеит цәгьала!
Уҷкәыноуп, абзеиарақәа шәкы урыниап,
Аха са сқьаф еиԥш уанымиар ҟалап!

Петербургтәи аҳкәажәцәа рылаԥш хааӡа
Иансыхәаԥшуаз еицгәынқьуан маӡа.
Парижҟагь снабжьыслон, сымҩақәа артын.
Асасааирҭа иреиӷьыз сара исзыԥшын.
Исгәалашәоит, Милан операк цон,
Уи ныжьны сыԥсуа-кәымжә ссирс иҟарҵон!

Абар, шықәсла хынҩежәа сырҭыст,
Урҭ ақьаф-мышқәа сара сгәы дырдыст.
Шәарҭ ижәбом акәымзар, жәантә исҳәахьеит,
Ҳабацәа ртәы аҵкыс еиӷьыз егьсымбеит.
Ажәларқәа рацәоуп, адунеи ҭацәым,
Бызшәала, ҟазшьала дара-дара еиԥшым.

Аԥсуаа ҳаугозар - ҳара ҳтәы хазуп.
Ҳара ҳхазы аҵкыс аӡәы изы ҳразуп.
Ҳара ҳдунеи закәу, ҳапату, ҳҵас
Иаартым Америка еиԥшуп зынӡас!
Аԥсуа нхаҩ хныҟәгагас имоу рахәуп,
Даҽа бзазашьак - иара изы имыцхәуп.

Наџьнатә Аԥсны баагәарала икәыршан,
Абаагәра - чеиџьикан, уи ала ихьчан.
Абаагәара агәашәаҿ асапат ҿан,
Еицамкуаз аламыс цаԥхас иазшан.
Иубоит, Наҳар, ҳбаагәара шкәадаха,
Ианхәашалакь изҭахыда ацаԥха?!

Нхаҩи ҭауади столк ҳаицахатәоит,
Анхацәа гәыкала бзиа ҳарбоит,
Иуаҳаргьы иаачҳа урҭ рыԥхыӡ афҩы,
Иамуӡозар ма наҟ уҿы нарҳәы!
Иааурызеи, ркыкахш ауп ҳзааӡаз ҳара,
Иаҳмоур ҟалоума урҭ ргәыбылра!

Аӡә ҳаԥсыр, иудыруеит, рхаԥсыра ба,
Анышә ҳарҭоит, лаӷырӡыла ҳкәаба.
Егьырҭ ажәларқәа рҿы иҟоуп атәцәа,
Иршьуеит, ирыпҟоит, рахәҵас 
ирхырхуеит рцәа.
Уи азыҳәа Аԥсны џьанаҭуп, Наҳар,
Ара дыҟам атәы, дыҟам аӷар!

Аҳәынҭқар ичынуаа знапы ҳану,
Ҳара ҳтәы иахәаԥшны, цқьа ирбарану?
Мап, мап, еижьагоуп! Ҳабзиабара, ҳҵас
Ахаангьы игәарҭаран иҟам уаҩҵас.
Нцәас, ныхас ирымоуп урҭ рмаҵура,
Уи нықәны аӡыша иахәоит акәара.

Аԥсны уҭиуеит ҳәа зуасҳәазеи, Наҳар?
Иабакылсуеи нас, угәы иҭоу ҟалар?
Абахә кылыжәжәан ашахтақәа ужыр?
Аихац ҭыԥ зымбацыз абнақәа урхыр?
Аӷбақәа ӷыруа, азаақь ҳәа ҿыҭуа,
Ҳагаҿа иажәлар, аҭыԥ еимакуа?

Аихалых дәықәлар абас иҵысны,
Иалаӡом ашәҭыш иаҩызоу Аԥсны!
Уара уԥараҭра ахьы ҭаԥсалашт,
Наҳарбеи-беиа ҳәа уӡбахә галашт,
Цәҳәи ҟьантази амаҵ еиԥш иҵысны
Агәы ҭаҳаҳан ирлагашт Аԥсны!

Урҭ, ҭах дыззымдыруа, ԥсадгьыл ҳәа змам,
Ршьапы харҟьаҟьазаргь ахьҭа иакуам.
Урҭ роуп иахьабалакь ахәа зжуа,
Урҭ роуп иахьагьы нхаҩыжәлар зыршуа.
Дҭауадыз, дынхаҩыз, уахәаԥш, Наҳар,
Ишеишьцәоу гәаҭан рнапы еикәдыршар -

Кыр ҳаиқәнархозар абри ҳаиқәнархоит,
Мап анакәхагьы ҳара ҳҵыхәа ԥҵәоит!
Анхаҩгьы дуаҩуп, игәҭасра аҭахым,
Аихь ҳалазҵо рҳәатәык хаҵатәым,
Избан, илымшози Ӡаԥшь-иԥа Омар
Акьахьба дникылар, игәшәы-мшәы иҳәар?

Ҳазишьҭоузеи Ҳаџьараҭ дҿырҟьаса?
Омар дишьызар - ишәап ашьаԥса!
Урҭ еинраалатәуп, ауаа рыбз хәшәуп,
Дзакәтә хаҵоузеи?! Уи дзымбо длашәуп.
Милаҭ гәазырҳагоуп исахьа иԥшра,
Жәытәтәи фырхаҵоуп, уара умсит, уара!

Иаҳауеи, сҭахахгьы са схаҭагьы,
Акьахьба еиԥшында аԥсуаа зегьы!..-
Шабаҭ даҟәымҵӡо дхыԥшылон амшын,
Амца даԥнызшәа иӡамҩақәа шын.
Наҳар ишьҭахь инапқәа ҟаҵаны
Диашаӡа дгылан астол аханы!..

Даацәажәеит: - Иудыруаз, саҳ ду, Шабаҭ,
Наӡаӡа игәныскылт иахьатәи ууасиаҭ!
Агәабзиара уоуааит, учмазаҩуп,
Рыцҳарак ҳахьыргьы уажәа ҵәахыуп!..
Уҿы ҭбазар акәхап, уажәа рацәан...-
Дԥышәарччо Наҳар инапы неиргӡан,

Ԥшьаала даахеит аԥаҭлика хырҳәы.
Игәил ҟаԥшьны иаақәгылт ҩаҵәцак аҩы.
Наҳар даҿыхәо ҿамҩа-ҿамҩа ижәуан,
Егьи - дазхьамԥшит, иҽеикәаԥса дтәан.
Аӷба хәыҷ неиуан, дыԥ-дыԥ ахырга,
Амаҟа еиԥш излааиуаз ашьҭа еилыкка -

Амшын агәы иаҵәа иалдан хара.
Ацәқәырԥа ҭынчын, иаҿымзт ақьра.
Аҷныш жәҩашқәа хиаала иԥырԥыруан,
Рыфатә ацырҟьозшәа аӷба иахан!
Дкарахазшәа Шабаҭ дтәан дҟәызгаӡа,
Иубартә иааҭрыслоит зны-зынла иԥаҵа.

Ҿиҭуамызт акәымзар игәы еилашуан,
Инапы игәыҵаԥса нырцәҟа дыԥшуан.
Ибо-имбо сеидроу, наҟ, хараӡа,
Ажәҩан иаҵлашон шьха-икак ҵарӡа.
Дшаҟьоит Наҳар, ихәда аҳәынҵәра еибартуа,
Шабаҭ иахь ахҿа еиԥш иажәа ҵарқәа шьҭуа:

- Аԥсны - дгьыл бжьахам, океан зкәыршоу,
Абрантә Европа - шьаҿак ауп ибжьоу.
Сҭампыл араҟоуп, Париж, Лондон, Рим...
Абарҭ ргәылара ҳтәыла ссир ҳҵәахрым!
Уԥшишь, анҭ абнақәа еилшәара ҳәа змам,
Анҭ ашьха ҩацәқәа хәарҭарак ҳәа злам!..

Зымҩа ҳҽыԥхьакны, ҳаӡуеит ҳәа ҳшәаны
Иаҳзыҵәахрыма нас, сҵаауеит, Аԥсны?
Ма ҳнапқәа ҿыхыума, ҳхәаахәҭлап ҳаргьы,
Наҳарбеи Чачба дырдырааит зегьы.
Арҭ ацәқәырԥақәа, ҳара ианҳау агәаӷь,
Ахьы рацәа ӡхыргалап ҳара ҳахь!

Аԥсуа шәақь, амузеи иарҭаз жәлара,
Уи ала Аԥсны узеиқәрхарцу уара?
Уабацәа рҳәаҭҳа уашьҭоуп уҽазкны,
Анышә каужьхьеит ицәыртаӷаны.
Иаҳҳәап, иубахит аҩырагь рынны,
Нас уи еиқәнархап угәахәуама Аԥсны?

Ихьӡузеи, Ҳаџьарҭ аума? Ишԥа?
Зегь ирылукааз анхаҩ-ӷар иԥа?
Уи иаума изеиԥшутәуа аԥсуаа зегьы?
Уеилагеит, хымԥада, уаҳа акгьы!..
Ҟоҳ, Аҟәа ҳаазаап, ҳшеицәажәоз, абар!..-
Ихылԥа нықәихит дааскьан Наҳар.

Аӷбагь усҟан иааихызшәа маӡала,
Иҳәԥыӡыԥуа иаадгылт асқьала,  
Аҩхацәак ҭыҵны иаақәгылт абульвар,
Шабаҭ даанкыло дцәажәеит Наҳар:
- Хар змам ахьеизаз уаргьы утәымуаҩым,
Ҳагхазаргь, маҷк ауп, усҟак ибыргәым.

Ҳамнеикәа ҳаҩсыр акалашәа ирбап!-
- Аизарамкәа! Шәнеир егьа шәыӡбап...-
- Афаитон-хьча, еи!- ибжьы наиргеит,-
Уи аҵкыс исзеиӷьхап каҳуак снахәар!
Абзеираз ҳаицныҟәааит, уҟаз, Наҳар!..


              АԤАҬХЬ

Аинралк Аԥсны дымҩахыҵит сасра,
Игәы иахәан даалон ес-ааԥынра.
“Иашан аԥагьара ициит данииз!”-
Абас изырҳәон данырдыр нахыс,
Аха ус заҵа аргама ирымҳәарыз,
Ражәа дырхаауан, ирҳәон иара иныс!

Ихаҭа дзеиԥшраз уадаҩмызт абра,
Еихырхәон аҳцәа иара имаҵура.
Аха еинымаалеит Шабаҭи иареи,
Иазымкит, ианымӡалеит адунеи!
Аҩ-хацәак еиқәшәеит чарак аҿ уахык,
Уа иҟан аҳцәа нагақәа аӡәырҩык!

Наҳар, Дауҭбеи, Дарыҟәа, Уазбақь,
Салыбеи пылтыҟса дасуан абақь!
Асас акараҳәа аԥаҭхь ааҭарцәы,
Шабаҭ длыԥшықәҵан илеиҵеит аҵәы:
“Усҭ, Шабаҭ, усҭ сҳәеит, адгьыл ныҳәан ижә,
Уабацәа рҳәаҭҳа цәырнагап анышә....

Кыргьы угызмалзаап! Анышә иунарбаз
Ҳауҳәом, иаҳцәуӡоит. Аҭоурых ҿыҵгас,
Лаԥшхырԥагас иҟоуҵан, уахи-ҽни,
Иаабоит ушрышьҭоу ахьи аразни!..”-
Марыҭхәа дыччеит “аҟырҟыр” ирган,
Наҳар: “Ҳаи, дҳалашәҵоит, ак ишәмырҳан!”

Салыбеи аҽыԥҳәа нырцәҟа длацәҟәит,
Аҳкәажәцәа ԥхашьан рыхқәа ладырҟәит.
Шабаҭ иҽырҭынчны: “Саҳ, ухаҵкы,
Саԥсыуоуп, исаҭәам, уажәақәа рыцкы!
Усасуп, уаԥсамзаргь, уаҳаҭыр збоит,
Аҩы мыжда иунарҳәазаргь ҟалоит!

Аԥаҭхь сызумхуам, исыумҭан гәыбӷан!..”
Ари заҳаз асас даара игәы нхан:
- Ижә акәымзар!- даагылт иаҳәа ахы кны.
Аха Шабаҭ крифоит ԥшьаала дтәаны!
Марыҭхәа ицәымыӷхеит: “Ижә абааԥсы!
Ижә, уагаӡозаргь, дсасыми, дсасы!..”

Уазбақь днаскьан, Шабаҭ ижәҩа дахьыст:
“Аинрал иануиҭагь, иузыжәуам, аф уст!”
Дауҭбеи дахьгылаз;”Аӡба ҳанҵәеит,
Арахь исышәҭар сара иҭасырцәуеит!”
Асас дыччоит:- Ижәбоит ажәра дшаҟәыҵ!
Иабду дигәалашәеит, хәаџьоуп дызхылҵ!

Арқа, Шабаҭ, ахәаџьара уҽазкы!-
- Са сжәытә қьырсиануп, аинрал, ухаҵкы,
Анкьаӡа сабацәа рабџьарқәа кны,
Хаҵагәыла ианазықәԥоз Аԥсны,
Уабацәа абнаҿ амаахыр рыҟәшәон...-
Аинрал иаҳа-иаҳа иԥсы еилашәон,

Астол днахыҵын:- Абыжәра уаҩрам!
Иарбан еибашьроу, ҵаара ԥхашьарам,
Уабацәа ртәыла азыҳәа иахьҭахаз,
Анцәа иџьшьоуп, уара уеиԥш дахьырҭынхаз!-
Шабаҭ деицралеит, дыштәаз деихашәы:
- Уаҩы шьҭахак шуакәыз хыутит ожәы!

Сабацәа рыӡбахә аҭоурых иануп,
Иузымдыргәышьозар, уи даҽакыуп!
Мысра агаҿа игылоу абааш Амбара,
Убраҟа иақәшәеит аишьцәа рҭахара!
Византиаа ҳажәлан, амца анкашуаз,
Урҭ абыжьҩык аишьцәа, сабацәа зыхшаз,

Абааш рыҩны акәын, ҭабиас ишьҭых,
Аӷацәгьа иҿагылеит раҳәақәа ҭых!
Жәаха-жәымш абааш алҩа ахатәан,
Иалаблыит даргьы, абааш еиқәыбган...-
- Уабацәа рыцҳауп, ирҭынхаз аҵеи
Ахаҵара аҭыԥан, амцҳәара имҵеи!-

- Иаҩыуцеит, иаҩыуца! Асас, уаагыл!-
- Усҭ, Шабаҭ, уарҭынчып, аԥаҭхь аанкыл!-
- Ҳаи, саб иԥсаныс, митәык шысируа!-
- Наҟ доушәыжь, аџьмахьча, уааила укәыруа!-
Ашырҳәа иаҳәа-лакь ҭихуеит аинрал,
Иқәибаргыларц иақәыркт адиуал!

Асас илымҳаҿ Салыбеи иҳәауан:
- Уи ԥыҭрак дымир, дынхаҩны диуан!
Угәы ԥумжәан, ухаҵкы-уԥсаҵкы...
Ашәи, иззымҳауа диеиԥшуп аӡҟы!..-
Аҳкәажәгьы дхьахәхәа аӡы лҿадырхәхәоит,
Шабаҭ дызцәажәаӡом, иԥсы еихәлахоит.

Ашьҭахь дҿагәаҿасуа: “Шәы... Шәааӡырҩы!
Арҭ зегь иансыдышәҵа, изжәуеит аҩы...
Амала, аҩынаҳа, анцәа узша,
Аԥаҭхь урҭәаанӡа, ӡырҟәандак ҭырша!..”

Ари еиԥш ажәа нарҿажьны хаҳәҵас,
Ижәны дындәылҵит. Астол иахатәаз,

Аинрал иҿагәыбзыӷ игәшәы-мшә зҳәауаз,
Ируа иақәшәомызт. Асас ду дызҭаз
Амаан дгәамҵуан, илахь ада еибархха:
“Сыҵабгеит, сысас ду игәы анысзынха!..”
... Ақәа кыдҵәон, ишарккон адәахьы,
Ихәаа-заауан ӷбак амшын агәахьы.

1954-1964.




А И Ҭ А Г А Қ Ә А

УАРАДА
Гьаргь Чачба иҟнытә

Иаҳхылаԥшхәу, лахь сумҭан,
Сыжәлар рзыҳәа ԥсахрада
Сыҟазарцы иахьысҳәало
Сабацәа рашәа, уарада.

Бжьы ҭаала иансырӷызуа,
Исҳәоит гәырӷьа-ччарада.
Ари ашәа гәаҟ ажәабжьуп,
Игәыҭшьаагоуп, уарада.

Абри шԥеиԥшу аиҭым хәыҷы
Иҵәыуара ауеимада -
Иан лзыҳәа лаӷырӡышак
Анықәиҭәо лыжырҭа.

Исанаҳәоит: аԥсҭазаара
Зқьы шықәсала еилшәарада
Ҭынч ишааиуаз, ԥшак иагазшәа,
Ишыбжьаӡыз хьаҳәрада.

Зынгьы сразҟы иақәмақаруа
Иҵәаа-ҵәаауеит џьшьарада.
- Сразҟы, сразҟы, сқьаԥҭажәутәит,
Сара ҩныда-гәарада!

Аԥсҭазаара аҭагәҭасра
Џьоук ықәнахӡоит харада.
Ажәҩан абри гәанамҭозар
Нас ацәгьара збарҭада!

Иаҳхылаԥшхәу, лахь сумҭан,
Ас сахьашшуа чҳарада.
Уа зны-зынла иаасырӷызлап,
Уарада гәышьа, уарада!


                 * * *
Иаҳауеи, ҳәызба ҵарк сылҳәаны
Аҽыр-ҽырҳәа сшьарҩаш каҭәондаз!
Агыгшәыг цхлымуа исхагыланы,
Иаҳауеи, сшьа-ԥха  рыблакьондаз!

Иҭаԥҭаԥуа сгәы ахьҭоу иҭыганы
Лаҳәақәак еимҵыржәжәондаз,
Аха усгьы сгәы иҭоу цәырганы
Жәлары зегь ирбартә иҟалондаз!
                      * * *
Иудыруеит, сашьа, уи еиԥш атәыла,
Еихсыӷьра ахьақәым амра аԥхара.
Жәлар азгәдууны хьӡарҭоит гәыблыла,
Нцәахәык еиԥшҵәҟьа ирнықәуеит иара!

Амра шынҭашәаз аеҵә еилыџьџьара
Ишԥассирхо ажәҩан рхиауа.
Уатә аҳәсахәыҷқәа рыбла ҭыџьџьара
Ишԥареиԥшу аеҵә иԥхауа!

Аԥсахра уаҟа иршәихьоу усуп,
Бааԥсырас иҟоу иреицәаны иԥхьаӡоуп.
Уаҟа уалны ауаҩ иду - ламысуп,
Игәгьы зеисуа инеигӡарцазоуп.

Уи атәылаҿ уаҟа агәырҩа хьшәашәа
Аламыс-мцабз ырцәо иаахылт.
Аиаша иашьҭоу ииуа аԥсаӡамшәа
Хеиҵыхшьа имоуӡо дааҭадыргылт.

Ихьеҩуеит ашьамҭлаҳә еиха бжьыла,
Еихсыӷьуам ауаҩытәыҩса иқьра.
О, ишԥагәаҟуеи, сашьа, уи стәыла,
Стәыла рыцҳа, сахьааӡаз сара!


АБЖЬАС-ЦӘА ЗШӘУ
Апоема
Шоҭа Русҭавели иҟнытә

Арабцәа раҳ абжьас-цәа зшәыз арԥыск
дшибаз

Абна еиқәара анҵәамҭа аҿықәаҿ, адәыԥшӡа
 акәара ахықәаҿ,
Ҽеиқәа цыҩ-цыҩк аӷәра аҵыхәаҿ, 
дтәан аӡә уаҟа доумаӡа,
Дтәан, гәырҩала уи дагьхәыцуан, илаӷырӡқәа
 аҳәҳәыҳәа иҿысуан,
Ихьаа ада зегь ицәыӡуан, 
дтәан алым еиԥш дыӷәӷәаӡа.

Икәадыр ҟәына жәҩан иаҵәоушәа, имыцәоу
 кәицны иақәыԥсоушәа,
Икәеи-цеиуа мцаны иԥхоушәа дтәан 
абжьас-цәа зшәыз абра.
Иҟамчы шәпа иманшәалан, ибла ҭыԥха 
мра каԥхаран,
Нас икәшазшәа алҩа еиқәара, ибла 
ак амбо дтәан иара!

Аҳ иҟынтәи атәы днеиит, аха азҵаара 
игәы ацымнеиит,
Ажәа иҳәартә иԥсыԥ млеиҩеиит ас 
даниба злахь еиқәыз.
“Аҳ ду дуԥхьоит иара иҟынӡа!”- иҳәан 
дыԥшит даара акырӡа,
Аха имнеит илымҳаҟынӡа, хәыцрак 
даман дшеибакыз.

Ибла анышәаҿ ишанхалон, игәы 
илаӷырӡ адыԥсалон,
Ихәыцрақәа жәҩангә иалан, мцак ицран 
уи аказы.
Атәы дхынҳәит, иҟаз реиҳәеит, даҽаӡә 
диазҵаарц ҩаԥхьа днеихит,
Аха итәаз иахьтә ҭак ҳәа рмоуит, 
ихы дымҩахеит урҭ рзы!..

Еиҵахарак џьара измыхьцыз, 
датәамбакәа ихымхәыцыз
Аҳ дааџьеишьеит, насгьы ицыз ус нареиҳәеит:
 “Шәарҭ атәқәа,
Бџьарла шәҽеибышәҭ, шәаанымгылан,шәнеи,
 нас, шәикәша шәеивагылан,
Уи дышәҳәынҷа, даажәг деидкылан 
сара сажәахә змаҳауа!..”

Ирыдиҵаз ргәы ацнеиуа, абан, абан, 
атәқәа ахьнеиуа!
Рабџьар хьарчуеит икәеикәеиуа, лассы 
икәшоит еишьҭаҳәҳәа.
Илаӷырӡқәа ҩарха иҿысуан, дҩагылт, 
илаԥш иармацәысуан,
Ибеит абџьар, атәқәа еилысуан, 
ҿааиҭит:- “Ееҳ, агәырҩа!”

Ибла рыцқьо инапала, ихҿа рыхиа 
иҽырманшәала,
Иаҳәа ҭӷәцәаа уи фцырҟьала, дҽыжәлеит
 арԥыс хьшьыцбаҵас.
Дласны ицашьа хымҩас ҭҟьаран, 
атәқәа рзыҳәан игәыҭҟьаран,
Зегь шанхеит уа, лаԥшыҵашәаран, 
зназы ирбеит уи гагаҵас!

Ас ианырба уи дышдәықәлаз, еиқәных 
иԥылт дырмышьҭырцаз,
Аа, рнапқәа!.. абан дахьыркыз, аха иҟьеит 
уи иҟамч ӷәӷәа!
Аӡәы ихеиҵеит ихы ԥыххаа, егьи дкаҳаит 
игәы еиҩыхаа,
Ихьӡаз ишьит, аԥсцәа еизыхха, 
уи днарылҟьеит ишьаҽуа!..

Аҳ аусқәа шыҟаз гәеиҭеит, дгәааит, 
дласны иҽы днақәтәеит,
Авҭандили иареи ныҵҟьеит, 
абри аҽыуаҩ ихьӡарцы.
Иара днеиуан апҟараҳәа, игәы иҭамшәеит 
ма шәарак ҳәа,
Дымгьежьӡакәа рабашьра ҳәа, дцон уи 
даара днаскьарцы...

Дхьаԥшын ибеит аҳ дышзымтәаз, 
икәалаауа ҽыла ишишьҭаз,
Днаԥш-ааԥшын имҩа шыҟаз, апҟацаҳәа 
иҟамчы иҟьеит!..
Уаҟа тышан уи дҭаҳазу, мамзар ажәҩан 
далалазу,
Баша ԥхыӡны днышьҭабазу - нас дахьцаз 
ҳәа рымбаӡеит!
                                     

АРАШЬ
Николоз Бараҭашвили иҟнытә

Мҩада-шьҭада ишьҭхысаа инеиуеит 
са срашь саманы,
Сышьҭахь иҟыруеит алаҳәа 
мышьҭацәгьа сгәаҭаны.
Уеиха, о, срашь, уара уҩра 
аангыларак амҭакәа,
Аԥша иаларӡ са сзыргәаҟуа 
схәыцра еиқәарақәа!

Аԥша еимыцҟьа, аӡы еимырҽҽа, урхыууа 
атыша, абахәқәа,
Уҭҟьа, уеиха, нас иркьаҿла сымшқәа 
еигӡашьак рымҭакәа.
Дгала уҽыуаҩ, хашҭра змам, 
амҩа иашәаз, икарахаз,
Дрыцҳашьаны дыԥхьоумкын ма 
мышцәгьаказ, шоураказ.

Са сыԥсадгьыл наҟ саԥырҵыр, 
инсыжьыр сҩызцәа, сықәлацәа,
Сыбжьы хаагьы уаҳа дсымбар, 
убасгьы сҭахцәа, сыуацәа,-
Иахьсықәыхәло сызшалааит, 
убра акәхоит сыдгьыл гәакьаӡа,
Аеҵәақәа, исымҩалацәоу, ирасҳәалап 
са сгәы амаӡа.

Са сгәынқьбжьи насгьы исзаанхаз 
сыбзиабареи
Наҟ ишәымаз амшын аисреи уыҩшьа џьбареи.
Уеиха, о, срашь, уара уҩра 
аангыларак амҭакәа,
Аԥша иаларӡ са сзыргәаҟуа 
схәыцра еиқәарақәа!

Сабацәа ахьжу рыгәҭаны иҟамлозаап 
нышәк саҵәахырц,
Гәык сыхьҵәыуом исзыразу, 
исызкаҭәом гәырҩа-лаӷырӡ.
Асакара аԥслымӡраҿ алаҳәа 
жырҭак сзаӷәаԥсап,
Аԥшатлакәгьы, ӷызы-ӷызуа, сыбаҩ рыцҳа
 нышәк ақәнаԥсап!

Сыхаара лылаӷырӡ ацныхәрас 
ажәҩан ӡаӡа сықәҭәалап,
Сыџьабацәа рҵәыуабжь акәым - ауарбажәқәа
 сырҵәыуалап,
Уеиха,о, срашь, уахь снагала, 
наҟ слахьынҵа уагьынахыс,
Уи слахьынҵа саххәцуамызт, 
сагьаххәыцуам аринахыс!

Усс измада, сара агәықәха, 
абри адгьыл саҩнахыр
Сазыршәом, исаӷоу уи слахьынҵа 
аҳәа-цҳафыр
Уеиха,о, срашь, уара уыҩра 
аангыларак амҭакәа,
Аԥша иаларӡ са сзыргәаҟуа 
схәыцра еиқәарақәа!

Мап, иабашам наҟ иахьеихо сыԥсы 
абасгьы игәыгәҭажьыз,
Иӡуам, о, срашь, иӡуам бзанҵык уаҩ 
дызнымсыц амҩа илухыз!
Исышьашәалан иаасышьҭалаз амҩа 
ацәгьара  изаласхап,
Агәы еицамкыр дзықәтәоу ирашь 
илахьынҵа цәгьа даҩнагап!

Мҩада-шьҭада ишьҭхысаа инеиуеит 
са срашь саманы,
Сышьҭахь иҟыруеит алаҳәа 
мышьҭацәгьа сгәаҭаны.
Уеиха, о, срашь, уара уҩра 
аангыларак амҭакәа,
Аԥша иаларӡ са сзыргәаҟуа 
схәыцра еиқәарақәа!


СИШЬ, АҚЫРҬУА
Акаки Ҵереҭели иҟнытә

Сишь, ақырҭуа, изӡатәузеи,
Удгьыл гәыкала уанықәзар?
Иуҳәаз агәра злазгарызеи?
Уашьа ишьа унапы иахьшьызар!

Гәаӷшақә уашьа ишьҭа узхыузеи,
Сқьырсиануп ҳәа ухы ушьозар?
Иуҳәаз агәра злазгарызеи -
Аиаша анышә ақәуԥсозар!

Насгьы сҟәыӷоуп злоуҳәарызеи,
Гәрагаҩ думамкәа унхазар?
Иуҳәаз агәра злазгарызеи,
Хәдацәа асаба улатәазар!

Сишь, нас, уаҳа иуҳәарызеи,
Цәгьа уеинаалан ухы убозар?
Иуҳәаз агәра злазгарызеи,
Убла ашьыцра хызбалозар?

Сишь, агага узлеиԥшымзеи,
Қарҭли акәзар - уа узцәыӡыз...
Шьҭа, нас, агәра злазгарызеи,
Ақырҭуа ԥҳәыс ушылхылҵыз!


* * *
Са сыҷкәынра санҭагылаз
Сгәы меисуази гәырӷьарала.
Усҟан сызҳәоз абзиабара
Исаҭәамхеит лахьынҵала.

Уажәшьҭа санажә, санеилаҳа,
Иӡышхазгьы са схахә ами.
Иалысхыузеи абзиабара,
Исоу, исмоу зегь аками!

Амамзара сышьҭаӷыруан,
Сзыргәаҭеиуазгьы иара ами.
Шьҭа амазара зысҭахыузеи,
Исоу, исмоу зегь аками!

Исҩызцәахарц са сзықәгәыӷуаз,-
Савазыжьызгьы урҭ рами.
Уажә аҩыза хымкых иакәзааит,
Уи дсоу дысмоу зегь аками!

Ацхыраара сышәҭ ҳәа сзыҳәаз,-
Цәыкәбарк еигӡаз дара рами!
Сыԥсыр - урҭ зегь лаӷырӡышла
Сырҵәыуеит ҳәа - зегь аками!..

Сгәахәра мӷьозар, сыԥсы шәизар -
Еидкыҷылазгьы схы-сҿами!
Ас еиԥш иҟоу аԥсҭазаара
Исоу, исмоу зегь аками!


               * * *
    Александр Пушкин иҟнытә

Сҭаххарақәа схызгеит, иӡит,
Сацәыхьшәашәеит сгәы  зызхьуаз.
Агәаҟрақәа сзымҩахыҵит,
Сгәы ҭацәит - уи ауп инхаз.

Слахьынҵа акәзар, ԥшатлакә цәгьала
Ишәҭуаз арканӡеит сҿара.
Саӡәуп, сыҟоуп лахьеиқәрала,
Сыԥшуп: иааирушь сыҿҳәара?

Усшәа сыҟоуп: абна еилшьаараҿ
Анаатә гәамҵуеит, аҽырӷьы.
Амахә ҟьантаз анаӡараҿ
Инхаз ӡыӡоит аҵла абӷьы!


АБААНДАҨЫ
Михаил Лермонтов иҟнытә

Сыҭшәыжь абахҭа, илашьцароу,
Исышәҭ мыш ԥхарак зынзаҵәык,
Насгьы ԥҳәызбак зыбла еиқәароу,
Зԥырцә еиқәароу убасгьы ҽык.
Раԥхьа аԥҳәызба сналыдгылан,
Зынӡа ирхаан дынгәыдкылан,
Нас аҽыбӷахь сыццакӡап,
Асакарахь ԥшоушәа сцап.

Абахҭа ахышәқәа ҳаракӡами,
Ашә хьанҭа асаԥаҭ аҿоуп.
Аблеиқәара днаскьаӡами,
Луада беиаҿ лара дтәоуп.
Аҽ –  наҟ адәы иаҵә иқәуп,
Аӷәра аҿам, ахы иақәиҭуп,
Иҽырԥа-ҽырԥоит уи хрыжь-хрыжь,
Аҵыхәа аҳауаҿ инеиужь.

Са сзаҵәуп, иҭынчхо сакәӡам,
Аҭӡы ҟьантаз сыкәшоуп уа.
Алашара ԥсырц акгьагӡам,
Уаҟа цәымзоуп иҭаауа:
Амала игоит, адәныҟала,
Инеибеиԥшу уа шьаҿала,
Аҵых ҭынчраҿ инеиҩеи,
Ҭак сызмҭо акануеи!


АБАХӘ

Ахьӡы зхьыршаз аԥҭа ҽыҭҳа,
Бахә дук ашԥы иадыԥхьалаз,
Шарԥаз абахә ацәа ишалаз
Иԥеи-ԥеиуа ицеит инықәҳа.

Аха абахә ӡыш акыҷыраҿ
Ашьҭа ннажьит. Инкахәцуеит
Абахә заҵәы, насгьы иҵәыуоит
Абжьы ныҵак ашьха цәҳәыраҿ.


              * * *
   Николаи Некрасов иҟнытә

Ишаӡом, шәы-ҵхык еихалан,
Гәамчи насыԥи хәаҽуп.
Аԥшатлакә асуанда ӷәӷәала,
Агәаҟра хыҵырц иԥшуп.

Уԥшас, аԥшатлакә ушасра,
Дәи-бнеи урхыс, еимырҟьа.
Ихызызуа ажәлар ргәаҟра
Унхыслан ихҟьа!


              * * *
  Иоган Гиоте иҟнытә

Ашьха ҳаракыра
Ицәоуп, ҵых лашәуп.
Наҟ аԥшаҳәа ҭынчра
Ҳауа цқьала иҭәуп.

Амҩан иасуам сабак,
Иҵысуам абӷьы.
Уааԥшы, нас, ҳамҭак,
Уԥсушьап уаргьы...


АӠСАҨ
Адам Мицкевич иҟнытә

Ашхәа убар, амшын иххалаз,
Ӡхыҵшьа зқәым арахь бзанҵык,
Угәы ҭумшьаан цәгьа-гәырҩала,
Баша икоумҭәан лаӷырӡык.

Ашхәа налаӡт аԥҭа еишьылра,
Агәыӷырҭагь ама ицеит.
Изхәарҭоузеи ақьыз-қьызра,
Хьаҳәшьа змам аус наӡеит!

Уақәӡыр еиӷьуп хаҵа гәыла
Ԥшацәгьак, зымч аума инаӡо,
Уԥшлар аҵкыс аарцә угылан,
Ухәра башақәа ԥхьаӡо!


УХАҴАЗАРОУП, АХАҴА...
Шандор Петефи иҟнытә

Ухаҵазароуп, ахаҵа,
Уҟамлан кьынџьаҵас,
Избалакь уеигәыдырҵо
Иумоун лахьынҵас!
Уразҟы уеисыр ала-цҳа еиԥш
Амшәара хыс икы.
Ус анакәха, уеиҵамхан,
Уаԥыл нас уразҟы!

Ухаҵазароуп, ахаҵа,
Дфырхаҵам амақар,
Демосфенаа зегь раҵкыс
Ицәажәоит, нас, уқәԥар!
Уаӷацәа аӷьеҩҳәа урыжәлан,
Иӷәых, иных, иԥхьац!
Ари еиԥш аус анулша,
Ԥшатлакәҵас убжьаӡ!

Ухаҵазароуп, ахаҵа,
Џырҵас умч еиларҭәа,
Аиаша умч азышәа,
Аиаша ашьа азкаҭәа!
Еиӷьуп мап ацәыукыр
Аԥсҭазаара зынӡас,
Хьмыӡӷыла уқәзар аҵкыс
Адунеи гагаҵас!

Ухаҵазароуп, ахаҵа,
Дхаҵоума абасгьы зуа:
Абеиараз, амалаз
Ахақәиҭра зҭиуа!
Ақьаф мацара зҽазҭаз
Дхәымгаҵәҟьоуп, ихаҵа!
“Зегь ирыцкыу хақәиҭроуп!”-
Мҩақәҵагас иҟаҵа!

Ухаҵазароуп, ахаҵа,
Нас ақәԥараҿ уӷәӷәаз,
Ԥырхагак урҭом усҟан
Уааԥсыраз, лахьынҵаз!
Уеиԥшхароуп уи аџь-ҵла -
Иқәгылаз ахәада:
Аԥшацәгьа иҵнаҳәазаргь,
Иазмырхәеит ахаҭа!


ИНАМӠАЗ АГӘҬАКЫ

Сцон аҩныҟа амҩан схәыцуа:
“Сан иласҳәарызеи?
Шықәсык акәым ма ҩба ракәым,
Заҟа  дысзыԥшрызеи?

Ажәа ҟәандас исҳәарызеи,
Са санҭало ҳгәара?
Уи лакәымкәа изырҵысуадаз
Шьышь-наани ҳәа сгара?”

Заҟа ажәа ссир схаҿы иааизи,
Заҟа сҳәарц сыӡбазеи?!
Аҽыуардын шьҭхысаа инеиуеит,
Заҟа сыццакуазеи!..

Абар, ҳашҭа, абар, сангьы,
Аха исҳәо сҿамшәеит:
Шәырк шхьынҳалоу амахә гәакьа
Лыхәда снахьынҳалеит!


               * * *
      Поль Верлен иҟнытә

Ақалақь иахыкны иқәырԥссоит ақәа...
Артур Рембо

Ажәҩан ҵәыуоит аҳәҳәыҳәа,
Иҵәыуоит са сыгәгьы...
Нас агәы зырлаҳәыз ҳәа
Иҟоузеи? Мап, акгьы!

Кәаԥ-саԥ аргоит ахыбра,
Иқьып-шәыпуеит ақәа.
Агәгьы иалшом аҽхьыкра,
Иҭаӡыӡоит игәынқьуа.

Агәы ҵәыуоит, иаҟәыҵӡом,
Гәырҩоума изхәаҽыз?
Мап, уи аӡәгьы издырӡом,
Ақәа акәхап изҿыԥшыз...

Иҟам гәыхьк, гәынхарак,
Агәы ҵәыуоит уеизгьы.
Изыхьҵәуаша ахьыҟам -
Иарҵәыуоит иаҳагьы!












































































М И Х А И Л       Г О Ч У А*

1906 - 1941





ДЫГӘ ИЖЬИРА

Дыгә ижьира мыц зымҳәауа,
Пату зқәиҵо, креилзыргауа,
Ӷьычи-қәычи знаԥхауа,
Ирасаҭраҿы итәоуп иԥшуа.

Дыгә ижьира ф-цырҟьоуп,
Ааигәа инеиз изы цәгьароуп,
Жәҩантә мчыла еибаркыуп,
Шьтәаш тәыҩ-дула аԥсы ҭоуп.

Ашьтәа шкәакәа, мыцхәы излоу,
Зкәац аҵкыс зышша еиҳау,
Зтәыҩа дуу, зԥаҵа шлоу,
Арҭқәа роуп иара зышьҭоу.

Дыгә ижьира ӡәыр абозма,
Ф-цырҟьамзи, аӡәы ицәшәозма,
Дгьыл нцәамзи, иԥхашьозма,
Иара ижьра-цәара аанарԥшуазма!

Аха акыр шықәса цахьеит,
Дыгә ижьира кыр ишәеит...
Наск, агәымца, аф-цырҟьа,
Илеит ишиашаз асаара.

Дыгә ижьира шәеит уажәшьҭа,
Ишәеит иуалҳәаҩ еихартәа:
Агәы еисуа аԥсара-ԥсара
Иҵаршәуп ирасара!
























































С Ҭ Е Ԥ А Н    Қ Ә Ы Ч Б Е Р И А

1912 – 1942




СЫԤСАДГЬЫЛ ДУ, СЫЛАШАРА!

Сыԥсадгьыл ду, сылашара,
Сгәазырҳага сызкәыхшоу!
Кыка хшыла ан лыхшара
Шылааӡо еиԥш сзааӡахьоу!..
Сыԥсадгьыл ду, сылашара!
Уара иухьуа - саргь уи ауп,
Ахәра унылеит: саргь уи ала
Схәуп, аха сҭахом, сыӷәӷәоуп.
Ажәа усҭоит са ҭоубала -
Сгәы уа ула еисуаны -
Сыузықәԥаҩуп ԥсыла, шьала,
Мыц зымҳәаӡо сабџьар кны!
Сыԥсадгьыл ду, сылашара!
Уҭынчыз - угәыӷра ӷәӷәаз,
Ирацәаҩуп - игылт ухшара,
Схаҭа сеиԥш ҭоуба зуқәаз!
Ҳарҭ ҳахьалоу амца шыра,
Ухьӡ шырҳәоз иҭахақәаз
Рыхьӡ ухашҭрым, сара стәыла,
Аидыслараҿ хьӡы згақәаз!

1942.

                  * * *
    Михаил Лермонтов иҟнытә

Ҩадатәи абникраҿ игылоу заҵәыла
Ацәҳәыра наӡараҿ аԥса.
Ихыхәоит, иԥсыхәоит, ихыбуп сыршәыла,
Иҩычоуп уи хьҵас еилаԥса.
Шәадәы хара ҿаҩаҿ, амра  ахьыҭхаџьуа,
Иахьгыло... зегь ԥхыӡ иабауеит -
Лахьеиқәла, ахала, бахәымца иахьаџьуа
Апальма зеиԥшҭам иазҳауеит...





















































В Л А Д И М И Р   Қ А П Б А*






САҲӘШЬА ХӘЫҶЫ

Хыхь ахәаҿы, аԥсақәа ахьгылоу хԥа -
Уа джуп зда дсымамыз, сыԥсы згаз саҳәшьа,
Аԥсақәа рымҵан уи дыцәоуп, дыцәоуп зынӡа!

Зны шьыжьымҭанк, са сшыцәаз, 
сан дгылан дцеит,
Слыццар ҳәа дшәаны, адәахьала 
ашә схаркны.

Сара сиарҭаҿы сахьыцәаз ԥхыӡ избеит:
Саҳәшьа ашәаҿ дгылан, дҵәыуон дгәыкны.
Аха аҵәыуара даҟәыҵны 
дыхәмаруашәа илҳәеит:
- Иухьзеи, улаӷырӡ заазеи, 
са сыхәмаруа иҟасҵеит,
Иухашҭма ҳаныхәмаруаз ҳгәарԥ аҿы зегьы,
Аканфеҭи ашьақари  цахашәҭыла иҭаҳәҳәауа,
Акьанџьа аажырц ҳанеиццоз ҳҵәаауа!..
Уааи, сашьа, сара усыхәаԥш, 
уаҟәыҵ агәынқьра,
Ҳан лакәзар, улхьымҵәуан, уи дымцеит хара,
Са снышәынҭраҿ дыԥшызаап, 
сышнеилакь даасышьҭып,
Ҳангьы дҵәыуозар акәхап -
Аха уи сара дсыргәбзыӷып...”

Са сыҭрысны сааԥшит, сыҳәҳәеит сцәырҳаны:
- Сбыҳәоит, саҳәшьа ԥшӡа, иҟалозар баагыл!
Сангьы баргьы ишәеиӷьасшьо 
дсымам уаҩԥсы!

1936.



































Р У Ф Б Е  И    Џ Ь О П У А *






ԤСРА ЗҚӘЫМ

Ԥхьа сцоит еснагь агәамч ду сыман
Бзанҵык сацәхымҟьо аус сызҿу,
Ачашә аасрыхуеит мра сыцәгылан...
Сылшара шьҭых сыхиоуп сықәԥарц -
Смилаҭ-ҿа рзыҳәан есқьынгьы,

Креилызцо саамҭа шәҭыш саԥылоит,
Сықәԥоит, са сашәақәа ҿиаларц!
... Сылша ҭнагоит, аиааира снаҭоит,
Сара сыхиоуп агәахәа сҳәарц!
Сԥыруеит жәҩангәыла, зны сыԥсаатәхоит,
Зны скыдлоит ахра, зны сыӡсоит...
Аҵааршә мшынқәа рымчра рымсҟьоит,
Ԥсабара стәыстәуеит - схы иасырхәоит,
Баҩхатәра злоу уаҩуп саргьы!..
Сшьапы ахьсыргыло - адгьыл гәырӷьоит,
Аӷа днасыжәлар - имцахә сырцәоит,
Маха-маха дсыцҟьоит, деиҿысхуеит,
Убас са сашәа амҵәыжәҩа еиҵысхуеит!

1939 









С Е Р Г Е И   Ҵ А Б Р И А*







СКАЛАМ

Скалам ушьҭысхит иҿоу шьаԥхала,
Ҿыц сузгәыӷуеит, сузгәкыуп,
Аус узызуеит исылшо ала,
Аиааира исылоу - еизакыуп.

Имаҷҩым сҩызцәа хатә бызшәала
Аҩра иашьҭоу рацәаҩӡоуп.
Саԥхьа иныҳәаз гәырӷьа жәала
Сыԥсадгьылаз шәаҳәаҩцәоуп!

Уҩы, скалам, сызкәыхшаша,
Ашәҭ уҟәнылоит  уҽырбарц.
Баҳча сныҵо сылаҭшаша
Ашәа лнысҳәоит - дызбаларц.

Сшәаҳәоит, сшәаҳәоит, аа, бжьы-ҿацала,
Сыԥсадгьыл ду сашәа ахьӡан.
Са сҟамларгьы зны аамҭала
Уи даԥсан ҳәа срыԥхьаӡап!

1939.









































К а м ы г ә   Х ә ы р ц л а а*







БЗИАЛА, СҨЫЗА!

Иԥжәеит,
Итҟәацит,
Аиха аршуеит,
Адгьыл шьҭнахуеит -
Аҵла хыжәжәо!
Ахәшәбылфҩы хтәалоуп,
Ухы ухнахуеит,
Еиқәԥароуп, алҩа ажәҩан унамырбо!..
- Камыгә, уеибгоума? -
Ҿиҭуеит сҩыза,
Ихьӡуп Ваниа,-
Аӷьеҩ-комҿар!

- Левее 0-15! -
Аҳәаха снаҭом,
Ваниа имина
Нахьхьи иԥжәахьеит...
Аӷа ижәпара, жәҩан ихала,
Уа дыцҟьа-шәҟьа дагахьеит!..

Аԥсра дацәымшәеит,
Сҩыза Ваниа,
Ианикәша зежәҩык дыркрацы!
“- Русь, сдавайся!..”
“- Врешь, гадина!
Шәысҭ, гранат-ԥҽыха -
Какал шәкрацы!..”

Бзиала, сҩыза!
Афырхаҵа -
Хә-дула зыԥсҭазаара зҭиз.
Уара иухьӡуп
Ахаҵа-ихаҵа,
Зежәҩык гитлер-брагьцәа зшьыз!

1941.


Ш А Л У А   Ҭ О Р И А*








ТҞӘАРЧАЛ

Ашьха, абна,
Амҩахәасҭа,
Хаҳә аҿҟьарсҭа,
Мышә ааӡара,
Абга уыура
Ҭыԥс ирыман.
Лашьца-кҿырхәара
Цәгьа ирацәан...
Уаҩ инеира
Уаҟа ишәарҭан -
Ҟармара...
Убасҵәҟьа иҟан
Хьыл икәара
Цәгьа ирацәан,
Мҩа-ҭшәа, кҿырхәара...
Уажә иабаҟоу
Урҭ аҭыԥқәа -
Игылоуп уаҟа аҩн ҿыцқәа!
Игылоит фымца лшара станциа,
Ишьҭарҵоит иҩуа
Ҭуџь-ҽы мҩа!..
Абас иҿыцны, имитәны
Тҟәарчал қалақьхеит,
Ҵабыргны!

1933.








































И д ы р ы м    а в т о р*






АҬАК  АЖӘА СЫГЫМХАНДАЗ!

... Ҳабаҩ ҳацәымаашьандаз,
Шьа-ԥхӡыла аус ааундаз,
Ԥхӡашала кыр ҳарҳандаз,
Тәым џьабаала ҳбеиамхандаз,
Ҳхатә усла ҳаҽҳарҽеиндаз,
Ҳалшарақәа ҳарцәымаашьандаз,
Иҳалшауа зегь ҳалҳаршандаз,
Гәнаҳаракгьы ҳабжьамындаз,
Гәеивҵаларак ҳмыхьындаз,
Гәеибаблырҭас ҳаибакындаз!

Ах, шьыри, сыԥсны скаршәындаз,
Исымоу зегьы  хырхәагандаз,
Бааигәа-сигәа сгылондаз,
Быкәша-мыкәша сышьҭалондаз,
Баԥхьашәагь сышьҭаршәындаз,
Бажәахә ала сыбзааигәандаз,
Бареи сареи  ҳаихыбаамындаз!

Башҭа агәҭа сҭаршәындаз,
Бара сара сыбтәындаз,
Бареи сареи ҳаибатәындаз!..


Бзиарақәакгьы ҳанрықәшәандаз,
Зынӡа ҳагәқәа ҟаибаҵандаз!..
Гәыла-ԥсыла ҳаимадандаз!

Адунеи лаша ҳаицықәындаз,
Ҳаныҟамгьы  ҳаицыҟамындаз,
Ҳаныԥсуагьы ҳаицыԥсындаз!
Ҳанырҵәуагьы  ҳаицырҵәыуандаз,
Ҳанырџьабауагьы ҳаицырџьабандаз,
Ҳанырхашҭуагьы ҳаицырхашҭындаз.
Абарҭ зегьы бырзыразхандаз,
Исҳәаз ааигәа базааигәандаз,
Гәнаҳарасгьы иҟабымҵандаз,
Гәеиҵахарас ибымкындаз!..

Аҭак ажәа сыгымхандаз,
Иҳамҩоугьы ҳаицықәландаз!
Баргьы саргьы  ҳаиқәгәырӷьандаз,
Акыр аамҭагь ҳхаҳгауандаз!..
Ҳахшаралагь ҳаиқәшәандаз,
Ҳашьҭахьҟагьы дара инарыгӡандаз,
Ҳаргьы ус  ҳархадмыршҭындаз!..

А-30-тәи ашықәсқәа.





































И В А Н       Ҭ А  Р Б А

1921 – 1994






ДОН АХЫҚӘАН
                          А.Наӡаӡе илыхьӡынҩылоуп

Дон аӡымҩас-ҭынч ахықәан
Ԥсра зқәым гылоуп абаҟа,
Аҩызцәа ирыԥхаз уа дырнықәуан,
Аԥҳәызба дныжьны ицон ԥхьаҟа.

Уи деиқәыркит уа рнапала,
- Бзиала, сҩызцәа!- лҳәеит ажәас,
Донгьы иаман уаҟа агәала,
Мҷышьҭа еиԥшны игылт ҭынхас.

Илхагылоу ажәҩан ами,
Ладгьыл ауми уи лцәарҭа,
Тәымџьароума? Убри азами
Далҵны дзыҟам лыҩнаҭа!..

Аԥсны ашьха ирықәҵуа аԥшалас
Инеиуеит уаҟа ишьқьыруа,
Уи лгәы инықәшьуа анапы ԥшьаала,
Инеиуеит уаҟа игәкуа.

Дон аӡымҩас-ҭынч ахықәан
Ԥсра зқәым гылоуп абаҟа,
Аҩызцәа ирыԥхаз уа дырнықәуан,
Аԥҳәызба дныжьны ицон ԥхьаҟа.

1944.


АԤСУА ҞАМА

Иӷьазӷьазуа аԥсуа ҟама
Аӷа ибаҩ иалахыуп,
Изкыз мамзар баша иҟьама -
Аиааира усаҿ иалахәуп!

Ацыԥхь аҿыҵуан икәеи-цеиуа,
Икын уи аԥсуа ӷәӷәалаӡа,
О, иалшазеи амца анцеиуаз,
Данеибашьӡоз далашӡан.

Аидыслараҿ ҩыза ԥсахым,
Изду имам дақәҽырбарц,
О, уи уаҟа бџьарс ишьахәын,
Иацлеит ахьӡ ақәԥараҿ.

Иаҵахоума абџьар аҳәа -
Инаӡо иҟоуп уахьынӡа,
Аӷа илшьуа, ашьа ԥхьаҳәо,
Инеиуаз имоуп ахьыӡра.

Ашьха иқәԥоз ианылт ишьҭа,
Аиааира шьҭихит ҽышәала,
Ақәԥаҩ иоуит ажәлар рымҭа,
Иашәахә ааҩуеит ԥсышәала.

Иӷьазӷьазуа аԥсуа ҟама
Аӷа ибаҩ иалахыуп,
Изкыз мамзар баша иҟьама -
Аиааира усаҿ иалахәуп!

1942.


ИЗНЫШӘЫНҬРАДА?

Ижыда абраҟа, изнышәынҭрада,
Иҭахаз дарбан ақәԥараҿ?
Иуасиаҭ, иажәахә уа изеиҳәада?
Ма деиқәызкда ахрацәгьаҿ?

Иҭахаз рышьҭахь уи дынхама,
О, изеиԥшроузеи ақәшәара?
Аҩызцәа ршьоура изышьҭахама,
Изылшаз иоума ахақәҵара?..

Нас уара, ахра, ибаҩ змеидаз,
Дарбан ҳтәыла зхы ақәызҵаз?
Дарбан, хьыӡла абраҟа инеида,
Ахьӡра ахьыӡ ацызҵаз?..

Исаҳә нас, дарбан, дарбан хаҵоу,
Ижыда абраҟа, хьӡацума?
Ахаҳә хьшәашәа хчыс зхы иаҵоу
Баша идырым бжьаӡума?

Ахаҵа ихьӡ бзанҵы иӡуам,
Ахаҵара ахьӡ камшәаӡацт,
Зтәыла ахьчара зхы ақәзырӡуа
Ахаҵа имра ҭамшәаӡацт...

Ижыда абраҟа, изнышәынҭрада,
Иҭахаз дарбан ақәԥараҿ?
Иуасиаҭ, иажәахә уа изеиҳәада?
Ма деиқәызкда ахрацәгьаҿ?

1944.
                  

 	* * *
Еиҭа асофаҿ ҳақәтәоуп ҿымҭуа-ԥсымшьо,
Баргьы саргьы ахәыцра ҳагаӡеит.
Гәҭыхак ауп иҳамоу ҳарҭ есымша,
Аха ицәырган аӡбахә ҳамҳәаӡеит.


Гәынҷыхь ажәак усгьы ҳарҭ иаҳҿымшәеит,
Аха иҳамҵәоит иаҳҳәаша уажәшьҭа,
Иҳазҳәару ҟазшьала ҳа ҳаиқәымшәеит,
Ма еиламгар алшом ҳаҩнаҭа?

Ҳаиднакылеит ҳҩыџьагь агәаԥхара,
Ҳабзиабара иашәын ицқьаз ацәа,
Ибгәаламшәои, нас, ҳшалагаз анхара?
Уижьҭеи хьӡыс иаҳхыми аҭаацәа.

Ҳуада хәыҷқәа иҳалшоз ала иаҳҩычеит,
Ҳҟыбаҩ иалҵыз маҷым, иҳазхоит,
Аха ԥасеиԥш ҳшыҟац ҳаҟоуп ҩыџьа,
Агәҿыӷьра ҳиааиуа есааира иаҳхаԥоит.

Агәырҩа ибымоу здыруеит сара, ихәыҵак,
Уи ҵәахышьас иамоузеи мамзар.
Аҩны аҭынчра еилазго, иԥызҽуа ҵәыцак
Дыҟазар, издыруадаз ҳаччар!

Иҳамбаӡакәа ҳа иҳабжьалоит шәарҭак,
Абас ҳаԥшуижьҭеи жәашықәса нҭыкәкәеит,
Схахә иалалт саргьы ашла гәарҭак,
Бара бакәзар - зааӡа бҵыкәкәеит.

Ҳгәыла  иҷкәын Жорик ампыл дасуеит,
Ҳала ҭраа уи ҳихәаԥшуеит еиҭа,
Ҳгәыбылра зегь уи ишиду имҩасуеит,
Ҳаҵашьыцуеит арԥыс иҩнаҭа.

Ианизҿысҭлакь, дыҩуеит уи  дмааԥшӡакәа,
Иани иаби рышҟа дцоит еиҭах,
Усҟан бара уи шыгәныбго мӡакәа,
Бҽыбҵәахырц бныҩналоит ауаҭах...

Краамҭа сыԥшыргьы уахьтә быҩныҵӡом,
Саргьы сыла кыдхалоит ҩаԥхьа...
Ахәыҷы дзыҩнам аҩнаҭа абла зыччом,-
Жәлар иаԥырҵаз иашоуп аҳәахьа.


 ИЛЕИУЕИТ  АСЫРҲӘЫ...

Аҵла гылоуп асы рықәҳа,
Хыхьтә илеиуа еимарҳәы:
Ишауц иауеит икыдҳа
Ибахҵәа-бароу асырҳәы.

Ақыҭа аҽҭаҳәҳәо оупышла
Ашәыб иақәу ахьыҳәҳәы,
Иҭәны игылоуп гәырӷьа-ччаԥшьла,
Илеиуеит хыхьынтә асырҳәы!

Ашәарыцаҩ бџьарла иҩычоу,
Абар, дааиуеит деикәаҳәҳәы,
Ашәарахқәа уи дырчычоуп -
Илеиуеит хыхьынтә асырҳәы!

Ишьҭа анхало аграпара 
Арахә рышҟа дцоит ҽаӡәы -
Днеиуеит има аԥҳә ҿаҳәара,
Аҽаӡә - арахә иржәуа аӡы!

Ахыбра рықәцәа иалҵуа алҩа,
Аԥша ишьҭнахуеит еикәарҳәы,
Иҿашәны икнаҳауп ашьашьал уа,
Илеиуеит хыхьынтә асырҳәы!

Аамҭа ахысхьеит ашьыбжьышьҭахь -
Ахәыҷқәа неиуеит еицрыҳәҳәы,
Асы нҭало реимаа аҿышәҭахь -
Хыхьтә ианлеиуа асырҳәы.

Бзиа ишԥарбои, иеицхәмаруа,
Асы шьҭырхуеит еикәарҳәы,
Адәы иқәуп иҳәар-ԥсаруа...
Илеиуеит хыхьынтә асырҳәы!..

1949.


АН

Бызлаиаз аиарҭа еиԥш бҟәашӡа быҟан,
Иҩахьаз бнапқәа са сахь ибырххон,
Амыш ҿыц ҩагылон, наҟ, адәныҟа,
Бара усҟан - адунеи баԥхон.

Аԥсабара ацәа иалҵны иҿыхон,
Ашара иазгәырӷьо шьыжь аԥсаатә шәаҳәон,
Амра цәырҵуан амш аҵх иаҟәыхуа,
Бара бзы наӡаӡа уи ҭашәон.

Алашара зцәыӡуаз быбла ҭхаха
Са исыхәаԥшуан уаҟа ишанханы,
Сыла ихылаӡомызт ацәа хаха,
Бхы абааӡа ақәҵо стәан уа ба бханы.

Сацәымшәозиз бсымбаӡакәа бцар ҳәа,
Сгәыӷуан - издыруада ма деиқәхар,
Ибымазҭгьы хьаас са сгәы шәар ҳәа,
Ма ибҭахызҭгьы бажәа са исаҳар?

Аха иабаҟаз... исмаҳаӡеит бажәа,
Аҵыхәтәанӡа аарла схы аабшьышьит,
Аԥсра бақәԥо, ус, убра бшыгәжәажәоз,
Бхыбҿы еицакуа саԥхьа бнахьышьшьит...

Иара уи акәхеит... ан дсымамызт уаҳа,
Сыҟазаара ҿыц ашьапы акуан,
Уи аминуҭаз мыцхә сара сыгәнаҳан,
Исыхәаԥшуазгьы аҵәыуара иакуан.

Сеиҭымхар ҳәа бшәозҭгьы бара усҟан?
Знапы саныбҵаз лыхьыӡ смаҳаӡеит,
Хымыш рышьҭахь адгьыл нас иԥырҟан
Бзиала мҳәакәа сныжьны ба бцаӡеит.

Изылшодаз бара бышьҭахь санра,
Ан дзыԥсахуа дҟалаӡом рҳәоит,
Бара боуп изцәыӡыз мамзар амра -
Сара сзыҳәан уи шыԥхац иԥхоит.

Агәы сҭаҳәҳәа сыннакылт сыԥсадгьыл,
Бара бышьҭахь са сзааӡаз иароуп,
Уи иазысҳәоит ан ҳәа быхьыӡ надкыл -
Быздыскыло са сыԥсадгьыл ауп!

1954.


                    * * *
Ус бымхәыцлан сымыш, сылашара,
Бхыбҿ ианаало уи акәым бара ԥшрас,-
Аҵых ашьҭахь сшазыԥшу ашара,
Быбла ччара сазыԥшуп убас.

Бқәыԥсычҳара - мшынҵас иҵауылоуп,
Ӡын ҵхыушәа бҿымҭра рацәахеит.
Бара бҿаԥхьа сгәрӷьо са сахьгылоу
Мыцхә, ишыббо, сажәагь ауцәахеит.

Ма издыруандаз быбла ихылаз мзызыс,
Ҽаӡә изоума ацыԥхьқәа зҵәахыу?
Ԥхыӡзар бызлоу - уи са сзыҳәа иԥхыӡыз,
Лабҿабазар - иалҟьоит са сгәахы!

Агәыӷра исымаз сара сзыҳәа еижьагоу,
Ма са сакәу бымра амҩа зкыз?
Ма ҽаӡә ишҟа бымҩа иаша нагоу,
Зны баныччоз быбла уи иакәзу ихыз?

О, издыруандаз шьҭа ма сара исԥеиԥшу,-
Исаҳарызеи бара бҟынтә ажәас?
Сгәы самжьозар - усҟан убри еиԥшу
Насыԥ ҟалом сара сзыҳәа нас!

Ус бымхәыцлан сымыш, сылашара,
Бхыбҿ ианаало уи акәым бара ԥшрас,-
Аҵых ашьҭахь сшазыԥшу ашара
Быбла ччара сазыԥшуп убас!


                         *  * *
Сара сзыҳәан акәӡам быбла зыччо,
Сара сзыҳәан акәӡам бызкаԥхо,
Ба бгәы иҭамӡо аҳалалра ихыҽҽо
Ӡәырҩы хнахуеит са сеиԥш бызгәаԥхо!

Быбла ҭбаақәа са сеиԥш ӡәырҩы хӡалоит,
Блакыҵа ԥха рацәоуп изызхо.
Аха дарбан зегь зтәу хьыӡҳәала,
Урҭ наӡаӡа дарбан иззынхо?

Сара быстәым. Нас закәи сзырхәыцуа,
Са сгәы шҭынчыз амца  забыркрыи?
Исхароузеи, сымыш, ас сахьшьыцуа -
Бара бсахьа сыбла зыхнакыи?..


                      * * *
Иахьоуп данызба уи аԥҳәызба ҿыц,
Лнапқәа хәмаруа иаҿоуп арахәыц,
Ачамгәыр цәажәоит хатәы бызшәала иас,
Аха дшәаҳәом лара дахьтәоу цас.

Лыбла ҭбаақәа ӡыжьҵас сынрыххалт,
Уахьтә сызхымҵуа уамашәа сыххалт.
Закә мчузеи аԥҳәызба илымоу, схызх,
Исзымҟажо сзыҟалазеи схы?

Лнапқәа хәмаруа иаҿоуп ачамгәыр,
Ашәа ҭԥыруеит арахь сара сгәы...
Сгәы арахәыцқәа роума лнапы зкьыс?
Сгәы зшәаҳәозеи мамзар ла лаҵкьыс?


 БАРА БЫДА СЦОМ АҞӘАҞА

Са сандәықәла Аҟәаҟа
Агәҭацәыра згома, нас?
Сыламысгьы саҟаҟап -
Бара бныжьны сцома, нас?!

Амшын хықәаҿ сымала
Агәҿыӷь саго стәома, нас?
Бсахьа сыла ихгылалап,
Ҭынч аԥсшьара збома, нас?

Џьарак ҳҩыџьагь ҳаҟазар,
Бсыдымгыло бтәома, нас?
Ҳцәашьы азыркуа ихахаӡа
Сара схала соума, нас?

Аус иаауаҿ - ҩызара
Ибеиӷьны иныҟәзгода, нас?
Ҳамҩа аҽашар ҩыџьара -
Ҩаԥхьа ҳақәзҵода, нас?..

Са сандәықәла Аҟәаҟа
Агәҭацәыра згома, нас?
Сыламысгьы саҟаҟап -
Бара бныжьны сцома, нас?!


               * * *
Снеины асаркьа саныԥшылоит,
Са сҩагылан, шьыжьымҭан.
Иақәрыԥсазшәа схахә ашыла
Сҟәашӡа сҟалеит, шьҭа сышлан.

Аԥхыӡ уаҳа са исыцгылом,
Аҵх лашьцара иазынхоит.
Иацы исаҳаз сызгәнкылом,

Сгәалашәара кәадахоит.
Ашықәсқәа ицаз аанызклои,
Схысҿы ианызҵаз акыҷра.
Аха иааины саԥхьа изгылои
Хара иҟоу са схәыҷра?


АШӘА

Ԥҳәызба мыжда, ас бызшада,
Амра шәахәа багәаԥхо?
Абла ссирқәагь баҭәазшьада,
Амра иамак са сзырԥхо?!

О, баангыл, баангыл, аԥҳәызба,
Шьҭа мҩак акәыз ҳа ҳазқәу,
Изҭынчхома ба банызба,
Сара сгәы ццак амца зкыу?!

Быццакуама алашьцарахь,
Бцәыҵагылан быччаларц?
Уа балызбаап бымацара -
Аҵх ацас ҳәа бкаҷҷаларц!

О, баангыл, баангыл, аԥҳәызба,
Шьҭа мҩак акәыз ҳа ҳазқәу,
Изҭынчхома ба банызба,
Сара сгәы ццак амца зкыу?!

Амши аҵхи ирзыхҩоума
Быбла ихыҵуа ашәахәа,
Знык банызба сызхынҳәуама,-
Бҽыбҵәахларгьы ес-уаха!

О, баангыл, баангыл, аԥҳәызба,
Шьҭа мҩак акәыз ҳа ҳазқәу,
Изҭынчхома ба банызба,
Сара сгәы ццак амца зкыу?!


                * * *
Ахаҵа иабџьар ҭыхны ирцыр-цырӡом,
Аҭра иҭоуп уи еснагь еибаго.
Ашәарҭа анааиуа - ашәара уи иаздырӡом,
Усҟаноуп ахаҵа ибжьы анго.

Агәыла ҭынч даныҟо иқәмақаруа,
Мақаррала зымч-зылшара зшәо,
Ааҵра давам баша ус дбарбаруа,
Ак ибозар акәхап уи дзыцәшәо...


АБЗИАБАРА БАЛАМХӘМАРЫН...

Быԥсҭазаара цқьа ма иҭәыму,
Аилаҩынтра бзалоузеи?
Асценаҿ са сзы зынӡа бтәымуп,
Бгәы амца шоура зҭалозеи?

Аԥсҭазаара бара ибыгыу
Уаҟа иббарцаз башьҭоума?
Бымҩа ахьынҵәо, иҳәа, иабыкәу?
Ма аамҭала башьҭуама?

Абзиабара бышьҭых бамоуп,
Омашәаҵәҟьа бҽыҟаҵан!
Са сзыԥсахша уа дыббама?
Уаҳа ба бзы сыҟаӡам!..

Уи аминуҭаз зынӡа сбырӡуеит,
Быԥсҭазаара саалыхӡан!
Са схаҭыԥан ҽаӡә даацәырҵуеит,
Уа бықәԥара салахәӡам.

Сара ишызбо аҳәа еилыршьуеит,
Бара бхыхра иашьҭақәоу.
Ахәра сынҵо са сгәы иҭыршьуеит,
Уа ианхаларц рышьҭақәа.

Зны барҵәыуеит, зны баргәырӷьоит,
Уаҟа ибԥылаз анасыԥ.
Закә мчузеи бгәы змырҿыӷьуа,
Быгәҭакқәа зегь арласырц?..

Нас исшаҭап аҟазара -
Ибанахозар ианахо,
Балахәзааит амазара
Наунагӡа баланхо.

Ба бгәы каршәны уа быхәмарла,
Аха бҩызас сзыҟалом,
Исычҳауазаргь - аарла, аарла...
Бхатәымҩала бныҟәала!..

Ҳаԥсҭазаара ма ибмырхәмарын,
Абзиабара - ҩычагьы.
Ҳзеиԥш насыԥаҿ ҳаиқәмақаррым,
Ҳаҭахыуп уи ҳҩыџьагьы!..



АԤСНАЗЫ  АШӘА

Исызҳәарыма ашәа иуаҭәоу,
Иуқәнагоу ажәа сҿам,
Укәакьқәа срылоуп сара игәаҭо,
Амҩа сызқәу усгьы инҵәам.

Саанымгылацт снапқәа сгәыдкыл,
Сшьапқәа еиҭамҵуа, ԥхьа срымго,
Ушьха ӡышқәа раԥхьа сгәдкыл
Срыма инеиуеит - зыгәра зго.

Зынӡа умаҷӡоуп адгьыл хсаалаҿ,
Уеиԥшны укыдуп амзаҿа.
Урыԥхыушәа ажәеинраалан -
Уазеимымдац са сшьаҿа.

Ашьха схалан - иааԥшит ага,
Амшын ихылеит иара ахҳәа,
Са сгәы шьҭыԥрын саргылт снаган,
Сеиҭанавалт аԥшаҳәа.

Ага еиужьра сылаԥш ххалоит,
Саԥхьа икажьуп уи еиҵҳәа.
Амшын ҵаара насгәыдҭәалоит,
Сзаԥырҵуама нас, ишәҳәа?!

Агеи ашьхеи ирыбжьаршәу,
Аԥсынтәыла - блас исхоу!
Уара убла ԥшӡа ҭыџьџьароуп
Адунеигьы са исзырбо!..

Сҿы зырцәажәаз раԥхьа аԥсышәоуп,
Ԥсышәоуп сыхшыҩ еилзырга.
Уи нахысгьы исоуз - ԥышәоуп,
Амҩа ду ахь са сызга...

Аԥсуа ԥҳәызба леиԥш уеинҭәыла,
Учча, ухәмар, уҽырба!..
Уара уҿаԥхьа, Аԥсынтәыла,
Иахьа ишьҭасҵоит аҭоуба:

Са сыԥсадгьыл сыԥсахуазар -
Алашара сумырбан!
Уан узааӡаз духашҭуазар -
Иузылуазеи даҽаӡә иан?!



АҼЫҨ

Аҽыҩ ҭактәым,
Аҽыҩ ршәатәым,
Аӷәрагь ирктәым
Атәым! Атәым!

Иатәу икәадырп!
Иҟамчы ахдыдып!
Аҽыҩ дадырп!
Аҽыҩ дадырп!

Иаԥшроу, иахыу,
Зеиԥшра шьамхыу,
Иӡбарц зҭахыу -
Шаҟа рҭахыу!..

Зназы аҽарххап,
Зназы иҽырххап,
Аха иҵархап,
Ԥхьаҟа еихап!

Ианыҩ - ишьҭхысп,
Адәы иахысп,
Изеиԥшроу рбап,
Иахәҭоу агап!

Аҽыҩ анмыҩ -
Изгом ахыҩ.
Аҽыҩ атәы:
Адәы! Адәы!

Аҽыҩ ҭактәым,
Аҽыҩ ршәатәым,
Аӷәрагь ирктәым
Атәым! Атәым!


              * * *
Акы ԥсыргьы - ҽак ииуеит,
Аԥсҭазаара цоит ишцац,
Асы млеир, ақәа ауеит,
Есымшааира ишоит ишшац...

Даара аӡ дуқәа ҭабахьеит,
Адгьыл ду аз урҭ ҽамҩан.
Ауаа цәгьақәагь абахьеит,
Аха иамоуп ихнаҩан.

Аӡә изы адгьыл ҽаӡәы ижуеит,
Иԥсыз уаҳа дызгьежьуам.
Адунеиаҿ зегь ажәуеит,
Аха адунеи, мап, иажәуам!


САРА МАӠА СЫМАӠАМ

Сара асҟакгьы ансылаӡа -
Уажәшьҭа аҵәыршгьы сылаҵа!
Сара сиашоуп - сымаӡа,
Сара маӡа сымаӡам.

Ауаа срылҵны сгылаӡам,
Ацәгьа зыршогь силаӡам.
Амца ақьаад иузалаҵом,
Мчыла исхырҵогь схылаӡом.

Исылаҵәо силаҵәап,-
Иааиқәԥсаанӡа сылацәа.
Са сиашароуп - сымаӡа,
Сара маӡа сымаӡам!


АԤАЦХАҾ ИҨУ АЖӘЕИНРААЛА

Сара сԥацха - быца шшыроуп,
Икәаԥӡа игылоуп еилыхха,
Сара сзыҳәан уи кашшырроуп,
Ханк сыҩноушәа ихьыҵәцаха.

Амца еиқәысҵеит уа снапала,
Сыԥсуа ԥацхаҿ, сахьынхо,
Амцабз гылан, нас еицралан,
Еибакит уа еибарԥхо.

Рыбз еилыршьуан ирша-ыршо,
Еиламгыло, еилахәо,
Дара амҿы акәын уаҟа иршьуаз,
Амҿы збодаз ишҭахо!..

Аршәаа иасуан аԥша хымдыр -
Ааҵра иаван агәы ҷҷо,
Аха иалшом агра хымтыр -
Иԥсуп амца анаҿаҷҷо.

Сара стәан уа амца сҽаҭан,
Ахьҭа сымԥын имааӡо,
Уи сарԥхозаап сгәаҭа-гәаҭан,
Џьаргьы скылкаан сымбылӡо.

Алҩа ҩеиуан хыхь иаҳхыкны,
Ажәҩан иалан ишьқьыруа,
Сара сқьаад хәыҷ сеишәа иқәкны
Стәан сманшәалан уа сыҩуа.

Дара рҭыԥқәа ааныркылан,
Сԥацха зырхиоз збарц иаангылт,
Акакала еишьҭагылан
Сқьаад ианыларц иаасҿагылт.

Хаз, акыӷәраҿ, ихәаԥ-хәаԥӡа,
Еирыӡ гәарҭак уа исԥылт,
Ашәымкьаҭаҿ икәаԥ-кәаԥӡа
Ашәқәа алҩа еиқәара рнылт.

Ажьҵаа кнаҳан хыхь еиҵалан,
Ахәша фҩыхаа ахьыкәкәо,
Пырпыл рыԥхрак зынӡа еицралан
Иавакнаҳан еикәаԥхо.

Аџьанџьыхәа хәаруа икнаҳан,
Рҽеиварыԥхны ихәцәырххо,
Амыҵмыџьгьы - аҿы раҳан
Ахаԥыцқәа аҿыԥхо.

Џьымшьи џыши, хәысхәеи ҵыбреи,
Иҵегь сыԥшаар  егьа збап,-
Еиднакылаз сара схыбра
Зегь еиҭасҳәар - кыр сагап!..

Иагым сԥацха нас аџьыка,
Ачеиџьыка уи иаԥшьуп,
Усда инхашам акәац ӡыга -
Асас иааира иазыԥшуп!..

Ихиоуп сԥацха уи ишанаало,-
Ахаҿсахьа цқьа ҟаҵо -
Иагьагәылалт сажәеинраала,
Аԥсуа цәаҩа нахаҵо!


СБЫЗШӘА

Абжьы ссир ахоуп ахьхьаҳәа,
Сышьхақәа рҟынтәи илашьҭуп,
Иныжьны бызшәак ахь сызхьаҳәуам,
Са сзыҳәа имариоуп, иласуп.

Иаралоуп усгьы сышхәыцуа,
Сгәы иҭаскуа аанмыжькәан изҳәо.
Сбызшәа ссир - амбатәӡа зхыҵуа,
Абжьыцқьа еицамкуа изхоу.

Сабацәа ршьала иӡрыжәу,
Санацәа ргәала ирԥхоу,
Аԥсуа еиԥш аамҭаҿ иҽыжәу,
Аԥсуаа ирыхӡыӡа ирхоу.

Аамҭақәа ирылго, еидкылан,
Сыжәлар иахьанӡа иаазгаз,
Аԥсшәа хазына - иҩагылан
Аԥсуаа рыгәҭыхажәа зҳәаз!

Агәаҟ бжьазы акәхап изырҳәоз
Даараӡа ицәгьоушәа аҵара.
Аԥсуа дацәшәоназ дыԥсыр ҳәа
Далаԥсны икгәышьан иара!

Ирблырцаз амца зыцрарҵоз,
Шьала инеиужьӡан ишәыз,
Зтәылаҿ еилараа ишьҭарҵоз,
Зсахьагь ашәымҭа ашәыз,-

Иааиуан икаҳауа, игыло,
Иааиуан аԥсахәага еизго.
Аццышәра иалҵны иҩагылон,
Аԥсҭазаара еснагь агәра го!..

Изымгеит аԥсуа иааиҿыхны,
Иҟоуп ишыҟац уи иҟны,
Иааигеит бираҟҵас ишьҭыхны,
Ихеигалт иахьа иҳаракны!

Абызшәа ссирқәа ирнаалан,
Сгәы иҭаскуа сбызшәала изыҩуеит,
Са сашәагь ажәҩан ианхало -
Ажәларқәа аанҿасны иӡырҩуеит.

Сбызшәа хазына, зда схәарҭам,
Са исыциз, насыԥны исыниаз,
Сгәы амаӡа хтыгас иансырҭа -
Ҳаицрымшәо наӡаӡа ҳаимаз!..


АРДӘЫНА АШӘА  АҲӘОИТ

Иџьаршьарц акәӡам ашәа анаҳәо уи изаҳәо,
Аԥсаатәқәа ирылкьыкь абжьы гаӡом, 
ма иҳәҳәо,
Ашәчра иалатәазар - иубаӡом иара,
Аҽыԥхьакуа хазы иавоуп, ма џьара,
Аха ишәаҳәоит, иара абжьала, уи шәаҳәоит,
Са сааҭгылан сазыӡырҩуеит, уи сгәаԥхоит.

Ирымшьозаргь џьоук ахьыҟоу шәаҳәаҩыс,
Абжьы сгәаԥхоит сара аԥсаатәқәа 
зегь рыҵкыс!
О, сардәына, са сардәына - иҟәыӷоу сҵыс.

Ажәҩан иалам амҵәыжәҩа дуқәа уи еиҵҳәа,
Иҽырбо иқәтәам аҵла ахыцәқәан аҽыҭҳәа,
Бардрак абар - имҩахыҵуеит уаҟа иԥхьарц,
Уахык азы нхара-нҵыра уи азхарц,
Хәылбыҽхала еиҭацәырган ишәаҳәоит,
Са сааҭгылан сазыӡырҩуеит, уи сгәаԥхоит!

Ирымшьозаргь џьоук ахьыҟоу шәаҳәаҩыс,
Абжьы сгәаԥхоит сара аԥсаатәқәа 
зегь рыҵкыс!
О, сардәына, са сардәына - иҟәыӷоу сҵыс.

Ашәа аҳәоит ҳәа ирыԥхьаӡоит аҟармаҵыс,
Иазымҳәозар ҟалап, иашан, уи аҵкыс,
Аха ишәаҳәоит иара атәала, уи шәаҳәоит,
Сара сзыҳәан иааихымсыӷьӡо абжьы гоит,
Са исыздырам егьырҭ ирҳәо уа мбатәыс,
Ԥсаатәк санымиацт ашәа аҳәартә
 еиԥш уи аҵкыс!

Ирымшьозаргь џьоук ахьыҟоу шәаҳәаҩыс,
Абжьы сгәаԥхоит сара аԥсаатәқәа 
зегь рыҵкыс!
О, сардәына, са сардәына - иҟәыӷоу сҵыс.

Адунеи ду аҵакыра даара иҭбаауп,
Џьыка змаӡам аӡә изыҳәа мыцхәы иҵаауп,
Агьамақәа зегь еиԥшым нас уи - еилкаауп.
Уи ардәына сара сзыҳәа абжьы хаауп,
Аӡәгьы ирҽхәом уи лымкаала, мап, аӡәгьы,-
Иахьа еиԥш инхозар акәхап ус уаҵәгьы,-
Аха ишәаҳәоит, иара абжьала уи шәаҳәоит,
Са сааҭгылан сазыӡырҩуеит, уи - сгәаԥхоит.

Ирымшьозаргь џьоук ахьыҟоу шәаҳәаҩыс,
Абжьы сгәаԥхоит сара аԥсаатәқәа 
зегь рыҵкыс!
О, сардәына, са сардәына - иҟәыӷоу сҵыс.


АҚӘА АУАМЫЗТ...

Ақәа ауамызт, ақәа ауамызт,
Амш баша ус ишәшьын,
Бара усгьы шьҭа баауамызт,
Сара сгылан сыбзыԥшын.

Ақәа ауамызт, ақәа ауамызт,
Сара сзыҳәан зегь ҭацәын,
Анасыԥ ҿыц сазыԥшуамызт,
Адунеиаҿ са сзаҵәын.

Ақәа ауамызт, ақәа ауамызт,
Адгьыл тҟәацуан,- еиҟәыдды,
Аамҭа усгьы иццакуамызт,
Иақәтәа ицозшәа ауардын.

Сара сгылан, сгылан, сгылан,
Адгьыл бгозшәа сымқәацо -
Бсахьа заҵәык аасыԥгылон,
Бара бхаҭа бсымбаӡо.

Бышьҭа ахьыӡыз сазҳәауадаз,
Сыбла бамбо бахьагаз.
Имӷьо сыхәра ҿазҳәауадаз,
Сыԥсы-бзамкәан сахьынхаз.

Бара бсахьа сгәыдыскылан
Зны сажьазаргь уи сарԥхеит...
Аҽа насыԥк аабыԥгылан
Бымҩахыган нас багеит.

... Ақәа ауамызт, асы ауамызт,
Амш еилгамызт - ус ишәшьын.
Бара усгьы шьҭа баауамызт,
Сара баша сыбзыԥшын...



АҨНЫҞА, АҨНЫҞА!..

Берлин сыҟан, Париж сыҟан,
Сыҟан насгьы сара Бонн,
Аха ҩаԥхьа аҩныҟа, аҩныҟа!-
Аҩныҟа исыԥхьо сгәы сагон.

Иӷьаз-ӷьазуан саԥхьа аханқәа,
Алашарақәа каҷҷон,
Иасны икәашон афонтанқәа,
Иаасыкәыршан зегьы ччон...

Ладеи-ҩадеи рҽалархалон,
Дгьыли-жәҩани еилаԥсон,
Аха сынхон уаҟа схала,
Ауаа ршыкьраҿ са сааԥсон.

Малын, малын - избоз малын,
Иаҭахызшәа тәыс сҟаларц,
Саҿашәозшәа сара алу -
Исҭахын сырԥырҵны сцарц!

Сзанааломызт иснымаалоз,
Баагәарала ҳа ҳаивган.
Акгьы сзалам - са стәы ахьалам,
Сара сымҩа - хазы иган!

Исызхомызт уаҟа аҳауа,
Исызхомызт сара стәы.
Сгәы иаҳәон уа: еҳ, иаҳауеи,
Снықәԥшындаз Аԥсны адәы!

Снықәԥшуандаз Баслахә арха,
Снықәԥшуандаз Ӷәада ахәы!
Уахь шьапылагь сцап, нас, иархан -
Уа, иахьыҟоу сҿаҵахәы!

... Берлин сыҟан, Париж сыҟан,
Сыҟан насгьы сара Бонн,
Аха ҩаԥхьа аҩныҟа, аҩныҟа!-
Аҩныҟа исыԥхьо сгәы сагон.


СА САԤСУОУП

Гәыла, дала са саԥсуоуп,
Сара исымоуп са смилаҭ,
Сыдгьыл - чашәуп, сыдгьыл ԥсылоуп,
Сықәаарыхуеит ажәла наҭ.

Сыҟазшьала са саԥсуоуп,
Ршьацқьа сылоуп са смилаҭ,
Са сызхылҵыз рыбаҩ сылоуп,
Иуҭахызар уааины сгәаҭ!

Сыбызшәала са саԥсуоуп,
Излацәажәо са смилаҭ,
Уи ансымам - са сыԥсыроуп,
Сызҭахыда? Аӡы саҭ!

Сыҩнаҭала са саԥсуоуп,
Ишрыхәҭоу еиԥш са смилаҭ,
Сҽы кәадырны хазы игылоуп,
(Ухазыҳәа уигь азгәаҭ)

Дгьылла, мшынла са саԥсуоуп,
Иабахәыдоу са смилаҭ?
Сыкәша-мыкәша сашьцәа гылоуп,
Сыҟәнумшьарцаз - урҭгьы гәаҭ!

Гәыла-ԥсыла са саԥсуоуп,
Рцәа-ржьы салҵит са смилаҭ,
Сыдгьыл - чашәуп, сыдгьыл ԥсылоуп,
Сықәаарыхуеит ажәла наҭ.

Сынасыԥаз са саԥсуоуп,
Салагәырӷьарц са смилаҭ.
Сара исыуоу - ҩынтәгьы сиуоуп,
Сыдгьыл иасҭоит ауасиаҭ!

Стәымӡам сара сахьцалакгьы,
Сагьацәыӡуам са смилаҭ,
Нас, аҩыза, саныԥслакгьы -
Са сызхылҵыз сыдгьыл саҭ!


                   * * *
Шьоук амшын иҿықәынхалоит,
Аԥра инақәтәа ицарашәа,
Шьоук ҳанхоит ҳәа ашьха ихалоит,
Ажәҩан ашҟа иԥыррашәа.

Адәы ҳақәуп гәаԥхарала,
Ладеи-ҩадеи ҳабжьы ахыуп.
Изҭахыда абна ахала -
Адгьыл зырԥшӡо даҭахыуп!
                     * * *
Амхы дҭалан аӡә драшәон,
Уажәы-уажәы уа дааҭгыло,
Уи дызхысыз блала ишәон,
Уи акәын еиҳа даанызкылоз...

Иаԥхьа ишьҭаз шьҭа ихҳәон,
Аха ибла наҟ иаҟәигон,
Уи иирашәаз - жәантә ибон,
Ирашәамыз иҽахигон...


                * * *
Баргьы быцәом, саргьы сыцәом,
Цасҳәагь ишаӡом.
Ҵыскгьы ҳәацәоит абыз цәырҵәо,
Уаҳа иааԥсаӡом.

Баргьы ҿыбҭуам, саргьы ҿысҭуам,
Арбаӷь, аа, ҿнаҭит.
Ба бгәы хыбтуам, са сгәы хыстуам,
Ажәҩан агәы хтит.

Амра гылеит, ахьы аҿыҵуа,
Ҳԥенџьыр иааҿаҷҷеит.
Аха ҳуада аҵх ҩныҵуам,
Уаҟа иҩнахеит ...

Исзеилымкааит ба быгәҭыха,
Сара стәы - ббаӡом.
... Иҟалозар, ҳаҩны рҿыха,
Мамзар ишаӡом!..


          * * *
Иҭабуп сзырҿыхаз,
Сызгаз, исыхаз,
Зда сымам ԥсыхәа -
Иҭабуп исыхәаз!

Сгәаҟра згәы иҭыхаз,
Цасгьы исыцрыхаз,
Сгәаҟраҿ исмыхәаз,
Даҵашьшь иаҿыхәаз -
Иҟоуп дахьсыхәаз.

... Иҭабуп сзырҿыхаз -
Уи ала ԥхьа исыхаз!


             * * *

Усгьы уашьҭан амаа акырҭа,
Уԥсы иаҵан угәҭакы.
Нас аамҭала амчра анурҭа,
Уҩуа уашьҭалт аҽакы.

Уԥрын ажәҩан ашҟа ухалеит,
Адгьыл нужьит, уи уаҟәҟьеит,
Амҩа ушықәыз уара ухала
Ахра цыҩ-цыҩ нас уанҟьеит.

Иара уиакәхеит - ҵаҟа уҭалеит,
Ҵаҟа удәықәлеит укаууа...
Узгылару уара ухала?
Ҵаҟа инужьда унапы зкуа?..


                  * * *
Иааихыкәласуа дкыдцалан
Дрыман ҟаҟатәыс,
Аха усгьы иҽадцалан
Дашьҭан иара иус.

Данкаҳауаз - дкамҳауа
Дгылон деиханы,
Ишьҭаз ируа рхамҳауа
Инхон ирҳаны.

Ишьҭан, ишьҭан, ишьҭымҵуа,
Ишьҭан рыҽкынҵа,
Иаргьы уаҳа дықәымҵуа
Дгылан дыӷәӷәаӡа.

Уи инапы дымҩахаӡеит,
Имчқәагь анкаԥса,
Адауаԥшь еиԥш дкаҳаӡеит,
Адаура дшаԥсаз!

Иҩызцәа рыхқәа рыкәаҽын
Ҿымҭуа дырџьабон,
Ишьҭаз рыԥсы рыхәлачын
Зегь рыҵкысгьы иҳәҳәон:

Урҭ ракәызшәа иалаҳаз -
Иаҵаз агәырҩа,
Зыгәқәа шәыла иҭалаҳаз
Наважьуа зымҩа.

... Шьоук рыҩнуҵҟа шҳамыркха,
Иршәу - аҽацәоуп.
Адәахьала шамаха -
Иреиӷьу џьабацәоуп!


АШӘАРАХҚӘА ӠЫЖӘРА ИЛБААУЕИТ

Еишьҭагыла, рҽынаԥхьак-ааԥхьакуа,
Ишәа-ӡыӡо ашәарахқәа аауеит,
Аӡы иашьҭоуп, уаҳа аҽак акәым,
Ахра аҟынтәи ҵаҟа илбаауеит.

Убра имааикәа аҭыԥ ыҟам уаҳа,
Дара ахьамоу - цәҳәыроуп, еиҟәыдды,
Арҩаш хәыҵҟьоит џьара аҽыкнаҳан,
Нас инықәларц иҩуа уи адәы.

Ашәарахқәа ааиуеит рыҽӡо, ԥшьаала,
Инаҵагылоит, иӡыӡмкуа, ишәо,
Урҭ акәабарц арҩаш ацәқәырԥала
Хыхьынтә иаршәуеит ацыԥхь иаҿышәшәо.

Иаҵагылоуп арҩаш еилаҽҽара,
Ашәарахқәа иаҵашьшь аӡы ржәуеит,
Ирыдушәа ашьха рымацара -
Урҭ рызаҵәык уа ҟарулра руеит.

Ашәарахқәа ироун уаҟа ԥсгарак,
Ашәарахқәа ӡыжәра илбаауеит,
Сишь, амарџьа, ҳара иаҳмоуааит харак,
Абна алымҳа амоуп ҳәа рҳәауеит.

Иабацари иалҵны аԥсабара:
Сишь, џьарантәи шьҭыбжьык раҳауеит,
Аха ишрымоу урҭ енагь агәҩара
Ашәарахқәа ӡыжәра илбаауеит.

... Исҳәаз азхоуп, са сҿы сшәаҳауеит,-
Мамзар ашәарыцаҩ иаҳауеит!


ШЬЫЖЬЫМҬАНЛА

Сагоит ацәа ԥшьаала,
Иааины аԥсы ӡо.
Ицоит аҵх ҭалан -
Иахьцаз сымбаӡо!

Сгәалаҟаны сгылоит,
Сҿыхан шьыжьымҭан,
Дарбан уаҟа исԥыло,
Уажә даныҟам сан?

Уи дзыԥсахуа дыҟам,
Уаҳа са сҩны!
Дагьаауам аҩныҟа,
Уажәшьҭа уи дгьежьны!

Иахьа усгьы сҭынчым,
Сҭынчым еиҳагьы!
Избоит акгьы шсымчым -
Иац еиԥш иахьагьы.

Аха хәыцрак салоуп,
Салоуп уи сҭахәхәа...
Лара дадызбалоит
Шьыжьтәи ашәахәа.


             * * *
Ашықәсқәа неиуеит еицыло,
Ашықәсқәа цоит иҭакәкәа,
Заа исыздыруам исԥыло,
Насгьы са сымҩа ахьакуа.

Башагьы сныҟәом суазыруа,
Уаҳа сахьцо сымбаӡо,
Аӡымҩасгьы здыруеит сахьыруа -
Сыцҳа снапала ихҵо.

Сашьҭам аԥсҭазаара аҳәаа,
Ишнымҵәо здыруеит иара,
Мап, исзыркьаҿуам уи заа,
Сгәыӷрақәа анацло хара.

Сымҩа лашара санылан
Снеиуеит са сҩызцәа рыгәҭа,
Сыдгьыл ианымҵуа ианыларц -
Са сышьҭахь инсыжьуа сыхәҭа.


                * * *
Сзынхарыма схала абраҟа,
Уа-ҭынхада сзынхару?
Адунеиажә, еҳ, ушԥаҟоу -
Ҿаҵахәысгьы сузхару?

Маӡа умоу ма уаргамоу? -
Исзеилымкааит уҟазшьа.
Сара сзыҳәан цқьа уеилгаму -
Уҽеиҭоукуеит есымша!

Аӡә даарыхны даҽаӡә дурӡуеит,
Думан уцоит унҭакәкәа...
Ача анԥыруоуп ахьшь анцәырҵуа -
Усҟан ауп уи ианакуа!

Уаргьы убас ауп - ауаа еилухуа,
Аӡәаӡәала инеишьҭаҵо,
Шьоук ануҵоит, шьоук анухуеит -
Шьоук ргыло, шьоук шьҭаҵо.

Аԥсҭазаара  аҽшышьҭанамҵо
Зегьы ирдыруеит - уи еилкаауп.
... Адунеи аӡә иоуп иҭамӡо,
Ауаа рзыҳәан - даара иҭбаауп!


АЖЬ АНҾАЛА АӠАХӘА...

Иаҵәахуазеи быбла ҭбаара,
Иаҵак иамоузеи маӡас?
Саргәаҭеиуеит даара, даара
Ба банызбо сара абас!

Бара бҿымҭра, сымыш хаара,
Сара иснаҭоит агәырҩа.
Бара ибхара, сара исхара -
Сымҩа здәықәлом шьҭа зымҩа!..

Аӡәгьы изыӡбуам ҳара ҳада
Иаҳаӡбыша нагӡаны,
Ианбанӡааго уи ҽҳәарада,
Имаӡамхо маӡаны?

Аԥҭа еилыҵуеит хара-бӷьара,
Амра иаршәын ашәахәа.
... Са слаԥықәшәа иаҳәо чароуп,
Ажь анҿала аӡахәа!

          
БАРЕИ САРЕИ
                                          Е.К.

Бареи сареи - амреи амзеи анкаҷҷо,
Бареи сареи - ацәгьеи-абзиеи еиҟәзырҷҷо,
Бареи сареи - ԥсҭазаарала зегь зшәо,
Маҷк ихьаазго амра анӡаало, ианҭашәо!

Бареи сареи - амра ангыло иазыԥшу,
Бара еимхәыцҵас амра шәахәа зыхәда ихшьу,
Ахандеираҿ са издыруеит сымч зызкыу,
Ҳа ҳабжьара ацәгьа-мыцәгьа амҩа шкыу!

Бареи сареи - аутәы-аҳәатәы заԥхьа ишьҭоу,
Бареи сареи - сааҭҵас еиқәшәоу гәык зызҭоу,
Амчра рнаҭоит бара бгәыраз смахәҿақәа,
Бареи сареи - еицеихызго зшьаҿақәа!

Бареи сареи - мышрақә Аԥсны ииз, инхаз,
Бареи сареи - зыԥсы еилымҵуа еилахаз!
Бареи сареи - аԥсҭазаара агәра зго,
Бареи сареи - иаҵагылан уӷәк зго!

Бареи сареи изахьӡу ҳакәхеит ҭаацәарак,
Иҟаҳҵароуп зегь рҿаԥхьа уи аҭак,-
Зегь рҿаԥхьа ҳабиԥара ӷьацаларц,
Наҟ-наҟ азы ҳара иҳаиӷьны иаабаларц!

Бзиабароуп адунеиаҿ мрас иԥхо,
Бареи сареи науынагӡа ҳанзырхо,
Бареи сареи адгьыл ҳақәуп ҳаизшаны,
Бареи сареи акгьы ҳамам ишаны!

Бара быда исхагылоу ажәҩан шәшьуп,
Амшгьы аҵхгьы акгьы иаԥсам, ихәашьуп,
Уаҵәтәи амшаз ҩаԥхьа абзиа сазыԥшуп,
Аха ибдыруаз - бансыдгылам аҽны сшьуп!


ԤАСА ҲАХЬЫНХОЗ

Аԥсҭазаара цоит ишцац еиԥш, ахьышьҭрала
Наџьнатә аахыс иара иамоуп азакәан,
Сааины сыҟоуп уи иаҩнахыз ахьышьҭалаз,
Саарыдҵааларц - санду, сабду, саб, са сан...

Сааины сыҟоуп, ауразоуроу, аҭацәыраҿ,
Анышәынҭра заҵәык аарла аԥсы ҭоуп.
Аҵлақәа аанхеит - иаанхеит уаҟа 
урҭ ршәшьыра,
Егьирахьҟа инеиужьны зегь қьаԥҭоуп.

Ҭынчроуп, ҭынчроуп - саман ицоит 
уи сынҭаҳан,
Адгьыл гьежьуеит, саргьы сацны шьҭахь 
сгьежьуеит,
Мамзар ара избауада сара уаҳа,
Сгәалашәара исаҩсхьоу аамҭаҿ иԥшаауеит:

Иҽазыҟаиҵоит, абар, сабду шьҭа ҭагалан,
Ашшра даҿуп иткьац ыршо акалаҭ,
Санду лцыфеи-лгәыхәи зегь заа еингалан
Акы ԥхьалкуеит, акы ықәылҵоит ашәымкьаҭ.

Ахәылбыҽха, абар, сабгьы ашҭа дҭалоит,
Абар, аҩны уи дааҩналоит дааԥсаха...
... Сҭаацәа рсахьақәа ааины сара 
иаасыԥхалоит,
Аха сгылоуп уажә араҟа са сзаҵәха.

Аха сгылоуп сара ҩаԥхьа сымацара,
Иаасыкәыршан анкьа ҳахьынхоз ҭацәуп.
Ицәырҵуам избартә уаҳа аӡәгьы ицәаара,
Избац ыҟам - цәас иахоугьы даҽакыуп...

Ҭынчроуп, ҭынчроуп...
Сныҟәоит сара ԥшьаала, ԥшьаала...
Исҭаххеит ҳәа дзыргьежьуада 
уажәшьҭа аԥсы?
Аха усгьы са срызхәыцуеит, сҭанагалан,
Ҩаԥхьа абраҟа иқәу џьысшьоит урҭ рыԥсы!

1987.


                      * * *
... Хара ицароуп амҩа уадаҩ са сызқәу -
Аԥсҭазаара маҷк издыруеит шьҭа изакәу...

Макьаназы ԥхьаҟа исымоуп ҟаҵатәқәак,
Зҵаарақәакгьы ирысҭароуп сара аҭак,
Аха сзыцәшәо акоуп сара, зынӡа акы -
Сымҩа еиԥҟьар ҳәа, 
сзахьымӡакәан сыгәҭакы...
Адунеиаҿ уаҳа сацәшәом даҽакы!..

1987.


                         * * *
Изысҭахыузеи акыр нысҵыр,
Схы сзамыхәо зны сажәыр?
Хьаас иҟоу зегь сызцәырҵыр -
Хәшәыда уаҳа акгьы сымжәыр?

Сырҭахымкәа - сызҭахызгьы,
Сеидараха сырзынхар?
Саналашәо урҭ рыԥхыӡгьы -
Иара убраҟагь сырххатәхар?..

Изысҭахыузеи рнапы самкуа,
Сыԥсы ҭшәаанӡа ргәы сыхшәар?
Са снапала сԥаҵа самкәан -
Схысҿы еимиаан ма сырбар?

Аԥсра сазыԥшуа есымша
Сықәумырхан бзанҵ адәы,
Сықәра ак шамчу акыр сылшар -
Сахьӡеит ахьӡуп са сгәахәтәы.

1988.


САШЬЦЫЛАМЫЗТ...
      Вианор Ԥачулиа игәалашәара иазкны

Амшын ԥшаҳәа  узавамлазеи,
Иацеиԥш иахьа шьыжьымҭан?
Сҩыза, Вианор, иҟалазеи,
Уаарц асҟаамҭа иухәҭан!

Анахь сныҟәеит, арахь сныҟәеит,
Аха иҟам ухабар!
Исазҳәода шьҭа уахьыҟоу,
Исылшоума ма усымбар?!

Дыррак сымҭаӡакәа акала,
Џьаргьы уцомызт ныҟәара,-
Иҟалазеи нас, мышкала,
Схала саақәхартә аҟәара?!.

Абар, иаацәырҵт ула шкәакәа,
Ушьҭа ихылан џьара ицоит.
Изыгьежьуам уара умбакәан -
Ашыр-шырҳәа аҵыхәа аҟьоит!

Избоит, иамоуп цәалашәарак,
Избоит, иамоуп уи гәырҩак,
Иамҵны ицазшәа азыбжарак
Аҽаԥсахит уажә зынӡак!

Уазыԥшаауам - уара иушьҭоуп,
Игәаҟуеит иара - аҵәы иахоуп!
... Сишь! Ишьҭнахма ҩаԥхьа ушьҭа -
Аҟәа ашьхахь амҩа хоуп!..

Ушԥамҩаси ак мҳәакәан,
Сҩыза бзиа - агәлымҵәах!
Шьоукгьы ныҟәоит цәгьа мбаӡакәан,
Урҭ мачхәыма - иаунҵәах!..

Аԥсҭазаара, ушԥеибыҭоу:
Зегь шуцныҟәо угәра го,
Шьоук анасыԥ нагӡа рыҭо,
Шьоук агәала заа иарго?!

1988.


                  * * *
Уанқәыԥшу уҩызцәа рацәами,
Усҟан ухшыҩгьы ԥыруеит!
Ианулшо - атәымуаагь уацәами,
Усҟан зегь уаԥхьа итаруеит!

Аҵлагь зырԥшӡо махәҭами,
Иахьгылоу иӷәӷәазар аԥашә?!
Уҩызцәа рзыҳәан, иахәҭами,
Иаартызар ауми уҩнашә!

Аҩызара дарбан иԥнамшәо,
Аныҟәгарагь ус имариам!
Ацәгьара дарбан иаҿамшәо -
Усҟан аҩызцәагь рацәам!

Усҟан уаахьаԥшыр - иабаҟоу?
Реиҳарак абацеи еимпны?
Указыжьыз даара уангәаҟуа -
Дмааӡаргьы еиӷьуп дгьежьны!..

Хьаас дышьҭыхтәым ибналаз,
Еиӷьын уи заагь дааԥшыр!
Зегь ҩызцәам угәаҵахь иҭало -
Уаанӡа иахәҭоуп улаԥшыр!..

1988.


ШАҞА СХЫҴЫЗ

Шаҟа схыҵыз? Исхыҵыз схыҵит.
Садтәалоума уи ԥхьаӡо?
Хьаас исымоу - аҩызцәа сцәыӡит,
Аԥсҭазаарахь имгьежьӡо!

Аӡәым, ҩыџьам... Алыԥшаахқәа!
Зыԥсадгьылаз иҭахаз.
Са саџьалгьы, мышкы имаахкәа,
Аха игәнызгоит сахьынхаз -

Урҭ рылымкаа сахьаԥыло
Амра игыло шьыжьымҭан!
Акы заҵәык - раҵәцахә нкыло -
Еиҭасныҳәоит: сгәы иҭахан!..

Аԥсны рхьаан, инеидкылан,
Иазыԥшызгьы лахьынҵас.
Аха ишгылац иара гылоуп
Ахы иҩахан - аӷа ицас!

Сҩызцәа, сҩызцәа! Шәҿахәы сҳәароуп,
Нас ауп суалгьы аннаӡо!
Акы здыруеит - Аԥсны еиқәхароуп,
Ҳахьӡқәа адаҟьа ианнаҵо.

Шаҟа схыҵыз?.. Исхыҵыз схыҵит...
Садтәалоума уи ԥхьаӡо?
Ҩаԥхьа сымҩа  еиҭеиҵыҵит -
Уи саныҵуам иара шцо!..

1991.




          * * *
Дыԥсит. Дырҵәуеит. Нас дыржит.
Зегь рыҩныҟақәа игьежьит.
Иԥсахны дцеит идунеи,
Иибазеишь убра даннеи?
Издыруада?
Уи - зҵаароуп.
Ауаа зҿугьы уахь цароуп.
Уаҟа иҟоу еилкааны -
Уаҩы димбацт аӡә дааны.
Нас изтәыда адунеи?-
Адгьыл иқәу ауаа роуп!
Аха...
Аха уи - уаароуп,
Аарам иҟоу - уахь цароуп!


СА СЫГӘҬАКЫ

Мышкы исмаҳар аԥсшәа шырҳәо,
Мышкы исымбар сара Аԥсны -
Сызныҟәарым ашыр-шырҳәа,
Иахьа сшыҟоу са сласны!

Мышкы исымбар ашьха, ага,
Санықәымла арха, адәы,
Риҵа сымбар - ахьӡырҳәага,
Ихаҭәаахоума сара стәы?!

Ашьха ҳаракыра схалар -
Аҽеиҵнахуеит агәы аартны,
Аха ишызбо џьоук нахалан
Рҽынахырҩоит - иара аркны!

Ацәа ахамкәа, ажьы ахамкәа,
Изымдыруа избахьоу -
Егьызмаха ажәлеит, иамкуа,
Иазымхоушәа изыниахьоу!

Еилагоуп ашәага-зага,
Уи ахсаала неизакны -
Еилахәымкәа џьаргьы инагам,
Кьысда иҭаршәуп са сгәаҟны!


УХЫ УҨАХ

Угәы каумыжьын, аҳы, сҩыза, ухы уҩах!
Иахьа ишәшьызар, уаҵәы илашоит, 
амш еиҭах!

Аӡынра ашьҭахь ааԥынра ааиуеит, ашәҭ иаго,
Адәы ҳақәыз аԥсҭазаара агәра го!

Ҳгәы иамыхәо егьаабаргьы - иҳачҳап!
Аӡә даӷьуазар ҳара иҳақәкны - иаҳмаҳап!

Акрызычҳаз акрибеит ҳәа рҳәоит - абас,
Иҳаԥсахрым мышк азыҳәа ҳара ҳҵас!

Ахара зду иоуп имақаруа ирацәаны,
Еиҳа-еиҳа иацҵо дцәажәоит, еицәаны!

Иахьа азыҳәан амчра икыуп уи, имч дагоит,
Аха амчгьы зны ишнеиуа еилыбгоит.

Иҟоуп аҳақ! Уи ауп, иудыруаз, узыхьчо!
Иахьа игәаҟуа зны дубар ҟалоит дыччо!

Аиашамҩа иахьа иҭшәазар - уаҵәы иҭбаауп,
Ажәлар дугьы ажәлар маҷгьы еиԥшны иуаауп!

1991.


АМШҚӘА ИРЕИӶЬХОИТ ИСЗЫԤШУ

Зегь аасымҵәоит, зны, аамҭала,
Иҭацәыз сеиԥшхоит аҳаԥшьа.
Аҭыккара сама инҭалоит,
Иаангылазшәа сара сшьа -

Ныррак сымаӡамшәа , сдысны,
Сара истәымшәа сжьы, са сцәа,
Сыԥсҭазаара шьҭа сахысны
Саахҭыгәлазшәа - ианынҵәа...

Сыбла акгьы абом игәныскыло,
Схәыцра акгьы алам ихәарҭоу,
Имаҷхеит знапы ааныскыло -
Иџьасшьоит уажәгьы сыԥсы ахьҭоу?!

Сгәы ианҭысца сара исхызгаз,
Даҽа аамҭак ахь ианынсыжь,
Агәаҟра-аҵәаҟра сҽанацәызга -
Салҵыз џьысшьоит уажәшьҭа аӡыжь.

Сыԥсы ҭами? Ус анакәха -
Мышкгьы аацәырҵып ҩаԥхьа ишәшьу!
Аха издыруеит - сымч анақәха
Амшқәа иреиӷьхоит исзыԥшу!

1991.


АКЫ ИАԤСАМКӘА ШЬҬА ИНХО!..

Шаҟаҩ ашәа рзаҳҳәахьада,
Шаҟаҩ шьҭаҳхда иҳаракны?
Шаҟаҩ ҳәынҵәа рхьаҳҳәахьада,
Ианкаҳалакь - мап рыцәкны!

Шаҟаџьара ҳҩашьахьоузеи,
Ҳамхәыцӡакәа, ҳаццакны -
Шаҟа ҽхәаԥхьыӡ рзаҳҳәахьоузеи,
Еиӷьны изҳәо ҳәа еимакны?!

Аӡә данхало - ҳажәагь халоит;
Уи имч ала зегь лашоит!
Иара ихала, ихала, ихала -
Анасыԥқәа дасны ишоит!

Дыздаҳкыло цқьа иҳаздыруам,
Иара иҿаԥхьа зегь лашәуп.
Дыумырҽхәан - иубап иузыруа!
Зегь  кылыршәшәаа иузыԥшуп...

Анцәа дхәцын. Уи дабаҟаз?
Адгьыл аҿы дгылт анцәа.
Абар, даабоит иара абраҵәҟьа,
Амҩа ҳнарбоит инацәа!..

Уи зегь илшоит, уи зегь гәеиҭоит,
Аблақәа ихоуп - зегь збо,
Иааиҿагылаз - анышә деиҭеит!
Алашара нас имбо!

Дыздыркылоз зегь рыцәмаҷын,
Амра, амшын, аокеан!
Атәыла дуӡӡа зыркакаҷыз -
Мбатә дылхылҵуан усгьы иан!..

Абас иҟан, абас акәын,
Аамҭа ҳабла шыхнакуаз.
Уи ҳахысырц уалс иҳақәын -
Ахыц ҳҭыҵит - ҳазҭакыз!

Закә жәақәоузеи инаҳххьоу баша,
Гәыла, шьала дара рԥхо!
Амҩа анылнах уажә аиаша -
Акы иаԥсамкәа шьҭа инхо!

1991.


АХАҚӘИҬРА
                 Акы заҵәык ауп - иҟоу иароуп:
                 Сыԥсадгьыл хазына Аԥсны!

Хақәиҭроуп - ауаҩ иҩны  данаԥшәымоу,
Иԥсадгьыл данахым атәым,
Иан лбызшәа абџьарс ианимоу -
Уиадагьы шьамх иҭахым!

Зыхиақәиҭу иоуп ишиашо игылоу,
Иқәгылоу зыдгьыл уаҩҵас,
Инаскьа-ааскьароуп зыбла дыхгыло,
Ҳазшазгьы иҭахыуп иара убас!

Ԥхареи лашареи агым ҳаԥсабара,
Аԥсны игыло амра еиԥшым ҽа мракы,
Аха Аԥсны иагын ахақәиҭра лашара,
Уи еиҳаугьы ҳазхьуам аҽакы.

Сыуаажәлар игәаҟхьоу, сыуаажәлар гәымшәа
Маҷк ауп ишәыгыу - нас ишарккоит:
Аӡы ырԥан ишалырхуеиԥш афымца
Шәықәԥара иалыԥхашт Ахақәиҭра лашо!

1992, маи.


АЖӘА САҲӘОИТ
(Дырмит Гәлиа ихьӡынҩылоу апоема. 
           Ацыԥҵәаха)

Аԥсы ахалеит ахаҳә хьшәашәа,
Уара угәеисра згәылалаз.
Абар, иааҭҟьо џьысшьоит уашәа,
Уаԥхьа санаагылалакь!

Ахы шԥаскри, ма сышԥалгои -
Уарауз ажәабжь салагар?
Ашьҭа мыӡуа ацәаҳәа сзалгоу
Амшын цәқәырԥа салалар?..

Агәаӷьра ду зҿысҵаарыда,
Уара иумаз иаҵамхо?
Ахаҵа ицәаҩа зхыскаарыда,
Ахаҵа усаҿ схаҵамхо!

Ажәла уҟьомызт уара хыда,
Амхы уҭан еинылаларц,
Аб иеиԥш аԥа изы  изҭахыда
Абиԥараз дгылаларц!

Аҳы, сдәықәлоит ушьҭа схылан,
Амба аҟынӡа сзынаӡар,-
Сара сашәа сыбжьы ахылар,
Уа уеиԥш сажәа сзыраӡар?

Уара угәашә ду сыламгылар -
Сгәашәгьы ахьатуа сақәшәарым,
Уашҭа сшьапы нықәымгылар -
Уа удунеи са  сзакәшарым!

Уарча ақыҭа снеироуп раԥхьа,
Аԥсуаа рашәа ахьгарухыз,
Сдәықәлоит уажәеинраала сшаԥхьо -
Уи са сымҩа иалахәуз!

Уарча! Уарча! Уара уқыҭа
Уи ахҭысгьы сналалоит...
Ушьҭа ықәӡаарц иақәызкыда?
Амшын сыбла ххалалоит,-

Амшын уазҭаз уахәлабгарцаз,
О, срыхьӡандаз иаамҭаны,
Дара насҭон рыбжьы мгарцаз -
Уара ушьҭысхуан уамԥааны!..

Уҩны-угәара зыблыз амца
Дара ирыжәҵан иқәысхрын,
Аццышә зхыҵәаз уашҭа ԥшьа амҵан
Сара суалгьы сықәысхрын!

Улымҳа иҭасуан аԥша аршәаа -
Удгьыл уқәца угәаразҵаз,
Амшын цәқәырԥа уаман уршәуа,
Иҟәар-ҽаруа угаразҵаз,-

Укаҳа-бӷало нас урышьҭан
Уани уаби урыдымшәо,
Ианымҵырцаз Аԥсны ушьҭа,
Икыдын уеаҵә кыдымшәо!-

Иадыруазшәа уа угәҭыха
Уи аҩныҟа иуԥхьауан,
Уацәымӡырцаз еиҭаухон,
Удгьыл ныҳәа-ныԥхьауа.

Аԥсны аушәақә уанхыԥшыла,
Уҭаацәа аныгьежь ҽышәала,
Уеиҭанықәгылт  шьапы мшыла,
Удгьыл цәажәарц ԥсышәала!..

Ацәмаа зкызгьы, ирашәозгьы -
Адгьыл рышьҭа анхаломызт,
Хатә бызшәала ак зыҿшәозгьы
Иажәа бӷьыцк ианшәаломызт.

Ашьха ҳауа цқьара иалан,
Иаргьы цқьаӡа ҳауаҵас,
О, изҳәода, иара ахала,
Аԥсуа бызшәа иалаӡаз!..

Анбан аҟнытә анбан иацло,
Анбан еихшьала игәылуршәаз,-
Иара уи ами сзырӷәӷәаз дацла,
Абырҵкал-хы скылзыршәаз.

... Сшьамхнышгыла игәыдыскылоит
Адгьыл, убла зырлашаз,
Амцаԥшаара иадыскылоит
Аԥсуаа рзыҳәа иулуршаз...

Адәы сықәзар сара сгәаҳәо,
Аԥсра схәыцра иалаӡам.
Мыцхәык усгьы сара саҳәом -
Аԥсҭазаара, исараӡа,-

Аԥсҭазаара сшьапы налган
Сызцагәшьом сналыкәкәа,
Ажәеинраалак ма зны салган,
Салагама исуалымкәа?-

Ажәеинраалак ма исҭынхааит,
Ажәеинраалак иадамыз!
Саныԥслакгьы исзырымҳәааит:
“Напаиркит иаҭәамыз!”

Аԥсышәала аԥсы рхалеит
Абри ақыҭа, абри ацаҟьа,
Саргьы исҭахыуп сышьҭа анхалар
Сара сыжәҩан аҵаҟа!

Анаӡараҿ бжьык аагаргьы
Са исмаҳакәа зыҟалом.
Џьара сцаргьы, кыр сынхаргьы -
Сыҩны схашҭуа сзыҟалом!

Адҵа сырҭоит сысшьха, сыга,
Сыжәлар, сыдгьыл иқәынхо,-
Сҿахәы сҳәарцаз сыбжьы ҭыган,
Аамҭа ауал ду сықәымхо!..

Уи иақәнаго ашәа сҳәарцаз,
Скалам шьҭысхуеит иҵару!
Апоет, ушьҭра  саԥсахарцаз,
Саҳәоит - ажәа суҭару?

Иҟьо сдәықәлом сара саҳәа,
Скалам бџьарс ианныскыла!
Ажәа саҳәоит, ажәа саҳәоит,
Сажәа гәакьа ансыцгыла!

1964.























































Ҷ И Ҷ И К О    Џ Ь О Н У А

1915 - 1975






АИԤЫРҴРА

Унҳажьуеит, Аҟәа, аамҭала,
Гәыблыла ҳауԥырҵуеит уажәшьҭа.
Иудыруеит, иахьҳаԥхьаз хәҭа-хәҭала,
Ақәԥарахь ҳцахуеит еиҭа!

Аибашьраҿ ашьа каҭәароуп,
Афронт ахь аҩызцәа, шәласы!
Ҳаԥсадгьыл азыҳәа ҳақәԥароуп,
Ҳаԥсадгьылаз ҳаигӡом ҳаԥсы!..

Ахысыбжь атәыла ианыҩуеит,
Раԥхьа хьӡы жәгарц шәыццакы!
Ашәаҳәабжь есааира еигәныҩуеит,
Шәнеибац, шәнап ӷьеҩқәа еибаркы!

Унҳажьуеит, Аҟәа, аамҭала,
Гәыблыла ҳауԥырҵуеит уажәшьҭа.
Иудыруеит, иахьҳаԥхьаз хәҭа-хәҭала,
Ақәԥарахь ҳцахуеит еиҭа!

Аибашьраҿ ашьа каҭәароуп,
Афронт ахь аҩызцәа, шәласы!
Ҳаԥсадгьыл азыҳәа ҳақәԥароуп,
Ҳаԥсадгьылаз ҳаигӡом ҳаԥсы!..

Аҟәа, 1941.


                   * * *
Уи слеилаҳаит зегь раԥхьаӡа,
Схы-сгәы дҭахеит, ишԥазури?
Бзиа дызбама, нас, наӡаӡа,
Сыԥсы далоуп, сабацари?
Сылаԥш лхыуп, сцәа сҭаӡыӡоит,
Сыԥхыӡ далоуп, дабазбари?
Лсахьа ԥшӡа шьоукы исцәырӡоит,
Уи дысцәыӡыр, ишԥазури?

Шәача, 1942.


АХӘРАШӘА

Сырҿыха, исҭахыуп исаҳарц
Ашамҭаз аҟармаҵыс абжьы.
Сраҳаҭны сыцәазаргь сбымшаҭан,
Сыхәра уи ашәа иарӷьарц,
Сырҿыха, сырҿыха шьыжьы!

Ацәа саналоу сҽаҭан,
Сеиҵыхны санықәу сҭахәхәа,
Быхцә сҿаԥхьа ишьқьырааит икахәхәа!
Саԥхьа бықәтәа сгәы бырԥхарц...
Аҟармаҵыс абжьы хааӡа,
Сырҿыха, исҭахыуп исаҳарц,
Сырҿыха... сыцәаргь зынӡа!

Кисловодск, 1943.


СЫМШЬАМБА

Са сгәы уақәшәоит, сымшьамба!
Убри азами аӡәгьы уимҭо,
Сцәа-сжьы узаду. Нас сеибыҭо
Абзабаа цқьа исырба!

Зны усыҵоуп, зны усықәуп,
Зны суҵоуп, сымшьамба!
Абзабаа цқьа исырба,
Уахгьы-ҽынгьы амҩа сықәуп.

Аисра салоуп, аԥса еилышьра,
Асакараҿ хыбра змам,
Ахьҭа цәгьами, уи мариам,
Аха исылшоит, о, ахысра!

Аӷа дахьыҟам са сраҳаҭуп,
Уи даԥырхуа сцоит умбои,
Акыр зычҳаз акыр имбои,
Сцәа-сжьы иаду, ушаҳаҭуп...

Аԥса еилышьра иахьа иубама,
Ашьа ануқәҭәа иумычҳаи!
Уи са исцәуӡон, иумаҳаи
Зны исоуҳәоз: иҟоу убама,

Ҳусқәа убасӡа ицарым,
Ҽнак ҳанылар Аԥсынра,
Уӡбахә расҳәап уа жәлара,
Ахҭыԥ иунугьы зӡахрым.

Ашьа шуқәҭәоу сызқәа укыдҵан,
Уа снеи-ааиуа усырҽхәап,
Убасҟан еиҳагь бзиа узбап -
Сыԥсы хаара уара иудҵан!

Аха убраанӡа, сымшьамба,
Зны усыҵоуп, зны усықәуп,
Зны суҵоуп, амҩа сықәуп,
Абзабаа цқьа исырба!

1944.


  ҶЛОУТӘИ АҴХ

Ишаз џьысшьан ҵхыбжьон сгылеит,
Сҽааиласҳәан сыццакуа,
Аҩны сналбаан ашҭа сықәлеит,
Зегь ҭынч ицәан икаууа.

Ԥсаатә бжьыкгьы уа игаӡомызт,
Аҵх каххаа илашон,
Дәаб хазына шьардак бжьамызт,
Сааигәа ишәахха илакьҭон.

Ашьха дуқәа ԥшуан иӡыҩӡа,
Иҟалазеи нас уаха?
Ажәҩан снаҵаԥшт, амза игылаз
Аҽыларҟәны ихәыжжаӡа,

Сқыҭа арԥшӡоит. Схәыцра иалаз,
Ашҭа сықәуп са сшанхо,
Исаҳазеи, сцәа-сжьы иацралаз,
Уаха сызмырцәо, исгәаԥхо?..

Сишь, ӡәыр ҿиҭма? Уа сынхьаԥшит,
Ашьха цәҳәырахь хараӡа,
Сгәысҽанӡамкәа сылаԥш рықәшәеит
Жәҩан ҵаулахь иҳаракӡа,

Иалакнаҳаз икәеи-цеиуа
Аеҵәақәа ҩба ԥшӡаӡа...
Иҵегь смаҷын, зны, ишеи-шеиуа,
Снацәкьыс рықәкны хәылԥазӡа,

Аӡәы илсырбеит уа, усгьы лаҳәо:
- Урҭ ҳа ҳҩыџьагь ҳахьӡ рхыз!-
Дара реиԥш ҳаргьы ҳаигәныҩуаз,
Уи бхабмыршҭын, иҵәахыз!-

Уа ҳаиԥырҵит... Ҳзеибадыршам
Шьҭа ҳаиԥылар ҽаџьара.
Уи аԥҳәызба лыхьӡ сҳәашам,
Ус азеиӷьуп сгәыбылра...

Шьарда ҵуеит шьҭа, сыҟаӡамкәа,-
Аибашьрахьтә схынҳәит сара...
Лыӡбахә сарҳәеит: ла дкакаҷуа
Ҿаҩак дамоуп ҳәа џьара...

Аха, иҟалап уи  дыцәаӡамзар,
Гәҩарак лоуны, имцаха,
Аеҵәақәа дразҵаауазар:
Са схабар рҳәарц уаха?

1945, Ҷлоу.


АҨЫЗАРА
Абаллада

Сҩыза бзиа, зда дсымамыз,
Афронт аҿы дсывыршьааит.
Асолдаҭцәа ргәы сырыԥшааит,
Самхаҵәыуеит ишсаҭәамыз.

Ҳаԥхьа игылаз уи ақәԥараҿ,
Иҳаҭгәын ҟасҵеит иааинырслашәа,
Аԥша нықәслоит, аԥша хьшәашәа,
Дон ахықәан, ахәыԥшӡараҿ.

Дҳәаны диман зеиԥш дыҟаӡам,
Абла гәыӷра, ахцәы қамыз.
Имҩа даԥшуан мҩа иқәӡамыз,
Уи иеиӷьалшьо уаҩ длымаӡам...

Аибашьра ашьҭахь са дсеигәырӷьеит,
Ҳаиқәшәеит адәыӷба сҭыҵхьаны.
Сҩыза дшыршьыз афронт аҟны,
Ҳәашьа сзамҭеит, исзымгәаӷьит.

Лыбла ҭраа дышсыхәаԥшуаз,
Уи иҟам рахь дысзымԥхьаӡеит,
Аԥсра мыжда сызианамшьеит,
Сгәы  еиқәысҳәалт, ишԥазурыз.

- Дааиуеит лассы, бицәымшәаӡан...-
Игәы нхар ҳәа сшәагәшьазаап,
Иҳәарыз џьысшьеит:- Қәла дсымамзаап...-
Иара гәҭыхас уи димаӡан...

Лара дыԥшуп уахгьы-ҽынгьы,
Аӡәгьы дылбом, дыгәжәажәауеит,
Ихьӡ ҳәаны  дылнықәлауеит,
Дыԥшуп, дыԥшуп иахьанӡагьы.

Гәаларшәагас зны илиҭахьаз,
Ипатреҭ дахәаԥш дқәыԥсычҳауеит,
Иа дылбазшәа лгәы лҟычауеит,
Лыԥсыхаара - бзиа илбахьаз.

Издырма аԥшра дшаҟәымҵӡарыз,
Исҳәаз халҵеит уи гәыкала,
Дышлазшәа збеит са схарала,
Аԥсра еиӷьын -
Ас сзақәшәарыз...

Исыӡбеит иҟаз наласҳәарцаз,
Аха илымуит, саанылкылеит,
Ажәак сымҳәарц уи дсыдқәылеит,
Лгәы дҭацәуо уа дшыччауаз...

О, урҭ рыԥсы еилазаарын,
Рынасыԥгьы еиларҵарцы...
Ԥсраҽнынӡа  дылымԥсахырц
Ҭоуба илҭаз мыԥсӡозаарын...

Имҩа даԥшуп ӡынгьы-ԥхынгьы,
Зыԥсадгьыл ду зхы нақәызҵаз,
Ҭоуба ҳәаны еилазымгаз,
Дыԥшуп лара, иахьанӡагьы.

1945.


                    * * *
... Даара, даара слаԥшықәиҵеит,
Аха аҵыхәтәан сқьышә дықәысҵеит,
Ус еиӷьуп ҳәа саҳахьан,
Аԥагьара сгәы азцахьан,
Сыҟамындаз, шьири-ҭали!

Бзиабарала ибылхьаз,
Са исыздырам дзыхсырҟьаз,
Иаха баша сизыԥшуп,
Лаӷырӡыла сыкәа ҭәуп,
Сыҟамындаз, шьыри-ҭали!

Мап, уи уаҳа игәы былӡом,
Сыԥсы ҭасгьы сиԥхьаӡом,
Дахьызбо баша сивакәаруеит,
Са исхароуп, шьҭа издыруеит,
Сыҟамында, шьыри -ҭали!

1956.

                  * * *
Ҟарулҵас снапқәа сыдыԥсалан
Абзиабара амҵан сгылоуп сбылны.
Маӡеи-аргамеи уи скыднацалан
Аԥсгаха снаҭом сыхҭакны.

О, сгәы, ацара уаҿуп уҭәаны!
Иухароу здыруеит, са сузжьаӡом,
Сыузашшырц сҭахыуп сыбжьы ҩыҭганы:
Аха зегь акоуп уара убжьаӡом!..

1956.

                      * * *
Ашьыжь амҩан банысԥыло -
Сгә аҭра иҭыҵны  сшамыргыло,
Сылашара, ибдыруазааит!
Быбла қаруа сшаргәаҭеило,
Сыԥсы шбылоу сыҟазааит,
Уаҳа ҭынчрак сықәымзааит!

Бӡамҩа ԥшӡақәа, ашьа рылыԥхо,
Быбла чча-ччоит са сыршанхо:
Сымацара срықәиҭзааиит.
Сыԥсы шбылоу бдыруазааит,
Уаҳа ҭынчрак сықәымзааит!

1956.


ИХТУ АСАЛАМ ШӘҞӘЫ
Софиа Кадыр-иԥҳа Аминова илызкуп

Снапқәа сышьҭахь иҟасҵан,
Абаҳча сныҵалт быӷькаԥсан.
Абӷьы хьарчуеит са сахьнеиуа,
Аҳауа шԥацқьоу, сгы ацнеиуа,
Са снеи-ҩеиит сызхара,
Сааит харантәи ԥсшьара...

Жәаф шықәса, о, уажәаԥхьа,
Агоспиталь, игылоу сҿаԥхьа,
Сыԥсы ахәага ҭаны
Саднакылеит. Сеибганы
Са еиҭазбоит ҳәа Аԥсынра,
Иуадаҩын аҳәара!

Уа зегь раԥхьа сара исԥылаз,
Асакаса иаҵагылаз,
Аҩызцәа, ақәлацәа ишәаҳа:
Аҟарачқәа рҭыԥҳа,
Уаха шаанӡа дҷаԥшьо,
Саԥхьа дықәтәан, сгәы ҟажо.

Ашьха ҭыԥҳа сеиқәлырхеит,
Сшьапы сықәгылт, сыӷәӷәахеит,-
Санахлырԥа сыԥсраны,
Сцеит афронт ахь сҽырхианы:
Дон ахықәан еибашьран,
Ҳар Ҟаԥшь жәылон, ԥхьацаран!

Жәаф шықәса цеит, абар!
Сара исцәыӡхьан лхабар:
Аԥшатлакә шьҭасны зны дагеит,
Агәырҩа даблит, илџьабеит...
Аха аҵыхәтәан деибганы,
Уи дахылеит лаб иҩны.

Са сҳақьым дызбеит ҩаԥхьа!
Ихту салам шәҟәык зҩит иахьа
Сыжәлар аԥхьарц! Ишәаҳа
Аҟарачқәа рҭыԥҳа,
Шьханхыҵ тәылан сгәы зыхьчо,
Зегьы ишәасҳәоит дахьынхо:

“Кисловодск, Коммуна жәеиза!”,
Са сыздыруа сықәла, сҩыза -
Иахьа сызшәыҳәауа ак ауп:
Уахь шәанықәло шәлазҵаарц ауп,
Лыҩны шәныдгыл, дыжәбала,
Шәхырхәан сыхьӡала шәцала!

1959.


БЫԤШӠАРА

Са сҽысхәышәтәырц, сыԥсысшьарц сахьааз,
Ахәшәтәыраҭҿ бреиӷьуп ҳәа сарҳәеит
 сзызҵааз.
Ахәшәтәырҭаҿ бреиӷьуп, уи шьҭа агәра згеит,
Аха изхәарҭоузеи, о, сгәы сабыргеит...

Бсахьа сыхнахын - сыҩнуҵҟа ак ԥсасит...
Уи схьаа ахьаа азнарҵысит...

1959.


АҨЫНАҲА
Ашәа

Аҭыԥҳа ԥшӡа, сгәымбылџьбара,
Аҵәца иҭабҭәаз аҩыџьбара
Иуаркалеиуа исҿаԥхоит...
Са схьабмырԥшын аҽаџьара -
Быбла гәыӷрақәа сгәаԥхоит!
Бара уахак ибааӡам,
Бара сара сыбхьааӡам,
Бгәы иҭабкыз цәгьа имаӡоуп:
Бареи сареи ҳаизуааӡам -
Еимаҳкуагьы бара боуп!

Сыбла хызкыз, аҩынаҳа,
Зымҩа бгылеит санбеилаҳа,
Уаха исҳәо бмаҳаӡои?
Ҳаи, ибзымгароуп сыгәнаҳа,
Сшыгәаҭеиуа бымбаӡои?

Бара уахак ибааӡам,
Бара сара сыбхьааӡам,
Бгәы иҭабкыз цәгьа имаӡоуп:
Бареи сареи ҳаизыуааӡам,
Еимаҳкуагьы бара боуп!


                  * * *
- Ҳхәыцит, ҳаиҭахәыцт, иҳаздырам ҳзыхурҟьо! 
Сажәеинраалақәа сыхҭаркит, аныӡба сарго:
- Апоезиа уҽаҟәыҭхан угылеит зымҩа,
Маӡеи-аргамеи уалагт ажәабжьқәа рыҩра,
Уиада ӡбахә ҳамам, ҳтәоуп игәынго!..

- Сыхаара апоезиа, сыблақәа азыртыз,-
Сыбжьы нақәсыргт уи, сгәы амца азыркыз:
- Са сжьиуеит, сжьиуеит ажәа сырҭәарц,
Аԥсынгьери иқәцалан мыруган иҟасҵарц.
Ажәабжьқәак зҩызаргьы уара уоуп изцырҟьаз,
Апоезиа иухылҵит: ихыҽҽан икаҭәаз!

1960.


                    * * *
Упоетуп ҳәа сарҳәеит, сан бааӡырҩи,
Аус хьанҭа снапы ианырҵеит сара.
Бгәы ишԥаанагои сан, ахьымӡӷ сымгари,
Исылшарыма, нас, ашәа аҳәара?

- Исыздырам, нан, макьана иуасҳәаша,
Амала сара сызуҳәо акоуп:
Ухы мацара, уараӡәк иухәаша,
Нан, уанашьҭала, иаҳҳәақәо мцуроуп!

Аԥсны иадыруеит аӡәырҩы ақәԥацәа,
Ҳа ҳзыҳәан урҭ иахьа ибаҟоуп.
Саҟара сыцлауан, исарҳәар уқәлацәа:
- Ди, ба быҷкәын ижәлар дырԥоуп!..

1966.

                       * * *
Са сыӡынрагь ааскьо иалагеит шьҭа:
Ихьшәашәаӡа абла схыԥшылоит суахҭа.
Аха наҟ-ааҟ ҳаиҿагылар, хьаҵра ҳақәымкәа,
Анкьа сыхаара сшылԥылоз акәымкәа,
Аӷа сышижәлауаз бџьарла сыхианы
Са сыӡынра саԥылоит схаҭа сӡынраны!

1967.


 ԤШЬААЛА-ԤШЬААЛА!
        Алаф ашәа

Ԥшьаала, ԥшьаала,
Ԥшьаала , ԥшьаала,
Бааила бхала
Беилыхха!

Са сыхаара,
Нас, есааира,
Бааила ԥшьаала,
Сгәацаԥха!

Ԥшьаала, ԥшьаала,
Бааила бхала,
Бышԥанаалои 
Сымӡырха!

Бааила бхала,
Сбаҳча бҭала,
Бааила ԥшьаала,
Маӡала!

Ԥшьаала, ԥшьаала,
Ашәак ба бхала
Быбжьы рмаҷны
Иҳәала!

Бааила ԥшьаала,
Гәык-ԥсыкала,
Са бысԥыла
Беилыхха!

Са сыхаара,
Нас, есааира,
Бааила ԥшьаала,
Сгәацаԥха!

1967.


АҴХ ҴӘЦОУП

Аҵх ҵәцоуп.
Аеҵәақәа еилаарыцыруеит,
Ирацәоуп,
Икәеицеиуа,
Илацәҟәуа,
Ажәҩан иаҿаԥсоуп.
Аҵх ҵәцоуп.
Адгьыл ду шлазшәа
Ҵхыбжьон илашоуп,
Ианыԥсалоуп
Амза ашәахәа.
Аԥсабара ԥшӡоуп,
Аха иҭахәхәа
Ицәоуп зегь уаха.
Аҵх ҵәцоуп.
Амза лашоуп,
Ажәҩан каххаа,
Илбааԥшны иччоит,
Иччоит игәыцхәха.

Уаха аҵх ҵәцоуп,
Аеҵәақәа еилаарцыруеит,
Ирацәоуп,
Икәеицеиуа,
Илацәҟәуа,
Ажәҩан иаҿаԥсоуп.
Аха,
Аҵх аныцәогьы абас
Аԥсабара аӡаӡа канаҳәоит,
Аӡаӡа каҭәоит лаӷырӡҵас.
Избанзар,
Аеҵәақәа каԥсоит,
Ижжаӡа ишлеиуа цәашьҵас,
Иҿыцәоит, нас!..

1969


ЗДА СХӘАРҬАМ

Ашьхақәа срыҵаԥшын, уаҳҭаз рҳәеит,
Архақәа срықәԥшын, ҳашәҭуеит рҳәеит,
Амшын ахь схьаԥшын - амшын цәқәырԥеит,
Аԥша сԥыҩлан - аԥша шәаҳәеит.

Са сшәыхӡыӡоит, шәыԥшӡоуп сҳәеит,
Угәы ҭынчым, иаабоит рҳәеит,
Шәа  шәсызгәаар, сыԥсуеит рҳәеит,
Уаҳхыԥсаар ҳәа ҳуцәшәоит рҳәеит.

Амрахь ҿысҭын, усыхьчап аҳәеит,
Адгьыл сазҵаан - уқәԥа аҳәеит,
Зегь еицҿакны уеиха рҳәеит,
Саргьы аҭакс сыхиоуп сҳәеит!

1969.


АИБАШЬРА АНЕИЛГА

                       1
Аибашьра анеилга аҩныҟа схынҳәит,
Ашҭагь снықәԥшит, са сгәы зегь лаҳәит:

Саб инхара зегь Дәаб иагахьан,
Анхара абаҟаз саб дыхҵәахьан.

Ахаҳә дуқәа, ҳаҩнқәа ираҟараз,
Раԥхьа амӡырха сыбла иабаз,

Ихагалан иқәнажьт Дәаб-мцура,
Аха саб игәылацәа еизаз жәлара,

Аӡхыҵра анеихсыӷь иреиҳәеит абас:
- Дадраа, шәа шәоуп са исымоу ҭынхас.

Ҷкәынцәақәак аибашьра иалоуп хара,
Мышкызны аӡә дхынҳәыргьы, имбар уи иҩнра,

Игәы каҳар ҳәа сшәоит...- Саб уаҳа имҳәаӡеит,
Аԥсыуа кәасқьак агәылацәа иҟарҵеит,

Аӡы ахьзымнеиша хыхь адәаҟны,
Ԥацхакгьы дыргылт акәасқьа иаҿакны.

                     2
Са саб аҩн ҿыцаз ачара имуӡеит,
Ашәҟәы еиқәаҵәа мҩахыҵит, ашәҟәы бааԥ
с ихьӡеит:

Ҩыџьа аибашьра иаркьаҿт рыԥсынҵры,
Рыҩныҟа ихнымҳәит, инамӡеит ргәыхәтәы.

Акәасқьа ҿыц схалеит. Са сгылан слаҳәны:
Аншьанқәа ҩба рыхқәа еилаҵаны,

Акаруаҭқәа ирнын. Илашьцеит слакҭа.
Гәаныла сеихсуан аибашьра ахаҭа...

Абомбақәа агәгәаҳәа итҟәацуан сгәаҿы:
Инхеит са сашьцәа аибашьра адәаҿы...

Смахәар кны даасыхан сдәылигеит аӡәы.
- Дад, уҽырӷәӷәа...- са дсабжьон ҽаӡәы.

Исхашҭит сахьыҟаз. Исаҳаз агәра згом...
Амӡырхаҿ снеи-ааиуеит, сыбла ак абом.

Аҵыхәтәан амыткәмабжь слымҳаҿ иааӡеит,
Аха сгәы хаҳәхазаап, сылабжыш мааӡеит.

                         3
Ашәы зшәыз саб иашьа иԥҳәыс,
Илаҳазар акәхап са сышхынҳәыз,-

Ашҭа дааҭалан, дгылоуп баҟаҵас,
Са сналԥылеит, аҟәараҳәа сеиҵас.

Лнапы ыргьежьуа дсызӡатәуеит лара,
Дсыкәшарц далаган, изуам уи сара.

- Нан, нан, Ҷыҷыкәа, иҳаԥсыхәозеи, нан?
Ҳамԥситаз ҳаҟоуп, ҳабацари, нан!

Сгәы уадҵан угәдкылара, 
иаҳауеи, ишԥасҭахыу,
Аха амыцхә сулаҵәар, нан, уашьцәа 
ицәахьоу...

Нан, уашьцәа ихнымҳәыз рылымкаа уара
Ухы ахыубаар ҳәа сшәауеит, иҵабгаз сара...-

Ашәы зшәыз саб иашьа иԥҳәыс
Лнапқәа сыкәыршан сылкын уи нахыс.

Алабжыш сакәабон, сгәы ҭыҵны ицауан,
Са сҵәуабжь иалыҩны уа исаҳауан:

“Нан, нан, Ҷыҷыкәа, иҳаԥсыхәозеи, нан?
Ҳамԥситаз ҳаҟоуп, ҳабацари, нан!”

1970.


ҶКӘЫН ҞАДЫЏЬ
Алаф

Амцҳәара дахашәалом,
Акымзарак ихашәалом,
Иԥаҵа иршан, дҩаҩаӡа,
Адәы дықәуп дгәаҩаӡа.

Дабалгари иан ҟадыџь,
Иԥсыхәозеи ҷкәын ҟадыџь!

Уара иуҳәар иԥхеишьауам,
Сара исҳәар ихеиҵауам,
Изҳәалакгьы - жәохә-жәохә,
Ҩажәижәабантә - жәохә-жәохә!

Аҳәса хәыҷқәа еичирчауеит,
Иара дтәаны дырхыччауеит,
Аҽырбара дахашәалом,
Акымзарак ихашәалом!

Дабалгари иан ҟадыџь,
Иԥсыхәозеи ҷкәын ҟадыџь!

Уара иуҳәо дазгәааӡом,
Сара исҳәо дазааӡом,
Изҳәалакгьы - жәохә-жәохә,
Ҩеижәижәабантә - жәохә-жәохә!

Иԥаҵа иршан, дҩаҩаӡа,
Адәы дықәуп дгәаҩаӡа...

Дабалгари иан ҟадыџь!
Иԥсыхәозеи ҷкәын ҟадыџь!

1970.


НАС УАРА АНЦӘА ДЫҞАМ ҲӘАЛА!..

Терек ахықәан игылан лыҩны,
Ахьшьыцба даҩызан лыбла ҭыԥхо.
Арра саныҟаз ҳаиқәшәеит ҳара зны,
Са дсымбацызт уи леиԥш икаԥхо!

Уи дсыԥхьеит лыҩныҟа, дсыҳәеит цәгьала...
Нас уара анцәа дыҟам ҳәала!

Уинахыс сныҟәон са сгәы азҳаны,
Раԥхьаҵәҟьа уадак аанкылан сыԥхьон.
Аха лан аҭакәажә даанхомызт сбаны,
Амҩан ҳаиқәшәаргьы аҭыӡшәа салыргон...

Аха аӡӷаб сымгәаарц дсыҳәон цәгьала...
Нас уара анцәа дыҟам ҳәала!..

Аҭакәажә леишәацәгьа, лхы ларҟәӡаны,
Аламазкра далагон амра анҭашәоз.
Сара Терек ахықәан сгылон сыԥшны,
Уи аӡӷаб илдыруан, шьҭа иарбан дзыцәшәоз!..

Лыҩны ашә нкыдҵан, уцаларгьы уцала...
Нас уара анцәа дыҟам ҳәала!..

1971.


                         * * *
Ашарахь ианеихалак иҿыхоит аԥсаа,
Ицәырҵуеит ашәа еихҳәаало.
Урҭ амра иаԥылоит, изгәырӷьо еилкаауп,
Аҳауа иалоуп ихиаало.

Аха ахәылԥаз, амра анҭашәо,
Ашәа рҳәоит еиҭа, иԥхьарыло...
Ирдыруазар акәхап дырҩегьых ишшо,
Уаҵә амра дырҩегьых ишгыло!

1971.


                         *  *  *
Аԥсышәала арзаҳал истол инықәсҵеит,
Аха иара даасыхәаԥшит ссирс ишьо:
“Иаҳәозеи ари?”- иқьышә инықәиҵеит,
Лаԥшыла дсиеихсит иблақәа цәҟәыншьо.

“Уқьышә ԥыхҭааит, уқьышә ишԥақәуҵо!”,
Сгәы инҭысҳәааит иҟаиҵаз ԥхашьо.
Иара иҽырзажәны дтәан иҽхықәымҵо,
Иҿы зырцәажәаз ибызшәа ҟәыншьо...

1971.
          
* * *
Ахаҳә ду ахькажьыз амца  адеиқәҵалан
Ахьшьцәа рыҽдырԥхан, рымҩахь ицеит.
Ахаҳә ду ҿымҭӡо алҩа иалагылан,
Аха амца иаршын агәақьҳәа еиҟәжәеит.

Ибыбӡа итәоуп шьоукы, рхы шьҭацало,
Ахаҳә аҵкысгьы рылаӡоит дара.
Нас, ҿызымҭуа зегь амца рыдеиқәҵало
Рырқәасаџьра ҳабанӡахәо ҳара!

1971.


                        * * *
Акритик ҳәа ишьҭоуп, даара акрааҵуеит,
Ашәҟәқәа дрылоуп дҳәар-ԥсаруа...
Ак имоукыргьы дуцәгәаауеит,
Уҩымҭа дашьҭалоит дмақаруа!..


СГӘЫ

Ааԥынра - ҷкәынроуп, зегь рыԥсы ҭанаҵоит,
Аԥхын - аҭакар, аӡқәа ҭанарбоит,
Ҭагалан - гәрымуеит, аҵықьҳәа еимсоит,
Аӡын - уи сыҭҳәоуп, адгьыл хнаҩоит...

Лассы-ласс, дадраа, еиҭашәоит зегьы,
Абасшәоуп ишыҟоу сара сыгәгьы!..

1974.

                        * * *
Уара, дад, иуарҳәо шьҭа иурҳала,
Аӡәгьы уиҿымԥшкәа ухала уҩла.
Апоет - аҽхьынтәала, иуасҳәап дзеиԥшу,
Абаҩдан диҩызоуп - ҽаӡә имал иахьыԥшу.

Апоет - аҽхьынтәала зых иахәо уаҩԥсым,
Уи гәылагь дӷаруп, имам-ихӡым.
Аҵла гәаҩа деиԥшуп, иахьа ҳәатә змам,
Апоет згәы ак алам, амца зыцрам.

Уара, дад, иуарҳәо шьҭа иурҳала,
Аӡәгьы уиҿымԥшкәа ухала уҩла.
Аҽыџьбара ныҵҟьар, ицар иҭҟьаны,
Аҽхьынтәала длеиуеит аҽы дахҟьаны.

1974.


                          * * *
Ашьха цәҳәыра амҵан, ажәҩан иаҵакьысуа,
Ишкаҳара игылоуп аџь ду ажәны.
Амахә-ҩа иқәтәоуп ашьаурдын хырҟәысуа,
Уи ныжьны имцеит, имцеит иԥырны.

Аџь ду гылоуп, уи гылоуп изазо,
Абар-абар, икаҳауеит лассы.
- Ашьаурдын, избан уаргьы ухы зҭаурхо?
- Сара аџь сааӡеит, уиала иҭоуп сыԥсы...

1974.


                            * * *
- Абри ашәҟә ҿыц иҭужьыз уара
Ихәҷуп, аиашаз, цәгьашәа ихәҷуп...
- Биашоуп, сыхаара, биашоуп бара,
Уи хәҷуп, аха бзиабарала иҭәуп.

- Аҿыгҳара дузар, иубон акашәа,
Ари шмаҷу рбарҭоуп зегьы...
- Иҟоу басҳәап, сыԥшӡа, са сыхьҟәыршәа,
Сышәҟәы зыхьӡынҩылоу бхәыҷуп бхаҭагьы!..

1974.


                            * * *
Уара сҟармаҵыс, абжьы ссир ухоуп,
Сааигәа унықәтәан ашәак сызҳәала.
Са сгәы насыԥла ахьаа ацроуп,
Ахьаа санаргәаҟуа сыԥсы  сыргала.
Сҩыза гәакьа, убжьы ныҭганы,
Саамҭа ааир, инҵәар сыҽҳәара,
Амахә унықәтәан, сҳаҭгәын аханы,
Уараӡәк уакәхап ашәак зҳәара.

1974.


БЕИГӘАА ОМАР УАХЬ

Беигәаа Омар, ашәала уҭәны,
Амшын уӡхыҵит аԥелуанқәа уманы.
Уабацәа зхылҵыз стәыла хәыҷ Аԥсны
Иҭабуп ҳәа уанаҳәоит - унапы нкыланы!

Уҩымҭа мцаԥшьқәа зегьы-зегь раԥхьаӡа
Аԥсацәа асырԥхьеит амҳәыр ақәҵаны...
Сара уи сахыҽхәоит, сгәырӷьан сгәаҵанӡа
Уара иуасҳәоит - ҵаҟаӡа схырхәаны...

Аԥсуа поет ду, са суҳәоит гәыкала,
Ҳамҭак уаҳҭаз, аха уцозаргь иамукәа,
Уахьнеиуа игәыдкыл сыхьӡала
Сашьцәа ахьықәынхо адгьылқәа!

1975.

СГӘЫӶЫРҬА

Убла ҭраа усыҵԥашит, Ешсоу,
Сышьҭых ҳәа усыҳәеит. Уԥырны
Шьҭа уныҟәоит, сыԥсы зыҿҳәароу,
Убажәгәаламуа уҩноуп сыҩны.

Сыхџыџ хәыҷы, иссируп узлашоу,
Усзыӡырҩы, уара уеилыҷҷоуп.
Сыҩнашә аауртыроуп, Ешсоу,
Аус дуқәа уаԥхьа ишьҭоуп!

Адунеигьы ссиршәоуп ишшоу,
Аӡә ишьҭахь умгыларц бзанҵы,
Са суҳәоит, иудыруаз, Ешсоу,
Ақәԥараҿ иԥшаа уԥсынҵры.

Аха макьана, дад, ухәыҷӡоуп,
Шықәсык ухыҵуеит, сзыҿҳәароу,
Сыҩны убажәгәаламуа уҩноуп,
Уараӡәк уоуп сгәыӷырҭа, Ешсоу!

1975.


                  * * *
Сгәаҵаҿ аурҭ асы аҩит,
Ахра бгазшәа зны идыдит.
Аҵықь! Аҵықь! - ахысыбжь ҭаҩит,
Амацәысгьы сгәы иҭаблит.

Сыбла иабазеи! Ацәқәырԥ жәылан
Аԥаҩ иасит, сгәы еиҟәырҷҷо:
Ҭыӡҭыԥк адгьыл Аҟәа иамжәан
Амшын иама ицеит иччо!..

1975.


              * * *
Абракәын ҳара  ҳахьтәалоз
Кьыршьал хәашабга, Кьыршьал!
Аԥсшьараз Шәача ҳанаалоз,
Лассы-ласс ҳаиқәшәап умҳәалоз,
Абраҟа суԥылон, Кьыршьал!

Аҵла амҵан ҳаԥсы ҳамшьалоз,
Са сҩыза гәакьа, Кьыршьал!
Шьыбжьонла са сахь уанаалоз,
Уаргьы-саргь ҳазхара ҳмыччалоз,
Алафҳәара уазҟазан, Кьыршьал!

Сгәы ҿыӷьуа иахьа абра стәаны
Уара сузхәыцуеит, Кьыршьал!
Уԥсушьон аӡнырцә, иааигәаны,
Саауеит ҳәа саҳәан, сырԥшны,
Са схала саанужьит, Кьыршьал!

Аҟармаҵыс шәаҳәоит игәыкны,
Уашәақәа азукхьан, Кьыршьал!
Иҷыр-ҷыруа иааскьоит иԥырны:
-”Кьыршьал дабаҟоу, Кьыршьал?!”

1975, Шәача.


                   * * *
Ԥсгаха снаҭом са сгәы ахьаа,
Аиа изҵасҵаз хьанҭахеит.
Мшәан искымызт ак агәхьаа,
Схаҵоуп шысҳәоз сгәы ҭахеит!

Ашьха избаз амшцәгьа  ишԥеиԥшу,
Иахьа сгәаҵаҿ мра ԥхаӡом.
Са исыздырам уаҵәы исԥеиԥшу,
Аха ишыдыдуа қәа ауӡом!..

1975.


                 * * *
Аҭырқәа Хәсен иҽбыга иазқәынҵа
Аҭәархра дышнеиуаз, даныԥшы,
Акәтрыбга ибеит, ақьышә кәрыбзӡа,
Иԥҳәыс лыкәтқәа зӡоз есҽны.

Акәтырбга аҽаӡеит, рыкәтқәа зегь ықәзхыз,
Уи Хәсен сибарым ҳәа ишәаҟьазар ҟалап...
Аха иара: - Сара сзыҳәан 
абырсҟак зҽызҵәахыз
Аԥшәма ԥҳәыс дубар иагьа уԥхашьап!


                 * * *
Иаҳауеи, сыҟамында,
Ишԥаҭацәи Аимара!
Иӡит, иԥсит аиуара...
Иаҳауеи, сыҟамында,
Ишԥаҭацәи Аимара!


                  * * *
 Цабу Киут-ԥҳа илыхьӡынҩыланы

Џьара санцо снаскьабымган,
Иааигәахазшәа збоит суахҭа...
Са исҭахыуп схынҳәырц еиҭа,
Ҭоуба зухьеит, еилабымган.

Џьара санцо снаскьабымган,
Хара сцозаргь сымала.
Сныҳәа-ныԥхьан гәыкала
Сымҩа сықәҵа, игәныбымган!


АҼЫХӘА

Ахысбыжьқәа еихсыӷьит. Алҩа хчылан,
Ар-хәҭа жәылан ԥхьаҟа ицахьан.
Асолдаҭцәа асакара иқәлан,
Ахәцәа еизыргон, хаԥсыра рбахьан.

Аҽыхәа шьҭан ахы иамыхәо,
Адәагәҭа иқәжьын, ӷәӷәала ихәны.
Ахәцәа ахьыргоз, ахы иҩахо,
Сыжәга ҳәа ирыҳәон - уахь иԥшны...

Ар-хәҭа анжәылоз раԥхьа игылан,
Ақәԥаҩ дақәтәан ишнеиуаз ахҿеиԥш,
Абомба тҟәацит, амца рбылгьан,
Аҽыхәа каҳаит, ицәгьан аԥеиԥш...

Ақәԥаҩ дышьҭыхны дрыма иандәықәла,
Аҽыхәа кьыр-кьырит, иҳәҳәеит, ишьапҟьеит,
Аха дазхьамԥшит аӡәгьы гәыблыла,
Уашәа ҳәоуп ҳәа рнапқәа рҟьеит…

Ацхырааҩ дамам, ацхыраара иаҳәеит.
“Саргьы сеибашьуан!”- иҳәҳәарц аҭахыуп.
Афицар ҿиҭын асолдаҭ иеиҳәеит:
- Иахьынӡагәаҟыз шьҭа имыцхәуп!..

Аҽыхәа гәеиҭан, ашьа абла ихылан,
Асолдаҭ днадгылт, иахьуаз адырт:
Асакара инықәыԥшит ахы иҩахан,
Аҵықьҳәа данеихс -
Ҽазнык икьыр-кьырт...

Сычҳара хыҵны асолдаҭ сиеисит...
Сара аҽыхәа шыԥсуаз сымбаӡеит.
Аҽыхәа деихсит. Аҵықьҳәа деихсит.
Ахысыбжь слымҳаҿ инхеит -
Инхаӡеит!

1975.


                  * * *
Са сымшқәа акакала иԥхьаӡо,
Адәы сықәуп, сазыԥшуп сыҽҳәара.
Аха ажәеинраалақәа сыҩлап сзыхьӡо,
Ажәеинраалақәа сыҩлап ираӡо -
Агәы шьҭызхша са с-Аԥсынра!

1975.


ИҶЫРҶЫРУЕИТ АҴЫС

Иҷырҷыруеит аҵыс, сԥенџьрахь иааскьан,
Амахә аӡа иқәтәан иԥшӡаха,
Иҷырҷырит агәырԥшаа, абжьы ныхҵаны,
Исыхәаԥшуан игәкы-ҵәак, иааԥсаха.

Аҵыс, соуԥшәыл, ашәа ануҳәало,
Алабжыш азкоуҭәо џьысшьоит уԥеиԥш.
Убжьы карҵәо, нас иарбан иугәырҩо,
Ҩызада уқәхама ма уаргь са сеиԥш?

1975.


АӠЫН ХӘЫЛБЫҼХА
Александр Пушкин иҟнытә

Асыҭәҳәа еимаҩны жәҩан аҷыҩуеит,
Анаатә ҩынтуеит цәқәырԥаҵас,
Зны гыгшәыгҵас иҟыу-ҵәыуеит,
Зных икьаасуеит уи хәыҷҵас!
Зны аҩныжә ахыб иахыҩуеит,
Ачаз хәархәаруеит, хыла инас,
Зных, абан, ахышә иазыҩуеит,
Амҩа иқәхаз ҽыуаҩҵас.

Иажәит, иабаҟаз, ҳара ҳқәацәажә,
Қьамҭак еиԥшуп, илашьцоуп,
Избан, ибыхьзеи сара сҭакәажә,
Ахышәаҿ бхырқәақәа бтәоуп?
Аурҭ ауубжьы бхы ҭнаҟьама,
Сҩыза, бкарахеит цәгьаӡа,
Мамзар бхахатә бгәы ԥнаҵәама,
Бдырды шбыргьежьуаз зынӡа?

Схәыҷра рыцҳа иақәлоу сгәыраз,
Бааи са сышҟа, акы ҳнахәап,
Баах арыжәга, гәырҩа хҽыгас,
Ҳҩахап аҵәца, ҳқьаф ҟаҳҵап.
Ашәа сызҳәа, амшын нырцәӡа
Ҷынҷык шамаз наҟ џьара,
Ашәа сызҳәа, аԥҳәызба дхыцәӡа
Дышцоз шьыжьымҭанла ӡы-ҭтара...

Аԥсҭҳәа еимаҩны жәҩан аҷыҩуеит,
Анаатә ҩынтуеит цәқәырԥаҵас,
Зны гыгшәыгҵас иҟыу-ҵәыуеит,
Зных икьаасуеит уи хәыҷҵас.
Схәыҷра рыцҳа иақәлоу сгәыраз,
Бааи са сышҟа, акы ҳнахәап,
Баах арыжәга, гәырҩа хҽыгас,
Ҳҩахап аҵәца, ҳқьаф ҟаҳҵап!


АԤСУА ИҴАС
 Иура Лакрба иҟнытә

Ашәышықәсақәа ирықәлоуп аԥсуа иҵас!
Иԥацхаҿ уаниба дуԥылоит уаҩҵас,
Ашьха уаҩ уиҭаар, иҩн ашә узартуп,
Патушақә акәӡам, убас изаԥуп!

Убеиаз, уӷарыз, иара изы зегь акоуп,
Аԥсуа иԥацха - абааш ду уаҭоуп:
Адашқәа анпыҟҟала аԥаҭхь чаԥаны,
Ҳамҭас иуиҭоит уи ҩыла ирҭәны!

Шәарыцара данҭыҵуа иҟәниҵо иара,
Иаҳәызбагь нақәиҵоит иҭыхны аҭра...
Уанеилаҳа уахибаартә ишԥыкәу, ишԥа,
Иабџьар акәыз, мамзаргьы ихҭырԥа!

Акыр-кыр дыччо, иҟамҵакәа ак гәалас:
- Уаҿа иануп, иумаз уи қәашьс!-
Иуеиҳәаз ҳәоуп,- дахьхәырц ҟалаӡом,
Аха иламыс уагәҭасыр иуӡом!..

Ашәышықәсақәа ирықәлоуп аԥсуа иҵас!
Иԥацхаҿ уаниба дуԥылоит уаҩҵас,
Ашьха уаҩ уиҭазар, иҩн ашә узартуп,
Патушақә акәӡам, убас изаԥуп!
































А Л Ы Қ Ь С А   Џ Ь О Н У А


1920 – 1989







АПОЕТ

Ашәҭ мацара, ирҟәамҵӡакәа,
Хәыцырҭас измоу -
Уи дпоетым, дҳамбаӡакәа
Диасуеит дканӡо...

Уи дпоетым, аҟама аҿеиԥш,
Зкалам ҵарым,
Дзааӡаз иан лкыкахш еиԥш
Зыԥсадгьыл ду  згәыблым!

1946.


        АХЬӠ РЧАԤОН

Ишәарҭан, ҳҭынчра аӷа иҳацәирӡуан,
Ҳааигәа дхықәыгылт ахрақәа.
Аха лбаатәи ҳхьырԥар цәырҵуан,
Аҽқәа ирыхон раӷәрақәа.

Аҽеимаа хьеиҩбжь иармацәысуан,
Абахә амца хәыҵыҷҷон.
Бнатә шәарахгьы митә рыхҭысуан,
Арҩашӡ ыԥо ихәыҵыҽҽон.

Ҳхьырԥар рабџьар уа мцы аҳәозма,
Ҳхьырԥар ҟазан  шьхадгьылан.
Ршьаԥха баша уа икаҭәозма,
Абахә шәыгәра рҽадкылан.

Игылт, игылт, аҵеицәа еизхәыцуа,
Ицәырҵит рыбаҩ аҵарра,
Рҟама нықәыршьт рнапсыргәыҵа:
“Абыржәоуп ҳа ҳхаҵара!”

Абџьар гәамҵуа уаҟа ицәажәон,
Аӷа дызхымҵит ҳашьхала,
Ихшыбаҩ ҟәаҟәа анаҟәӡ ажәуан,
Икажьын иҳәаҭҳажә хаххала!

Хьӡы зчаԥоз ҳа ҳар ду жәылон,
Аӷа дхырцеит ҳахрақәа.
Нхыҵҟа илбаан убрахь гәышԥыла
Ԥхьаҟа ицон ҳа ҳаӷәӷәақәа!

1944.


       АҼЫРХӘМАРҨЫ

Ирашь шьапышьҭа анышә еизадаҿ
Дамыӷ сахьан иазынхо,
Ахәда хырхәа, иҽырба-ҽырбо,
Аҽарҽеиуашәа икәашо,
Агәчама ԥсыла, аԥшшәы џьоҳарха,
Аԥырцә дуқәа еилаԥсо,
Икәеи-кәеиуа акәадыр иақәу
Араӡныш ҟәынақәа аныԥхо,
Насгьы иақәтәоу дҽыбӷа ҟазан,
Аҽыбӷа далиаазшәа данцо,
Ишьхәа арбашьа, иҟамчы аҟьашьа,
Иаӷәра кышьа, зегь еиқәшәо,
“Чоу” аниҳәа, иаҳәа ҭкәыцәаа,
Ирмацәысуа уи дыкшо,
Раԥхьа иҩеиуа ԥсыуа ҽҟазоуп,
Аҽырыҩраҿ ахьӡ зго!

1946.



ЖӘАА ШЫҚӘСА СХЫҴУЕИТ

Смыҩа хируп, сымҩа иашоуп,
Сҩызцәа шәеиԥш саргьы,
Сиеҵә кыдуп, сымра шашоуп,
Сшәыцуп есқьынгьы.

Исҭахыуп са сашәа шәхыҩуа,
Игарц сҿыҭ-бжьы,
Шәгәы ҟасҵарц, са сгәаҵа шәзыҩуа,
Исоурц алшагьы.

Шәсазҵаауазар қәрала исхыҵуа -
Жәаа шықәса сырҭоуп.
Ашәа исҳәо сгәаҵа иҭыҵуа
Анцәырызга уажәоуп.

Уажәоуп са сыбзиабара
Анышәҭ ишеибакәу,
Уажәоуп аҷкәынра-ԥшӡара
Анеилыскаа изакәу...

Нас дызусҭа исԥырхагоу,
Избоит слахьынҵа,
Сгәахәтәы сахьныгӡоит сыԥсадгьыл,
Уиоуп сара сзааӡа!

Сымҩа хируп, сымҩа иашоуп,
Сҩызцәа шәеиԥш саргьы,
Сиеҵә кыдуп, сымра шашоуп,
Сшәыцуп есқьынгьы!


    ГЫЏЬ АПАРТИЗАН

Абна днылсит, хәылԥазшәакәын,
Иҵаауан еимашәы.
Аҵла хьырхәан ашәыб ақәын,
Икажьын асыршәы.

Амҩа дықәын имацара,
Дыццакуан хара.
Еимаԥсон ҵаҟа аграпара,
Иаҿын асоура.

Ихшәаауан ихы-иҿы, иԥынҵа,
Аха зегь ичҳан,
Днеит игаз аихамҩаҟынӡа,
Абомба аиҭеит, диан.

Дук мырҵыкәа уаҟа игәеиҭеит:
Аӷа идәыӷба аауан,
Нас иаразнак адәы иҽеиҭеит
Гыџь апартизан.

Абомба тҟәацит, алҩа хачылт,
Иҵәааит апаравоз,
Адәыӷба ҭрысит, зегь еидаҳалт,
Иҭахеит ӡәырҩы ицоз.

Еидыԥҽылт аидара тоннқәа,
Иԥжәаз ҟалеит агәҭа.
Уа ихәашаз аӷа ивагонқәа
Кажьуп еиԥхьытта...

Абна днылалт, шарԥазшәакәын,
Гыџь апартизан,
Аҵла хьырхәан ашәыб ақәын,
Амшгьы хкәахьан.

1945.


           ААԤЫН

Ааԥын иссиру, идууп улшара,
Угәырӷьоит уеикәаԥхо,
Ишәҭит абаҳча-ҵла еихаҳара
Зынӡа иԥшӡахо.

Икакаҷит адгьыл, аԥсабара
Мра-шәахәа рхыҷҷо,
Арха, аҿаҩа, абна, аккара -
Зегь ҿыхт еилыџьџьо.

Ааԥын иссиру, идууп улшара,
Ааԥын зегь зааӡо:
Ааԥын, сымыш, сылашара,
Умыццакын уанцо!

1945.


       АЖЬИ ИАШӘА

Тәахак амам, абжьы аныҩуеит
Самсон ижьаҳәа,
Уи дахьжьиуа иашәа ахыҩуеит
Аҳабла аӡыԥшаҳәа:

- Аӷа уаха, улаха аӷьеҩҳәа,
Ҳа иҳарҭәап аџыр!
Акаҩ, акаҩ, акаҩ, акаҩ ҳәа
Ҳасп аихаӡа шыр!

Иманшәалоуп сара саӷа,
Исыршуеит аиха,
Абаҳа, аҽага, нас аикәаӷа
Ҟасҵахьеит иахьа.

Са санаслакь уаҟа имшаҭо
Ҵаҟа аԥсынгьери,
Ацыԥхь ыҵҟьоит, лассы имкьаҭо
Исҿаҷҷоит убри!

Исыӡрыжәуеит уа амагана,
Аҽбыга скәахьеит,
Са исырҿыцыз акәаҭана
Цәаӷәара иргахьеит.

Сҽеимаа нҵра амоуп, иааг уҽыхәа
Ашьапы счаԥап,
Уанчаразуа ахәдагә ырхәа
Амӡырха  цәнаҳәҳәап!

Амца зҿықәу сжьаҳәа аҟьашьа
Сашьцәа уи ргәаԥхарц,
Урҭ рзыҳәа ихәарҭахаша
Саргьы абра иҟасҵарц,

Убри азоуми сгәамч азыҩуа
Изысҟьауа ажьаҳәа,
Убри азоуми абжьы заныҩуа
Аҳабла аӡаԥшаҳәа...

Аӷа уаха, улаха аӷьеҩ ҳәа,
Ҳа иҳарҭәап аџыр!
Акаҩ, акаҩ, акаҩ, акаҩ ҳәа
Ҳасп аихаӡа шыр!

1945.


 АУАРДЫН ХЬЧА ИАШӘА

Аусура хьыӡ ду шалоу,
Уи адыруазшәа суардын,
Абригада амхы ианҭало
Ҳрыцны ҳцоит  арбаӷьҿыҭын.

Уо, рерашьа, уо, рерашьа,
Са суардын, угәаргәалеи!
Иубома Ҿаша, Лома ацашьа,
Хьи, о-оҳоу, о-рыр, о-ореи!

Еизаагароуп, иаагалароуп,
Зны аҭаҭын, зны аџьықәреи.
Аҽаҩра беиа ҭаагалароуп,
Мап, инҳажьуам анҭ рчеи!

Зны аисыр уқәуп, нас ахаҳәқәа,
Зны ақды ӡхыугоит Кәыдырҭа.
Зны ақьырмытқәа, ма ахаҳәҵәаҳәқәа,
Зны аҟауар ма ақьырсҭа...

Уо, рерашьа, уо, рерашьа,
Са суардын, угәаргәалеи!
Иубома Ҿаша, Лома ацашьа,
Хьи, о-оҳоу, о-рыр, о-ореи!

Ҽазны абаҳча ашәыр иҿаҳхыз:
Амандарина, ажь, аҵәа,
Акарпыжә, ашьынка ихаҳхыз
Ҳа иаагоит, аа, ҳгәырӷьаҵәа!

Аҩнаҵаҟа ҭәуп уа мҿыла,
Са суардын иаҳзаанагаз.
Иаанагоит зны ачашыла,
 Ҽазны: аџьыка, аҵәымӷ, агаз!..

Уо, рерашьа, уо, рерашьа,
Са суардын, угәаргәалеи!
Иубома Ҿаша, Лома ацашьа,
Хьи, о-оҳоу, о-рыр, о-ореи!

1947.


        АЗАУАДАҾ

Шәцах, шәеиццах, даҽак ҟашәҵах,
Анахь, арахь, игьежь-гьежьуеит,
Унах, игах, уҩах, улах
Рҳәоушәа уаҟа аусқәа шуеит,

     Ишуеит,
         Ишуеит,
             Ишуеит!

Уа креицыруеит афырхацәа,
Иҟалоума аӡә деиҵахар.
Ҵаҟа амца акыуп арацәа,
Уи иҿаԥхоит акочегар.

Хыхь аӷьеҩ, аӷьеҩ, аӷьеҩҳәа
Рҟыгәбжь гоит ауасҭацәа,
Ахаҵарашәа рхыҩуа акеҩҳәа
Идәылҩуеит игәырӷьаҵәа.

Рымч еидырҵоит, ҽыцк аԥырҵоит,
Кралшауеит зегь рмахәар,
Ак еибырҭоит, ҽак еизыргоит,
Зынӡа игәы азҳауеит иубар,

    Абар!
        Абар!
           Абар!

Џьара ириашо, ирманшәало,
Алар аадырхоит агәҭа.
Џьара игәаҭо иахьанаало,
Икылнаҵәоит апарпанта.

Зегь ҳаҭырла русқәа рдыруеит,
Шьоукы аҿуп аџыр ацәра.
Шьоукы анахь ак дырцырцыруеит,
Шьоукы иԥырҟауеит абҩа...

Адҵа иадгылт, гәыбылра адкыл,
Шьоук азкыуп аихарҭәара,
Иаҭахыу ҟарҵоит рыԥсадгьыл,
Иаҭахыу рчаԥоит абра!
    
Шәцах, шәеиццах, даҽак ҟашәҵах,
Анахь, арахь игьежь-гьежьуеит,
Унах, игах, уҩах, улах
Рҳәоушәа уаҟа аусқәа шуеит,

          Ишуеит!
               Ишуеит!
                  Ишуеит!

1949.


                 * * *
Са сгәаҟынӡа ба бнаӡазаап,
Сгәы шуеит амца-шоура ахҟьо,
Са смырҭынчуа сгәаҵа бҭазаап,
Уи насыԥуп измааноу!

Бансыдгыло сыԥхашьозаап,
Сбацәажәауеит са сҟаԥшьхо,
Банысымбо сгәы гәырҩозаап,
Уи насыԥуп измааноу!

Зынгьы ҿымҭуа бааигәа стәозаап,
Ба бхаҿсахьа сазыԥшло,
Уи ԥсшьароушәа са избозаап,
Уигь насыԥуп измааноу!

Сыцәаргь ԥхыӡла ба сбышьҭазаап -
Сҿыхаргь схәыцрақәа зызцо,
Аус анызуагь сымч бырӷәӷәозаап,
Уи насыԥуп измааноу.

Сыблақәа ыҩуа ибыхьӡозаап,
Аха сгәы ауп иаԥысны ицо,
Ибцәызӡом - быбзиабара акәзаап,
О, абарҭқәа зегь змааноу!

1950.


АԤСАДГЬЫЛ АХЬӠАЛА

Ҳаԥсадгьыл ҳахьиз ауп,
Уи ҳан иаҳзылҩызоуп,
Ҳа ҳзыҳәа уи еиӷьу
Нас иарбан ҽакы?!
Ҳаԥсадгьыл ҳзааӡаз ауп,
Разҟымҩа ҳзырбаз ауп,
Уи ауп гәыбылрала
Ҳаишьцәазтәыз зегьы.

Ишәҭуеит ҳа ҳаԥсадгьыл,
Иҳахьчоит уи ҳаԥсадкыл,
Ҳаԥсадгьыл ҳаԥсеиԥш
Иаабоит есқьынгьы.
Ҳаԥсадгьыл хазыноуп,
Ҳаԥсадгьыл азыноуп
Аус ду ҳаиааиуа
Изкаҳҭәо аԥхӡы...

Ҳаԥсадгьыл ҳахьиз ауп,
Уи ҳан иаҳзылҩызоуп,
Ҳа ҳзыҳәан уи еиӷьу
Нас иарбан ҽакы?!
Ҳаԥсадгьыл ҳзааӡаз ауп,
Разҟымҩа ҳзырбаз ауп,
Уи ауп гәыбылрала
Ҳаишьцәазтәыз зегьы!

1951.


АҬЫНЧРАЗЫ АҚӘԤАРА

Аҭынчра заҟаҩы ирҭахыда,
Аҭынчразы заҟаҩы қәԥаҩыда!
Ҭынч анхара, ҭынч аԥсшьара,
Ҭынч ааӡара, ҭынч аҵара,
Ҭынч уныҟәо, ҭынч уцәажәо,
Ҭынч уҿыхо, умыгәжәажәо -
Убри ауп иахьа изызкыу
Сыжәлар ақәԥара изҿу.

Ҭынч уус уанахагыло,
Игәырӷьо амра-шәахәа уԥыло,
Ҭынч унап иану уазхәыцуа,
Умч иацҵо, уиааира рҿыцуа,
Ҭынч ужьиуа, ашәа ухыҩуа,
Угәырӷьабжь азауад иҩныҩуа,
Убри ауп иахьа изызкыу,
Сыжәлар ақәԥара изҿу.

Ҭынч абаҳча дуқәа еихоуҳарц,
Аҽаҩра беиа шуоуа еиҭоуҳәарц,
Ҭынч уҽыхәа-ҭоуӷан уақәтәан
Уаалеи-ҩеирц адәду агәҭан,
Нас чоуҳәа уҵҟьан, ушьхәа арбо,
Ргәы ҟауҵартә наҟ-ааҟ узбо -
Убри ауп иахьа изызкыу,
Сыжәлар ақәԥара изҿу.

Ҭынч уҩнаҭаҿы уаннеиуа,
Гәырҩа умамкәа, угәы рызнеиуа,
Изеигәырӷьаша, изеилаҳаша,
Изырччаша, ргәы ҟазҵаша
Жәабжьк уҳәар, игәнырымкылои,
Ҭынч имыцәои, ҭынч имгылои,
Убри ауп иахьа изызкыу
Сыжәлар ақәԥара изҿу!

Ауаҩи ауаҩи ӷыӷеибамго,
Ауаҩы ишьразы бџьар еибамго,
Иҭынчӡа ажәларқәа еишьцәахарц,
Еилымшәо риашьара дырӷәӷәарц,
Адунеи зегь ықәзарц ҭынч,
Иаздырҳарц рԥашә, рџьынџь,
Убри ауп иахьа изызкыу
Сыжәлар ақәԥара изҿу!

1951.




АШӘҞӘЫԤХЬАҨЦӘА ХӘЫҶҚӘА ШӘАХЬ

Ашәҟәы рҵагоуп, уи ааӡагоуп,
Саԥхьоит есқьынгьы,
Ашәҟәы ҩызоуп, дырра рҳагоуп,
Шәаԥхьала зегьы!

Ашәҟәы иаԥхьо гәырҵҟәылла
Изҳауеи шаҟа!
Ашәҟәы даԥхьар ауаҩ хшыҩла
Дныҟәауеит ԥхьаҟа...

Ашәҟәы рҵагоуп, уи ааӡагоуп,
Саԥхьоит есқьынгьы,
Ашәҟәы ҩызоуп, дырра рҳагоуп,
Шәаԥхьала зегьы!

1951.


МҾААГАРА ИЦЕИТ АХӘЫҶҚӘА

Хәылбыҽхаказ, рҽааибыҭа,
Реикәаӷа кны ахәыҷқәа:
Гыда, Кәыта, Ҷыта, Мыта
Еиццеит мҿаагара.

Еиццеит, еимдеит, иԥшааит даара
Аԥхӡы рҿашы,
Ус ирбеит ԥшь-ҩык реидара
Злыҵшазгьы ҵлакы.

Инеит реикәаӷа аҿы цырцыруа -
Иԥырҟарц ашьапы,
Аха аҵла-хәыҷ иахьшаз дыруа
Ус аҳәеит ҿыҭны:

- Сзыхшәырҟьозеи, срыцҳамшьакәа,
Изԥышәҟоузеи сшьапы?...
Абна шәнылала, шәмаашьакәа,
Уаҟа ишәоуп амҿы.

Сышәҭаххозар, сдухар усҟан
Сеигӡашам са схы,
Иаҳа исызҳар идуу ускаҿ
Сшәыхәап ҽаказы.-

Гыда, Кәыта, Ҷыта, Мыта
Арҭқәа анраҳа,
Ихынҳәуазаргьы шьҭа мҿыда
Иаҟәҵит аԥҟара.

Аха ишнеиуаз ихарамкәа,
Рымҩа аладахьы,
Дырҩегь ирбеит идуцәамкәа
Уа даҽаҵлакы.

Инеин, реикәаӷа аҿы цыр-цыруа
Инадгылт ашьапы,
Аха убрыгьы, иахьшаз дыруа,
Ус аҳәеит ҿыҭны:

- Сзыхшәырҟьозеи, срыцҳамшьакәа,
Изԥышәҟозеи сшьапы?..
Абна шәнылала, шәмаашьакәа,
Уаҟа ишәоуп амҿы...

Ираҳаз џьаршьан аԥшьҩыкгьы
Инылалеит бнарак,
Рылаԥш ақәшәеит уа ҵла дукгьы,
Иҵырҩхьаз зынӡак.

Мҿыс ибзиан, амахәқәа аман,
Иҩахьан акры,
Убрыгь абжьы рдуны аргама
Ус аҳәеит ҿыҭны:

- Сара абраҟа сбажәхар аҵкыс
Мҿысҳәа сыжәгала,
Аҵла хәыҷқәа ԥышәҟар аҵкыс
Абна шәааӡала!

1952.


          АКӘАШАҨ

Дцәырҟьеит, дцәырҟьеит уи иаразнак,
Еихырҵәазшәа иӡара,
Дцәырҟьеит уи дԥырны дцауазшәа,
Мҵәыжәҩада имацара!

Дцәырҟьеит, аха, дыжәбауанда,
Ииашаӡа ибӷаӡара...
Ашьабысҭа еиԥш уи дышьҭыԥеит,
Иҭыџьџьаауа ибла-хаара.

Нас даақәгеьжьаан, инапала
Уи ихахә-еиқәаҵәара
Ааирҽеин, диашахәҵәаӡа,
Ишьап ԥынҵ анаӡара

Дықәгыланы ԥхьа иҿынеихеит,
Дшьацәхыртәуа мацара,
Икәашашьа, иаашьа, ицашьа -
Ирымам лаԥшхьӡара!..

Иԥсуа кәымжәы, ихҭырԥа рқьақьа...
Мап, илаԥшҵашәарам!
Иҟама ӷьаз-ӷьаз, иҳазырҭра -
Урҭқәа зегь гәазҳаран!..

Ажәлар рҿаԥхьа анапеинҟьара
Изыҟалеит иџьшьаран.
О, кәашашьала дыздырит -
Аԥсуаа дҳабиԥаран!

1953.
    
   
АУАҨЫТӘЫҨСА ИГӘЫ

Ауаҩытәыҩса игәы аҟаҵара
Дуӡӡак аҭахӡам.
Ауаҩытәыҩса игәы аҟараҵәҟьа
Мап, даҽак ҵарӡам.

Ауаҩытәыҩса игәы аныхьшәашәа -
Иблақәагь хааӡам.
Ауаҩытәыҩса игәы аныгәжәажәа -
Ижьжьарагь мариам.

Ауаҩытәыҩса игәы аҟаҵара
Дуӡӡак аҭахӡам.
Ауаҩытәыҩса игәы аҟараҵәҟьа
Даҽакгьы хьчатәӡам!


    СШАИААИРЫЗ АԤСРА

Сгәеисыбжьи сареи  ҳанеимадамха,
Нас са соума зыԥсы еиқәхо?
Сгәеисра сашәа ианамадамха,
Нас са соума ишәаҳәаҩхо?
Сашәа сыԥсадгьыл ианамадамха,
Нас са соума крызҭынхо?

О, сгәеисыбжь сашәаҿ иаанхаӡонда,-
Уи сеиҭанаҳәартә сара!
Ашәа заҵәык иадамхаргьы,
Сгәеисыбжь иацу ак сҭынхонда -
Нас сшаиааирыз сара аԥсра!


                 * * *
Абри адунеи науынагӡа
Дықәымлац аӡәгьы.
Абри адунеи аԥшәымаӡа
Иаҩнахуеит зегьы.
Аха угәхәтәы аныноугӡа -
Иԥсрам аԥсрагьы!


              * * *
Иуабашьуа уиабашьлароуп -
Иудыруазаргь ушҭахо.
Уԥсы шҭоу ухы иумҭароуп
Узцәымӷыу, иуаӷоу.

Ушәыргәындаха уиԥымлароуп
Уҽыҵажьны аҳаԥы...
Ианамух, еиӷьуп, уҭахароуп,
Иеирхан уара угәышԥы!


      СЫҶКӘЫНРА

Са сыҷкәынра мҩамсит қьафла -
Хәша-хҷаҭла ичо.
Уи схызымгеит сара лафла,
Ссамарҟәыл хырҷо.

Са сыҷкәынра зны исолдаҭуан,
Ашәақь-мца аҿаҷҷо,
Зны абџьар иаҵан, ипартизануан,
Ауал-ԥшьа нагӡо.

Са сыҷкәынра сҩызцәа ишәыцын -
Шәангәырҩо игәырҩо,
Шәара шәыла агәы шьҭыҵын,
Шәаншәаҳәо ишәаҳәо!

Баша имҩасны иниагәгәа ицазар -
Са соуп аара зду.
Аха уи акралшаӡазар -
Шәара шәоуп изтәу!


ЗЕГЬ ИРԤЕИԤШУ

Зегь ирԥеиԥшу саргьы исԥеиԥшуп,
Иаауеит сара сыҿгьы.
Аԥсра мыжда зегьы ирзеиԥшуп -
Дзацәцауам аӡәгьы.

Аха акы заҵәык сахьӡонда -
Сыԥсы ҭанаҵы:
Сыжәлар акы ирзаԥсахонда
Исылшауа ахәыҷы!


    БГӘЫ БАЗҴААР

Сара сыԥшра быхнамхӡеит
Сышҟа бхы анбырхоз.
Са смазарагь баанамгаӡеит -
Бгәы акәын сызгәаԥхоз.

Бгәы базҵаар ибанаҳәап
Ус ишаҭахыз...
Бгәы базҵаар - еиҭанаҳәап
Абырграгь шаҳзыԥшыз!


      «АЛАШАРА»

Бзиа узбоит, сыԥсы уҿҳәароуп
“Алашара” есқьынгьы.
Сгәы урӷәӷәоит, сгәы џьбароуп
“Алашара” узбонаҵы!

Сымра ԥхоуп, сымҩа цқьоуп,
Сыбла ааԥшуанаҵы.
Сыбӷа ӷәӷәоуп, сус ԥшьоуп,
“Алашара” узбонаҵы.

Бзиа урбааит, пату уқәырҵааит -
Са сеиԥш зегьы.
Сыԥсы узынхааит, сгәы уқәырҵааит -
Са саныԥсуагьы!...


     АШЬЫЖЬ ӠАӠА...

Ашьыжь-ӡаӡа бырлаш-цыран
Икаԥсоуп ҵаҟа,
Ашьац иаҵәа сахьаркыран
Иарԥшӡои заҟа!..

Сахәаԥшуеит уи аԥшӡара,
Сыблақәа ахьыхәхәа...
Исзыҟәшәонда сымацара,
Еимхәыцҵас еиҵыхәхәа...

Напеимдахьас илысымҭози
Сыхаара аҭыԥҳа!
Счара аҿҳәара ԥысымҵәози,
Сгәы лзырҭынч иаҳа...

Аха иабаҟоу, са исаԥысуан
Амра ашәахәақәа,
Урҭ исцәыргеит, иаамҵадырсын,
Сбырлашқәа еизакуа!


 СХЫ АХЫЗБААУЕИТ

Ԥшьышықәса абџьар ҳаҵан
Сҩызцәагьы саргьы,
Ԥшьышықәса аибашьра ацын
Ҳа ҳлахьынҵагьы.

Аха икьаҭомызт ҳгәаҵан
Агәыӷра  ахәшԥырӷы.
Ҳара ҳгәы зегь агәыӷра аҵан,
Агәыӷра уаҵәазы!

Аха, рашәақәлара иахьымӡакәа,
Сықәлацәа жәпаҩы,
Инхеит, ргәыӷра зымнаӡакәа,
Аибашьра адәаҿы.

Схы ахызбаауеит урҭ рылымкаа
Са сгәыӷра аразҟы.
Схы ахызбаауеит урҭ рылымкаа
Ашәа аҳәарагьы.

Аха издыруеит урҭ шракәу
Сашәа ԥсыс иахоу.
Сықәлацәа иҟам шракәу
Саргь сыԥсы злаҭоу!


   АХАТӘЫ БЫЗШӘА

Уҽацәхьоумкын, уарбанзаалакь,
Ухатәы бызшәа аҳәара.
Уацәыԥхамшьан, ианакәзаалакь,
Уиала убжь аргара.

Ҽак уҵаанӡа, уарбанзаалакь,
Ухатәы бызшәа ҵа,
Убриала ԥхьаҟа ишулшо
Ашьаҿа ҟаҵа!

Убриала угара ҟазҵаз
Уабду игәы нагӡа,
Убриала угарашәа зҳәаз
Уанду лгәы ҟаҵа!

Урҭ адунеи ианаԥырҵуа
Рышьҭамҭа азырҳа,
Хатәы бызшәала, рхан иауырсуа,
Ахаҳәаҿ ҳәоук анҵа!

Уԥсы шҭоу ухатәы бызшәа
Аԥсра анахьӡа,
Ухатәы бызшәа тәымушәа
Уара угәы анацәца –

Убасҟан ауп быжьрабыжьҵәа
Ухаҭажә уанца!


    САНЫҶКӘЫНАЗ

Саныҷкәыназ  ҳаҩнеихагыла
Аддыхҳәа схалон - сылбаауан.
Бзанҵык уа сныҭгыла-ааҭгыло
Саҿахомызт амардуан.

Уажә саазқәлаз, уа санхало,
Акалашәа сҟалауеит:
Ҳа ҳмардуан саныҩаҿало
Аҽыснардыруашәа збауеит.

Уи закәу сшьамхы иадыруеит,
Шьашәы иҭарбылааит иара...
Аха макьана сгәы иаздырам,
Саԥхьа ихалауеит убра!


      СЫԤСАДГЬЫЛ

Сыԥсадгьыл гәакьа, о, сыԥсадгьыл,
Сгәеисра зыргауа,
Уара уоуми згәыҳәԥы садкыл
Сԥеиԥшхәу  зааӡауа!

Зегьы иргәаԥхоит уԥшӡара,
Убла аҭаԥшра.
Зегьы ирҭахыуп умра-цара,
Уара уахь аара.

Аха сара соуп узџьынџьу,
Иухьӡызҵа Аԥсынра.
Уа уҿоуп сыԥшәмара ахьҭынчу,
Сгара ахьдырҵысуа.

Уара иуеиӷьасшьо акгьы шсымам,
Уи еилкаауп - идыр!
Сара сзыҳәан - уара уансымам,
Еиӷьуп заа сыԥсыр.

Аԥсҭазаара иалысхуазеи,
Уаныҟамла аҽны.
Адгьыл хьшәашәа иқәысхуазеи,
Ԥсадгьылда сзаҵәны.

Дрыцҳауп, дгәаҟуп, дагьеиҭымуп
Ԥсадгьыл змам уаҩы...
Дахьнеилакгьы иара дтәымуп,
Иԥхеишьауеит ихы.

Сыԥсадгьыл-нышәнап ҳәа игәы хьаауа
Данзыҟамла убри,
Дарыхьҭашьуа, игәы ҭаҵаауа,
О, иҽызмеидари?!

Сыԥсадгьыл уҿоуп са сабдуцәа
Рыбаҩқәа ахьҵәахыу,
Урҭ угәаҟра аҵыхәтәа аныԥҵәа -
Ашәҭра ауп узҿу!..

Рхы шуқәырҵоз урҭ ацқьақәа
Схы уқәсҵап саргьы.
Иажәхьазаргьы рԥацхақәа
Хәышҭаароуп са сзы...

... Уа уоуп са исыламысу,
Са сԥеиԥш, слабҿаба.
Уара уус ауп саргьы исусу -
Иусҭауеит ҭоуба!


      * * *
Аӡәгьы ииҭахым -
Уаргьы иуҭахым,
Уара иуҭахым -
Саргьы исҭахым.
Зегь иаҳҭахым -
Жәлары ирҭахым,
Аӡбахә ҳәатәым.
Зыӡбахә ҳәатәым
Аусгьы утәым,
Аӡыргаразгьы
Ажәак ҳәатәым!


          * * *
Аҷкәынра зегьы иреиӷьуп,
Ԥхьаҟа амҵәыжәҩа аҟьоит.
Аҷкәынра зегьы иреиӷьуп -
Амцашоура ахҟьоит.
Зыҷкәынра ҳаҭыр ззақәу -
Ибырграгь ԥшӡахоит.
Зыҷкәынра ҳаҭыр ззақәым -
Ибырграгь хьанҭахоит.


            * * *
Аӡәы итәы уамеилаҳан,
Истәындазгьы умҳәан.
Аӡәы итәы уанеилаҳа -
Уаргьы баша умтәан.

Аӡә ирҳаз ԥхӡашала
Уа узы ихаам еиҳа.
Усурала, мҩа-иашала
Уаргь убас ирҳа!


 ЖӘҨАН ИАНКЫДУ....

Жәҩан ианкыду икыдыӷӷала
Аеҵәақәа зегьы
Рылашара кыдырԥхало
Бзиа избоит саргьы.

Мамзар сиеҵәахә ахала
Иазызуазеи арантә,
Зегь шәиеҵәахә кыдыҷҷало
Ианысымбо жәҩан!


   ЖӘЕИНРААЛАЛА

Сара исҭахыуп жәеинраалала
Аԥсҭазаара аиаша сҳәар.
Поезиатә цәаныррала
Амца схылҟьауа сбыллар.

Сара исҭахыуп зыԥхӡашала
Зхы ныҟәызго сырҽхәалар,
Ламыслаҵәҟьа, мҩа иашала
Срыцныҟәауа ԥхьа сцалар.

Убри азыҳәан исыԥсҭазаароуп
Ажәеинраала агәрагара,
Убри азыҳәан са сҭазароуп
Ажәеинраалақәа рхәура.


              * * *
- Адунеиаҿ зегь иреиӷьушьозеи? -
Абас исырҭар азҵаара,
- Адунеиаҿ зегьы иреиӷьасшьоит,-
Аҭак абас сҳәоит сара,-
Ауаҩытәыҩса игәрагара!

- Адунеиаҿ зегь иреицәоушьозеи? -
Абас  исырҭар азҵаара,
- Адунеиаҿ зегьы иреицәасшьоит,-
Аҭакс абас сҳәоит сара,
Ауаҩытәыҩса игәнырхара!


                  * * *
Амҩахәасҭа ахьынӡанагоу
Бназаргь - аныҟәара мариоуп,
Уи нахысоуп иахьгәыԥҵәагоу,
Уахь аныҟәара хьанҭоуп.

Аха ухьамҵын, ихьанҭазаргь,
Уацәымшәакәа ԥхьаҟа уца!
Мҩа ҭбаак алхра улымшазаргь,
Умҩахәасҭа хәыҷ анҵа!


                * * *
Сахьнеилакгьы, сахьааилакгьы -
Саргәаҭеиуеит сара акы...
Изулакгьы, исҳәалакгьы -
 Уи сахьӡароуп знымзар зны.

Сыԥсынҵры-мҩа самжьауазар
Изакәу шәасҳәап, сгәы аартны:
Аҟалароуп - ислахьынҵазар,
Аԥсуа ҵеира саԥсаны.

Убри азыҳәан иаҭаххаргьы
Са саԥылоит абылра,
Убри азыҳәан  сҭахаҵәҟьаргьы
Изысиааиуам сара аԥсра.


            * * *
О, исыздырам, сажәеинраала,
Уԥсуоу мамзаргьы уеиқәхоу,
Аха издыруеит ак лымкаала -
Сара шсакәу узҭынхо.
Ухьӡ-ухьмыӡӷ зду са сакәзар,
Узацәшәозеи нас аԥсра...
Уԥсҭазаара пату сзақәзар -
Бзанҵы иԥысҵәом уҽҳәара.

Ус анакәха, сыбжьы еиҭоумкын,
Ԥсыуа бжьызааит ԥсыс иухоу,
Са саныҟамгьы угәы еицоумкын,
Са сыбызшәа акәзааит уеиқәзырхо!


                 * * *
Сцоит амшын ахь сымацара, хәылԥазыла,
Ацәқәырԥақәа ахьеиԥхныҩло збарацы.
Стәоит акәакьаҿ, аԥша ахьасуа гәыразыла,
Сгәы лахҿыхӡа уаҟа аамҭа згарцы.

Аха аамҭа баша изхызго среиуаӡамеи,
Аамҭа сцәыӡыр - зегь сцәыӡуеит уаҵәазы.
Аамҭа иснаҭап ҳәа сырҭынчны сызтәауамеи,
Са сгәы иҭыхо ажәеинраала ахаҭазы.

Са сгәы иҭыхо ацәқәырԥақәа  излардыруазеи,
Гәеисыбжьыла ҳзымеицәажәозар иаартны?
Са сгәы иҭыхо урҭ рҿаԥхьа изызӡауазеи,
Ҳахьеиԥыло гәыразыла аҟәараҟны...

Дара ӡхыҵны адәы инықәлар рҭахыушәа,
Амшын қьаадаҿ ианырҵазшәа рцәаҳәақәа,
Сажәеинраала-гәырӷьаҿҳәаша рыхьӡ 
ахыушәа,
Урҭ среигәырӷьоит, исыхәаччоит, сызҿыҭуа.

Уа ҳаиԥылоит ҳаизгәдура еицәымӡаӡакәа,
Илашьцаанӡа ҳгәалаҟарақәа аарԥшуа.
Нас ҳаиԥырҵуеит, бзиала ҳәа еибымҳәаӡакәа -
Уаҵәгьы ҳаиқәшәарц, ажәеинраалақәа
 ԥшаауа...

                       * * *
Ҵыск сԥенџьыр инылаԥрын иҷырҷыруеит,
Са сарҿыхарц аҭахыушәа ес-шьыжьы.
Цәаҩас иамоу хатә ҟазшьала иснардыруеит,
Хатә бжьыла иахьчаларцаз аԥсынҵры.

Ашәаҳәара иара азҟазоуп уамашәала,
Илахҿыхыуп аԥсабараҿ - уи гәрҩом.
Еиҭагаҩгьы дзаҭахыузеи хатә бызшәала -
Аԥсҭазаараҿ ашәа хаамзар ҽак аҳәом.

Уи ҷырҷыруеит иснардырырц аҭахыушәа
Хақәиҭрала ашәаҳәара шыԥсынҵрыу.
Саргьы сгәырӷьо исыдыскылоит, 
исгәыцхәушәа,
Убри азыноуп сара сԥенџьырқәа зарту.


     БСЫДГЫЛАНАҴ...

Н.Маан-ԥҳа илызкны

Бгәы бзырхьуа жәа сҳәахьазар, саҭабымҵан,
Саҭабымҵан зегь рзыҳәан еилкааны.
Ибдыруазааит, ибҭахызаргь ихабымҵан,
Бара бҿаԥхьа маӡа шсымам иҵәахны.

Сацәымҩашьо сара издыруеит ԥсраҽнынӡа,
Схьаақәа зхьаауа бара шбакәу ичҳаны.
Бацәымҩашьо баргьы ибдыруаз бгәаҵаҿынӡа,
Бара бшыҟоу сара сзыҳәан ԥсынҵырны.

Ҳаԥсҭазаараҿ бнапсыргәыҵа џьаџьахазаргь,
Иҳалалуп ба быԥхӡаша сара сзы.
Ҳаԥсҭазаара қьафурала  иаҳхаҳамгазаргь,
Аизыгәдыуроуп ҳазлаԥагьоу есқьынгьы.

Бсыдгыланаҵ - малгьы-шьалгьы
 срыҵашьыцуам,
Бсыдгыланаҵ - хьмыӡӷ згом ауаҩраҿы.
Бсыдгыланаҵ - иахьакәымгьы сымҩахыҵуам,
Ус анакәха, саргьы сыҟаз ба бгәаҿы!

     АԤСУАРА

Сара сгәы узыҟан,
Сара сгәы узыҟоуп,
Саԥсуара, есқьынгьы.
Уара иутәын,
Уара иутәуп
Сара сыгәгьы,
Сара сшьагьы.
Уара иухшеит,
Уара иуааӡеит
Сыламысгьы,
Сҟазшьагьы.

Уара исзааугеит,
Уара исурҵеит
Схатәы бызшәа еиқәырханы.
Уара уҿы сыҟан,
Уара уҿы сыҟоуп,
Уара сыхьча саныԥсуагьы.
Аха иуаҭәоу
Ашәак сызҳәонда,
Ашәаҳәара саҿнаҵы...
Уҿаԥхьа исуалу  сзынагӡонда,
Уара ишусҭарыз сыԥсы!


                * * *
О, ишԥасҭаху аԥсабара,
Са схаз акәӡам, зегь рзы...
Иҟаларцаз агәыхәтәхьӡара
Зегь ирзеиԥшу ԥсынҵырны!
Зегь ирзеиԥшу иацәшәатәума,
Ухы ақәуҵаргьы - уԥсӡауам.
Зегь ирзеиԥшу ҟәыншьатәума,
Зегь ирзеиԥшу, хәы змаӡам...

О, ишԥасҭахыу аԥсабара,
Са схаз акәӡам, зегь рзы...
Иҟаларцаз агәыхәтәхьӡара
Зегь ирзеиԥшу ԥсынҵырны!


   АУАА РЗЫҲӘАН...

Ауаа рзыҳәан иуухьоузеи,
Ухазыҳәан уқәԥауеит.
Ауаа рзыҳәан иуҳәахьоузеи,
Ухазыҳәан уҳәҳәауеит.

Ауаа рзыҳәан иааурыххьоузеи,
Ухазыҳәан унхауеит.
Ауаа рзыҳәан иаанужьхьоузеи,
Ухазыҳәан иугауеит.

Ауаа рзыҳәан - аԥхьа иргыла,
Ухазыҳәан - уи уашьҭан.
Ауаа рзыҳәан ахан ргыла,
Ухазыҳәа - иарс аҵәҩан!


     АНАЦӘА ШӘАХЬ

Адунеи ашәарҭара амоуп,
Еилашуеит агәы.
Уи зӡатәузеи, уи аргамоуп,
Дшәарҭахт ауаҩы...

Митәеиқәаҵәа иахаанхарцу
Адгьыл цәыббылӡа?
Ахлымӡаахра аԥеиԥшхарцу
Ауаҩ илахьынҵа?!

Ауаҩытәыҩса иеиӷьу дарбан
Зыԥсынҵры ӡбатәу,
Ауаҩытәыҩса иеиӷьу иарбан
Гәцаракра ззутәу!

Анацәа, шәыбжьы ақәшәыргароуп -
Анра амч еицҵо,
Зегь реиҳагьы шәҿахәы шәҳәароуп -
Гәҭынчымрак ҟаҵо.

Ауаҩы дзыхшаз шәара шәакәзар,
Агәаҟра чҳаны,
Ауаҩы дзааӡаз шәара шәакәзар -
Шәгәыҳәԥы иҿакны...

Шәара ишышәҳәауа дҟалароуп
Ауаҩы дуаҩны,
Аԥсҭазаараҿ уи деиқәхароуп -
Адгьыл данцәахәны...

Уи азыҳәан шәеидгылароуп,
Анра амч еицҵо,
Уи азыҳәан шәҿахәы шәҳәароуп,
Гәҭынчрак ҟамҵо.

Еилаҟәбаса иқәҵахарцаз
Аибашьра азынџьыр,
Ауаатәыҩса рҭынчра еиқәхарцаз -
Анацәа шәеибадыр!

О, анацәа, зҳақ наӡаша,
Анра-ԥара зшаз,
О, анацәа, згәыхәтәы иахьӡаша,
Ауаҩы дзыхшаз!

Шәгыл, шәхәыҷқәа шәгәыдырӷәӷәала -
Адгьыл ҵысратәы,
Иҿаԥҽхарцаз шәиԥхьыӡрала
Абџьарқәа рҵыхәтәы...

Ауаҩ имра - ԥсымрахароуп,
Ашәахәа ацәыԥсуа.
Ауаҩ идгьыл џьаҳанымымхароуп -
Аԥсаҭа цәгьаха.

Анацәа, шәахаанымхароуп
Шәгарақәа рбылра,
Шәымаалықьцәа азрыцҳамхароуп
Шәгәаҳәԥқәа рыгәӡра.

Убарҭқәа зегь гәанаҭароуп
Ауаҩытәыҩса ихшыҩ,
Убарҭқәа зегь еилышәкаароуп,
Анацәа, шәеигәныҩ!


 АШЬЕИ АБЗИАБАРЕИ
 (Апоема ацыԥҵәаха)

Аҭынчра збодаз, аҭынчра абаҟаз, ауаҩы ишьа
 ахькашуа,
Афронт аҳәаа иқәмацәысуан, абџьарқәа
 гәынқьуа.
Уа зсолдаҭра фырхаҵароу, иназыгӡо зҭоуба,
Дрыцны днеиуан Баҭал Смырба, 
Аԥсынтәыла аԥа.

Днеиуан имч-илшара ӡхыҵуа, днеиуан 
иҽырӷәӷәа,
Иџьаз хылԥа хьанҭа хьшәашәа, кәылӡра 
изнауа,
Ижәҩахырқәа еихых-еиҵыхны, уи игәышԥы
 ҭбааӡа,
Имедал хәыҷ игәы икыдҵан, ирҭаз уажә 
ааигәа.

Ибла ҟәышқәа ԥыхьа иҭынчыз, еиқәаӡа, 
игәыкӡа,
Уажә уахгьы-ҽынгь лацәааихакыра ҟарҵауам
 зынӡа...
Уаҟоуп раԥхьа ауаҩы иқәкны абџьар
 ахьҭирҟьа,
Шәара иқәымкәа, тәара иқәымкәа, дҽыжәлауа
 ԥхьаҟа.

Уаҟа игәыӷра хьаҵӡауамызт, игәаҵахь
 иԥшаауа,
Аибашьра абла дахьхыԥшылоз хәыцрашәк
 изаауа,
Иарҭмаҟ ибӷа икыдыртәала, аԥхӡы иҿыкәкәа,
Деиҵамхакәа иҩызцәа дрылан, амца
 иҿаҷҷауа.

Зны-зынла урҭ анхьаҵуаз, изымцауа ԥхьаҟа,
Иҩызцәеи иареи амца анрыкәшоз, ишәарҭахоз
 шаҟа!
Аха аҭабиаҿ рҽааныркылон, ӷәӷәала 
ргәырҽанҵа,
Аӷацәгьа ихымҭа рҽаҿамыжьуа, гәкаҳара
 ҟамҵа.

Ԥсеивгахак урҭ ианроуаз, уа амахорка еимдо,
Рҽааидхало, анаҟа-араҟа рыԥсы ршьарц
 иантәо,
Ишәақь ашьхәа қьаадк нықәкны, иқьышәқәа
 қәац-қәацо,
Ашәҟәы иҩуан Баҭал Смырба, абӷьыц ус анҵо:

“Сан, бышԥаҟоу? Саб, уеибгоума? Кама 
хәыҷ – саҳәшьа?..
Ишәцәызӡауам зегь шәыгәхьаазгоит, 
иахькаҳҭәауа ашьа.
Схәыцра шәыцуп, шәгәыӷра сыцуп 
уахгьы-ҽынгьы ара,
Сыбла ааихьысшьыр сыԥхыӡ иалоуп 
ҳара ҳхәышҭаара...

Сан, бымгәырҩан. Саб, усцәымшәан, 
ишәарҭазаргь ара,
Лассы-лассла шәышәҟәы соулар шԥасҭахыу
 сара!
Исзыжәыҩла ҿыцс иҟоу ҳара ҳ-Аԥсынра...”
Абас иҩуан Баҭал Смырба Аԥсныҟа ашәҟәы,
Абӷьыц хәыҷы амҩа инықәлон, аибашьра 
ахганы...

Аҭынчра збодаз, аҭынчра абаҟаз, ауаҩы 
ишьа ахькашуа,
Афронт аҳәаа иқәмацәысуан, абџьарқәа
 гәынқьуа.
Уа зсолдаҭра фырхаҵароу, иназыгӡо зҭоуба,
Дрыцны днеиуан Баҭал Смырба, 
Аԥсынтәыла аԥа.


























А Л Ы Қ Ь С А   Л А Ш Ә Р И А

1927 – 1959





                * * *
Даниуа зегь еигәырӷьоит ауаҩы,
Аԥсабара иаԥхьа ихырхәоит асаара.
Аха  ирзырҳәахьоузеи нас шаҟаҩы:
Дмиӡар еиӷьын ҳәа хара?

Мап!
Ауаҩы дыҟанаҵ мрашәа дыԥхалароуп,
Амра еиԥш ихы-иҿы цқьаӡа,
Даныԥсуаҵәҟьагьы, иԥсы мраҵас иҭашәароуп,
Жәлар ргәаҿы дынхартә длашаӡа!

1958.


 СМАЛ

Сара суҳәоит саҭоумҵарц
Аԥхьаҩ ухаҵкы:
Аԥхьажәа аҩра идсымҵарц
Сҭахыуп даҽаӡәы.

Дубап аӡәы, зажәа иасуа,
Иахаҟыруа заб имал,
Сатәамбакәа илацәҟә исаҩсуа,
Аха уа уҭагылам уи икәал.

Сара саб иара ианиааз
Ҽаахәаран дызҿыз.
Сан рыцҳа сынлыжьт заа -
Сшыхәыҷыз иԥсыз.

Сара мазеи сахамтәаӡеит,
Сықәын адәы-цәҳәы,
Сеихьыжә-еикәыжә, сыԥхамшьаӡо,
Ианлеиуаз асырҳәы,

Аҵаа хьшәашәа сахаԥало,
Сшьапқәа ҟаԥшьӡа,
Асы бымбыл сылаԥало
Ашкол ахь сцон шьыжьӡа...

Уанаџьалбеит, наҟ уаҟәыҵ ҳәа
Сазҳәақәоз рацәан.
Ҵара зымҵазгьы уаҩ дыԥсӡом ҳәа
Агәра сдыргауан.

Амца иаҟәиаз са сшьаргәацәқәа
Илырххьан акәҷар,
Ихырхааны мҿыс ҳәа ҳбацәқәа
Еиқәысҵон аҭакар.

Нас ҵхыбжьонӡа сыҽҳәатәа,
Сышәҟәқәа шсырххалоз,
Алҩақ , аццышә сҿатәа,
Иҟан ианшалоз.

Исгәалашәоит, еиқәа уаарала
Аҟәаҟа саалон.
Саауамызт сара мҩа мариала -
Сыԥсҭазаара лакьҭон...

Ганкахьала саб сиҩызоуп,
Сҭагылоуп иара икәал.
Сызлабеиоу изҩыз рылоуп,
Убарҭ роуп са смал.

Сара смал хәыҷ абра еизызгеит,
Абри ашәҟәаҿы.
Сазгәдуны уара иусҭоит
Инага унапаҿы...

Акәт иалшо рҳәоит акәтаӷь ҳәа,
Исылшаз ауп иара,
Исыгыу-исыбзоу сцәыуҵәахып ҳәа
Сгәы иаҳәом сара.

Уаԥхьа аԥхьаҩ, сҩыза уакәзар,
Исыгыу исыбзоу сырба,
Џьара ак сызҳәазар, мыц сымҳәазар -
Ҽаан бзиала ҳаибарба!

Абри ауп сара исылшаз,
Абри ауп са смал.
Абри ауп схахәы зыршлаз,
Аԥхьаҩ, сашҭа уҭал!

1957.



 САЖӘЕИНРААЛА

Улыхҿыхыз сажәеинраала,
Улыхҿыхыз, улых-ҿых!
Ацәа иалоу цәамҭ хаала
Улыха-иханы дырҿых!

Амыцхә зҳәо ибз иҿабыл,
Уи далақьҵас уиҿагыл,
Ацәгьа зыршо - ицәа дҭабыл,
Бзарбзанҵас уиԥгыл!

Ухәмар, учча, иахьынӡауаамҭоу,
Ианықәԥатәха - ужәыл, уқәԥа!
Уԥсҭазаара  зхәаҽырц иашьҭоу
Их аҟаб еиԥш еиҟәырԥа!

Улахҿыхыз сажәеинраала,
Улахҿыхыз, улахҿых!..
Издыруада  уаныларгьы
Аԥсуа шәҟәҩҩра аҭоурых!

Уаныларгьы, уанымларгьы -
Уара утәы ҟаҵа:
Уа узҭахыу уеигәырӷьа,
Уҟаз уӷәӷәаӡа!

1944.


        САЛАМ ШӘЫСҬОИТ

Ҳаԥсадгьыл ҳәаҭыхла аӷа данагәыдлоз,
Баатәгәаран гәышԥыла аӡәыкны иазгылаз,
Салам шәысҭоит ҳар ду,
Ҳаԥсадгьыл аԥацәа!

Аибашьра мцабз аҿы ахьыӡ ду зчаԥаз,
Аӷа дыцҟьа-шәҟьа дԥыххаа дызгаз,
Салам шәысҭоит ҳар ду,
Ҳаԥсадгьыл аԥацәа!

Нахьхьи зыҽҵәылхны ахысра зҽазызкуа,
Уаҵәы ддәықәлар иԥынҵа  данызкуа,
Салам шәысҭоит ҳар ду,
Ҳаԥсадгьыл аԥацәа!

Шәыҽхәаԥхьыӡ ҳәаны, ашәа анышәзырҳәо,
Ицәгьахәыцуа аӷа игәыхәтәы дахьызҳәо,
Салам шәысҭоит ҳар ду,
Ҳаԥсадгьыл аԥацәа!

1947.


               * * *
Еҳ, сыхаара, са сыхаара,
Ирхха бчамгәыр арахәыц.
Иҳәа уажәшьҭа сзыргәырӷьара,
Бмапкра баҟәыҵ!

Еилаҳҵап ҳаԥсҭазаара,
Еилаҳҵап ҳамч.
Иарлашоит ҳабзазара
Ашьыжьтәи ашәаԥшь!

Еҳ, сыхаара, са сыхаара,
Ирхха бчамгәыр арахәыц.
Иҳәа уажәшьҭа сзыргәырӷьара,
Бмапкра баҟәыҵ!

1949.

                  
  * * *
Амшын хәмаруеит, ихәмаруеит,
Ашәах еилаҭәо.
Аԥшахаа неи-ҩеиуеит, 
Абаҳчара еимдо.
Амза шеи-шеиуеит,
Иахькыду иҽырбо.
Еҵәаџьаа кәеи-цеиуеит
Рыхьтәы бла ҭыџьџьо.
Саркьаҵас иӷьазӷьазуеит
Алада амшын.
Аџьџьаҳәа еиқәгәырӷьо
Иччоит рлакҭа,
Агәырӷьабжь ҩныҩуеит
Хыгә иҩнаҭа.
Агәырӷьа  зыҩнаӡасо
Хыгә иҩнаҿы -
Араҟа ҵхыбжьоназ
Диит ахәҷы.
Икылԥшуеит амза -
Иаҭахыушәа лбара,
Асаби хәыҷ
Иналхалан лҿы ахтра!..

1950.


                         * * *
Са сиит
Амшын еиқәа ацәқәырԥақәа ахьаҿахәмаруа,
Аԥсны ԥшӡа ашьхарԥқәа рыгәҭаны,
Кәыдры гәаазшәа ишәахха имақар-чақаруа,
Итәҩасуа иахьлеиуа ицәқәырԥаны.

Схәыҷнатә аахыс схәыцра иалан
Аҳҭны қалақь ду абара,
Абар, иахьа сара схала,
Снеи-ааиуа салоуп ҭынч абра.

Са ссасума, мап, саԥшәымоуп,
Сасра акәӡам сзааз ара.
Сашьцәа срылоуп, сыҩны сыҟоуп,
Исхыуп лаԥшы хаа сара абра...
Схәыҷнатә аахыс схәыцра иалан
Аҳҭны қалақь ду абара!..

1950.


         САҲӘШЬА ЛАХЬ

Сыбла еиқәа, Иарна, сыхаара саҳәшьа,
Асалам шәҟәы ибҩыз соуит башьа.
Саԥхьеит, сеиҭаԥхьеит, сыбла сзаҟәыгом,
Саҳәшьа быбзиабара еиҳау акгьы збом.

Ибыҩуеит: уаҳәшьа дузӡатәуп, Алиас,
Иумада Урыстәыла уа гәыӷырҭас?
Ирҳәоит аурыс ӡынра ӷәӷәоуп оума?
Ахьҭа узычҳауама, аҵаа узыхгома?!

Сабацари, уаҳәшьа, ахьҭа уакып,
Арԥхага маҭәақәа сырхиеит, инасҭиип,
Ахьҭа уламлааит, уеиҷаҳа ухы,
Мери иузылҵәахып аҵәарҩа-ухәы...

... Сыбла еиқәа, Иарна, сыхаара саҳәшьа,
Асалам шәҟәы ибҩыз соуит башьа.
Аӡынра цәгьоуп Урыстәыла, уи ҵабыргыуп,
Абар уажәы еиҩжәаны аӷьеҩҳәа аҵаара иаҿуп.

Аӷьӷьаҳәа иасуеит ауырҭ адәахьы,
Уи сԥенџьыр иазыҩуеит зных аҽырӷьы.
Ҳәарас иаҭахыузеи, ӷәӷәала ихьҭоуп,
Аха, Иарна, аурыс гәы ҭбаауп,
Аурыс гәы ԥхоуп!

Бысцәымшәан, Иарна,
Бнапаҿы сыҟошәа иԥхьаӡа,
Москва схылаԥшуеит, сыҟоуп сыԥхаӡа!..

1951.

                     * * *
Аҵх аҽеиҩнашан ианнықәло агәы,
Измыцәо, инаҳәы-ааҳәуа илоу зцәарҭа,
Амза каххаа ихалан ианықәтәоу ахәы,
Иҭынчӡа аҽеикәаԥсан ианыцәоу аԥсҭа,

Иалыҳәҳәоушәа игәабан аҵәымаӷ,
Уажәы-уажә дуазыруа иго зқьыбжьы,
Ахәыцрақәа ижәлан дрылазар дрылах,
Амца ацралан ибылуазар игәахы, -

Аҩыза, издыруеит дзынхьаауа,
Имоу уи чмазара бааԥсыс:
Уи зеижә шықәса рзы зегьы иаҳхьаан,
Уи - абзиабароуп иамоу хьӡыс!

1951.

                     * * *
Са среигәырӷьоит: аханқәа ргылара,
Аԥсабара ианаԥсахуа алакҭа!
Ажәҩан ахь аетажқәа рхалара,
Азауадқәа игылоу ашьха рыгәҭа!

Сара среигәырӷьоит,
Избанда, уаҟоуп иахьеилашуа,
Аԥсҭазаара абжьы ахьгауа.
Избанзар, уаҟоуп иџыру, еиларҭәоу,
Ажәеинраала ахьиуа!

1951.


САРА СЫԤСҬАЗААРА

Сан дыԥсылманын,
Дқьырсианын саб.
Уи шьамхыла дахьӡаны
Икуан ақәасаб.
Сан лдин еилалгарц
Ишԥалшоз иҟало?!
Уи лдин -
Ԥсҭазааран илбон...
Сахааным сара,
Исаҳаит ирҳәо:
Еицәҳалон ҳәа сани саби
Еимакны аҳәақәа...
Аҳәа ашьапы ҳашҭа иҭанаргыланы
Илуамызт сан.
Аҳәа иаҭныҵуаз аԥара лбар -
Лгәы хынҳәуан...
Убас сабгьы иман адин ихатәы...
Урҭ сызхылҵыз роуп,
Аха сызусҭада сара?
Издыруада урҭ рыԥсҭазаашьа
Сыԥсҭазаашьазар саргьы?!
Аҩыза, уи шыҟоу уасҳәап ара:
Сара саԥсуоуп,
Сышьхауаҩуп,
Шьхатәыла сиит,
Ашьхарԥқәа сырԥоуп.
Сызхылҵыз исыхьӡырҵеит Алиас,
Ршьа сылоуп сара сзыхшааз,
Исымоуп сара аԥсҭазаара иссиру!
Сыԥсылманума?
Сан, сыхаара,
Иалымсын бгәы, мап!
Сқьырсианзар?
Саб, исгәуп уара угәы,
Сыгәрага,
Аха угәы иаанамгааит,
Аҳаҳаи, узжьап!
Мап!
Ҽауаҩуп сара,
Зынӡаск ҽауаҩуп.
Ҳаамҭа саԥоуп, саб!
Сара сыԥсҭазаара
Уи даҽакыуп,
Уи еилазгарц залшом бзанҵы,
Са сыԥсҭазааразы сықәԥаҩуп
Сыԥсы ҭанаҵы.
Са сыԥсҭазаара -
Уи ҳәара зҭахым -
Аԥсҭазаарақәа зегьы иреиҳауп.
Сара сыԥсҭазаара -
Уаҵәтәи ҳамш агәрагароуп.
Уи аԥашәқәа ӷәӷәала
Са сгәаҿы иҳауп.
Сара сыԥсҭазаара -
Ауаа роуп,
Изгоит урҭ рыгәра!

1952.


         АԤСНЫҞА

Санаауаз счамадан иҭалымҵеит
Сан ачаџьқәа  џьны.
Ҟәбарк аҩы саб иҭеимҭәеит
Сԥа данаауаҳәа дгьежьны.
Сан дсызӡатәуа сықәлымҵеит
Днаҳәа-ныԥхьа сымҩа,
Саб иакәзар дысмабжьаӡеит
Уҟәышыз, дад, уҟәышыз ҳәа.
Маҷарҵас уҳауа цқьа
Нылбаадан гәырҭәыла,
Ахәылбыҽха уаансыжьит
Сыхаара, Аԥсынтәыла!
Ицон адәыӷба илакьы-лакьуа,
Ашаха еиԥш аҽыртлауа,
Са сыргәлан ахәыцрақәа,
Сыргәылан сҳәыԥы-ӡыԥуа.
Исывеибаҳәа аттаҳәа ицон
Аԥсаса реиԥш са сқыҭақәа.
Аҟәа ашьхарантә исҿаҷҷон
Икәеицеиуа афымцақәа...

Уажә агәашәаҿ лнапы ыргьежьуа
Дысԥылаӡом сан.
Иҵара далгеит сыҷкәын ҳәа
Ачара сзиуам саб.
Џьоук рани раби
Ирхагылоуп ибаӷьаӡа,
Аха уи аҩыза сымамызт сара алахьынҵа...
Акәа сҭаршәны аҳҭнықалақь
Исылнахт ауаҩра,
Хар сымамкәа саргьы салгеит
Сызҭаз аҵара...

Сахьымҩахыҵуаз хәылбзиа ҳәа -
Уа сара исыҩнын,
Сҩызцәа, сԥызцәа рхыԥхьаӡара -
Иамаӡам ҵҩа,
Дӷамшь аԥшаҳәа исзаҩызоуп
Москва аӡиас аԥшаҳәа!
Са ссабим,
Уажәшьҭа схаҵоуп,
Абар, сҭаацәароуп,
Ара ссасума, стәымуаҩума? -
Мап! Ара сыҩноуп!..
Сыԥҳәыс лакәзар - лыбла лхаччо,
Иҳалам аҟыҟ-ҿыҟ.
Иҳабаргәзеи знык дҳаур
Дԥаџь-ԥаџьуа рԥыск!
Аха, мап, сара сахьиз,-
Схынҳәуеит уа уахь - с-Аԥсынтәыла,-
Исзыԥшуп убра.
Сара мазеи сашьҭаӡамызт,
Исҭахӡам мариа!
Бзиа избоит аԥша еилаҩынтуа
Иансҿанаҳәо асы,
Уажәы-уажәы снапы саҭәҳәо
Ԥхьа санцо иԥны.
Бзиа исзбоит снапала
Исыргыларц сыҩны,
Сџьабаала, сыԥхӡала
Иҟасҵарц ирхианы.
Бзиа избоит са сышьхақәа -
Уа еиҳа схәарҭоуп!
Бзиала, Москва! -
Уџьабаақәа исыду рацәаӡоуп.
Ууалқәа сшәеит ҳәа са ианысҳәо
Убасҟан ауп, Москва,
Удырра исыуҭаз ансыздырхәа
Сышьха-уаа исзыԥшуа!
Лнапы ыргьежьуа сан дысԥылом,
Саб икаба ԥхьаршәҭ
Иҭаца лнапы ааникылом -
Уи данҭало агәашә...
Аха сахьиз сышьхарахь
Уахь исыхоит сгәы,
Сыбла нҭаар сыԥхыӡ иалоуп:

    Сҳабла,
         сқыҭа,
            сҿаҩа,
                схәы!..

Уа мшыбзиа, с-Аԥсынтәыла!
Дудкыл уҵеи!
Аӡә сакәын инаскьоугаз,
Аха сҩыџьан сыузаауеит!..

1953.


                 * * *
Агәеисра неиҩеиуан,
Ихәмаруан амшын.
Ацәқәырԥқәа шьҭыҵуан,
Агәырӷьа рхашын,
Иаҿаччон ахьхьаҳәа
Уи аԥаҩ, аҟәара,
Аԥша асуан ахәхәаҳәа,
Ус снеиуан сара...

О, саԥхьа еинҭәылан,
Ашәҭқәа збоит.
Рыбӷьы еиҵәа еинчылан,
Иахьгылоу иҽырбоит.
Акипарисқәа нахә-аахәо,
Наҟ-ааҟ изазоит,
Ирхәмаруа, ирҿыхо,
Аԥша ашәа днарҳәоит...

Агәеисра неиҩеиуан,
Ихәмаруан амшын.
Ацәқәырԥқәа шьҭыҵуан,
Агәырӷьа рхашын,
Ирҿаччон ахьхьаҳәа
Аԥаҩ, аҟәара,
Аԥша асуан ахәхәаҳәа,
Зегь ссирын ара!..


АПОЕТИ САРЕИ ҲАИЦӘАЖӘАРА

Зны 
ҵхыбжьонӡа
ҳқыҭа салан,
ахыи аҵыхәеи еимдо.
Цәыӡ?..
Мап!
Сара споетуп,
игәасҭон ҳқыҭа
ишазҳаз -
аԥша-хаа сындо.

Ус сшааиуаз
снадгылт
Иуа иҳаҭгәын.
Ажәабжьқәак наиасҳәарц,
насгьы  ҳаибадырырц
сара исҭахын...

- Имцуп ирҳәо,
Аҩыза, Иуа,
абриаҟара ихыҵт ҳәа апоет,
Апоет иқәра
шықәсла иоуӡом ашәара!
Жәлар ирзеиӷьу
Иашьҭамкәа иԥсыз,
Дыԥсит, дниагәгәа дцеит,
Аха апоет - дпоетзар,
Ирҿиамҭа иақәӡам аԥсра!
Дыԥсит, деиҭаԥсит,
Иӡбахәгьы ҳәатәӡам
Аҭыԥ тата иашьҭалаз -
изхашҭыз жәлара!
Ус еиԥш иҟақәаз,
Иҳаман, Иуа!
Уи араҟа иӡатәӡам.
Урҭ ракәымзар
ҳауԥылар уажә аԥхьа
иухәҭаӡамзи уара!..
... Ҳара, аԥсуааи ақырҭқәеи -
Ҳаиыҩзцәоуп, ҳаишьцәоуп!
Иҳалалӡа ишеикәыршац
еикәыршоуп ҳнапқәа.
Аԥсышәала “Абаӡӡеи”
аҷҷаҳәа ҳаԥхьозар,-
Иаԥхьоит қырҭшәала 
“Абаҭаа Беслан”.
Нас дызусҭада,
дызусҭада,
дызусҭада,
изҳәада Иуа уԥсит ҳәа!
Уҳацуп,
уҳалоуп,
ҳаицнеиуеит еснагь.
Иҿиоит Ҳаԥсадгьыл!
Ишәҭуеит акатаҳәа!
Иахыҩуеит уашәа -
Ҳтәыла иахьабалакь...
25 анухыҵуаз
инужьит уԥсадгьыл -
иҿыциран.
Уи уажә иубар -
Иуздыруам, иаԥсахт убас алакҭа.
Ашықәсқәа
акакала еицыло
инеицылан -
50 зхыҵуа поетны
Уҩнагылоуп ҳпоезиа аҩнаҭа!..

1953.


АПОЕТИ АКРИТИКИ

Амра ҵәымыӷҵас ашәахәақәа
Адгьыл агәы иаланаҵон.
Амшын хыҵын ацәқәырԥақәа
Иршәны аԥаҩ иагәыднаҵон.

Убри аамҭазы аҟәараҿы
Игылан ҩыџьа еиҿыхауа.
Изымҵагылаз уа рхаҿы
Аевкалипт зазо инахырхәауан...

Убри амшын еиԥш игәы шны
Руаӡәк даҿын ацәажәара:
- Уара упоетуп, ушәҟәҩҩуп,
Иҭырҳәцаа иуҵароуп аԥсҭазаара.
Уара убашам - даҽа уаҩуп,
Меигӡарахда иулоуп аҟазара.
Уара иҭухроуп апатреҭ
Аԥсҭазаара шыҟаҵәҟьоу -
Апоет ииҭон “арецепт...”
- Абас уқәыԥш, хыхь-хыхь иубо,
Мап, иазхом уи аҩразы.
Аԥсҭазаара уажә ишыубо
Аҽаԥсахуеит лассы-лассы.

Уаҳа аӡырҩра аамҭа имҭакәа,
Иҽааилихит апоет,
Амшын иҵарц, бзиалагь мҳәакәа
Хыла иаразнак дласны дцеит...
Акыр анҵы ашьҭахь, дааԥса-дқьыԥа,
Даахәыҵыҵит хараӡа.
Аӡы дахьӡааз ицәа-ижь ӡыфа
Ус дааҭыҵит дкалаӡа...

Изнапык иакын аԥслымӡ -
Амшын аҵахьынтә иааигаз,
Иԥсы ихәлахо, иҿаҳәҳәы амца
Иҳәон иибаз нас иаҳаз...

Иажәа алгаха имҭаӡакәа,
Акритик ҿааиҭит игәра мго...
- Изалшарым... умыццакыкәа
Цқьа иуҵароуп... уеиҭацароуп...
Ахачҳароуп, апоет, аиааира зго...

Иԥсы анишьа апоет
Ҩаԥхьа амшын-ҵа уи дазцеит.

Акритик ҟәраанҵас ихала
Дықәгылан уа иара.
Ацәқәырԥақәа азаара рхалан
Инадхәашалон аҟәара.

- Убас, убас,- дахьгыло ҿиҭуеит,-
Иҵегь ҵаҟа, ҵаҟа, ҵаҟа!..
Уа аҟәараҿ аԥшахь насуеит,
Аӡы дҭамлара заҟа!
Аӡы дҭалартә, деилагоума,
Ишьап ҵҟәашәаақәа ирбааӡоума?!

Ишәхамышҭааит, акритикцәа, шьоукы,
Ишшәыхәҭоу хӡаарҟәыл шәаргьы 
иҟашәҵарцы – 
Амшын аҵахьтә аԥслымӡ
Аазго ауаа рыгәра жәгарцы -
Амшын аҵахьтә аԥслымӡ
Шәыхәҭоуп шәаргьы иаажәгарцы!..

1953.


 АҼЕИҬАКРА
(Аԥҳа илызку ажәеинраалақәа рахьтә)

Аԥсыуа ҵасла иԥшӡаӡам
Исҳәарц уажә сызҿу.
Аха имҳәакәагьы уи ҵәахтәӡам,
Хәыцрала ауаҩы данҭәу.
Заа иҟасҵоит сара аҳәара,
Саҭашәымҵан ауаа.
Са сгәырӷьара анкылара
Сылшом... ус ауп, аа!
Сара сҩызцәа,
Сықәлацәа,
Саазқәылаз сџьаршьоит уамашәа,
Ирҳәоит ихьзеи, хәыларцәа,
Сырбоит сгәырҩоушәа.
Аҩыжәра, аӡыжәра аԥшьызгоз
Сакәмзи сара.
Аҳаҳаи ҳәа ахапа анцәырзгоз
Идырӷызуан дара.
Аха уажәы сҽааныскылеит -
Сыҳаиди еихсыӷьт.
Сҩызцәа, сԥызцәагь ааикәагылан
Ирыӡбеит: ак ихьт!..
Џьара ԥарак сџьыба иҭалан
Иҭахозма ма...
Крыфырҭак аҿы ҳныҩналан
Ҳнатәон, еиқәҭәауа.
Хырҽхәароушәа уи ҟамлозар,
Исзырҳәарымызт “Алиас дкыуп.”
Убас саныҟаз сызбахьаз рзы
Уажә сызлаҟоу -
Џьашьатәуп!..
Крыфарҭак аҿы сҟар-ҟаруа,
Аҩы ыжәуа сызтәаӡом.
Нас, ԥыхьа ишыҟасҵоз еиԥш,
Сџьыба сахоугь субаӡом.
Хәыцрак сымоуп, уажәшьҭа исиааиуеит,
Иааит абар жәы-мзы...
Аҩны иҟоугьы - ус днеи-ааиуеит.
Са сҽеибысҭоит заанаҵы...
Дԥоу, дыԥҳау - ҳара иҳаздырам,
Џьара ҳныҩналан иааҳхәара закәу!
Кьынџьак-кьынџьак есымша иаалхәоит,
Лан, сара исыцәӡа.
Автомбилқәа са  изалысхуеит,
Иан илзымдыруа маӡа...
Аб иуалу ахшара иҿаԥхьа
Исықәыӷәӷәоит уажәшьҭа.
Аус зуеит - аԥхӡы ԥхьаҳәо,
Дсыҵашьыцырц аҵеи ихаҭа.
Уахынла сзыцәом, сыцәа ҭынчым,
Ихарҟәало стәоуп снацәкьар...
Асабигьы исанаижьрым
Ишихәҭоу еиԥш деиқәсмыршәар...
Заа иҟасҵоит сара аҳәара:
Саҭашәымҵан ауаа:
Са сгәырӷьара аанкылара
Сылымшт...
Исылымшт, ус ауп, аа!

1953.


        ХӘЫЛԤАЗЫК

Иҟазаап ҳәа убас кәты хкык -
Ҽнак ҩы-кәтаӷьк зҵо...
Абас рҳәо аҳазаап хәылԥазык,
Иқәгылт ацицар, омажә ҟаҵо.

Уи амхәыцажә, ҿҭыӡәӡәала
Арцына иацәҳаит, икҿацала:
- Баргь, ҳаи, сарцыноуп бымҳәо,
Кәтаӷь заҵәык ҽнак изҵо...

- Ушаҟәыҵра, анцәа ҳазшаз! -
Лҳәеит арцына, згәы ԥҵәаз,-
Ус имариазар аҵара,
Да, иумҵои нас кәтаӷьк уара!

1953.

         АҼАДА

Ажә анаара ианаҿала,
Аҽада ишамчыз ала,
Иахьгылаз иҟаан иҳәҳәеит,
Уи заҳаз зегь ссирс иршьеит:
- Узырҟаауазеи уара аҽада,
Ажә кыдлазар ахәада!
Аҽада ахақәыжь ус аҳәеит:
- Изышәымҳәозеи, дад, шәара,
Уи бӷалар аҭгара
Зықәшәо шәара аушәакәхо -
Дырҩегьх сара сакәхоит...

Иаадырқәо шьоук раасҭа
Иҟәышзаап уи аҽада.
Аха аҽадаҵкыс еицәазаап
Аҽадара!...

1953.


   АХАЧҲАРА ЗМОУ АУАҨЫ

Уи адунеи дахьынӡақәыз дықәын,
Изаҟаразаалакь дахашшаауамызт ихы.
Аус ԥшьа ду иара иԥхықәын,
Иааирыхуан ҭаацәара дук рыфатә-рхәы.
Аибашьраан иара дсолдаҭын,
Ирҭон нагӡатәыс адҵа.
Иԥсы-Иԥсадгьыл аҭоуба аҭан
Баша дшымтәарыз заҵа!
Дареиџьуан аҭабиаҿ аҵаа,
Ихәра иаҿашәуан ашьа,
Аха дхьаҵуамызт, идыруан заа
Ишиушаз иԥсадгьыл ашьа!
Гәырҩеи гәаҟреи уи ахаҵа ихигаз
Маҷӡам, ирацәоуп акры!
Нас иарбан уи ауаҩ игәнигаз -
Абри ауп ҳәа ижәбама аӡәры?
Мап, башоуп!
Уи дыҟанаҵ дыҟан,
Дықьуамызт, дахашшаауамызт ихы.
Еибашьран, игәаҟран усҟан -
Ирыхҭниҵон иҩызцәа иԥсы.
Медалуп иоуз аибашьраҿ -
Игәы орденла иҩычам иара.
Ахәрақәа иоуз ақәԥараҿ -
Ихарԥ аҵаҟа икнаҳауп -
Игәы зегь  рӷӷа!..

Аибашьра ианалга дхандеиҩын,
Иҵауылан адгьыл ицәаӷәон иара,
Иҳәа уашьуамызт, аусураҿ дӷьеҩын,
Есааира иазҳауан иҭаацәара.
Длаҵон ааԥын, аԥхын ирашәон,
Ҭагалан еизигон - иааирыхыз аҽаҩра.
Ажь иҭаауан, аҩы ҭеиҭәон,
Ирбеион идгьыл - икҿаҩра.
Ианакәзаалакь уҳәан-сҳәан иламызт,
Иуал-ԥшьа ҭынч иара инаигӡон.
Ауаҩдура - уи иара дашьҭамызт,
Иԥсадгьыл азы аус ду ҟаиҵон.
Абри ҟасҵеит ҳәа дыҽхәо иҳәомызт
Уи игәаҵа иҭаршәны иҵәахын,
Ихы-игәы алан, дуазыруа дубомызт,
Дыҟанаҵ дыҟаҵәҟьан -
Дуаҩын!

Аха иаԥыу ауп - идунеи иԥсахит,
Инижьит иҩызцәа, иԥсадгьыл даԥхеит,
Усҟан дымӷьаҵәы-ӷьаҵәит,
Сыԥсуеит ҳәа имҳәахит,
Ишьҭахьҟа аҭаацәара ду иара иҭынхеит.
Анышә хьшәашәа уи ауаҩ данарҭоз
Игәыҭшьааган амузикабжь уаҟа имгеит.
Аха иан аҳәҳәыҳәа алаӷырӡ иқәлыԥсоз -
Уи иара  изхеит!..
Алахьеиқәратә марш шамҳәоз,
Ишҭымҟьоз абџьарқәа агәгәа,
Игәыцхәцәеи иҩызцәеи ишеимарҭәоз -
Далхны иаахынҳәит рыгәқәа...

... Инышәынҭра абаҟа ахагылам -
Ихьӡи ижәлеи анны,
Иахьа дыҟам - уи ауаҩ дҳалагылам,
Аха дыҟанаҵ дыҟан, дыҟоуп,
Ҳгәы дҭынҵәом бзанҵы!

1955.


                * * *
Аԥенџьыр ааигәа снеи-ҩеиуеит,
Ихышәҭызшәа хыхьтә аԥҳал,
Ахыр-хырҳәа ақәа леиуеит -
Уқәлап уахьынҳал!..
Ақәа анаахкәа, аҽархәан ацәаҟә
Ахы Кәыдры иҭакын.
Илеиуан амра, ԥшьаала аҽыларҟә,
Ахаҿы цәаакын...
Ҭынч иаҵашьшь аӡы ажәуан,
Адгьыл ишабоз.
Икеикеиуа еилгеит ажәҩан -
Сыла ишабоз.
... Снаҵаԥшызар, лыбла ԥхара
Ишеишеиуа,
Еилыкка,
Инадызбалеит жәҩан иаҵәара
Хыхь исхыкыз иҵыкка!..

1955.


         Д. ГӘЛИА

Уара ухала “Еҵәаџьаа” уман
Зны амҩа уқәлеит узаҵәӡа.
Аха, уԥши, аразҟы уман
“Алашара” шухьӡа.

Укәша-мыкәша ацәашьқәа акызшәа,
“Алашара” иканарҷҷоит.
Шьҭа “Еҵәаџьаагь” рыгәқәа ҭәызшәа
Хыхь, жәҩан ахьтә, иухаԥхоит.

Ԥыхьа уаӡәын, иахьа ушәҩыкыуп,
Ухы-ухшара уеиҵаҩҩы.
Ҵҩа змам аҿар умҩа иқәуп,
Ԥхьаҟа инеиуеит еилаҩҩы...

1956.


               * * *
Аҩызцәа ижәдыруеит
Ишыҟоу сцәаҩа,
Сгәы иҭоу зӡаӡом
Шәара шәҿы.
Сыззымдыруа исзырҳәоит:
“Аҭацәы, агәаҩа,
Дуаҩума, дҩанҭхьӡа
Деиԥшуп амҿы!”
Сгәы кьакьаӡа
Сыҩнуҵҟа исыӷроушәа
Иахьсыхәаԥшуа
Ирбоит шьоукы.
Шьоукгьы -
Сбылгьо аҩаршьҭрақәа
Сырҭоушәа
Иабоит рыгәгьы.

Аха изҭахыу
Иҳәалааит ииҭахыу -
Сара сызлаҟоу
Жәдыруеит шәара,
Сара акызаҵәык ауп
Исҭахыу -
Исылазарц ауаҩра!

Сара исҭахыуп
Сыҟазарц
Слах-ҿыхӡа есымша.
Сара исҭахыуп сласызарц,
Аха сақәтәамзарц аԥша.

Сара исҭахыуп
Иҟасҵаз
Ҟаҵазарц имқәацо.
Сара исҭахыуп
Исыхьӡымзарц
“Иҟазҵац ҟазҵо.”

Сара исҭахыуп,
Аҩызцәа,
Исылазарц ауаҩра,
Шәыгәра шызго
Ижәгарц саргь сыгәра.

Аҭахызаргь сҩыжәҩыз,
Аҭахызаргь сеисҩыз,
Уҭахызаргь аҟыр-ҟырҳәа
Усхыччала уара,
Аха сара
Ианакәзаалакгьы суаҩыз! -
Саныԥслакь исзырҳәартә:
“Дҵеи цәгьамызт,
Илан ауаҩра!..”

1956.


               * * *
Сгәы бақәшәеит, сгәы балнахт
Исхарои сара?
Абри аҩыза сақәымшәакәа
Изыԥсази аԥсра!

Сылацәа нҭаар -
Балоуп сыԥхыӡ.
Банызбо сқыџь-қыџьуеит,
Исыхьызшәа ашыӡ.

Сгәы бақәшәеит, сгәы балнахт,
Исхарои сара?
Абри аҩыза сақәымшәакәа
Изыԥсази аԥсра!..

1956.


             * * *
Уихымччан, дад, уаԥхьа икаҳаз
Схалеит ҳәа иахьа.
Икаҳаз дгылоит, ихалаз
Дшылбаауа еиԥш ҩаԥхьа.

1956.


  АЦӘГЬАҲӘАҨ

Уа уцәгьа са исаҳәо,
Са сыцәгьа ҽаӡәы,
Иуҳәан-сҳәан еиҭаҳәо
Дҳалоуп аӡәы.

Дуаҩуп ҳәа ҳиеигәырӷьо
Иаагон уи игәра.
Аҩызцәа ҳахьеиқәшәоз
Даҳныҳәон иара.

Укәа дҭало,
Дқьақьо-аласба,
Деихыҵуа-деихало
Иҽануирба,

Дықәлоуп ҳәа, дҩызоуп ҳәа
Уи дыԥхьаӡо,
Уицын дуаҩуп ҳәа
Ухә абжа иҿаҵо.

Агәырӷьара анумаз
Дуртәон аханы.
Толбашьс иалыухуаз
Зыхьӡ ҳәаны,

Маҳә ҩызас ишьҭыухуаз,
Маҳәраҳәа уанцоз,
Уҟазма иудыруа
Ифҩ  ас еиԥш ишгоз.

Ихы иархәан ууаҩра,
Дпатон - ақьамса.
Дашьҭазма ууара
Уи аҟьамсар...

Иаҳамҳәаз уазҳәаз,
Изгаз игәрагьы,
Дад, уцәгьагьы шҳаиҳәаз
Удырааит уаргьы!

Уи дызусҭоу здыруеит,
Ихьӡ анысҵом абра,
Аха сааиԥеиԥшуеит,
Исҭоит аӡара.

Ижәдыруеи, дыԥсӡамзар,
Зынӡаск дшыбзоу,
Еиликаар,
Ижәла имфазар,
Уҳәан-сҳәан шыԥхашьароу?

Ацәгьаҳәара
Ҳабжьара иаҭыԥым,
Сгәы иамыхәаз, суцәшәом,
Исҳәоит уҿаҿы!

Ианакәзаалакь
Аԥина ҩызара ишьҭыхтәым,
Аԥина лажәлоуп -
Илеиуеит ажәӡы!

1956.
             * * *
Бзиа избоит ашьха иҩарывҵны
Амра анҩеиуа икажжы.
Ишап-шапуа жәҩангәы инхыҵны
Лада ианҭалогь уи кашьшьы.

Бзиа избоит адәахьы ддәылҵны
Аб данхысуа аҵықьҳәа шьыжьы:
Адәы дықәызҵаз аҵеи дызхылҵны,
Аҳауа иналыҩуа уи аб ибжьы...

Бзиа избоит аҩнра рцәажәо
Асаби икьаасыбжь ангауа,
Ан лгәырӷьара дамырцәажәо
Агәырӷьа лаӷырӡ нкалыршуа...

Аха, бзиа избоит сара зегь раҵкыс
Аҵеи ианилҵлакь ауаҩра,
Бзиа ибозар, иара их аҵкыс,
Иара дызлыҵыз жәлара!..

1959.


                 * * *
“- Уаргьы ҳаргьы мҩакы ҳаицықәым,
Ҳа ҳамҩа мҩа иашоуп, уа умҩа ҽамҩоуп.
Урхам-чамра ҳара уалс иҳақәым,
Уара узықәгылоу амахәҭа ҩоуп!..”
Абас сашәҳәеит, сыҟазааит схала,
Сара сахьҽеим уаҟа сааншәыжь.

Схы наԥхьакны схәыцып ԥшьаала,
Сгәы сҭахәыцып - кәакгьы аанмыжь.
Ишышәҳәо еиԥшҵәҟьа сара сыԥсымкәа
Сыԥсахәага ҭазаргь ижәдыруеи!
Самхарацәан, иахьазы адунеи самкуа
Сара сҟалазшәа шьоукы сшәымԥхьаӡеи!..
Шәа ишәхароузеи, схы пату сзақәмҵазар
 схаҭа,
Сшәыҳәоит ианышәымҵарц арыцҳара 
шәхы-шәҿы,
Шәысхымцәажәан,дадраа, аҽны шьыбжьон
Сҭашәкызшәа шәхәарҭа.
Ижәдыруазааит, саргьы уажәшьҭа схәыҷым,
Ашьҭахьтәи ахышәала алитература-ҩын 
сыҩналом.
Исылша-исылымша, 
Аԥхьатәи ахышә ахь ихоуп сара схы. 
Ҳара ҳаиԥш  дзыбзиамзеи шәҳәар – 
игәнаалам,
Исхагылам шәхы аҩыза ахы.
Аха саргьы, саԥсыуа поетуп са стәала,
Сыԥсадгьыл азы исылшо ахәҷала 
ашәақәак сҳәауеит,
Ихаазаргь, ихаамзаргьы, сара схатә 
Лашәриабжь ала
Акы-ҩбеи жәеинраала уеизгьы изыҩуеит.

Издыруеит шәшыҟоу ахьыжь-бжь
 еиԥшнызшьало
Сара сыбжьы,
Сҩышьа формазы поетс зынӡаск 
сызмыԥхьаӡо.
Ишәҭахызаргьы шәыҳәҳәала: 
“Уахь акәым, арахь угьежьы!”,
Аха сышцац ауп сара сышцо!..
Уаӷоу ҳаибааитеи, зегь хаҿыла ҳаиԥшны,
Ҩышьала, бжьыла ҳаиқәшәо зегь акала,
Нас аӡә дҩагылан, аҵәы наҳахьшьны,
Иагьҳзиҳәапеи: “Арҭ зегь аӡә роуп” ҳәа, 
ҳнеихшьала!..

Слеишәазы сышәкыр аҵкыс сара сыкҿацала,
Ажәеинраала бааԥс анызыҩуа -
Сшәыпҟала  ҟамчԥҵаҵала!


                * * *
Сгәы ааԥынра ҭалеит,
Ибыбышӡа ишәҭит.
Агәырӷьара схалеит,
Сшьа еилашит.

Ишәҭит аԥсабара -
Са сдацны сызлоу,
Аҽеилнаҳәт аккара -
Бӷьы иаҵәан сызҿоу.

Сыҵыҵуеит шьхатәыла
Сӡыхьны сара.
Сыржәуеит гәырҭәыла
Иӡбакуа жәлара.

Дгьыл рԥсаҳәаган
Скаҭәоит сара зных.
Ҳаскьын аагаган
Слаиуеит аҽазных.

Сыԥша ҟәандан сысуеит -
Ирхьшәашәо ауаа,
Сыԥхӡны скаҭәауеит
Адгьыл ҵаауа.

Сара абас ауп сшыҟоу,
Срыхәоит сызҭахыу.
Сара исылшон иҟоу
Ауаа рзы исҭахыуп!

1958.


       * * *
Сыԥс алоуп икатәаны
Аҳәылыҳәа асы анауа,
Ауаџьаҟ аԥхьа сыҽҳәатәаны
Ахышә ахь саныԥшуа.

Сҟалоит убасҟан исҭахны
Жәҩан салазарц сԥыруа,
Ашәа акаҩ ҳәа иҭырҟьаны
Агәашьамх аҵан иҳәауа.

Уаргачамкуеит убла хкны
Ибахҵәа-баран ас иауа,
Сеигәыдҵара уааи ҳәа адәны
Аҩызцәа ансыԥхьо сызҿыҭуа.

Са сындәылҵуеит сыццакны
Аҳәылыҳәа асы ахьауа,
Нас дарбан исыхьӡаны
Сыкәа сыла изырҭәуа?

Са сыҷыкәынра амҵәыжәҩа еиҵых,
Сқәыԥшра саман ианцауа,
Уи санамоу са сгәы шьҭых,
Жәҩанҟа схалоит сԥыруа!

Сыԥс алоуп икатәаны
Аҳәылыҳәа асы анауа,
Избанда самоуп сыбла хкны
Аԥшӡара - саԥхьа ииуа!

1958.


    САРЕИ ААԤЫНРЕИ

Бзиа избоит сара ааԥын,
Ахаа-цәа ахьыкәкәа,
Уи агәы ҭбаа сзаанартын
Исзыԥшуп игәыкуа.

Ашьхеи, агеи, мшыни
Зегь еибарганы,
Аԥхынра ҳзыԥшыми,
Уахь ҳнеиуеит ҳԥырны.

Нас уахьынтә еиужьны
Ҭагалан ҳазцоит.
Иахьхыртыз аужәра
Аџьықәреи зазоит...

Ҳалачан ҭагалан
Ҳҿынаҳхоит ҳара,
Хкаарашьҭыра ҳҭалан
Аӡынрахь сасра...

Аха сара ааԥынра
Сыцуп есқьынгьы.
Бзиа избоит сара аԥырра
Асы анауагьы...

Иара зшоу са сзын ауп,
Сара - иара азы.
Иаргьы саргьы ҳаҷкәыноуп,
Еилаҵәоуп ҳаԥсы.

Еибадыруеит ҳцәаҩа,
Ҳҟазшьақәа еиԥшуп.
Зны ҳаҿоуп аҿаҩа,
Зны ахәаҿы иаҳзыԥшуп...

Ҳаицны ҳахьымҩахыҵлакь,
Ҳа ираҳҭоит хәарҭа.
Ҳаицны  ҳахьымҩахыҵлакь,
Иччауеит рлакҭа...

Бзиа избоит сара ааԥын,
Ахаа-цәа ахьыкәкәа,
Уи агәы ҭбаа сзаанартын,
Исзыԥшуп игәыкуа.

1959.


              * * *
Акритик, иамхишь наҟ убла саркьа,
Уажә иҟам уара иубахьаз анкьа...
Аԥсҭазаара убарц уҭахымзар ииаҵәаны,
Уаргьы иулх, сара сеиԥш, аԥхӡы рацәаны...

Акритик, иамхишь наҟ убла саркьа,
Уажә иҟам уара иубахьаз анкьа...
Гәык акәзар иумоу, иумазааит ҿык,
Аҩымҭа ахә ушьарц уҭахны,
Иухьзеи, уцәажәартә убжьы ҭархханы?

Умкылԥш-кылӡырҩын цәгьаҳәаҩыс,
Аԥхӡы улх уаргьы рҿиаҩыс.
Аӡә ииҳәарызеишь ҳәа уӡырҩуа умтәан,
Акшара угәы иҭаны уашьҭан...
Уҿы аарты, акритик, узыршәазеи,
Иҳәа иреиӷьу, иубази иуаҳази...

Икажь наҟ уцәаҩа, иумо есымша,
Анхыхәа-аахыхәара иахьаслакь аԥша!

Акритик, иамхишь наҟ убла саркьа,
Уажә иҟам уара иубахьаз анкьа...
Аԥсҭазаара ҵа, дад, уаргьы уаамысҭам,
Апоетгьы дхәуҩны умхурсҭа дҭам.

Ианакәзаалакь иумамыз ҩ-ҿык,
Уишькламԥшын апоет убла ҵарҟәҿы,
Умтәан ӡыла идырҭәызшәа уҿы:
Апоет дзыргәырӷьо уаргәырӷьа уаргьы,
Нас еибышәҳәап шәыгхақәа ртәгьы!

Акритик, иамхишь наҟ убла саркьа,
Уажә иҟам уара иубахьаз анкьа!

1959. 


               * * *
Ақәа ахьыкәкәан
Икаҷҷо ҭымра-ҭымра
Ажәҩан ааихыккан -
Иаацәырҵит аԥсымра...

Иҟанаҵазшәа аҵәаԥшь,
Мраҭашәара ккаӡа
Инаҿалт ашәаԥшь
Ҟаԥшьӡа...

Иҭалан амра ахшьыра
Инеиуан иҽырбо,
Ԥҭа-ҟәаш мпахьшьыла
Ахаҿы-цәаак рбо...

1959.


           * * *
Сыцәап сҳәар - сзыцәом,
Сгәы ҭагылом аҭра,
Агәырҩа сымҵәом,
Бызгылеи хара?!

Исаҳәа, иҳабжьалаз,
Иҳахьыз закәу,
Абаҳча ҳанҭалоз
Избон бшеибакыз,

Бхы-бҿы амца ацралан
Иаҿын абылра.
Избон, бгәы ак алан,
Аха исцәыбӡон сара.

Изуа-исҳәо ҳәа
Са избом акгьы.
Уаҳа акгьы самҳәакәа
Абас банцагьы,-

Сгәы  шычмазаҩхо
Дыр, аҭыԥҳа.
Сыԥсы бымаздоит,
Исҳәо набырҳа.

Бабацои бысԥырҵны,
Схала сааныжь?
Сбыҳәоит, бсыгәҭасны
Сҭабмыжьын аӡыжь...

Сыцәап сҳәар - сзыцәом,
Сгәы ҭагылом аҭра.
Агәырҩа сымҵәом,
Бызгылеи хара!..

1959.


        АШӘА

Иахьа ажәҩан сԥыруа схалан,
Сазкуам адунеи!
Сымра ԥхара сгәы дынҭалан,
Ааи ҳәа симырҳәеи!

Уи азы акәхап изсеихырхәо
Ашәҭқәа асаара!
Аԥсаа ҿыхан ашәа зырҳәо,
Изсеигәырӷьо сара.

Уажәшьҭа сҭынчуп, сгәы раҳаҭны
Сыцәауеит сара.
Нас ҳара ҳаиқәшаҳаҭны
Иԥаҳҵәеит аҽҳәара!

Иахьа ажәҩан сԥыруа схалан,
Сазкуам адунеи!
Сымра ԥхара сгәы дынҭалан,
Ааи ҳәа симырҳәеи!

1959.



АРБАӶЬ ХӘЫҶЫ ИКА ҞАТА
            (Ацыԥҵәаха)

Арбӷаь хәыҷы, ика ҟата,
Иамырҿыхац ма иҟада?
Ашацкыраз кәу-кәу, кәу-кәу,
Абжьы рхыҩит абна, ахәы...
Ацәа иалҵыз аҵарақәа,
Ирҭаҷырҷыруан акәарақәа.

- Ҵәит, ҵәит, ҵәит, ҵәит,
Ацәа шәшалаз шәеилаҵәҵәит!
Опыжә, опыжә иауеит асы,
Шәгыл, аҩызцәа, шәгыл шәласы!
Ҿааихак ҟамҵо ашьхарҵыс
Ҵәит ҵәитран изҿыз!..

Арбаӷь хәыҷы, ика  ҟата,
Иамырҿыхац ма иҟада?
Ашацкыраз кәу-кәу, кәу-кәу,
Абжьы рхыҩит абна, ахәы!..

1959.


          АԤХЫӠ

Сыцәан суадаҿ сымацара,
Аҵх ықәҳа ицон.
Еиҩаҳаҳа амза аӡара
Схаҿы иқәтәан иҷаԥшьон...

Ԥхыӡ,
Сахьынаԥшуаз, ҳаӡлагара
Ахыуҳәа илагон.
Ирҵысуа сан агара,
Агарашәа лҳәон:

- Уҿыха, сыҷкәын, сылашара,
Ацәа уагаӡеит.
Иукәыршан аԥсабараҿ
Иҟоу умбаӡои?

Улашәхама, иамбо убла,
Улымҳа - иамаҳауа:
Иухыччоит узла-уқәла
Уара ианумаҳауа.

Лыцәа ҭынчым, сылашара,
Уан, анышә иагаз.
Сҭанырӡыӡоит сцәа ари абжьарак -
Уҵәаабжь игаз...

Иаларҵазшәа узқәа аҳәызба
Уан, акацәа избоит.
Узаҳхылҵуаз уи азы акәызма,
Схәыцыр сеилагоит.

Уаб уара уанииуаз дхысуа,
Акиҳәа дҟьауан.
Дхаҵоуп ииз ҳәа,
Агәырӷьа дагауан.

Аха, нас, ажәынҭацәгьа,
Дажьама илахьынҵа?!
Иаҳзыԥшызма ажәра-цәгьа,
Ҳшыҟаз ҳгәырӷьаҵәа!..

Уара иуеиӷьым ухыччо
Ҳабла изабарыз?..
Изакәызеи, сшәахәа-чча,
Абас еиԥш узыбрыз? -

Исзымчҳазт арҵәааҳәа
Сааԥшит сцәырҳан!
Сылаӷырӡқәа аҽырҳәа
Идәықәлеит икьасан.

Сан, быҷкәын арыӷьала
Иахьарнахыс сгьажьит!
Санымҩахыҵ арымала -
Снапала бысшьит!

Амала, сбыҳәоит сшьамхышла,
Мап сцәыбымкын бара:
Иныбжьаршә-аабжьаршәны ԥхыӡла
Ма бхы сырбала!

1959.


               * * *
Еҳ, иараби, аԥсҭазаара,
Иузызузеи цәгьарас,
Сызкыдуҟьои абриаҟара,
Узсышьҭоузеи сыԥхарс?!

Суӡрыжәрацы уҭаххама,
Ишырыӡрыжәуа аигәышә.
Анаџьалбеит, сымҩахҟьама,
Сзықәуҵеишь уқьышә?

Мап, скдыҟьала, аԥсҭазаара,
Срыцҳаумшьан џьара,
Шаҟа скыдуҟьо аҟара -
Сыӷәӷәахоит сара!

1959.


 ААМҬА ЗТӘУ
 (Апоема ацыԥҵәаха)

 Ауаҩы иира

Мрагыларахьтә ашәаԥшь халеит,
Мрагылара аҿуп абылра.
Агәырӷьара ӡсо ирхалеит
Ашьхақәа,
Аӡқәа,
Аԥшаҳәақәа.
Амш ссируп,
Зынӡа ибзиоуп,
Ажәҩан иаҭахыуп иччарц,
Агәырӷьара самҽхак самоуп,
Иахьа еиԥш ахаан сҟамлац.
Амра шаҟа шәахәа ацрыҵуа
Аҟара хәыцра сымоуп сара.
Сақәиҭым луадахь анеира,
Сҵәи-ҵәиуа сыҩноуп аҩны ара...
Сныҟәоит.
Сныҟәоит, сныҟәоит,
Иҭшәоуп аҭыӡқәа,
Ахәыцрақәа хыҵны исыжәлоит,
Ахәыцрақәа -
Сыргоит сытҟәа...
Сқьаад бӷьыц, сшәақь, скалам,
Зегь рыла сыхиоуп.
Деибганы данлоу ахшара
Лхаҵа иахь изҩырц
Гәырӷьаҽҳәашас
Хынтә схысырц убра,
Иҭасыԥсан апатрона
Сазыԥшуп ауаҩ иира!
Сазыԥшуп,-
Исзымдыруа ааԥсара!
Ауаҩ иира
Уаҟа ҳашҭаҿ
Сгылан исҷаԥшьон.
Амрагь хыхь жәҩанаҿ
Ахаҿы лашон.
Убри аамҭаз ауадаҿ
Дкьаасит ахәыҷы.
Аҵеи диит,
Ухыс Алиас ҳәа
Инықәҩит сгәы абжьы!
Сахьыӡырҩуаз асаби
Ус иҳәозшәа саҳауан:
«Уа мшыбзиа, адунеи!
Уа мшыбзиа!
Са суаҩҿыцуп,
Судкылеи!»
Сшәақь сыман
Ашә сынхыҵуан,
Саныԥшы,
Аԥошьҭа ныҟәгаҩ
Ҳашҭа ааиҩишон
Снаиҿаԥшит.
- Анаџьалбеит, исеиҳәарызеи?
Иналашәеит сцәа.-
Иара иҟоу иидыруазеи,
Аҩны ҳшеилоу ҳгәырӷьаҵәа.
Изуа, исҳәо сақәымшәо,
Саанхеит сшанханы.
- Ҳаи, иануҳәа иудыруазеи? -
Ҿааиҭит аҵыхәтәаны,-
Ахәыҷқәа реиԥш иҟоуҵозеи,
Уаԥхьа ихыртланы...-

Снацәкьарақәа ирылымшо
Аконверт ахжәара,
Сгылан суалыуашо,
Иаахиртлеит иара...

“... Сандра ҳаԥсадгьыл ахьчараҿы
Хаҵала дҭахеит...
Уи дҿырԥшыган ақәԥараҿы
Ихьӡ ду нхеит...”

Абас аҳәеит ашәҟәы еиқәаҵәа,
Иҵысуан снапқәа.
Иааиқәысмыкшеит ма сылацәа,
Ишԥалшоз сеиҵақьуа,
“Ухыс, нан, ухыс, иҟалазеи,
Диит умбо аҵеи,
Уиаҟара унзырхазеи?”
Аҿыҭбжьы мгеи!

Сцәа сҭаӡыӡеит,
Сцәа сыхӡыӡеит,
Еилагеит сгәаҭа!
Нас ишсылшоз
Сыбжьы ҩҭысцеит:
Улаша! Улаша! Ҳаҩнаҭа!..
Аҵықь! Аҵықь! Аҵықь!
Хынтә схысит,
Акыиҳәа сҟьаны.
Схәыцра хьанҭа наҟ исхысцеит,
Сааԥшызшәа сцәырҳаны.

Уи аҿиара иадырганы
Схысит сара.
Уи аҿиара иадырганы
Иҟалеит иара!
Алаӷырӡ араҟа алеира
Иамҩам, иҟалом!
Аҵәыуара, алахьеиқәҵара -
Суалны исыԥхьаӡом!
Уи иԥсадгьыл дасолдаҭын,
Хаҵала даԥылт аԥсра!
Иԥсҭазаара еиҭасит,
Аӷа илшом уи ишьра!
Иԥсҭазаара нхоит есымша!
Инхоит иԥа иҿы!
Адгьыл иақәлахаша
Асолдаҭ ихәҷы!
Ашәҟәы шсоуз уажә иласҳәом,
Лхьаақәа ла илызхоит.
Зегь акоуп аԥсы дызихәом,
Лыгәнаҳа цәгьахоит...
Снагәыҵасын ашәҟәы мыжда
Нҭасҵеит сҵырҟа џьыба.
Сгәы акалоуп ҳәа иҟада,
Амардуан сынхалеит сыԥа.
Имашәкәан хәыҷ уа дылаҳәан,
Длываршәын иан.
- Ешьа-иԥа мыш!
- Ешьа-иԥа мыш!
Исыдныҳәало,
Агәылацәа еизауан.
Даашьҭыхны днасгәыдкыла
Саанеиҩеит абра.
Сашьеиҳаб иблақәа
Снарҭаԥшит сара...
Аӡҟы сидырызшәа
Иҽысгәыдыршәлан дыцәт.

Шьыбжьы агәахьы
Ихалеит амра,
Гәырӷьароуп ҳаҩны.
Илашоит абас аԥсабара
Даниуа ауаҩы!
Ааԥынра ҳашҭа иҭалеит,
Адәахьы иӡыҭуеит асы.
Амра хыхьынтәи ихәаԥшуеит
Ауаҩы, иқәлаз ҿыц адәы!

1952.


 АИУБИЛЕИТӘ
 (Апоема)

Сыԥсадгьыл, Аԥсынтәыла, 
сузхәыцхьеит акры...
Схыи-сыԥси реиԥш
бзиа усымбозар сара:
Ишәизааит усҟан
сара сразҟы -
Сгәы иҭам, 
схы иҭам
Акрысҳәозар абра!


       * * *
Учеиџьыка еснагь
ианын унапы,
Угәы цқьа ҳалалӡа
иаартын иасымша.
Инықәзыргылалакь удгьыл зшьапы -
убзиабара налалон иара ишьа.
Аҭыԥҳа бзиа леиԥш
џьоукы умҵадырсларын,
Иаан иухатәон арҳәцәа,
Џьоукгьы абраҟа зны имҩахыҵларын,
Инамҩатәны иԥырҽырц уцәа...
Аха аԥсуа ичеиџьика даӷрагыланы
акькьыҳәа дшәышәуа дымцаӡац аӡәгьы,
Аԥсуа инеихагыланы
ҟамчыла иааисуа 
дрымпҟац уеизгьы!
Сызго сгаҳәа ишьамхы арсны 
дматанеиуа
Ианакәзаалакь дымтәацызт иара.
Иҩнуҵҟа агәаӷ
пеи-пеиуа
иаҿын ахәараҳәа ашра.

Уиҩызазар дуҩызан,
Уиашьазар - дуашьан,
Иаргьы
уара уеиԥш дуаҩытәыҩсан -
Илан ауҩ шьа.
Уисыр - дуысуан,
иуиҭон аҭак,
Игәгьы иаанагомызт
сшәап, сыԥхашьап!

Ишԥеиурыз,
ахақәиҭра иҭахын,
Игәы ԥнаҵәахьан ахәура.
Ахақәиҭраз уи дықәԥаҩын,
дазыԥшын ԥхьаҟа ҳәа
абжь агара.
Октиабр агәгәаҳәа
имацәысуан,
Ихыџ-хыџуан Растрели иргылаз ахан,
Балтика гәаан игәрымуан,
“Аврора” ахы -
 	хан ахь ихан!..
Иҟаларызеишь ҳәа
еишьхныԥсылан
игылан иӡырҩуан адунеи.
Финтәи авокзалаҿ
Ленин ду иԥылан
Чхьеиӡеи Скоболеви
аласбеиԥш имқьақьеи!
Аха џьара лак шызар еиԥш рыгәхьаа мыкӡакәа
Ленин днықәгылт аброневик,
Урҭ рахь ажәакгьы мҳәаӡакәа,
Икәаӷӷа иҩагылеит зықьҩык!..
“Нагӡара ақәзааит асоцреволиуциа!”-
Иаахиркәшеит уи иажәа абас!..

Убри аамҭаз, Бзыԥ ахықәан,
Лакоба еизиган “Кьараз”,
Иреиҳәон:
“Иахьа, нахьхьи, Петроград,
Алахьынҵа рчаԥоит 
ҳа ҳ-Аԥсны!
Ҳаҟазароуп ҳаилаҵәан,
аӡәк еиԥш ҳарҭ -
ақәԥараз ҳахианы!..”
Аҳәа рҟьон, еиларҵон аԥса
ашьаҟ-ӡаҟы кашуан зынӡа,
Имра гылон
усҟан аԥсуа,
Имра гылон ижжаӡа.
Ҩеижәиак рзы
игылеит амра,
гәырӷьа ныҳәахеит март ԥшьба,
Аԥсны нықәлеит
аразҟымҩа,
Зегьы ишырбоз лабҿаба!..


   *  * *
Аамҭа цон,
ргәы каршәны ихандеиуан 
жәлара,
Аӷа гьангьаш иҽҳабжьаршәны
анышә ижуан ҳабжьара ара...
Аӷа гьангьаш инапхгарала
иуаа ԥаршеицәа
Кәыдры иарҭеит
Аԥсны аҵеицәа нырҵәаны.
Ишәгәаламшәои, нас,
ашьаӡа-гәаӡа -
Кәыдры ахықәан усҟан
икашыз!..
Ишәгәаламшәои уа,
Баӷлан адәаӡа,
Иҟаԥшьӡа ауаа ршьала ишшәыз?!
Џьоукы ирҳәоит:
шьҭа уи аӡбахә ҳәатәым,
Уи артытра иаԥсам ҳәа иахьа.
Аха, мап, уи ҵәахтәым!-
иаахтны иҳәатәуп даҽазны уи еиԥш
ҟамларцаз ҩаԥхьа!..
Агәҽанызаара ҳамазарц ҳуалуп,
гәызианра, аҳаҳаи, иаҳмыхьроуп џьара!
Дырҩегьых зыбла ашьа хыкәкәало
ҩыџьа-хҩы ыҟазар ҟалоит уаха абра!..
Шәыԥшишь,
иблақәа ҟәыс-ҟәысуа,
уи шәывараҿ абан дахьтәо!
Нас, иаахәлар, уи ацәыршәага,
дхыс-хысуа
ааҵрақәа дрыҵоуп дҳәазо...
Ахара иду иҵәахырц уи ала
ихы злаирқьиаша дашьҭоуп акы...
Шәихәаԥши, дгылан дахьцо 
маӡала,
Гәҩарас  икызаап 
жәбама ихы!..
Дышәмышьҭын,
даанышәкыл дырӷәӷәа,
шәҽашәмырҟьашьын, аҩызцәа,
алаапк ажәӡы!

Иахьа дшәылашәҵар уи дӷыӷуа
хымԥада дшәыцҳауеит
аҟаҿыҳәа уаҵәы.
Убас еиԥш иҟаз роуп, дадраа,
Аԥсны ҭазыргылаз аамҭала агәырҩа!..
Убас еиԥш ҳмыхьырцаз даҽазны -
Ианаамҭоу агәаҽанызаара ҳарӷәӷәап.
Ҳҽеидырӷәӷәалан, аҩызцәа,
ҳабжьара,
Амҵ зыбжьымԥраауа иҟаҳҵап!
Амилаҭқәа ҳаӡәкра
Ҳаиашьара еилымшәо
Ԥхьа есааира ҳашцац еиԥш
Ҳцалап!..

1955.






































К О Н С Т А Н Т И Н   Л О М И А

1928 – 1999




ИХАЗЫ МАЦАРА

Ихазы дынхон,
Ихазы дыҟан, 
Ихазы дықәԥон,
Ихазы дныҟәон.

Ихазы дыԥшӡан,
Зынӡа дныхан;
Ихазы дмаӡан,
Ихазы дҟәыӷан.

Ихазы дыччон,
Ихазы дҿыхан.
Амреиԥш дкаҷҷон,
Дымра-ԥҽыхан.

Ихазы дыӷәӷәан,
Қуџьман, бжьасын.
Ихазы ирҳан -
Иҵәахит дасын.

Ихазы дҷаԥшьон,
Аҵх иркарон.
Ишон, ихәлон -
Ихазы дгәаран...

Дшыҟаз абас,
Ихазы мацара,
Дцеит дныбжьаӡ -
Имбеит ашара.

Ихазы дыԥсит,
Аӡәгьы диԥымхеит.
Хазы дыржит,
Нарцәгьы дырҭахымхеит...

1962.


 	АЏЬ

Ашьапы шәҩы-уаа рнапы акәшом,
Ар ду шәшьырара рызнауеит ара.
Уи архыџхыџра мчык иалшом,
Амацәыс  надыххылан игьежьуеит шьҭахьҟа.

Амахәқәа акырџьара еимҿиаауп,
Аусуҩы имахәар еиԥш, иӷәӷәоуп рацәа!
Анхаҩ инапсыргәыҵеиԥш иџьаџьоуп
Ауразоуроу уи иакәыршоу ацәа.

Иахыҵуа издырам аӡәымзар,
Ирыздырам ашәаԥыџьаԥ, арахә, аԥсаа.
Иахыҵҵәҟьо, аиаша шәҭахызар,
Изықәгылоу адгьыл шәазҵаа!

Абри аџь анкьа џьоукы ихыршьааит,
Ишрымчыз имҩанҵо ицҳафыруаз аиха.
Аха аԥсы ахьҭаҵәҟьаз рзымԥшааит,
Адгьыл аназықәгыл иҭынхаха.

Уижьҭеи ашықәсқәа маҷ цама,
Аԥҭақәа маҷ ахыҩрыма иара...
Амахәҭақәа џар-џаруа иӷьацама?
Ааи! Шәаҳәабжьуп иҵыҩуа иахьа.

Аџь, раԥхьаӡа уахьиз Аԥсноума?
Ԥсадгьылс иумшьои ҳа ҳ-Аԥсынра!
Нас изҿуҵааз ҳажәлар роума
Шықәсы рацәа аҟазаара, анҵра!..

Уҟалашам ахааназ умаџьанан,
Ашәышықәсақәа руапа уҽҭаҳәҳәа,
Аԥсуа иқәра ду уашьанан
Уқәгылаз Аԥсны аԥшаҳәа!..

1959.


 СҨЫЗА ИАЦӘАЖӘАРА
А.Лашәриа изкны

Сара сзыцәомызт, сара сҭынчхомызт,
Сгәы ԥшаауан, иакуамызт аҭра.
Аҵх аԥшаҳәа ӡиас еиԥш иццакӡомызт,
Ишьшьылаҳауа иаҿын ацара.

Ашацкыра уабаҟоу, ашацкыра уабатәоу!
Сҩыза схы дҭагьежьуан, схәыцрақәа ԥыртны.
Са сгәы иснаҭон, са сгәы иснаҭон,
Дыҟазшәа ашьыжь џьарантә даараны.

Аха башан. Избон сгәыӷра шсеижьаз,
Анапқәа агәыҵаԥса ишгылаз, ахы ларҟәны.
Сҩыза бзиа, сҩыза са исмеиӡаз,
Уҟамзаап нас шьҭарнахыс узбараны!

Иҭацәуп ууада, уахьтәалоз абаҳча ԥшӡара,
Нас ҳшеиҟәгоу шьҭа изгарцу агәра?
Ҳхәыҷра, ҳарԥысра, ҳҩызара, ҳабзиабара
Наӡаӡа иаанхеит, иазеиҟәымгеит аԥсра.

Уадак ҳаицыҩнан, усҟан иаҳгәыӷьит аиҿыҵра,
Ҳаныҭбааха, ҳаналанагал аҭаацәара.
Аха иҟадаз иаҳгәаӷьып ҳәа аиԥырҵра,
Ахааназ уаҳа ҳаибамбауа ҳара.

Са сақәымшәацызт ҩызак алаӷырӡ
 иқәысҭәауа,
Нас уи агәаҟра уа ула  изԥысшәарыз сара?
Агаҿаҿ снеилоит, уа скамк снықәтәауа,
Сгәы схасыршҭырц, ахара салагоит аԥшра.

Уԥсадгьыл иазуҳәашан ашәақәа ҵҩа змам,
Угәаҵӷа абас иԥымҵәар мҩабжара.
Уара уҟамижьҭеи, еибахеижьҭеи укалам,
Схы ахызбаауеит ажәеинраала аҩра.

Умч-лшара агәхьаа мкы, имшаҭауа,
Аус ууан, уҟамлацызт насҭха утәа.
Ианумҵацыз ацәаҳәақәа ҵаа-ԥшаауа,
Сгәы иабоит адәы иқәушәа еиԥхьытта.

Иацуха ацәа мчылаҵәҟьа сҽасҭеит,
Ԥхыӡ убара сазгәышьуа, исҭахны.
Ацәа санҭанагалаз сызгәамҭеит,
Амала бжьык сгәы инықәҩит ихараны.

Ҳаиҳәа абра сааԥшны снықәтәазар -
Ҭынчран. Аҵх ыцәан иҭахәхәа.
Са сгәы ԥшааит: издыруада сарҿыхазар
Сҩыза занҵара уахьымӡаз ацәаҳәа!

1959.

               * * *
Аҭаацәа шьҭалеит, 
ашҭа ҭацәит.
Амза ҩагылан, 
акәасқьа иҩнаԥшит.
Аҵх иалыҩуеит 
ԥсаатәк абжьы.
Ан дышьҭамлац, 
илашоит лцәашьы.
Ан лус-ҳәысқәа 
ирықәым нҵәара,
Дҟыргә-мыргәуа
 дыгҿоуп акҿаҩра.
Абас аҵх 
нықәлаанӡа агәахьы -
Ашьҭалара ааиӡом
 ан лхахьы.
Аха, иџьоушьаша,
 улзыԥшыр уаҵәы;
Лаԥхьа машәыршақә 
дызгылом ҽаӡәы!

1959.


   СЫԤСАДГЬЫЛ АԤСНЫ

Сара усашәоуп, сара усажәоуп,
Уџьшьара дыргоуп сара сзы.
Сара усдацуп, сара усԥашәуп,
Аԥсны хазына, Аԥсны!

Сара усгәуп, сара усашьоуп,
Умра рҭаԥхоит са сдақәа.
Сара исхоу уара убжьоуп,
Ирхыҩуа ухра, уа ухәқәа.

Сара усымчуп, сара усџьынџьуп,
Сыбзиабара, сгәыбылра.
Уара уахьсымоу, са сгәы ҭынчуп,
Сгәацԥыҳәоит акрура.

Уара - сыччара, са слахҿыхра,
Сара схәыцра, са сгәыхәтәы.
Уара - сыҩны, сара схыбра,
Сара сашҭа, сара сдәы.

Уара - сыламыс, са саҳаҭыр,
Сара сгәыӷра, сымш уаҵәтәи.
Уара - сыҷкәынра, са сааԥын,
Са ишысҭахыз умышәҭи!

Уара - сбааш, са сиааира,
Бзанҵык изқәым еиҵахара.
Са сгәы зырхаҵо есааира,
Сымч иацызҵо аҟара.

Иахьа уҟоуп уара уеинҭәылан,
Насыԥ змоу Аԥсынра!
Уара уаҳәшьеиҵбуп Урыстәыла,
Уалоуп иссиру аҭаацәара!

1960.


       САРА САЖӘА

Сара  аҵәы сахазароуп,
Исықәмкәа атәара.
Сџырзароуп, сеихазароуп,
Саҿызароуп абылра.

Сымразароуп, сымзазароуп,
Скаҷҷозароуп сиеҵәаны.
Аԥсҭазаара саԥсазароуп,
Сыҟазароуп сықәԥаҩны.

Сымлакыроуп, сыхьҭакыроуп,
Исыхьшьыроуп аҳәынҵәа.
Аҩхааҿы аӡы скыроуп,
Иаҵакьысуа сыхәдацәа.

Адгьыл кәымпыл сакәшалароуп,
Самӷалароуп смаҟаны.
Ажәҩан иаҵәа ианысҵалароуп
Са сышьҭақәа ҭырҿҿаны.

Ара сыҟаз, ана сыҟаз,
Салаз аҳауа цәқәырԥара,
Ԥхьаҟа исыхоит исыхац -
Сыԥсадгьыл ду агәыбылра.

Уи амца са исыцразҵаз
Уа уами, са с-Аԥсны,
Сымчи сқьафи зынӡа иҭазҵаз,
Адәы сықәызҵаз суаҩԥсны.

Умаҵушьа сақәшәалароуп,
Иԥысымҵәароуп улахь ада.
Уахгьы-ҽынгьы исырԥшӡалароуп:
Урха, ушьха, ухәада.

Са саԥсуоуп, са сынхароуп,
Сақәлахароуп адунеи.
Са сыбызшәа рыгымхароуп
Сашҭеи, сгәареи, сыҩнаҭеи!

Сахьыԥслакгьы абра сыржыроуп,
Снышәнап ҟалароуп Аԥсны.
Смыткәма аккаҳәа илҳәароуп
Аԥсуа ԥҳәыс, лыхцәы ԥыртны.

Суапа еиқәаҵәа саџьабароуп,
Абырг дкылсроуп, илабашьа кны.
Сҽыҩ схагылан ихырқәақәароуп,
Шәеиқәаҵәала иҭаҳәҳәаны.

Аха аԥсракәым са сзызхәыцуа,
Са саиааихьеит агәырҩа.
Аӡиас еиԥш ара схыҵуа
Санызароуп аԥшаҳәа...

Сара аҵәы сахазароуп,
Исықәмкәа атәара.
Сџырзароуп, сеихазароуп,
Саҿызароуп абылра.

1961.


  АӠЫН АХӘЫЛԤАЗ

Ажәҩан ӡлагарахеит,
 Иланашьҭуеит асы.
Зегьынџьара ԥшӡарахеит,
Амахәқәа шьҭассы.

Ԥшахьк аабжьалан,
Инеи-ааиуеит маӡа.
Иарҵысуеит ԥшьаала
Ашәаԥыџьаԥ рԥаҵа.

Амш еилабыџуеит,
Ахәларахь еихоит.
Аҵаа аҭра иҭыҵуеит,
Амч арӷәӷәоит.

Омашәа ишԥеиԥшу
Аԥсабара уаха
Акасыш зхаршәу
Иадмыртыц абаҟа.

1962.

         
 БАГАДА АЦАҞЬА

Аамҭа шаҟаџьара еиҟәнажәазеи,
Шаҟаџьара иалнадазеи аҭҳәаақәа,
Кәыдры акәзар шаҟа иҵнашәазеи,
Иадԥыххаало ацәқәырԥақәа!

Мышцәгьеи-фырҭыни дыди-мацәыси,
Абри ацаҟьа иажәлон хаха.
Аха зегь ачҳаит, зегь наҟ иахысит,
Убри акәхап иаргьы зцаҟьаха.

Игылоуп ицыҩцыҩуа илакәушәа,
Кәыдры аҵыҽҽан илеиуеит ҵаҟа.
Сасрыҟәа дызларыцәцаз иаракәушәа
Ари ацаҟьа ԥагьоузеи шаҟа!

1963.


                 * * *
Риҵа иаҿыкәыршоу абахәқәа
Игылоуп зынӡа рҽыҭганы,
Нарҭаа дуқәа руапақәа
Ржәҩахырқәа ирҭарԥаны.

Арҭ ирхыҵуеит амбатәӡа,
Аха еицакуам рхаҿра.
Гәында ссир лсаркьа ԥшӡа
Изанԥшылом рызхара.

1964.


АМРА ҬАШӘОН, АМРА ГЫЛОН

Амра хьшәашәо инӡаалеит ага.
Уаҵәынӡа иалҵит  алыблы.
Парашутҵас, амра лбааган,
Ашәаԥшь цеит илеиқәыблы.

Хәыцра хьанҭак нахаԥазшәа
Снаҩс абна неиқәышьшьит.
Иҭашәаз амра иахьҵәыуазшәа
Ажәҩан алаӷырӡ наҿаҳәҳәит.


                * * *
Иахантәарак иҟаӡамызт амра,
Уи аԥшаара иашьҭалан ицазшәа ауаа,
Уаҩԥсы дықәыршәымызт адәы, иҭацәын амҩа.
Уимоу, рхабар ыҟаӡамызт аԥсаа.
Аха, ус, ааԥын шәҭеиԥш иҿыхеит аԥсабара,
Икаххаа илашеит ҳашьхақәа рхаҿы.
Ҳашьхақәа рхыҵра иаҿызшәа иахантәарак
Амра ҩагылеит - аԥхӡы аҿашы!

1964.


                         * * *
Аԥсҭҳәақәа, аԥсҭҳәақәа хиаалан,
Аԥсҭҳәақәа ажәҩан иалан.
Ирԥырхагамызт амра ашәахәа,
Ргәы каршәны ицәан иҭахәхәа.
Амацәыс нарылалан илакьуа,
Адыд нархалан игәынқьуа,
Ацәа иаалҵит урҭ рҳаны,
Иҵәыуеит ауеимада еимаҭәаны.

1964.


                 * * *
Ашьхара иахыкны 
аҽцәырымго рацәак,
Ԥшыхәҵас икылыԥшуа 
ицәырҵит еҵәак.
Адунеи инықәыԥшит, 
ҳамҭак иаахәыцт...
Шәарҭа ыҟам аҳәазшәа 
ихьаԥшны илацәҟәыст.
Уи акәхеит, 
аеҵә ар реиԥш иааит,
Еибашьрада, ҟыҟ-ҿыҟда 
ажәҩан ҵдырҭәааит!

1965.


                  * * *
Са стәала аиашагь гылоуп ԥашәла.
Шаҟа иразузеи, шаҟа,
Ауҭразы икарыԥсауа ажәла,
Амра уи иақәнаршуа ашәахәа!
Сабацәа исарҳәеит аиаша иасыргарцаз,
Сықәԥарц, самеигӡаларц сыԥсы.
Адгьыл ахаҭа ажәла аарцаз
Ахы ишамеигӡо еиԥш бзанҵы!

1965.


                    * * *
Ҩнықәра нысҵыргьы  сара,
Сыԥсадгьыл, усызбом сгәазхара.
Уара узы исҳәаран иҟоу ашәа,
Уара узы исҳәаран иҟоу ажәа,
Уахи-ҽни срышьҭоуп сыԥшаауа,
Рхеи-ҿаҩеи хәыц-хәыц еимдауа.
Сырт аӡиас, саҵыст аӡхыҽҽа,
Сагәылст амшын ацәқәырԥа.
Ҵәҩанҵәы схалт, ажәҩан иаҵакьыст схы.
Еҵәакгьы алаблит са схахәы.
Аха уара узы исҳәаран иҟоу ажәа,
Уара узын исҳәаран иҟоу ашәа
Саигәа иааира, игылара заҵа!
Ахацәа сықәнарԥшуам зынӡа.
Зны ицәырҟьаргьы, исҳәаанӡа - абар!
Ицоит иныҵашәкәа, исымбо ахабар.
Аха аԥшаара, аԥшаара уара узы,
Уи сшьамхы арааԥсом бзанҵы.
Ҩнықәра нысҵыргьы сара,
Сыԥсадгьыл, усызбом сгәазхара!
Уара узы исҳәаран иҟоу ашәа,
Уара узы исҳәаран иҟоу ажәа,
Сазааигәахацыԥхьаӡа сара,
Алаԥшҳәааеиԥш инаскьоит хара!..

1966.


                  * * *
Аԥхын ниаст, амшқәа еиҭашәеит,
Ажәҩан аҩаза наҿатәеит.
Амшын ацәқәырԥқәа хьшәашәеит.
Аҟәареи дареи ааизынхеит.

Аха ԥҳәызбак амшын дҭалоит,
Амш хәашьыз, амра ԥхаз.
Ацәқәырԥа деимаркуеит, лҿарала
Ирҭахыушәа  рыҽдырԥхарц.

1968.


                 * * *
Сара сузааит ҩаԥхьа жәамшҟа,
Лассы-ласс уҭаалара сыхәҭоуп,
Хәыцра ҵаулак уеиԥшха,
Риҵа, сҿаԥхьа уҭатәоуп.

Избоит убахәқәа рҿы иртәарҭоуп
Аԥсҭҳәа быбышқәа рацәаны.
Риҵа, уԥсҭҳәақәа шәырҭаҭоуп,
Гәында икналҳазшәа иӡәӡәаны.

1968.


      АМТҞЬАЛТӘИ АҬЫНЧРА

Араҟа аӡиа хаҳәхазшәа
зынӡа иҵысӡом,
Аԥаҩқәа машәыршақәгьы
шьҭыбжьык  рыҿшәаӡом.
Ашәаԥыџьаԥ декарациоушәа
иҵысӡом рыбӷьы.
Иҟалап ирзымдыруазар
изакәу аԥшаӷьы.
Ашәарах ԥшьаала
иныҟәозар акәхап ара,
Хаҳәык бӷаланы
ашьҭыбжь уаҳаӡом џьара.
Еихак, ма еигәышәк аҟыгәбжьы
 гаӡом зынӡа,
Убри акәхап аҵла зухәаԥшуа
рыбла хааӡа.
Араҟа машьынак аангылаӡом -
атормаз ҵәааны,
Ашақә иасуа дәыӷбак
мҩасӡом иааигәаны.
Аҽнышьыбжьон иԥхьарылама,
иабацеи аҵар?
Аԥсҭҳәаҵәҟьа аԥсы аӡеит,
иаҿшәом ацәыкәбар.
Аԥсы аӡеит амҩахәасҭа,
сара арахь саазгаз,
Ишәоушәа уи ибар аныҟәаҩ,
зыжәҩа ҭҟьаз.
Абахә ҳаракқәа гылоуп
зынӡа еивҵаӷәӷәа,
Ибаагәаран аҭынчра
иаҿыкәыршоуп дара.
Аҭынчра аҳкәажә дҿыхар ҳәа
ишәошәа зегьы,
Ршьапы иқәгылан аҭынчра
рыхьчоит баагьы-ԥсгьы...
Снаԥш-ааԥшуеит, сныҟәаргьы
цәгьа избом уажәы,
Аха аҭынчра еилазгар,
лабыҵәк аҵашәан сшьапы?
Аҭынчра ара игылоуп -
аԥшәмара ӷәӷәала икны,
Сыгәгьы иабоит
аҭынчра саҭаазшәа ссасны.

1970.


       АЛАМЫС

Аламыс алмасуп,
Еицакуам бзанҵы.
Аԥсуа игәы иацуп,
Иаҵоуп иԥсы.

Ԥсра зқәым азакәанқәа
Ԥнаҟахьеит иара.
Ирхыҳәҳәоит аханқәа,
Ахьӡ наҩхьеит хара.

Аламыс абиԥарақәа
Иааргоит еиқәрханы.
Ажәлар рылшарақәа
Иркыуп иҳаракны.

Аламыс ахатәрақәа
Иахҭнырҵон рыԥсы.
Аишьцәа гәакьақәа
Еибарԥсхьеит иаразы.

Аҵеицәа бзиақәарз -
Ламыс жәлоуп рҳәоит.
Уи ақәцә ихалақәаз
Насыԥла инхоит.

Аламыс алмасуп,
Еицакуам бзанҵы.
Аԥсуа игәы иацуп,
Иаҵоуп иԥсы.

1972.


        * * *
Бара  быԥсы ҭанаҵы,
Сара исыхьӡын “ахәыҷы”.
Агәашә санҭыҵуаз шьыжьы
Ибҳәон: “Убзиаз, нан, схәыҷы!”

Хәылбыҽха ашҭаҿ игар сыбжьы,
Бгәырӷьон: “Заа дхынҳәит схәыҷы.”
Бҵаауан снатәар сеиқәышьшьы:
“Угәы кралоума, нан, схәыҷы?”

Сҩыза дсыцны санааи аҩны,
Бгәырӷьеит: “Инасыԥ збеит схәыҷы!
Сара дансоу ахылҵ-хәыҷы,
Агарашәа бҳәон: “Схәыҷы-ихәыҷы!..”

Бара быԥсы ҭанаҵы,
Сара исыхьӡын “ахәыҷы”.
Ба бцеит, зегь сызныжь сара:
Быуаҩра, быразра, бгәыбылра.
Заҵәык, сан, исцәыбгеит бара
Сара схәыҷра, сара схәыҷра...

1972.


               * * *
Амшгьы жәабжьҵас ашамҭаз ииуеит,
Еихышәашәо идәықәлоит цәаҳәақәаны.
Шьыжьы инаркны хәлаанӡа уи рыҩуеит,
Уи иамоуп авторцәа рацәаҩӡаны.

Уи рыҩуеит: абаҳчаҿ, ақәаҵаҿ,
Афабрикаҿ, азауадаҿ, асқьалаҿы.
Уи рыҩуеит: амхурсҭаҿ, адәаӡаҿ,
Амшынаҿ, аокеанаҿ, аӡиаҿы.

Уи рыҩуеит: ашахтаҿ, ашьха ақәцәаҿ,
Аҵеиџь еиԥш иҵаулоу аԥсҭаҿы.
Уи рыҩуеит: ажәҩан ҳарак ашҵаҿ,
Аџьабаа ду иаҵоу ауаҩ игәаҿы...

Ари зыҩуа шнеиуа иааҭгылоит,
Ианалгалакь ражәабжь ду ҩны.
Раԥҵамҭа аԥсазар - ианылоит
“Ашықәс” ҳәа хьӡыс измоу ашәҟәы...

Уажә са сгылоуп амшын ахықәаҿ,
Амра нӡаалт нахьхьи, илаҟәӡаны.
Уи ихыркәшахаз ажәабжь анҵәамҭаҿ
Кәаԥны игылоушәа абоит сара сгәы.

1973.


                      * * *
Вновь я посетил тот уголок земли...
А.Пушкин

Ҩаԥхьа сынкылсит жәаха...
Абар ажәытәтәи ҳамӡырха!
Акырӡа иаԥсахит ахаҿра,
Ҩын ҭагылам иахьа ара!..
Ҿыцха икаҳазаап алаҳақәа,
/Еиҳа рхы рыхьчеит аҳақәа/,
Аҵла ирҟәынҩалеит аӡахәақәа.
Амаӷ, ажыц гәырӷьаҵәа
Ишзахәоз иаҟәнылеит ҳӡынҵәа.
Ашымҳақәа усҟан иҟатаз,
Еилачны зынӡа ишрызҳаз!..
Ашьац мажәит, ишыҟаз инхеит,
Уимоу, еиҳагьы ииаҵәахеит.
Амҩахәасҭа ыӡит зынӡа ара,
Сеирыӡ кны сызлацоз ӡаагара.
Сгәы ԥшаауа сышгылаз сара,
Саԥхьа инкаԥеит схәыҷра:
Атрымҳәа иԥо, иласӡа,
Ашҭа иқәлеит иҿҟьаса...
Уи дамыхәо аӡәымзар аӡәы,
Иахыԥоит иргылан аҵәы.
Нас асаба шьҭырббны -
Ицоит ишзахәо аԥшаҳәахьы.
Аӡыжьаҿ цыгәхыршәҭ ҟанаҵоит,
Аҩызцәа хыла-гәыла еиланаҵоит...
Ус, ашәыра наҟәынҵа,
Еилыххоуп ашкол ахь ишца!..
Лассы иазҳаит са схәыҷра,
Иргоит цәаӷәара, рашәара!..
Аффаҳәа иаҿдырхуеит ачеи,
Заа ирыҵагылт аусуреи аџьеи...
Сгылоуп анкьатәи ҳамӡырхаҿы,
Хәыцрашәк ааиуеит схаҿы:
Абар, ҳаизан аҭаацәа,
Ҳан краҳҿалҵоит хәылбыҽха.
Иҳалҳәоит: “Нан, заа шәышьҭал,
Ашьыжь шаанӡа ачаирҭа шәҭал...”
Ҩаԥхьа сынкылсит жәаха,
Абар ажәытәтәи ҳамӡырха!
Аҭаацәа аџьџьаҳәа рыбжьы гоит,
Сан амаҵурҭаҿ ак лҳәоит...
Сан, сан, баадәылҵи бласны,
Сышҟа бҿааха, сыхьӡ ҳәаны,
Аирыӡқәа аасыркы бара,
Аӡыхь ахь сдәықәҵеи ӡаагара!

1973.


              * * *
Сара исҭахыуп аҵла адацқәа
Адгьыл иалымԥсаарц бзанҵы,
Адәаҿы ииларц ашьацқәа,
Ашәҭқәа есымша иҭазарц рыԥсы.

Жәҩанаҿ аеҵәақәа мхәашьырц,
Урҭ збаларц ажәҩан иаҿаҩҩы,
Аԥсыӡ аӡыжь аҿы имхәаҽырц,
Адгьыл аҿы - ауаҩы.

1974.


     АН ИЛЫЗКУ АЦИКЛ АҞНЫТӘ


                              * * *
“Исыхшаз рыцәгьа мбакәа анцәа сшьы!”-
Сан данышьҭалоз, иркьаҭо лцәашьы,
Абас дматанеиуа диҳәон анцәа...
Аџьџьаҳәа ҳгәырӷьо ҳшеилаз аҭаацәа,
Илыхшаз зегь ҳшылхагылаз ҳаизаны,
Уи лнарцәымҩа дықәлеит иаашоны...
Аԥсра мыжда анаалхагылагь, игон лыбжьы:
“Исыхшаз рыцәгьа мбакәа, анцәа сшьы!”


                              * * *
Еиҵабааӡаз ҳбаҳча сыҵоуп уажәы,
Зычаргә згәыҵамӡо ажәхьа иаҩызоуп иара...
Џьара махәык хжәар ҳәа сара сшәаны
Саҵагьежьуеит, саҿуп аҵыргәара...

Зегьы срыцхраауеит, сымгыла-сымтәа,
Ҳҵәақәа  ирықәҳан ирҿалеит сынтәа...
Рымахәқәа тарын, ишьҭалт асаара,
Бнарыҵагылан иҿыбхырц рҭахыушәа дара...


                       * * *
Абз ашьха иаавҵхы амра гылоит,
Адгьыл ацәа иалҵит, иааԥшит.
Ҳажәхьа агәашә иаадгьежьылоит,
Акыкмацәақәа ахш рҭашит...

Чыԥшь-чыԥшьҳәа, аҳәыс наҵцауа,
Сан ҳажә лхьалон уажәааны.
Ҳашҭа даақәлон, лныга  еимгәамӡауа,
Асы ҭанаузшәа иҟәашӡа иҭәны.


                     * * *
Аҳәҳәабжь, амыткәмабжь гоит ахәахьы,
Аҳәсақәа еилагыла ицоит аԥсрахьы.
Маҭәа еиқәаҵәала зегь еилаҳәаны,
Еиқәара-еишәараха, гәырҩала иҭәны.

Абар ҳгәашә иаавалеит зегь еиқәышьшьы,
Иааҩуеит, иааҩуеит ихьшәашәоу абжьы.
Уажә сан лыԥсы ҭазар, агәашә дыҭҟьаны,
Дрышьҭалон лкас еиқәаҵәа лхаҵаны...

1974.


        АЕҴӘЕИ АҴЕЏЬИ

Аҵеџь срыцқьарц, аҽнышьыбжьон, жәаха,
Ашаха санҵаны сылбаарышьҭит ҵаҟа.

Аҵаа уапа сыжәҩа иҭадырԥазшәа убра
Ахьҭа сакын, сеиҵаст аҟәара-ҟәара.

Сгәы иабеит зны исыдыӷәӷәалазшәа аҭӡы,
Аҵеџь лашьца ҵхын, дамран сара сзы.

Убасҟан, схы сҩахан, ҩада саныԥшы,
Еҵәак цырцыруа игәаҭеиуан схаҿы...

Сиеҵәахә шысхылаԥшуаз аргама избауан,
- Лассы хыхь ухал! - аҳәозшәагь саҳауан!

1974.


        АԤСУА ЦӘАҲӘАҚӘА

                 * * *
Узышьцылам амҩа, ишшапазаргь,
Уаркароит омаӡа.
Узышьцылоу амҩа, ихәахәазаргь,
Уарааԥсом зынӡа.


                    * * *
Абнаршәыра, уаҩԥсы иаҳарым ҳәа,
Маӡа цәажәарҭас иҟоумҵан уара.
Абнаршәыра иамоуп зықь лымҳа,
Исаҳарызеишь ҳәа иӡырҩуеит иара!

                  * * *
Уақәымгәыӷын аҽан заҵә аԥа,
Уи рааӡазар иҭмыжькәа амӡырха.
Уақәгәыӷ аҽы, ирылиааз ауахьад,
Уи уалнагоит амца, ақьоуқьад.

                  * * *
Иахьеи уахеи аӡахәа гәырӷьаҵәа,
Амахә изрыкәшо аҽынкаҵа,
Иҵнакаарц акәым аҵла ахәдацәа:
Ирацәаххырахарцоуп ажьымжәа.

              * * *
Иуҭахыу иусқәа бзиазаргь,
Улаԥш ихыз уеизгьы.
Ауаҩы данбзиоу
Дыхьчалатәуп еиҳагьы.

              * * *
Ауаҩы усда аамҭа ихигозар,
Ахьаақәа изцәырҵуеит шәкы.
Ауаҩы моу, ахаҳә мбылгьозар,
Ихәтәуеит иаразнакы.

            * * *
Угәыла ихы дахәо дыкруҩызар,
Уара утәы уара иузынхоит.
Аха, угәыла даашьаҩызар
Дшаауцрыхо - дуаӷахоит...

            * * *
Сыԥсҭазаара ихҭнысҵоит,
Сгәыла бзиа - сгәыӷырҭа.
Сгәыла цәгьа, сгәыла бааԥс
Уи сцәигоит ихаҭа.

             * * *
Уҩымҭа еимактәны иҟалазар,
Уара уамган агәыҭҟьа.
Аҵла ашәыр аҿазар -
Иагәыдырҵоит алапҟьа!

             * * *
Аҩы здыржәыз, иадыршьыз,
Ҽнакала ихыԥсааит.
Арҽхәара иадыршьыз
Науынагӡа дахыԥсааит.

             * * *
Агәаҟра бааԥс иақәшәаз
Агәыла ааигәа диҭахыуп.
Хара умцан ахәшәаз,
Ааҵраҿ иҵәахыуп.

        * * *
Угәы нирхазаргь уа угәыла,
Уидгыл - дцозар еибашьра.
Алақәаҵәҟьа еидгылоит
Ақәыџьма ҭалар ааԥҭра!

        * * *
Аҟәышреи агаӡареи
Зеиццом хара.
Аҟәышра ҳәаак амоуп,
Ҳәаак амаӡам агаӡара.

        * * *
Аԥсабара иамоуп зынӡа
Ԥшьҩык асахьаҭыхыҩцәа ӷәӷәаӡа:
Аӡын, Ааԥын, Аԥхын, Ҭагалан,
Урҭ узрывалом акала!

        * * *
Аԥааимбарцәа реиԥш, адгьылаҿ инхауеит
Ажәаԥҟақәа, урҭ абасгьы рҳәоит:
Рашәан зҽага зхашҭыз - ҭагалан дахьхәуеит,
Зҩызцәа гәыгәҭазыжьыз - азаҵәра дахәхоит.

          * * *
Ажәа бзиа аҽыҩ иаԥсоуп,
Амца уалԥаан уагоит хара.
Ажәа бааԥс агәы хәаԥсоуп,
Уқәнархоит аҟәара.

1966-1972.


АМҨА ИНАГОУ РИҴАҞА

Амҩа инагоу  Риҵаҟа,
Аԥсҭа иҭалан икәараҵоит.
Ашьха дуқәа рыҵаҟа
Ацәаҳәа иаҵәа шьҭанаҵоит.

Амашьынақәа шьҭхысааны -
Ишзахәо ицоит, ицоит.
Бзыԥ аӡиас ҳхыланы
Ҳаӡсоушәа ҳгәы иабоит.

Ашыц махәқәа нышьҭышьны,
Ари амҩа ршәызшәа абра -
Аиаҵәара неиужьны
Ҳаблаҿ иақәӡам нҵәара.

Абахә дуқәа рӡамҩақәа
Шәчы иаҵәала иҭаҳәҳәаны
Иахчынгылоуп амҩақәа,
Рыжәҩахырқәа еидҵаны.

Сишь, закәызеи? Ҳаԥхьаҟа
Иаадыртызшәа аԥарда,
Ажәҩан ааԥшит. Риҵаҟа
Амҩа цоит, ицоит ҩада.

Ҳашьхақәа ркасы иаҵәа
Ҳхаԥыр-ԥыруа иласӡа,
Ҳнадгылеит абла иаҵәа
Риҵа, Риҵа - ԥшӡаӡа.

Риҵа аӡиа ихыӡлазшәа
Ҳамҩа аанҵәеит абра,
Уи Риҵа иаҟәҵәоушәа
Ҳгәы иабеит ҳара...

... Аԥҭақәа ахалашо,
Риҵа ҳгәы азнарҳауан.
Абахәқәа аҿыкәырша,
Амацәаз блеиԥш иҭыџьџьауан.

1977.


АШӘА РҲӘОИТ АХРАҚӘА

Шьхатәыла сыҟоуп. Амза кәыркәоуп.
Арҩашқәа рашәа хҵо еилоуп.
Ахрақәа - икҿагылоу чамгәырқәоуп,
Арҩашқәа рахәцқәаны ирҿоуп...

Аԥхын шәнеихьоума шәарҭ шьхатәыла,
Шәырҿысуа ишәарҭоу акыӡӷқәа?
Аҵаа саркьаҵас шәаныԥшыло,
Ианыжәбаало шәарҭ шәхы-шәҿқәа?

Ижәдыруама уа шаҟа быжь ҿыхо,
Шаҟа ццакыра ыҟоу уа?
Акаҵәарақәа, аҩхаақәа рыгәҭыха
Ашәаны ишырҳәо еимдауа?

Анаҟә хьшәашәаҵәҟьа уа игәырӷьауа,
Алаӷырӡ шкәакәа аҿыкәкәоит.
Адәыкрынқәа ҭынч рыҽцәыргауа,
Аҷҷаҳәа ицәажәо ак рҳәоит.

Ахра ақәцә иқәу анаҟә хьшәашәа
Еиҟәԥоит, убрыгь ак аҳәарц.
Ара зегь рыԥсы алоуп ашәа,
Ахаҳәҵәҟьа бӷалоит ишәаҳәарц.

Иӡыш-ӡышӡа сганаҿ ахрақәа
Арҩашқәа рҿалашо ашәа рҳәоит.
Шықәсы рацәа зхыҵуа ашлақәа
Рансамбль сазыӡырҩуашәа збоит.

1977.


АДГЬЫЛ АҴАҾТӘИ АҲҬЫНРА..

Гиви Смыр ихьӡынҩылоуп

Зқьы шықәсала аӡы уасҭон ара,
Амшқәа, аҵхқәа баша имырӡуа.
Адгьыл иҵан, иаргылон аҳҭынра,
Адәахьы аҽцәырымга, ашьҭыбжь мырза.

Уардынк амырҿыжт, ахәда цәнамҟьеит цәкы,
Маҭәахәык аднамгалт, бнак хнамшьааит.
Тәык дадцалан, ицәа ихнамхит дҵакы,
Гәылак иныӡбауа, игәы ҭнамшьааит.

Лаӷәымк аҵаҵан бахәык ԥнамжәеит џьара,
Ахаҳә ацәуан, анапы ҟазан ссиршәа.
Алакәцәа рхалан иаҿын акаҷҷара
Уи назхьысуаз - иуҿаԥхо гәилшәа...

Адәахь усҟан аамҭа атәыла арбгон,
Ажәларқәа кыдҟьауа рцәа рыхнахуан.
Асақәа аҿах-сахҳәа еиҿанакшон,
Аҳәынҭқаррақәа ахсаала ианнахуан.

Алаҳәақәа реиԥш иӡхыҵуан арҳәцәа,
Арабцәа, Анаҟәаԥиа абаа амҵан,
Рымчра хыржәеит, иҭадырсит рцәа,
Аԥсуаа риааира нхеит ԥсра зқәым ҳәамҭан.

Византиаа ари адгьыл иахаԥаны
Кыр шықәса идыргәаҟуан ҳәсеи-хацәеи.
Уи аамҭа абаҟоу, игылоуп инаскьаны,
Аԥсны шәҭуеит, Византиа иахацәеит.

Адәахь усқәа ахы рыламгало бзанҵы,
Аҳәа зҟьозгьы, ацәмаа зкызгьы ирзхьамԥшуа,
Адгьыл аҵаҿ аҳҭынра аргылон аӡы,
Ашә ыҵарбаҟа иаркны, аӡә дзыҩнамԥшуа.

Уи иаалшоз зегьы-зегьы ҟаҵаны
Ицеит, аҳҭынра ҳара иҳазныжьны.
Аабыкьа ацаԥха аҷараҳәа иаартны
Ҳрыҩналеит азалқәа зегь неиужьны.

Аҟазараҳәа иарҵысӡеитеи оума!
Асахьақәа, абаҟақәа ируеит шаҳаҭра.
Дарбан скәльптору, сахьаҭыхҩу ма,
Иаҵамшьыцра аӡы абаҩхатәра!

1977.


 АМЧРА ААИМЫРХТ

Амчра ааимырхт игәиҽанӡамкәа,
Абарҵа дааҵахеит ибла ҭраа.
Акапеи кылҵәа даԥсаӡамкәа
Даарымпыҵахеит ауаа.

Аҳаҭыр иқәыз налаӡит алҩа,
Иара изы адгьыл ааҳәит.
Зхылԥа зыхԥаан изҭоз амҩа
Уажә данырба инаҳәит.

1977.


 САЖӘЕИНРААЛА

Абаҳчааӡаҩ дахьчоит абаҳча,
Аботаник - ашәҭ, аҵиаа.
Аусуҩы азауад дахьчоит,
Анхаҩы - аарыхра бзиа.

Уаҩԥсы изымыԥшаац цәаҳәала
Сымца еиқәысҵарц сашьҭалап.
Сажәеинраала мчы ӷәӷәала
Исывагылан сахьчалап.

1977.


 ИААРТЫМ АБАҞА

Схалеит Чегет канат-мҩала,
Иаасыкәыршан ашьхақәа шәҭит.
Ихьаҵит аԥҭа хәаԥшшәала,
Са сҿаԥхьа Ельбрус аатит.

Абри аума Ельбрус ҳәа ззырҳәо?
Саҵаԥшуеит, исызбом сызхара.
Игылоуп Кавказ зегь иахыҳәҳәо,
Ажәҩан ҵнаршлаауеит иара.

Иаартым баҟаны иҭаҳәҳәоушәа
Зназы сгәы иабоит сара:
Сасрыҟәа издыргылаз баҟоушәа
Нарҭаа ахьымӡазшәа уи ахтра.

1978.


               * * *
Ажәеи амцеи рымчра дуӡӡоуп,
Урҭ рыда дхәарҭаӡам аӡәгьы.
Урҭ рылшара, ауаҩы, уахӡыӡо
Уара иумазароуп есқьынгьы.

Аха урҭ тәамбашақә рызныҟәара
Шәарҭоуп, хәмаргасгьы иҟаумҵан.
Амца бзанҵы уаламыхәмарын,
Ажәа гәкылҵәага ухәмарынгьы иумҳәан.

1978.


                  * * *
Иахьа адунеи анҭагылоу ашәарҭа,
Адгьыл аҵаҿгьы унхозааит хара,
Уахӡыӡаан иухьчалароуп амра аҭашәарҭа,
Амра агыларҭагь улаԥш ахызароуп уара.

Иумҳәан: са сзы зегь дара роупеи!
Са с-Европатәуп, Азиа зыхьчаша 
ҽа шьоукӡоуп.
Иудыруаз, иаагылазар Азиеи Европеи
Ацәгьеи абзиеи рзы рышьхәа еивҵоуп!

1980.


                    * * *
Изымаазеи Пушкини Лермонтови Аԥсныҟа?
Иахьагьы сарҭынчуам сара абри агәҭыха.
Урҭ нхыҵ иҟан. Шьыжь иҽыжәлар хәылбыҽха
Инҭашыларын аԥсыуак имӡырха...

Аха изыхҟьазаалак урҭ зымааит Аԥсны,
Аԥсуа иҭаартә еиԥш хашҭра зқәым сысцәаны.
О, урҭ ахьаламԥшыз ҳҭоурыхи, ҳхьааи, 
ҳгәырҩеи
Шаҟа жәеинраала ссир аԥхазеи адунеи!

1980.


                 * * *
Ааԥынра ааит адгьыл зегь иамкуа,
Ршьапы иқәнаргылт асахьаҭыхцәа зегьы.
Иарҿыхеит ашәаҳәацәа зыбжьы еицамкуа,
Зынӡа сгәы арҿыцит иара саргьы.

Ашәахәақәа, аҽыҩқәа реиԥш иԥаџь-ԥаџьуа,
Амҩа ианыланы ицоит иласны.
Убас илахҿыхыуп ашҭаҿ акакаҷқәа,
Адгьылаҿ гәалак ҟамлоушәа бзанҵы.

1980.


                       * * *
Араҟа ауаҩы дназырҟәуа ажәа
Ахааназ иҟам иуаҳараны.
Араҟа ацәгьа амч ҭазҵо ашәа
Иалшом бзанҵык аӡәы иҳәараны.

Араҟа ахьхьаҳәа аӡыхь аанагоит уеиҳәа,
Араҟа есымша аԥша асуеит ахәхәа-хәхәа.
Араҟа аӡәгьы ухы ларҟәы ҳәа уеиҳәом,
Уаҵымсуазар ажьымжәа иланарҟәыз аӡахәа.

1980.


                     * * *
Ашәҭқәа  рыҩниаауеит аҵаа ҿаԥарақәа,
Ашәҭқәа аҵиаауеит аҵаа ахаҭа.
Ашәҭқәа рыҵлашаауеит аккарақәа,
Ахаҳә иалиаауеит ашәҭ агәҭа.

Ашәҭқәа рықәиаауеит ажәытә баагәарақәа,
Амшын аҵаҿгьы ашәҭ ирызҳауеит.
Ашәҭқәа, ашәҭқәа - анцәа хшарақәа,
Иреиӷьӡоу ауаа рыгәқәа рҿы ииуеит.

1980.
                   

              * * *
Анцәа иаасҭа деиҳабуп хараӡа
Асаби, агара игароу игәыкӡа.
Уи данҵәыуо, игара арҵысра
Дыҩуеит ан, асас дахь имаҵ аура.

Даҿызаргь, деилахазаргь егьа!
Убри акәхап, исгәалашәеит ҩаԥхьа,
Аҳ дандәықәыргала шьҭалара, сасра,
Исеиҳабу дахьыҟоу снашәымган зиҳәаз иара!

1980.


* * *
Нарџьхьоу, Нарҭаа раҳәшьазаҵә Гәында
Дымҵарсны дышнеигоз дыҭҟьаны,
Саҭанеи данылшәи (ус лымунда!)
Нарџьхьоу даақәгылт дхаҳәханы...

Ирхәоит усҟан ауаа ирбеит ҳәа,
Ахаҳәгьы ишанаалоз рхаҿқәа.
Ирҳәоит уижьҭеи ахаҳә иаларцәуеит ҳәа
Иаԥсоу аҵеицәа рбаҟақәа!

1980.


                      * * *
Уара ушьҭыбжь са саркаром,
Сыцәоит схы иаҵаҵаны уцәқәырԥа,
Уара ухықәаҿ снышәнап ҟалароуп,
Уара - сыламыс, са сҭоуба.

О, сымшын! Ԥсҭазаарас исиҭаз,
Исҭахым узбаларц уеиқәшьшьы.
Дырмит ду, аҵыхәтәан, иԥсымҭаз,
Убжьы акәын дыззыӡырҩӡоз,- убжьы!

1980.


                     * * *
Ихышхыҵәан, ахыкәалаа ахьымӡо Кәыдры,
Иаауан Багада аҩхаа иҭҟьаны.
Аӷәра аужьӡан, иамҽхакны аԥшаҳәа,
Хаҳә-мҿыхә иаԥыхьашәаз еизыҳәҳәа.

Ҳәҳәабжьык амаҳаӡо, ирццак ацәқәырԥақәа,
Амшын иазцон, ишзахәоз, икакәкәа.
Уаӷеимшхара, амшын аԥсра иаҿны,
Еиқәнархарц ицозшәа, аԥсы иахьӡаны!

1981.


                    * * *
Иҟам абзиабара ақәра
Иамазкуа ҳәа қәрак џьара.
Уи аҿаԥхьа имчыдоуп ахра,
Уи аҿаԥхьа мчы амам аԥсра.

Абзиабара жәеинраала сышәзаԥхьап,
Уи ақәра сазышәаҳәоит сара.
Аԥсуа иқәра ду уи аҿаԥхьа
Ахы ланарҟәуеит асаара.

1981.


                 * * *
О, ауаа, хшыҩк шәсырҵоит ҳәа
Салагом бзанҵы.
Аха сшәыҳәоит, сшәыҳәа
Сара аказы:

Зыԥсы ҭоу ауаа аншәырҽхәо,
Шәажәақәа каџьбеиз.
Иԥсхьоу, ииасхьоу аншәырҽхәо -
Шәажәақәа беиаз!

1981.
            

            * * *
Шьхатәылан снаган сыҟандаз иахьаҵәҟьа,
Схаҿы анызбааларын абахә аҭӡы.
Аԥҭа ҟәаш қьафынаҵас ажәҩан иахьаҵҟьоу,
Уа сгәы каршәны исшьарын сыԥсы.

Избарын аҩада ахра цаӷьцаӷьқәа,
Сазыӡырҩрын аҿарпын бжьы хааӡа.
Шьхатәылан ишԥарацәоу аӡыхьқәа,
Ашьаурдын аблақәа реиԥш иҵарӡа!

1981.


               * * *
Волгеи Дони реиԥш ишәхыхәхәала
Сӡиасқәа, ишәхым ӷбакы.
Издыруада, уи гәныжәгозар ӷәӷәала,
Аха ишәасҳәашан сара акы:

Уи  хьымӡӷышәымшьан, о, сӡиасқәа,
Хьаас ҳәа иҟашәымҵан зынӡагьы.
Амшын Еиқәа зырԥшӡо аӷбақәа
Ирыҵлашоит шәа шәыцәқәырԥагьы!

1981.       

  
* * *
Апрель кашәкаҷоит ҵкы шкәакәала,
Аҭыԥҳа леиԥш аҽазеилаҳәом азхара.
Ҩада ихалоит ԥсаатә мҵәыжәҩала,
Ԥсаатә ашәала иарҿыхоит аҿара.

Акасыш ԥсҭҳәақәа рҽынкыла-нкыло,
Инеиуеит, жәҩанаҿ иҽырбоит.
Апрель ныҟәоит иныхгыла-аахгыло,
Март ҳәынҵәа ахьысыр ҳәа ишәоит.

1981.



                  * * *
Аԥсуа чараҿ, шьҭа ҳгәы иабоит ԥхыӡызшәа,
Аҽыбӷаҟазацәа ааҽырбаны,
Аҭаца лыхьӡ анырҵарц рҭахызшәа,
Амӡырха ықәрҵон ицәыҳәҳәаны.

Ашьхыц реиԥш исықәпапоит хәыцра гәарҭак,
Гәҭыхак хьыу-хьыууа исзааилоит сара...
Амашьынақәа  адгылоуп иахьа аҽхарԥарҭа,
Алахь еиқәҵа насҭха игылоуп аҽҭра.

1981.


                          * * *
  Лӡаа ауахәамаҿ иадырҳәоит  ауарӷан.

Ихҽит иахьантәарак икаҵәоз ашоура,
Ашықь бжьы еиқәтәеит Лӡаа аԥшаҳәаҿы.
Зынӡа икьаҿхеит агагақәа роура,
Қьафынҵас ипашәуп аҵх ахаҿы.

Аԥса ҵлақәа, ирыцралазшәа амца,
Игылоуп фымца лампала ирхианы.
Лӡаа ауахәама иахыкны икыдуп амза,
Ауарӷан иазыӡырҩуашәа аԥсы ӡаны.

1981.


                  * * * 
Малеевка. Аҵаа  ҵлақәа.
Абна ҵлашаақәа еилаԥах.
Са сгәы иабоит аҵаа ҵлақәа
Ирыхьшушәа амшын ашәах.

Есенин иажәеинраалақәа
Рыла ашәа рҳәозшәа аҵар,
Есенин, игәы иамукәа,
Даацәырҵрашәа абар, абар!..

1981.


          * * *
Аԥсшәаҿ иҟоуп ажәақәа ҩба:
Излақәуа, изларуа аҭоуба.
Урҭ - ажәақәа зегьы иреиҳабуп,
Раԥхьа узиасуам, ус иаԥуп.

Урҭ ажәақәа рҳәара мариаӡоуп,
Урҭ ҩба-ҩба нбан ирҭакӡоуп.
Акы - Ан - ҳарҭ зегь ҳзыхшаз!
Ҩба - Аб - ҳарҭ зегь ҳзааӡаз!

1982.


                      * * *
Сынтәа Риҵа ааԥынрахеит заа,
Аӡын аҩхаа инҭалт хланҵы.
Амра еиҟәнажәеит аҵаа,
Ашьхақәа иднаргеит рыԥсы.

Иззыԥшыз, асы амшпара акәызшәа,
Адәыкрынқәа ҩаҵхахеит еилассы.
Дара рзы ихамы шкәакәазшәа
Алӡынрак изҵаиаз асы.

1980.


 УАРА УҨНЫ

Уара уҩны Аԥсны иагәашәын,
Сасгьы аԥшәымагь уи рзатын.
Уара уҩны - уара уахажәын,
Уцеит, уҵеицәа аԥсҟы дуркын.

Уара уҩны жәлары иртәарҭан,
Ирыгәҭыхаҳәарҭан жәлары.
Агәы ҭынчымызт дҟалар аӡә дшәарҭан,
Ма иахьакәым уи даныбры.

Уара уҩны ацәгьа аршуамызт,
Иҩнашәышәуамызт аԥшаӷьы.
Џьоук адкылан рхы ашьышьуамызт,
Џьоук аргыломызт адәахьы.

Уара уҩны апоетцәа хыҵны
Ууаџьаҟ иакәшан иаатәалон.
Аӡә даԥхьар жәеинраалак ҿыцны -
Угәырӷьан ухаҿы лашалон.

Уара уҩны иахьагь убжьы ҩныҩуеит,
Уаадәылымҵуазаргь улаб-ҷашь кны.
Уцәашьы хха-ххоит, улҩаҵә ҩеиуеит,
Уахь жәлар рнеира ҟамлац  иԥкны.

Уара уҩны - ҳахьеизоз уакәын,
Уа ҳаизалоит иахьагьы.
Уара - жәлар рпоет ду уакәын,
Уи иахьа ҳгәы аздууп еиҳагьы!

1985.



ГӘЫНДА

Амра иаҟәырҷахоушәа бара быхьӡ,
Шаҟа зқьы шықәса ҵуазеи - ак амыхьцт.

Иаауеит ицқьакәакәараӡа, еилыхха,
Иажәит ҳәа аӡәгьы имыргылацт насҭха.

Аамҭа наскьацыԥхьаӡа, мыцхә бзиа ибаны,
Гәында ҳәа зыхьӡырҵо гылоит ирацәаҩны.

Гәында леиԥш бҟалааит ҳәа аҭыԥҳа хәҷы
Илеигәрӷьаҵәа дырныҳәоит ес-шьыжьы.

Шәҩ-еишьцәа браҳәшьазаҵәын бара 
анкьа зны,
Иахьа аӡәгьы дбыхәаԥшуам Гәында бзаҵәны.

Гәында захьӡу Аԥсны иабжоуп иахьа,
Уи ба ибыбзоурами... Ус иҟаз ҩаԥхьа.

1985.


УРҬ АМЗАҾ РТӘАРА

Сызмыцәо сгәаҭеиуан,
Исыцралазшәа амца.
Сахьынхықәгылаз аӡыжь
Иҭызбааит амза!

Аԥсыӡқәа ҳәылы-ҳәылуа
Иракетаха ицәырҵуан...
Ажәҩан иалазшәа иӡсо
Алашара рхылҵуан.

Абасала, уахынла
Аԥсыӡқәа дәықәлеит.
Урҭ амзаҿ ртәара
Лабҿаба сахҭыгәлеит!

1985.


УСҨЫЗОУП, УСАШЬА ГӘАКЬОУП

Уара са усҩызоуп, усашьа гәакьоуп,
Ақьиа  дамхәыцзар уажәа кьакьа.

Амца иуҭозар зхәышҭаара кьаҭаз,
Уиҿагылозар ананамга дзымшаҭаз,

Анапыцқьа унапы иуркуазар,
Аҵх зыхьӡаз ушә изауртуазар,

Ауаа зегь рхьаа умазар гәҭыхас,
Уара уакәзар зегь раԥхьа иҿыхаз,

Агәыла иҩны амца анакы ашамҭаз,
Уԥсахы рзыԥжәазар уи зызгәамҭаз,

Аӡыхь зырхәашьуа ахьурхәуазар,
Ацәгьара зыршо ҿаԥуҽуазар,

Амчымха ушьапы даумыршьуазар,
Амаҷ ҟаҵаны иумырчуазар,

Аиаша бӷарҵахьы уазықәԥауазар,
Амца уақәырҵар умбылуазар...

Усҟан са усашьоуп, усзымдыруазаргь!
Адгьыл аҵыхәанҵәҟьа унхауазаргь!

1986.


 КАВКАЗ

Ухьӡ каҩуеит, уара ухьӡ асуеит асаркьал,
Аҳәынҭқар ихан еиԥш, ажәҩан ианыҷҷалт.

Нас, абас еиԥш, ахьӡ ссир узҭада, Кавказ?
Зегь рҿы ианаало дарбан раԥхьа изҳәаз?

Издыруада, иахылҵзар ужәҩан ацқьара, аԥсы,
Мамзаргьы, узқәа иқәу иблахкыгоу  асы,

Уӡыжь казказқәа рсаркьара иахылҵзар иара,
Мамзаргьы, Нарҭаа раҳәа ццышәқәа
 ркаҷҷара?

Ирхылҵзар ухаҳәқәа, иаагылазар адә ицәу,
Азқьы шықәсқәа рнапала ицырцыруа ицәу?

Издыруада, амза-ҿа уадызбалаз хәылбыҽха,
Иуиҭазар, абас еиԥш, ахьӡ еилыхха?

Сара сзыҳәан игәадуроуп, о, Кавказ,
Ухьӡ ахьахаршалоу аԥсуа-жәа - казказ!

1986.


                 * * *  
Аамҭа исыцәцаз хьаазгоит,
Ауаџьаҟымца ансыншы...
Афархьымца гәхьаазгоит,
Изырҟаԥшьуаз са схы-сҿы.

Ишԥабзиаз ианаахәлоз
Аҳәысҭаҿы ҳаизаны,
Аџьықәреи лапҟьа анааӡлоз
Аҵәы иахаҵаны.

Уаха-саха анаҳҳәалоз,
Аусура ҳҽаҭ,
Аԥҳәнымҩа анкнаҳҳалоз
Иаҵарԥан аҷҟарапат.

Амза насҭха иангылалоз
Ишеишеуа, игәыкӡа,
Амӡырха ианҭашылалоз -
Аҭацакас ахаҵа.

1987.


              * * *
Угәыла иҩны былуазар,
Уара ҭынч утәаны,
Ӡибнаҟа уԥшуазар,
Сынхом уаазбаны!

Аҵла џарџар наазар,
Икаҳауазар хланҵы,
Аҵаргәа умыԥшаазар,
Исызҳәом убзарӡы!

Кәыдры ӷәӷәала ихыҵзар,
Иашәазар агҿаҩра,
Џьоук рҭыԥ иахыҵзар,
Ирыцушама ргәырҩа?

Аӡә имра ҭашәазар,
Иакызар иҩн ашә,
Идгылара уацәшәазар,
Баша иҭоуп уԥсажә!

Ԥсуа шәҟәык умхәҳацзар,
Уамыԥхьацзар цәаҳәак,
Ҩызак думырҳацзар,
Уқәҵ - ухы ҿаҳәа!

1987.


               * * *
Сара аӡәы изызымуц иакәым,
Днасмырҟәыц асаара,
Дрыцҳасшьоит зымца еиқәым,
Иҿыцәаахьоу зхәышҭаара.

Избанда ҳәа аӡә имшпара
Иҭамшәац сара сгәы.
Сыхнамхыц аӡә иԥара,
Иҿысымхыц иҿаҵахәы.

Сахымыччац аӡә иажәра,
Исзымдыруазар иҿара,
Исцәымӷыуп азажәра,
Аҽырдадара, ацәаҭачра.

Сиеиҳандаз ҳәа аӡә малла
Са сымхәыцыц бзанҵы.
Сыҩны смыргылт уалла,
Дыснымӡбац уаҩԥсы.

Сшәаԥырҳаԥуа адәы сықәым,
Сгәы еисуа аԥсара-ԥсара.
Гәырӷьа-ччарак иҿықәым
Сзырымҳәац сара.

Срымбац са сгәы каҳан,
Ачуан еиқәаҵәеиԥш сышәны.
Иқәсымҵац скалам снахан,
Аԥсҭазаара сгәы ахшәаны!

1987.


ШӘААИ, ҲЦАП ЛАҬАҞА

Шәааи, ҳцап Лаҭаҟа,
Уа ишьҭоуп асы.
Ажәҩан иаҵәа аҵаҟа
Иаҳшьап ҳа ҳаԥсы.

Ҳнарыҵатәап абахәқәа,
Иацлап ҳа ҳалша.
Кәыдры амҵәыжәҩа шкәакәақәа
Иаҳнырдап аԥша.

Аԥсҭҳәа шлақәа уапаҵас
Ҳажәҩа иҭаҳарԥап.
Аԥшаҳәа ссир ҳаваӡаз,
Ҳшаԥшәымацәоу дҳарбап.

Мҳаџьырра ицаз рӡыхьқәа
Ихаҳтып рхаҿқәа.
Инхама ак рмыхькәа
Изҭаҭәаз аҳаԥшьақәа?

Дарыҟәа анышә дахьамадоу
Ҳашьҭалап, иҳаԥшаап.
Ҳхы ҳаигӡарым ҳахьамаҭәоу,
Абри адгьыл ҳаԥшьап!

Ара тәым бжьык мгароуп,
Ҳабацәа хьӡы згаз
Рхаҳәқәа ахьҵангәароу,
Рҟамчышьҭыбжь ахьгаз!

Шәааи, ҳцап Лаҭаҟа,
Уа ишьҭоуп асы.
Ажәҩан иаҵәа аҵаҟа
Иаҳшьап ҳа ҳаԥсы.

Ҳнарыҵатәап абахәқәа,
Иацлап ҳалша.
Кәыдры амҵәыжәҩа шкәакәақәа
Иаҳнырдап аԥша!

1987.


 АСАБИ

Сыԥсҭазаара ҭшәазаргь,
Асаби дансҿыԥшы,
Уи сгәы ахшәазаргь,
Илашоит са схаҿы!

Асаби данԥышәырччо,
Аԥсҭҳәақәа, шәхыҵ!
Аеҵәа дышрылаҷҷо
Дадраа, шәазхәыц!

Асаби дахьгароу
Иҟамлароуп иакәымк,
Хысыбжьык мгароуп,
Иԥымжәароуп лаӷәымк.

Саҿызаргь аԥсхыхра,
Ахац иакызаргь сыԥсы,
Асаби илахҿыхра
Хәшәуп сара сзы.

Зегь шәшыҟоу асами,
Уи агәра шәымгеи!
Уԥышәырчча, асаби,
Иргәырӷьа ҳдунеи!

1988.


АПОЕТ ИГӘЫ АХЫ АНАЛАМЛА

Ақырҭуа ир Аҟәа ианалала,
Раԥхьаӡа изеихсыз - Дырмит ибаҟа!
Аха апоет игәы ахы аналамла,
Иусқәа шҽеимхоз идырит аӷа...

Апоет дхәуп, аха даагылазар
Дзышьцылаз ами - иԥызҵәахьаз игәахы.
Омашәа ибатәӡам Дырмит иааникылазар
Аӷа иҭирҟьаз раԥхьаӡатәи ахы.

Уи дымцеит иқалақь гәакьа далҵны,
Аӷа дшәаӡыӡоит дынҭаԥшыр илакҭа.
Сгәы иабоит дгылоушәа игәы иалсны
Имшираз ҳахьзымеизаз иҩнаҭа...

Иқалақь агәҭан дышгылоугьы ихала -
Аҟәа ахы ишақәиҭхо агәра игоит.
Ҵабыргыуп, аӷа ихҭыԥқәа инпыҟҟалоуп,
Аха деицакуам - дыш-Дырмиту даанхоит.

1992.


АҞӘА ДАЛАЛАН ДНЕИУЕИТ АРЗАМЕҬ

Арзамеҭ Ҭарба ифырхаҵара иазкны

Уи днеиуан аҩныҟа, аҩныҟа, аҩныҟа,
Чаԥашьала, ԥшра-сахьала - зынӡа аныха!
Аҷараҳәа иаартны иҩнашә ацаԥха -
Аныҩнашылара дахыццакуаз шаҟа!..

Изхамҵо ибла зыршанхаз акаамеҭ,
Аҟәа далалан днеиуеит Арзамеҭ!

... Гәымысҭа. Аҽаԥсахт арԥыс иԥштәы,
Арзик, ахаан изымшьыцыз акәты,

Азҩа-цәа ахызкаауаз ауаҩ ишьра,
Амца ицралан далагеит абылра.

Ԥсра зқәым афырхаҵара ааирԥшит,
Зҿаазхаз атанкқәа рыхқәа ҭаԥыҽҽит.
Ишзахәоз шьҭахьҟа идәықәлеит аӷацәа,
Урҭ шнықәыԥшыз афырхаҵа ихацәа.

Ашәыргәындақәа ирбон мбатәы ишаниаз,
Издырхуада, шаҟаҩ иҿаԥхьа икаиаз?
Уи днеиуан аҩныҟа, аҩныҟа, аҩныҟа,
Чаԥашьала, ԥшра-сахьала - зынӡа аныха!

Иқалақь Аҟәа - зцәа ԥиҽыз аӷа,
Уажә ишьҭан иҿаԥхьа, ахы ларха...
Арзик агәра игон, имгакәа хара,
Ахы ишақәиҭхоз итәыла хәыҷ Аԥсынра.

Аха уи дахьымӡеит, ахы мыжда даҿашәеит,
Шарԥы еҵәеиԥш дҩыҵхахан, хәылԥы еҵәеиԥш
 дҭашәеит!

Ани аби рыгәқәа нҭаҷаҷеит, ргәырҩа
Хызҽуада рыҷкәын хазына иблақәа аныхҩа?
Аԥшӡараз аԥсыуак дцәыргатәхар џьара,
Ишәҳәа, шьҭа, иабааҳгои уи икаҷҷара?..

... Еилгашт аибашьра, ахәра ӷьашт Аԥсны,
Амҵәыжәҩа шьҭнахшт, амч ссирқәа рҵысны.
Аха аамҭа наскьаргьы, Аԥсадгьылаз иҭахаз
Ишырыхьчац ирыхьчоит рышьҭахьҟа инхаз...

Аҟәа уаҳа иҟамларцаз акаамеҭ -
Аҟәа далалан днеиуеит Арзамеҭ!

1993.


































































Ҷ И Ҷ И К О   Н О Д И А*

1922






                    СЫԤСАДГЬЫЛ

Сузгәкыуп, сыԥсадгьыл, исзымбо сгәазхара,
Уара иуеиӷьу тәыла ыҟам ҽаџьара.
Уара уҿоуми ашла дыҷкәынхар хьигәаԥхо,
Уара уҿоуми ахақәиҭра-мра хааӡа иахькаԥхо...

Маллагьы убеиоуп стәыла, сызкәыхшоу,
Иӷәӷәоуп уҳәаақәа, џыртә гәаран икәыршоу.
Шьҭа ашәақь мца ухчылам, ихысуам абра,
Ргәы рҭынчны еиқәгәырӷьо еицынхоит жәлара.

Акыр ҵуама абраауми ашьаӡа ахькашуаз,
Абраауми иҭакарха амца ахькаҷҷауаз...



Унасыԥаз уҵеицәа хьаҵуазма абра,
Хаҵала иаԥымлеи уара узыҳәа аԥсра.

Убзиабара имыцәоз ргәаҵаҿ иҵәахны,
Ртәыла ԥшӡа укакаҷхарц гәыкала ирҭахын!
Шьҭа алҩа ухчылам, ушәҭышхоит, о, ҩаԥхьа,
Аиааира-шәа зныҩуа уара уоуп иахьа!

Сузгәкыуп, сыԥсадгьыл, исзымбо сгәазхара,
Уара иуеиӷьу тәыла ыҟам ҽаџьара.
Уара уҿоуми ашла дыҷкәынхар хьигәаԥхо,
Уара уҿоуми ахақәиҭра-мра хааӡа иахькаԥхо!

1946.








Ш Ь Ы М А   А М Қ Ә А Б*






ҨЕИЖӘА ШЫҚӘСА

Иахьа игәырӷьо,
Зегь зԥыло
Умшироуп, акомҿар!
Зымч еидкыло,
Ӷа иҿагыло,
Аҳәаа зыхьчо, акомҿар!
Аҵаа иқәло,
Зышьҭра анызҵо -
Уаҟа урылоуп, акомҿар!..
Ак иацәымшәо,
Здырра ԥышәо,
Хшыҩла иқәԥо, акомҿар!
Уажә игәырӷьо,
Ашәа еицызҳәо,
Уара иуааӡеит, акомҿар!
Умч уамеигӡо,




Жәлары идырхәо
Уҿырԥшыгоуп, акомҿар!
Амҩа ииашоу
Са санызҵо
Уара уоуми, акомҿар!
Саԥхьа игыло,
Са исаԥызго
Уи иарбану? - акомҿар!
Ԥхьаҟа скылго
Са исыԥгыло
Ифырхаҵоу, акомҿар!
Сашәа исҳәо
Уи ҵарызар -
Уара иузҳәоуп, акомҿар!

1938 ииуль 22.



















































Ш А М И Л   Б Г А Н Б А

1921 – 1949






         АӠЫ АХЫҚӘАН

Амза хәмаруа, илаша-лашо
Инеиуан ажәҩан иала,
Аԥша-гәызырҳага аҽырҭынчны
Абаҳча еимнадоит ԥшьаала.
Ицәқәырԥо инеиуан хьы-раӡныла
Иеилаҭәоз аӡиас,
Аҵарақәа рашәа алыҩуан
Ахәылԥаз - ибзиаз.

Сгәы ҭамгыло, снаԥш-ааԥшуа,
Аӡхықәан слеи-ҩеиуан,
О, дабаҟоу сҩыза бзиахә,
Дызбомызт - сгәаҭеиуан.
Сгәы наҭрысын, сшьа аахәмарит,
Лашәабжь саҳаит сҩыза,
Иакит усҟан, иагьылашеит
Сгәаҿы иххаӡа ацәымза...

Сыҩуа-сыҩуа ла сылԥылоит,
Инарццакны сгәаԥхара,
Бзиабарала иҭәын, ишашан,
Сҩыза лыбла аԥхара.
Хаа ҳаицәажәо ҳамацара
Аӡхықәан ҳлеиҩеиуан,
Мбатәшәа иссирыз аԥсабара
Ҳаиниара арҽеиуан!

Амза хәмаруа, илаша-лашо
Инеиуан ажәҩан иала.
Аԥша-гәзырҳага аҽырҭынчны
Абаҳча еимнадон ԥшьаала.
Ицәқәырԥо илеиуан хьы-раӡныла
Иеилаҭәоз аӡиас,
Аҵарақәа рашәа алыҩуан
Ахәылԥаз - ибзиаз.

1947.


 АԤСУА ԤҲӘЫЗБА

Бажәа ԥханы, базыразны,
Ибҳәоит бара, аԥсуа ԥҳәызба!
Бҿачча хааны, ахьы-раӡны
Бҿышәшәоит азоуп бзиа бзызбо!

Аеҵә лаша каԥха-каҷҷо
Иааԥшуашәа збоит - ба банызбо!
Быбла ҭыԥха ԥхашьа-ԥхаҵо
Игәкыуп азоуп бзиа бзызбо!

Абзиеи ацәгьеи еилыбкаауеит,
Браҳәшьоуп - иеигәырӷьо, игәнызго...
Аҩбагь бырԥшӡоит, еиҿыбкаауеит,
Баԥсоуп азоуп бзиа бзызбо!

1947.


 АԤСНЫ

Аханқәа еилыџьџьоит  икәеи-цеиуа,
Хьыҵәцароуп, ихиоуп есқьынгьы.
Аџьажәлар, зыԥсадгьыл зырбеиуа,
Ԥсшьарҭас ирымоуп зегьы...

Аҳауа дырбеиоит фҩы-хаала,
Еиврыԥхаа изазо аԥсара.
Иаҩычоит амра ашәахәала,
Иаҩычоит, иаҩыча, Аԥсынра!..

Уахьнеилакь ҳаҭырла, патула
Иԥылоит иаҭоу исасны,
Ибарақьаҭу, иԥшӡоу атәыла,
Амшын еиқәа иавоу Аԥсны!

1948.


 САКЬЕИ ШАКЬЕИ

Ахьча Сакьа ирахә иман
Шакьа лааигәара ихьчалон.
Ҭынч ашәшьыраҿ, акәахьча дықәтәан,
Аҿарпын аирҳәалон.

Сакьа иҿырпын ашьҭыбжь хаара
Шакьа даара илгәаԥхеит.
Зны дизнеин, алашьцара
Далак длыма аҩныҟа дцеит.

Уинахыс есыух Сакьа
Ԥшьаала Шакьа длызцалон...
Уа дахьнеиуаз, иҽырԥагьан,
Аҿарпын аирҳәалон.

Ԥҳәызба гәыраз ҭынчын Шакьа,
Насгьы цәгьа дыгәрагаҩын.
Аха лгәыла ԥҳәызба Хәакьа
Цәгьеи бзиеи еиқәырԥаҩын.

Зны дизнеин Хәакьа Сакьа,
Ԥшьаала длыма аҩныҟа дцеит.
Уинахыс дихашҭит Шакьа,
Хәакьа дхыхны дылгаӡеит.

Убри азыҳәан Хәакьеи Шакьеи
Даара ӷәӷәала еицәҳахьеит.
Хәылԥазыкгьы ԥсышьацәгьала
Ишеибарԥсуазгьы рбахьеит...

Зны инаиԥхьан ахьча Сакьа,
Дрыма аусҳәарҭахь ицеит.
Ашә данынхыҵ, Хәакьеи Шакьеи
Уа ицәгьахәыцуа иштәаз ибеит.

Ахьча дшырбаз еиԥш, иаразнак,
Иус аӡбырахь еихеит...
Ахьча икәахьча изқәа икыдҵа,
Ажәа анирҭа ус иҳәеит:

- Арахә срыцын асакараҿ,
Сгәаҵа ҭынчын, са сгәрҩомызт.
Ԥҳәызбак дықәуп ҳәа аԥсабара
Ԥхыӡгьы баша сгәы иҭашәомызт.

Гәнаҳала исзашшит баша,
Урҭ аҩыџьагь рхы ртәым!
Исхароузеи, иқәынҵәаша,
Иргәаԥхазар са сҿырпын!..

1948.

































































П Л А Т О Н     К И Л А С О Н И А

1908 – 1977







ШЬАРАҬЫН

Афырхаҵа Шьараҭын,
Аа-ҳа-ҳа-ҳа-ҳа!
Еиқәшәоуп ицәқәа, иуардын,
Аа-ҳа-ҳа-ҳа-ҳа!
Иӷәӷәоуп иамоу араҭын,
Аа-ҳа-ҳа-ҳа-ҳа!
Сынтәа ибзиоуп иҭаҭын,
Аа-ҳа-ҳа-ҳа-ҳа!
Афырхаҵа Шьараҭын,
Аа-ҳа-ҳа-ҳа-ҳа!
Иплан иацлоит аҭаҭын,
Аа-ҳа-ҳа-ҳа-ҳа!
Даҩызаҵәҟьоуп афарҭын,
Аа-ҳа-ҳа-ҳа-ҳа!
Дмыркәаша, дышәмышьҭын,
Ҳа-ҳа-ҳа-ҳа-ҳа!

1938.   


            АХЬӠЫРТӘРА

Гитлер даауан дыҩуа-дкәаруа,
Кавказ згоит ҳәа дмақаруа.

Кавказ зыхьчоз Ерцахә ашьха
Иԥнаҵәеит Гитлер идашьхәа!

Геринг, Геббельс, Рибентроп,
Ассир иақәшәаз убарҭ роуп -

Арҭ зышьҭаз еимҵәаран,
Аха иақәшәеит анҵәара...
Гитлер - агмыг, ахы-мҟәыба,
Изырчаԥеит алтә кәыба...

Гитлер гәҭаԥаҟьа, хәда-хац,
Илаԥырҵәеит ихәда адац!


                  * * *
Ир ишырҳәоз “зер-гәыҭ”,
Ихжәеит рымчра амазгәыҭ!..

1945-1947.
      

АБИ  ԤҲАИ

Михеи Машьеи - аби ԥҳаи,
Еивагылоуп аҳаҳаи!
Миха ирашәоит аҭаҭын,
Машьа ихылхуеит абырфын,
Иҩеижькакараӡа ицәлырҳәын...
Михеи Машьеи - аби ԥҳаи,
Еивагылоуп аҳаҳаи!

1947.


 ГАХА ИУЖӘРА

Дасуеит Гаха
Амаӷ гәымха,
Иҵихуеит даха,
Еиҭом ҭаха!
Иааирԥшит аужәра,
Дасуа еигәышәла!
- Уҿыха, Миха,
Иԥысҟаз унаха,
Иҳарҭбаап адгьыл,
Иааҳарԥшып аужәра,
Иҟалар ҟалап
Ҳамыхәо аҿыхра!..

Ижәбома, аҩызцәа,
Иҟаиҵаз Гаха!
Абнаршәыра хиҟьан,
Иқәигеит даха,
Ихҿаны далгеит,
Хә-уарҭалк абна!
Ицәаӷәеит, илаиҵеит
Ԥшла иҭырҭәаа,
Ирашәеит, иҟаиҵеит -
Иамамкәа ҳәашьа!
Иазҳаит, иҿалеит
Алапҟьа ацәа иҭамӡо...

Аҭгара даҿуп,
Иҵуеит ҩаха,
Тоннала инаӡоит
Абар жәаха!
Деигәырӷьауа игоит -
Аԥш ду даха,
Абас иуит
Аколнхаҩ Гаха,
Иаарыхра деигәырӷьан
Чаран ҩаха!..

1948.

    
  * * *
Сара саԥсуоуп,
Саԥсыуа иашоуп!
Ҩ-ҿык сымам,
Ианысҳәа - ииашоуп!

Сахьынеибыҭоу,
Сҽеилаҳәашьа -
Саԥсыуам ҳәа -
Иамам ҳәашьа!

Сыхҭырԥа рқьақьа,
Скәмжәы, скаба,
Саҳәа чаԥа,
Сӷәакьеи ҟама!..

Уахьсыхәаԥшуа,
Сҽеилаҳәашьа -
Саԥсыуам ҳәа -
Иамам ҳәашьа!

1953.


 УМАЛА УҞОУП...

Абас сарҳәоит сыҩн иааиуа зегьы,
Ирҳәоит ауп, уаҳа акагьы...
Аха сара сымала снымхац уахыкгьы,
Сымала моу - ҳаҟоуп хҩыкгьы:

Сцәашьы абла ҭырхаха -
Саԥхьа иқәгыла илашоит.
Саргьы, исымамкәа хҩаха,
Ашәҟәы саԥхьоит, сыҩуеит.

Исзыруеит ҩызара,
Саздырхәыцуам агәырҩа.
Сқьаад анбанқәа анпыҟҟала -
Саҿуп ажәеинраала аҩра!

1961.


 ИШԤАССИРУ!..

Ишԥассиру
Џьгьардеи Кәтоли,
Урҭ рчеиџьикеи
Рыстоли!

Ҩынтә иуҳәаргьы
Уа ҳазҭоу -
Уоуишьҭуама
Аԥшәма узҭоу!

Ишԥассиру
Џьгьардеи Кәтоли,
Урҭ рчеиџьикеи
Рыстоли!

1967.


 ЦӘАҲӘАҚӘАК...

       * * *
Ҳаи уҳәан, ҳаи сҳәеит,
Ҩба уҳәан, хԥа сҳәеит!
      
      * * *
Нырцә аӡду,
Аарцә акәара...
Иџьыба иҭажьуп
Жәлар рԥара!

       * * *
Ҳабанӡахәо ас мацара,
Ҳмахәаӡакәа хшык ацара?

        * * *
Иасааира дшахәоз асыӡбал -
Ица иамҵәеит акрахмал...

         * * *
Аҭырқәа, уҭра уҭатәаз,
Мамзар иуҿыҵгап атаз!
Атаз азымхар - аҟәаз,
Нас иудырп ухы шшаҟәаз!..

1945-1968.



























С А Н Д Р О   С А Н Г Ә Л И А

1911 – 1976





 АМШЫН

Уцыԥхь сықәҭәо уааигәа сгылоуп,
Ишьҭыҵны ихалоит уцәқәырԥа,
Алым гәрымра уа уаҩызоуп,
Уасуеит, уасуеит аҟәара.

Наҟ уҵаҟа, амца еиқәушәа,
Ахәараҳәа ушуеит иахьа!
Иуршәуа ацыԥхь раӡын ӡушәа
Ихамлои хыхьӡа еилыԥха.

Аҟәа ааныжьны аӷба неиуеит,
Гарас уамоуп уи уара,
Канџьақәакгьы хара имҩасуеит -
Избоит ӡыкәтк иаҟара...

Уцыԥхь сықәҭәо уааигәа сгылоуп,
Ишьҭыҵны ихалоит уцәқәырԥа,
Алым гәрымра уа уаҩызоуп,
Уасуеит, уасуеит аҟәара!

1947.


“ФРИЦ МАДАМ”

Фриц агәымха,
Кәты бгалаџха,
Ак ицәнымха
Ашҭа дҭан.
Иԥсы қым-қымуа,
Иқьышә кәам-кәамуа,
Акәты ҟар-ҟарбжь
Иаҳауан...

Ибӷа рџьыҟәуа,
Ихы рмақаруа,
Абарҵахь дааиуа
Фриц иҳәон:

“Мамка, иаика,
Даите курка,
Масло, водка,
Всио даваи.
Нету иаика,
Нету курка,
Буду, мамка,
Иа стрелиаи!”

Уаҟа игылаз,
Уи дызқәыҟааз,
Наҟ дыҩналеит,
Ус налҳәан:

“Будет иаика,
Курку дам,
Масло, водка,
Всио подам,
Фриц мадам!”

Фриц дгәырӷьеит,
Иҩызцәа дрыԥхьеит,
Атрышә иасит,
Фҩык еизеит.
Кәтаӷьи уаткеи
Уажә “ирзаалго”-
Аԥхьа изго ҳәа
Инеиҿаԥеит...

Дук мырҵыкәа,
Уа имырԥшыкәа -
Ашә даахыҵын
Абомба лыршәт:

Абомба шьҭасит,
Наҟ итҟәацит,
Фҩык еилаххаа
Убра инеилаҳт!..

1943.


ԤҲӘЫЗБА ХӘЫҶЫ, 
ДАД ДБЫКӘЫХШОП...

Шьҭа сыҷкәынам, схахәы шлоуп,
Ихыҵны иҭалаз сымшқәа еишьҭоуп,
Ба бсабиуп, бцәеижь ԥшқоуп,
Бықәра абаҟоу - зеижә бырҭоуп.

Бара ибасҳәауа - схәыҷыҳәоуп,
Алаф араҟа иԥхашьароуп...
Ԥҳәызба хәыҷы, дад дбыкәыхшоуп,
Бҽырбоит, аха са сышлоуп!

1955.


 СХӘЫЦРАҚӘА

Ашьхыҵә шәеиԥшны шәысхапапа
Шәысхалоит шәааины схәыцрақәа.
Шәгылоит саԥхьа шәеивҵарыԥхаа,
Ҭынч аԥсшьаха сымҭакәа.

Слымҳа ԥшьаала шәҭахәыҭ-хәыҭуеит,
Ацәгьа-абзиа еилыргауа.
Даҽазныхгьы шԥыла шәнеиуеит,
Аиаша, ақьиа дыхьчауа.

Шәысԥырцангьы зны шәдәықәысҵеит,
Зны амца шыра шәаласыжьт!..
Уа шәа шәбылуаз џьысшьауан,-
Шәымца қьоуқьадны шәгылауан!..

Нас уаҳа шәабазгари?
Аӡы шәагааит, шәасҭауеит,

Аха аӡгьы шәабагари,
Цәқәырԥа дуқәан шәжәылауеит!

Шәнаган абнаҿ шәысҵәахит уа,
Ҭынч са сықәиан сыцәарцы:
Ҟармаҵысшәа шәнықәыԥраауеит -
Ашәа хаала схышәхрацы!

Сахьцалакгьы шәсышьҭоуп, шәсыцуп,
Саргь са сакәым - шәыҟамкәа... 
Аԥсҭазаара баша ҭәыцуп,
Иреиҳауп ахәыцрақәа!..

1965.








































































Ш Ь А Л У А   С А Н Г Ә Л И А

1922 – 1982






                   * * *
Қыҭак салала снеиуан сара,
Мҩахарак сыман, сцон џьара!
Аҵх абжеиҳара ааиҩнашахьан,
Ауаа рцәашьқәа дырԥсхьан...

Сыбла неиҵых сахьыԥшуаз хара -
Уадак ҩналашауан убра!
Сгәы акәзар, исанаҳәеит, иццакха:
Дпоетхап ҳәа ицәам уаха!..


БЗИАЛА

Бзиала, бзиала -
Са сызлыҵуа!
Сымҩа сықәлоит
Абраҟа шәныжьны!

Сыгәра жәга,
О, са сахьнеиуа,
Аԥсадгьыл хьчара
Са сазӷьеҩны
Сшыҟалауа сыгәра жәга!

Сымҩа сықәлоит -
Абраҟа шәныжьны,
Бзиала, бзиала, шәхынҳәы!

1941, Џьгьарда


ԤХЬАҞА, АМРАҬАШӘАРАХЬ!

Иаҿыкәырша иӡса-ӡсоит амшын дуқәа абра,
Нас агаҿақәа гәыдкыло ихьарчуеит дара...
Дзышьҭоузеи абрахь афашистажә дмаҭха,
Изымхаӡеи иқәшәахьоу жәлар ҳаԥса-ҵарха?..

Изымхазар - ашацкыраз ҳижәлап ҳара -
Имшынтәу, ижәҩантәу, идгьылтәу жәлара!
Ижәаҳҵап амца - дзымцо џьара
Ҳаԥсадгьыл даҵаажып - ҳзықәгылоу абра!

О, аибашьра ашәа, уԥры нас хара!
Еишьцәоу ажәларқәа урыԥхьа ԥхьаҟа!
Амраҭашәарахь! Амраҭашәарахь зегь шәеиха!
Ашәақь зԥыхьамшәогь - ишьҭых,о, аиха!

Ажәыларахь, ажәыларахь, ажәыларахь 
шәеиха -
Имшынтәу, ижәҩантәу, идгьылтәу жәлара!
Афашистцәа былтәуп иҩарсны хагәха,
Аиааира  ашәала ҳаԥыларц ҳара!

1941, Севастополь.


 АԤСНЫ

Сахьцалакгьы уара усыцуп,
Зразҟы сразҟыу Аԥсынра.
Хан лашала иахьа уҩычоуп
Са сабдуцәа рхәышҭаара.

Нарҭаа рымца аԥхара унаҭоит,
Еихсыӷьра амаӡам иара.
Исасны иааиуа - угәкра рыуҭоит,
Уӡбахә шрымоу ицоит дара.

Ушәҭыуп, узҩыдоуп, ес-уҿыцуп,
Умҩа лаша гоуп хара.
Сахьцалакгьы уара усыцуп,
Аха усзымбеит сызхара!


        НАНЫКЬАРА

Нымха-хымҵәак анкьа дыҟан
Ихьӡын уи Наныкьара.
Инапала идашьхәа ԥиҟан
Даҿын хыда аныҟәара!

Дҭало-дҭыҵуа ицәа дҭагьежьуан,
Дашьҭан мала крыфара.
Изфоз, изгоз ирыцижәуан,
Аԥаҭхь аанкылан ишәара!

Нымха-хымҵәак анкьа дыҟан
Ихьӡын уи Наныкьара!..


         * * *
Абџьар уанаҵха -
Аҵықьҳәа иҭҟьароуп.
Изқәукыз ацәҟьара
Агәҭа иҭашәароуп.

Абз иаурҳәаша -
Заа иураӡароуп.

Ажәа уҭииуазар -
Инаугӡароуп!


ЗЕГЬ РЕИԤШ САРГЬЫ!..

Сыԥсадгьыл бзиа избауеит -
Зегь реиԥш саргьы!
Сыжәлар ангәырӷьо сгәы азҳауеит -
Зегь реиԥш саргьы!
Сџьа акры аныснаҭо сгәырӷьауеит -
Зегь реиԥш саргьы!
Схатә ԥсҭазааратә схәыцуеит -
Зегь реиԥш саргьы!
Ихәарҭан избо срыцхраауеит -
Зегь реиԥш саргьы!
Иԥырхагоу срабашьуеит -
Зегь реиԥш саргьы!
Исабашьуа сиабашьуеит -
Зегь реиԥш саргьы!


             * * *
Анышә иҵашәҵа ахы ҩарха,
Ишәҭахызаргьы - ахы ларха,
Зегь азеиԥшуп, иазҳауеит иара,
Қьафла ижәжәра шәнаҭоит шәара.

Мшәан уи арбану ҳәа иҵаауа:
Иузыҟаҵозар - иахьӡуп аӡахәа!
  
 АМШӘ АРЗАҲАЛ

Акыр иаԥсоу ажәеиԥшьаа рхы,
Сара сацәызыхьчо ицоу ахы!

Ишубауа еиԥш сара сажәит,
Аха сымгәа, мап, имажәит.

Ԥаса аасҭа уажәгьы
Акрыфара сҭахыуп еиҳагьы!

Саныҷкәыназ еиԥш сара қәынҵәа,
Мхыфара сзаауам сыҽкынҵа.

Ԥшаӡак анысымфа ес-шықәса
Аҩара иалагоит са сқьамса!

Убри аҟнытә, слахауа схы,
Суҳәауеит ажәеиԥшьаа рхы!

Ишаԥыу азгәаҭо абыргцәа ҳахәҭа
Анхарҭа суҭарц амх ду агәҭа!..


                     * * *
Ахьҭеи аџьабааи ирыцәшәаны
Ицәарсысуа иҽҳәахаз зхәышҭаара:
Уи имца ду агәгәаҳәа еиқәны
Дарбану ахаангьы избара!


















































Л И Д И А   А М Қ Ә А Б - Ԥ Ҳ А

1912 – 1990




* * *
Ауаҩ илшара зылшароу дысшәырба!
Иҟоума ауаҩытәыҩса илаӡарагь злаӡароу?
Ирҳәо саҳахьеит жәытә ажәабжьны:
Ачҳара анагәыларҵа ашьанҵа агәҭаны -
Иуадышххыраха иагеит ҳәа ашьанҵа цҟьаны.

Уинахыс иалагеит ачҳара аԥышәара,
Адомбеиҵәҟьагьы иаӷрарҵан - уигь 
еиҟәнажәеит,
Ԥсы зхоуи изхами
Изыӷрарҵаз акгьы еиқәымхеит, иҭахеит,
Нас анцәа ҳазшаз агәра игеит
Ауаҩытәыҩса ицназгоз алшареи ачҳареи
Змаз аԥсабара акгьы шизықәымҵаз.

1940.


                    * * *
О, сцәаҳәа хәыҷы, иуасҳәарызеи,
Убӷа узеиҵымхыр, иузызурызеи!
Аамҭа иуцәцаз рацәоуп,
“Ажьа шаҟа итәаз - икәаруан” - жәаԥҟоуп.
О, сцәаҳәа хәыҷы, иуасҳәарызеи,
Убӷа узеиҵымхыр, изыурызеи!..

1950.


                 * * *
Амаҳә аҭаца-мҳара дыҩналеит.
- Уа сааҩнашьқьырит! -
Иҳәеит иара дгәырӷьаҵәа.
- Уааҩнабыҭәит! - лҳәеит,
Ишынеималҭәара лара.
- Сеицәазаргьы бара бысражәуеит!- иҳәеит
 иара.
- Сахьухәаԥшуада ражәгас исҭахыузеи? -
- Исыхьзеи: схыҭра схы ҭоуп,
Сыхәшәҭра сыхәшә ҭоуп,- лаҭеикит иара.
-  Ақәла далоумырҳаит,
Хьыӡрацара иныумхит,
Иугзырходаз, ишҭаз иԥакәиит!

1950.


        * * *
Ашҭа нҭыҵ икыдыз
Ацәҟьара инарбаны,
Иаԥсуа шәақь алацә
Аҽԥыхәшә наҿаԥсаны,

Аҵықь ааҭиргеит.
Ачанах иԥыххааз
Лаӡаанӡа асаара -
Иаԥсуа шәақь аҟыԥҳәа
Еиҵеиҵеит иара!

1953.


          * * *
Ар рқәаб азна
Ахш ҵәырнысҵеит.
Мҳаҵәк ахааҵа иасҭаз
Еилацала еиднакылеит.

“Аԥсуа дмаҷуп”,- анизырҳәауа,
Иаасгәалашәоит сара уи ахааҵа,
Амҳаҵә хәыҷ ианыз ицқьаӡа.
Арацәара усума!
Ихадоу ҽакыуп, ихаҵа!

1955.


          * * *
Ахаҵарԥыс диин
Гәырӷьаран, ахысра иаҿын.
Уи ихьӡала акәасҭӷақәа
Рхы еиҿакын.
Ахаҵарԥыс мшызҳа изҳаит,
Абар дхаҵахеит,
Шьҭа амҩа иқәлатәын...

Аб цәгьаӡа ихьааигон -
Ахаҵарԥыс данииз
Ахы иҭирҟьаз
Ашәақьԥынҵа игәы иахьақәимкыз...


    АХӘРА ҬӘҲӘА

Бжьы-мшынк срырын,
Быжь-гәараҳак ырызгеит.
Неи ижьира иҵысхын,
Асамсалра ихысҵеит.
Ҽада игәашә иҭысцан -
Маҭаԥшьха икыдысцалеит.
Ахьаа агәы ҭысҟьан -
Ахәра аԥсы асыршьеит.
Чффу-ҳәа сҩаҵаҭәҳәан -
Ицҟьа-шәҟьа изгеит!

1966.






К Ь Ы Ҵ А    А Ч Б А

1918 – 1984






 СЫГАГА

Сыгага сашьҭоуп, исышьҭоуп, иԥшӡом,
Саагылан - иаагылеит, ԥхьаҟа ицаӡом.
Сдәықәлан - идәықәлеит, исышьҭалт еиҭах:
Ахәда иахаршәны искыушәа аҟәараӷ...


                     * * *
Ашьха дуқәа уи дырхысит,
Аԥҭақәагь иара днарылсит,
Афырҭынгьы уи даԥысит,
Дазцеит ажәҩан ду ҵәҩанҵәы.

Ас еиԥш ахара ицахьадаз,
Ма дцеит ҳәа заҳахьадаз,
Уантәи ажәабжь аазгахьадаз? -
Иури иакәмзар ҽаӡәы?!

Ашьха дуқәа уи дырхысит,
Аԥҭа дуқәа уи днарылсит,
Афырҭынгьы уи даԥысит,
Аеҵә дрылалеит дсасны!





























































К О Н С Т А Н Т И Н    А Р Г Ә Ы Н

1924 – 1977





 ԤСЫРӠХАЗЫ АШӘА

Ԥсырӡха, Ԥсырӡха, ацәыҵлашара
Амандарина ахьныҳәҳәы,
Ивер-ҳарак ахәы-мардара
Еиуатәым ашәҭқәа ахьныҳәҳәы.

Аԥшахь асуеит ихыхәхәала,
Иаарыласуеит аԥсара.
Урҭ нхырхәоит ԥшьаала-ԥшьаала,
Иҭалазшәа рыԥс абра!

Ԥсырӡха, Ԥсырӡха, ацәыҵлашара
Амандарина ахьныҳәҳәы,
Ивер-ҳарак ахәы мардара
Еиуатәым ашәҭқәа ахьныҳәҳәы!


                    * * *
Ашықәс ҿыцаз иахьа Афон,
Ӡнымш аҟәнубом ихьҭаӡа.
Асаба шьҭыҩҩы, амра ԥхон,
Ааԥын мшыкеиԥш ихааӡа.

Ивер ашлара алашәазшәа,
Џьара сцырақәак убон,
Абасоуп ишахәҭоу аҳәозшәа
Ақәҩы сшәыбла иҽырбон!..


                    * * *
Ацемент аӡы хыҩаас иакӡом,
Аха иара ӡыда изхаҳәхаӡом.
Аӡы ахаҳә иалахан инхаӡом,
Аусуҩгьы атәра дҭахаӡом!


                   * * *
Арбаӷь, арбаӷь, уика хьархьӡа,
Сызурҿыхои ашьыжь шаанӡа?
Ашкол сагхар ҳәа ушәаноума,
Мамзар уара узы иашәоума?

Сузмырҿыхт ҳәа гәыбӷан усҭом,
Саарԥшрагьы унапы ианысҵом:
Са сарҿыхоит шьыжь асааҭ,
Иумнамхызааит узанааҭ?


                 * * *
Са сыԥсҭазаара ажәҩан
Иадҳәалоушәа збоит.
Уа ак ларҵом иажәлан,
Аха ара илоу ажәла -
Рыԥсы рханаҵоит!..


           * * *
Ассир сымбацызт
Абас еиԥш џьара,
Ашьха сахьҩеиз,
Ахьшьцәарҿ сасра,

Уа алаӷра, алеиқәа
Тәан еикәшаны.
Хьчакгьы урҭ рааигәа
Дызбомызт снаԥшны.

Машәыршәа, иахьа ахра
Аб ду иаҿҟьаз,
Раԥхьаҵәҟьа ицыцашха
Ишьҭан еиҿыҟьҟьа.

Рыблақәа еиқәҟәысуам,
Урҭ тәоуп иштәац.
Мап, акгьы иакьысуам,
Ирыхьчоит акәац.

Иашьҭаз иазгәаҟны
Џьа баҩык нкашәар -
Ишԥатәеи иазҭынчны,
Иссируп иубар!

Гәаныла ицхлымуа
Рыԥсахы ԥыжәжәоит.
Аха агәаӷьра рымам:
Дара-дара еицәшәоит.


            * * *
Сгәы ҭынчын -
Аҩн уск саҿын.
Аха иҭынчым
Иахьа амшын.

Минуҭк абаҟаз,
Ассир збеит -
Амшын шыҟаз
Иаалашьцхеит.

Абла хнаҩеит
Амра шәазшәа.
Ԥшак ҳәа ааҩит -
Шәақьк ныҭҟьазшәа.


Иааҵырҵыр-мацәысын,
Агәақьҳәа иԥжәеит!
Афы аҵла иласын -
Аҵла аахнажәеит.

Ажәҩан ишалаз,
Амахә ҿыжәжәа -
Адгьыл изықәгылаз
Иқәжьын еиҟәыжәжәа.

Аҩызцәагь ыҟаз -
Ирылшои шьҭа?!
Адацқәагь ыҟаз -
Иԥҵәеит аҵыхәтәа!

Иԥыхха иахькажьыз
Аҵла иаҳәон:
- Сгәырӷьон ашьыжь,
Адунеи агәра згон.

Агаӡа иеихада
Сацәшәомызт акы.
Шьҭа зыгәра згода
Адунеи, ухаҵкы?!


           * * *
Абаҩдан аусурахь анырҳәа -
Имгәа ихьит, ибӷа хәеит.
Ианиаҳа агәылара ачара ыҟоуп ҳәа:
Ибӷа еиҵихит, ибла ччеит!..


               * * *
Адунеиаҿ аԥсҭазаара
Бзиа избоит  сара.
Адунеи аԥшӡара
Сызбом сызхара.

Ақәлацәа ансымоу -
Инаӡоу уаҩуп.
Аԥсҭазаара иагәылгоу
Сымҩа ԥхьа иаартуп.

Аҩызцәа ансымам -
Усҟан сыбжоуп.
Аԥшӡара анаҵам -
Аԥсҭазаара ашоуп.

Адунеи шәҭларц
Сазықәԥоит сара.
Саԥсаны сҟаларц
Ажәлар рԥара!


СЫМШИРА ШӘҞӘЫ 
ИАНӠАМЫЗТ

Сара сҵаауан:
Шаҟа схыҵри?
Срылаԥшуан
Қьаади-бӷьыци.

Са сымшира
Шәҟәы ианӡамызт,
Агәаҭеира
Сыгнархомызт.

Нарҭаа дуқәа
Среиуоуп шьҭрала,
Сагьреиԥшымкәа -
Нас ҟазшьала!

Нанду Гәашьа
Лгара ашәоуп
Иахьа сашәа
Шьаҭас иамоу.

Аха, изури,
Сзызҵаарыда,
Шаҟа схыҵри,
Исазҳәарыда?

Ианыҵт адгьыл
Ацәаӷәасҭа,
Ахәы исцәықәӡит
Амҩахәасҭа...

Сгәы-аихымца
Иснаркуан амца.
Слымҳа кыдҵа,
Аҵла рымҵа,

Шаҟа схыҵуа
Сыԥшаауан,
Абаа дуқәа
Срызҵаауан,

Аха урҭгьы
Ҿаҳа-дагәан,
Шықәси фарҭыни
Идыргәаҩан,

Бжьык зхылҵуаз
Џьа ак сымбеит,
Сара исықәлаз
Аӡә дҟамлеит...

Аӡә ицәыӡыз
Џьа мбаӡакәан...
Сишь, исхыҵыз -
Аӡәы имбакәа!..

Абар хазынак
Аадырԥшит,
Сҩызцәа иааган
Иаасдыркит!
Снапы иқәӡо
Хаҳә хәыҷык.
Ашықәс ианӡало
Џьашьатәык!..

Сжәытәра змырӡуаз
Сдац-сԥашә.
О, сшырҭысхьаз
Хнызқьи ҩышә!..

Ак змыхьша -
Шьаҭа мырӡгас -
Нанду Гәашьа
Лҳәааҿ иҵаз!..

Иҟам рыцҳауп,
Иҟоу цәырҵуеит.
Адац ахьыҵоу
Аҿа ахылҵуеит.

Шаҟа имыӡра -
Искит ахац.
Сара сышьҭра,
Сара сдац!

Еиҵыхуа снеиуеит
Уи ахац.
Сагьнанагоит
Иахьыҵоу сдац!


  АЛАКӘ МҨА

Ари лакә мҩоуп -
Сызлаҩеиуа.
Ари сабшьҭроуп -
Исгәылсны инеиуа.

Имҩа кьаҿым -
Ашьҭа анысхьеит.
Иҭаҟәа-ҭаҿым -
Аҭоурых иҭысхьеит.

Ахра кылҵәан
Сымҩа хәыҵсуеит.
Ахра рықәцәан
Иара кылсуеит.

Уи аӡахәеиԥш
Џьара икыдуп.
Ашәақь агәыцә еиԥш
Џьара ииашоуп...-

Рҭоурых уаҳәо
Саԥсуа қьабзқәа,
Ункылга-аакылго
Аԥсны акәакьқәа...

Лакә-лакәла
Риҵа икылсуеит.
Аԥшӡара
Убла хыркуеит.
Асахьаҭыхҩы
Асахьа изҭыхшам...

Аҽазны дмаар -
Игәы иаушам,
Илацәа нҭаар
Ибла ихыҵшам.

Нарҭаа ирымҭоу
Амҩа ду,
Снапы шԥагхо -
Са сызну!

Сгәы аздууп
Сгәазхара:
Сымҩа иахьӡуп -
Аԥсынра!


ДЫЗБОН, ДЫЗБАЛОИТ...

Дызбон, дызбалоит -
Зхы збо нцәаҵас.
Аҟьатҟьат дазҵаауеит -
Абысҭоуп дзааӡаз.

Уахынла ԥхыӡла
Аҳра ныҟәигоит...
Иаахгыла ибла
Ҽынлагь агәра игоит!..

Шьыбжьон, ҳәарада,
Аеҵә ибоит.
Еимаада, еиқәада
Дасны дҽырбоит!




























К Ь Ы Р Ш Ь А Л   Ч А Ч Х А Л И А

1918 – 1970





 АБРАҞА

Абраҟа ԥшӡоуп, сыԥсы сзаҟәыхуам,
Сгәаҿы иӡуам аҭахра.
Абраҟа ԥшӡоуп, абра акгьы сыхьуам,
Абраҟа ишәарҭаӡам аԥсра!..

Абраҟа сиит, абраҟа сааӡеит,
Исызбом абраҟа сызхара...
Абра схы-сгәы сымхьааӡеит,
Исԥыргоуп урҭ зегь наҟ хара...

Абраҟа ԥшӡоуп, сыԥсы сзаҟәыхуам,
Сгәаҿы иӡуам аҭахра.
Абраҟа ԥшӡоуп, абра акгьы сыхьуам,
Абраҟа ишәарҭаӡам аԥсра!..


        ЕИМАРКУАЗЕИ?

Кыҷын иман аҳәақәа,
Хәыҷи дуи жәабаҟа.
Уи изгылан аҳәаҭра,
Ахыбгьы еиԥшын аматра.

Аҳәаҭраҿ аҳәақәа ҿыҿуан,
Иашан, улымҳақәа ҵырхуан.
Кыҷын исҭеит азҵаара:
- Ирылалазеи абанҭ убра?

Еимаркуазеи уҳәақәа,
Хәыҷгьы дугьы жәабаҟа?
- Ус дук рыман ҳәа егьызбом,
Аиашами, усызжьом.
Еимаркуеит,- иҳәеит иара,-
Зегьы агәҭаны  аиара!


               * * *
Абгахәыҷ аҟара ҵысхә зырԥыԥхьада,
Аха уи иамҭаны хчыкгьы збахьада?
Абгахәыҷы ҽхәон: кәҷышь зааӡахьада!
Аха сара саҟарагьы кәтыжь зфахьада!
- Ҵабыргыуп, уара уаҟара кәтыжь зфахьада!
Аха уара уаҟарагьы икыдырҟьахьада!


АМБАКӘА ИАҲЦӘИГОИТ ИАҲМЫРБАКӘА

Амбакәа иаҳцәигоит  иаҳмырбакәа,
Ԥшьаала, усс иҟамҵаӡакәа...

Аха абри атәы цәырымгаӡакәа
Иаҳазныжьуам имҳәаӡакәа.

Ҳәа-чахк лшьын жәаха Кәакәа,
Зынӡа еиԥшын ацыца шкәакәа...
Аҩны азыҳәан акы лҭахқәан:
Амаҭәа-ҩыҭәа, аҵәца, асаан...

Абазараҿ уи ахьналгаз,
Акәац ауха иахьыкналҳаз,
Уажә ибазма ани атәы Амбакәа
Акәац ацәгашьа иаҳмырбакәа!

Аҳәынаԥқәа уа ирҟьашьызшәа,
Ашша ахьақәыз реиҳа аӡыршәра,
Дасны аихала инҭаҿаҟәа,
Иныҵаижьт иҟәардә аҵаҟа.

Ҵабыргыуп ҳәа дгәӷит Кәакәа,
Уажә ибама абри атәы Амбакәа:
Дхәҷы аахыс абри даҿӡоуп,
Аха Кәакәа араҟа джьоуп...

Зныкгьы гәҩарас иҟалҵеит,
Аха насгьы дыԥхашьеит.
Аламыс мыжда кыр иаԥсоуп,
Адәы ҳзықәугьы убри азоуп.

Ԥшьаала, ашьшьыҳәа, акгьы мҳәаӡакәа,
Ишылдырызгьы имырдырӡакәа,
Лкәац аашьҭылхын наҟ данца,
Лӷәыцәмаҟьа инанҵа...

Илцәызгеит ҳәа илмырбаӡакәа,
Амбакәа имаӷрақәа ҵыркәакәа,
Иаашьҭихын имакәан
Инҭеиҵеит-
Уи акәын изакәан...

Акапанга, нас агьыра...
Амыцхә игоит иара ақьыра...
Избан акәзар уи ажьакца
Иара иамоу уа ианацла -

Иахьа хәлаанӡа акыр ҟалоит,
Иара убриалагь крирҳалоит -
Апапирос уи “Казбек”
Аханаршәалоит иара ичек.

Ачек аҩра даманшәалам,
Ацифрақәа уа ак аншәалом,

Иблақәагьы усҟак ирбом,
Аха ирбозаргь - бзиа ибом.

Шаҟа игаша усгьы идыруеит,
Усҟан иблақәа цырцыруеит.
Абас Амбакәа цәгьала дшоуп,
Акгьы аниҵом акарешок!

Амбакәа дшеилыскааз абасоуп,
Аӡәырҩык алоуп икружок...
Амбакәа дзыҟоугь убри азоуп...
Аха сгәы иаанагоит ирҳәап ҳәа: “Стоп! -
Амбакәа, иуфахьоу узхоуп!”


СОФЫЏЬ ИСАԤЫЏЬ

Џьоукы-џьоукы анапхгаҩцәа
Уаарыхәаԥшыр иубоит:
Иаарыдыртәалан рҭахцәа
Дара ахьыҟоу аус рбоит.

- Сыуацәа: Иуана, Ҷыҷа, Арсана,
Ҭемыр, Пила нас Ҳабыџь -
Сыҟанаҵ абра макьана
Исҭахыуп схатә саԥыџьс,-
Абас иҳәоит Софыџь.

Иҭахцәа, изыҟаӡоу иара,
Изҵәахыша имоу агра,
Изылшаша имҽеирақәа рыхҩара,
Аус атә дыр, ирзымдыр дара
Даҿуп дрыхан раагара.

Аха ишыҟоу убома, Софыџь,
Уи ҵабыргыуп са “схьыҵәҵәа”:
Иудыруаз, инаҵшәар усаԥыџь -
Унылаҳауеит аҳәынҵәа!


 “№”  АМАГАЗИН

“Енаа” ирымоуп амагазин,
Исышәҭозар сара азин,
Ажәақәак шәасҳәоит убри азын,
Аус зуқәо зегь рзын.

Ҭоԥ-ҭоԥла иҵоу боуп,
Еиҳабыс иамоу ижәла “Б” ауп,
Са сзыхцәажәо урҭ рывбоуп,
Урҭ иагьиашам, иагьрывбоуп.

Аха иҟаиҵоз ихала уамак,
Ҩызас дирҭеит уа ҭыԥҳак.
Ҿылҭуам, ԥсылшьом уи усҟак,
Узлазҵаауагь лҳәом аҭак.

- Аԥҳәызба бзиа, уа мшыбзиа!
Ибымазар абамбазиа?
- Ҟаи, мамоу, аҷықәоуп,
Иара убригьы хәҷыкоуп.

- Ишәымазар ашьаҵатәы,
25 номер ахәыҷ итәы?
Иаалхалырччан лхы-лҿы:
- Уи еиԥш аанамгац ҳара ҳҿы!

- Зыжәла бзиоу кыршәзаанагазар?
- Абри иубо амаркизеҭ,
“Честное слово больше нет.”
Дааԥышәырччан абас лҳәеит:

- Ԥыҭ-чыҭк аарган жәаха зны,
Ус ишҳамаз иҵәахны,
Ианырзаҳша азапискақәа,
Абырфынқәа, апатистақәа,
Иахьынҵәаз ҳәа егьҳамбаӡеит,
Анцәа иубома, егьсымгаӡеит...

- Нас, Шьушьанка, ибаҳауоу,
Уашьҭа лассы крышәзаауоу?
- Уи седроу, анцәа итәуп,
Иааӡаргьы ҩаԥхьа иҵәахтәуп.

- Амала баша сажәа сроуит,
Излазбо ала ара егьысмоуит.

- Ҳара ҳауп аиҵбацәа,
Ирҳәо ҟаҳҵоит ҳаиҳабцәа,
Гәыбӷанс иоуҭои ҳа ҳадәқьан,-
Лҳәан, дгылеит уи дааскьан...

- Ҳара дҳамоуп аиҳабы,
Иџьыба иҭоуп инапы,
Дтәоуп лҭыԥаҿ акассир,
Иҟалаӡом дааҵасыр...

Сара абас аба сҭиуеит,
Абас ихәлоит, ишауеит,
Анирахьҟа унаԥшыр,
Ишԥабзиоу, оҳ, шьыр-шьыр!

Аҳәса хәыҷқәа рхәыцра, ргәыхь,
Урҭ рсақә, рҵәаԥшь, рдухь...
Насгьы бодли сапынуп...
Ихәаахәҭуагьы дыҷкәыноуп...

Ҳаиҳаб ду Иван Андреич,
Дуаҩ дууп, уааишь-унеишь
Уи игынгьы дҟалаӡом,
Ара дагынгьы убаӡом.

Ҳа ҳанцәажәо иара дӡырҩуеит,
Иблокнотаҿ ак иҩуеит,
Нас дгыланы дахцәажәоит,
Аусураҿ дыгәжәажәоит...

Уи иблақәа акгьы ччом,
Уи азыҳәан усызжьом,
Аха идыруеит зегь рыҵкыс
Иреиӷьӡангьы иара иус...

Аус аауларц қәнагала,
Адахҭаҿы ҳанҭала -
Адисциплиназы џьеи ак  уҳәап...
“Шерстианое дорогое...

А хлопчатое диошево”,
Ишԥа нас, абри рымгои?..
Иргоит, аха ирашәҳәаӡом -
Абас ҳакны ҳа ҳаифоит,
Иара акрыфарҭаҿ акрифоит...

Иахыҵзи ари? - егьахымҵит,
Арҭ зҿызгьы изаҟәымҵит...
Ацәгьа зуа ихы-иҿы ианылоит,
Аӡы хыҵыр аԥшаҳәа ианылоит...

Изхәарҭахыз ари аҩыза,
Иаарзыҟарҵан аревизиа,
Аревизор иҳәеит: “Вот так:”
25 нызқь аҳәеит уи ақҭ!..


ХАЏЬГӘАҬ, АХАЏЬГӘА АҬ!

Иуаҩу иҳәоума иаҳалакь?
Насгьы иҳәома иахьабалакь?
Иаҳҳәап, иҟоуп ак ҳәатәуп,
Даҽак ыҟоуп - уи ҵәахтәуп.

Ус дук уарҳәеит угәра рган,
Џьоукгьы ироуҳәеит наҟ иуган...
Зегьы урдырит узакәыз,
Уӡбахә иман жәаха Кәыз...

Иазыӡырҩуаз, ҳаҭыр зқәыз,
Зегьы уеицгәарҭеит ушхәакыз.
Уара духцәажәеит нас Аугьан:
- Уеилаҳәаражә еилыбган,

Илаҳәақәаз уаҟа ажә-мыжә,
Аҿыртлахажә, акьынтыжә,
Иумдыруеи, агәам-сам,
Уаҩы имыхәо, ак иаԥсам,

Ишадмырбо аҩныргәы,
Ишанырҵо аҭәырӷәы,
Иршәны ишҭарҵо ахԥысҭа,
Аха ишахьӡым аԥхасҭа...

Абри еиԥш ажәақәа заҭәаз
Инаиарҳәеит убра дыштәаз.
Абри аҟнытәи, дад, Хаџьгәаҭ,
Уҿ иҭыҵуа уажәа гәаҭ!

Сызлауҳәо убри ауп даҽакы,
Уаӷәра уаахан иуҿакы!
Иабалакь ҭымҵлартә уҿы,
Уажәнатә, иахьанатә,
Хаџьгәаҭ, ахаџьгәа аҭ!


                 ТЫШӘКӘА

Ушысымбацгьы усгьы уздыруеит Тышәкәа,
Улабз-ҩабзуа уҵыхәа рышәшәауа.
Тышәкәа, иумоуп ҩба здыруа ақьышәқәа:
Акы - ицҳауа, егьи - узырбзауа.

Тышәкәа аҭыԥаҿ Тышәкәа анырҳәа Тышәкәа
Иҵаруа идәықәлоит, иҵаруа, икәараҵо...
Ак ахьыҟоугьы, ак ахьыҟамгьы ифҩышәуа,
Ак абазшәа иуԥхьо, угәҽанҵо...

- Ла бзиазаап,- иҳәан аԥшәма Тышәкәа
Идикылеит бзиа акраҿаҵо,
Аха ианбашаха, аттаҳәа иагәыдҵо анышәқәа
Ашҭа иҭицеит, агәымха-лажә ԥхаҵо!

Тышәкәа рдырит ҳаблеи қыҭеи акгьы 
нмыжькәа,
Тышәкәа азыҳәан бысҭахьгьы рымҵәахӡеит.
Уи нахысгьы ахьыӡ уаҳа Тышәкәа -
Тышәкәа ахьырҳәоз уаҳа исмаҳаӡеит...


УАБАҞОУ ГАДРАҞӘА

Уҟәардәгьы татан,
Устолгьы ҟьаҟьан,
Уахьыныҩналоз адиван узгылан.
Утелефонгьы кнаҳан,
Иумоургьы угәнаҳан,
Уажәы-уажә уасуан уҩагылан.
Адунеи урцәажәон,
Угәамҵуан, угәжәажәон,
Бжеиҳангьы уцомызт, уа уцәон уахынла.
Ихҭоукит алеи-ҩеира,
Уагьашьҭалт акариера,
Иуеиӷьушәа иубаз зегь увараҿ иқәуцеит,
Иахьцазгьы урҟәамҵит,
Иара уахьгьы иургәамҵит,
Зынӡакыс уаапкын амцаԥшь ықәуҵеит.
Уҟәардәгьы уа игылоуп,
Устолгьы ҩнагылоуп,
Аха узбом уабаҟоу, уабацеи, Гадраҟәа?
Уусгьы уамырхит,
Узлазгьы уалырхит,
Уабаҟоу узбомеи, Гадраҟәа, уажә Аҟәа?
У-Верагь дабаҟоу,
Укариерагь абаҟоу,
Уабацеи, уабаца, ахымдыр, Гадраҟәа?
Укариера еимаҳаит,
Ухаҭагьы уеилаҳаит,
Ас иаалырҟьан иухьзеи, иухьзеи?!
Акариерист ухьӡырҵеит,
Араҟагьы уқәырцеит,-
Аха уахьнеиз уажә уаҟа иухьӡузеи?


ХӘЫТА ИУАНА-ИԤА

Мызла иҵуеит ааба,
Хәыта Иуана-иԥа,
Иԥхьаны дырган,
Аусураз игәра рган,-

Орс аиҳабра
Ирҭеит иара убра.
Хәыта аус иуеит,
Аамҭа цауеит...

Анахьтә аӡә даауеит,
Арахьтә аӡә даауеит,
Аусқәа рыԥшаауеит,
Изеиԥшроу иазҵаауеит.

Ашәҟәқәа ҵҩа змаӡам,
Ирҭауеит салам,
Иҟьоит иара  икалам,
Мапҳәара зықәӡам!..

Инапы нақәиҵоит,
Ақьаад арԥшӡоит -
Ииҳәаз ҟалауеит,
Ииулакгьы ауеит.

Ириҭоит априказ:
Иуацәа иаақәаз,
Наҟ аҩны итәақәаз,
Агәҿыӷь иагақәаз...

Ириҭоит амаҵура,
Абар иҭаацәара:
Аӡәы - абуфет,
Ҽаӡәы - амагазин...
Аха акгьы рымҳәеит
Иҟаз макьазын...

Ирыгызи абарҭ,
Дахьрымаз рҳәынҭқар:
Аԥара ркын дара,
Ашьара ркын дара...

Аиаша ҳамҳәари,
Ирыман рызхара...
Аха ԥшьаала ара
Иҟаз зегь ҟалеит:

Аӡә аԥара ифеит,
Егьи аԥара игеит,
Ибналеит егьырҭ,-
Урышьҭаз шьҭа урҭ!

“Хәыта Иуана-иԥа,
Рдокумент ҳарба,
Ишԥаҟалеи, ишԥа?”-
Инаирҭеит азҵаара,

Иааиқәаз уажә ара...
Даҿуп аҳәара:
Шәҟәыҳәа рымаӡам,
Паспорт рымаӡам...

Иҳәеит уи абас
Аҵыхәтәан ажәас...
Иазҵаауа рҿаархан,
Абас еилдыргеит:

Аӡә диаҳәшьаԥан,
Егьи ианшьа диԥан.
Ахҩык бзиа дибан -
Иалҵ жәбоит абан!

Хәта Иуана-иԥа,
Насгьы иаҳәшьаԥа,
Дрыцны ианшьа иԥа,
Ибилеҭ ааимырхын,-

Иус даамырхын -
Урҭ днарыцырҵеит,
Абахҭа инҭаркын,
Ашә нкыдырҵеит!


СЕИДЫҞ МГӘАЦӘАТЫҞ

Иахьа дашьуп,
Уаҵәы дашьуп,
Ихы ихьуеит,
Игәы хәашьуп.

Иус еиҵахоуп,
Иус еилажьуп,
Ихы ларха
Ҵаҟа дкажьуп.

Абас Сеидыҟ
Мгәацәатыҟ -
Иҩнаҭа иагым
Аҟыҟ-ҿыҟ.

Иԥҳәыс Ҳаным
Илҳәоит: “Уаанҿас,
Ԥхашьароуп уажәшьҭа,
Уаагыл уаҩҵас!”

Аха дықәԥоит,
Дыԥоит деиҵас,
Дцәыԥҽыгахан
Дҟалеит абас.

Аҩыжәра иахҟьан,
Ауал ирҳаит,
Иареи Ԥшьҟани
Жәаха иеицәҳаит.

Уажә даазқәлаз
Игом иҟаҟ-ҿыҟ...
Сеидыҟ иҩызцәа,
Џьоук аҩыжәцәа,
Иҟашәымҵалан
Абри аҩызцәа!

Мамзар шәагоит -
Абри иахьакәым...
Насгьы дшәыхәом
Шәара аҳақьым!


ҶЫРА МЦУРА ИМАҴУРА

Са сзыхцәажәо ихьӡуп Ҷыра,
Шәҟалақәап уи дызбахьоу.
Уажә аабыкьа Очамчыра
Ахан иргылазгьы жәбахьоу?

Ҵаҟа баала ишьҭачаԥан,
Хыхьӡа иҩагоуп амардуан.
Амармалташь алачаԥан,
Аԥсыӡ еиԥш иҵәырҵәыруан.

Ашҭа баҳчоуп инеиҵыхны,
Изҿоуп уаҟа аихатә гәашә.
Ишынҭаацәоу, инеиужьны,
Уасажьымзар ак рымфац.

Аҩны азалаҿ уа уыҩналар -
Џьамтәылатәи ауарҳал:
Иҟалом ула адымхалар -
Са изымбац убри иеиҳау!

Ҷыра мыжда “орсаа” еиқәжьа,
Рыхәда иахеиҵеит агьыргьаласа,
Иара убриалагь инеиҵҳәа
Инықәиргылеит ақаруаса...

Ус ишыҟаз ари с-Ҷыра
Иӡбахә шырҳәаз џьашьахәуп:
Ҷыра дыҟам Очамчыра,
Избан акәзаргь - дҭакыуп!

Ԥыҭк  ааҵызар абазараҿ
Ҷыра иԥҳәыс адиван
Лхы ҭаҳәҳәа уа  акҿырхәараҿ
Давагылан илҭиуан...

Иԥжәеит Ҷыра иус ачыра,
Ихынҳәит ҳәынҭқараа рмал...
Баша иужьеит очамчыраа,
Хәыҷ баҳчахеит уҩны азал!


РАМАДАН ИЧАМАДАН

Абар, арԥыс Рамадан
Ишьҭыхны ддәықәлеит ичамадан...
Днаԥш-ааԥшын, цқьа деимдан,
Аҭыԥгьы иауит зеиӷьаҭам.

Иметра ҩышьҭыхны адәқьан
Дныҵагылеит Рамадан.
Мызкгьы мҵыцкәа, игәаԥхан,
Иргыларц далагеит ахан.

Иҵит даҽа ус мызкы -
Ишыбзиаз иразҟы...
Абас сарҳәеит џьоук жәаха:
Дыкны дыргеит деимырхха...


     АПАКЕТ

Хышықәса дуӡӡа
Стол дук еиҵҳәа,
Ишьапы иҵҳәа
Убра дахатәан.

Џьоукгьы иарҳәоит
Дӷьазкит ҳәа,
Астол дакит ҳәа...
Дпазызӡа даханы
Уи арыжәтә ижәуан!

Ахыбра ақәа кылсуамызт,
Акгьы усс имамызт,
Даҵатәан ашьшьыҳәа,
Исахьаркыу аҭуан...

Ддәылҵны ԥша иирсуамызт,
Аус усгьы иуамызт,
Аҩнынӡа машьынала
Усгьы дцауан!

Аусура ҳәа дашьҭан,
Изеицәааӡозеи,
Иахьа аилатәарақәа
Хәба ҟаиҵауан.

Ақьаад игмызт,
Ақәҵарақәа маҷмызт,
Аха сара исымбеит
Ак неигӡауа!

Дтәан. Дҿырҳасуан,
Аԥшандага аԥша инарсуан,
Уахынлагьы алашара
Иҩнаҷҷон икабинет.

Аҵәҵәа дылзасуан,
Аамҭала инабжьаршәуа,
Имаӡаныҟәгаҩ дыҩналаанӡа
Ихиртлом апакет...

Аҵыхәтәан пакетк
Ихәыҷӡаз изаарҭиит,
Аха уи акәзаап -
Зынӡак аҭакар!

Имаӡаныҟәгаҩ
Апакет изаалыртит:
- Аусура уамхыуп,
Аҩыза Мақар!


                 * * *
Ачара анумоу, уҭынха дныжьны,
Ироумҳәан иалоу амаҵура.
Уи иахьа дыҟоуп, уаҵәы дыԥсахны
Ҽаӡә даарышьҭуеит иара убра.

Уыуа-уҭынха енагь дыҟоуп,
Уԥсыргьы дтәоит уа џьабара,
Убри духашҭуазар - бзамыҟәроуп,
Идәықәуҵода шәаџьҳәара?!


            * * *
Ацәгьа зуа ишиҵыҵыша
Идыруеит, уи дгаӡам.
Аха дақәгәыӷуеит аҵырҭыша -
Иахьагь зҵыхәа ԥҵәам!


               Д.И. ГӘЛИА

Калам ҵарыла амарқьаф иҭугахьаз аҟара
Зҵеџь ӡы-ҭызымгацгьы дҟалап аԥҳәыс...
Уара ацәаҳәақәа ашәҟәы иануҵахьоу раҟара
Зца лапҟьа ҭазымԥсацгьы дҟалап нхаҩык!

Ажәак уара шаҟантә иухуаз аҟара
Дҟалап ауасҭагьы зеиха ҵарны изымхыц,
Уара ажәлар ирзуҳәахьаз  ашәа аҟара
Сҳәоит ҳәа иалагар абжьы цап аҟармаҵыс.

Амилаҭқәа зегь бзиа иубон ухы аҟара,
Зны уҩны инеиз ихы ибомызт сасыс.
Аҵыхәтәанӡагьы аус ууан уаныҷкәыназ аҟара,
Есқьынгьы ухандеиҩын, бзиа иубауан аҿыц!

Иааурыхит аҽаҩра ашьхақәа раҟара,
Иуман аџьабаа, иуман ахҭыс.
Унхаҩын, уеибашьҩын, иаургон уиашара,
Узцәымӷыз уриааиуан, иаԥсамызт унацәкьыс!

Ауадаҩрақәа урықәшәеит уара уԥсҭазараҿ,
Аха ақәԥараҿ еиҳагьы уӷәӷәахеит.
Уҟан, уҟоуп ууаажәлар ргәахәараҿ -
Абаҳча иҟоуҵаз ҳара иаҳзынхеит!


                      * * *
Аԥсадгьыл ахьчараҿ уаннеи,
Убла ихгылароуп иухьчо рпатреҭ!
Ауаҩ ҽнак диуеит, ҽнак дыԥсуеит,
Ахаҵа изыҳәан иҟалом акаамеҭ!

Дшәаны ишьҭахьҟа дгьежьуам,
Ахаҵа дышгылоу дыԥсуеит.
Ахаҵа дышгылоу дыԥсуеит,
Дшьамхнышланы дыԥсуам!

                  
ҲАИҨЫЗАРА
 А. Гогәуа иахь

Уареи сареи қыҭак ҳаицалымҵит,
Ҳқыҭақәа ӡиаск еиҩнашоит.
Ҳабзиабара аӡы иагоны иамымҵит,
Ҳаеҵәахә ҳаракны илашоит!

Иаабаз  ианхаҳтыз ҳалацәа -
Уара Гәыԥ, сара - Ԥақәашь.
Ҳазхылҵыз нхацәоуп, ҳабацәа
Ахьеибабо ус рҳәашт:

- Иаҳхылҵыз еишьцәас иҟеибаҵеит,
Аҩыџьагьы знылаз мҩакоуп...

Аиҩызара еиҩызшо ӡыҟаӡам,
Иеизааигәоу ҩ-сак реиԥш еидуп,
Иаҳҳәап, нас, уареи сареи ҳаҟаӡам,
Ҳџьынџь-шьҭра зеиԥшыҟам иркыуп!


МИХА ЛАКРБА ИХЬӠЫНҨЫЛАНЫ

Уаԥсуара ӡы-ӷӷарамызт,
Мрак ԥхар иҭабо.
Инарымҵакуа угәарамызт,
Зегьы инадырбо...

Уаԥсуара ламысла акәын
Ахаангьы ишыӷәӷәаз!
Бзиа иубон, пату узақәын,
Убри акәын змаҵ ууаз!

Аԥсуа ламыс ыҟанаҵ
Иҟоуп, ухьӡ ԥсуам.
Уҩымҭа ԥсыуак дыҟанаҵ
Иамыԥхьо дҟалауам!


    ҞЫЗКИ КӘАТАКИ

Ҟызки кәатаки збеит еицны,
Избеит харантәи снаԥшны.
Ихгыла-ҿгыло рцәа иҭачы,
Иныҽԥынгылеит аӡҭачы.

Рҽынҭарыжьит иццакны,
Рыхәда дуқәа ҳаракны.
Идырхәашьит - ҵаҟа ицо,
Ирԥыхьашәаз нарҿаҟәшәо...

Шьҭа ҳа ҳауп ҳәа рҽыҭҳәаны,
Нас иааҭыҵит иӡсаны...
Аха рыҩбагь мбааӡаӡеит,
Икьаҿы-маҿуа аҩныҟа ицеит...


          * * *
Аҩыжәраҿ аԥсуара
Дгыланы иныҳәоит.
Афараҿ аԥсуара
Аниҳәо дхырхәоит.

Дыссируп, дламысуп,
Диашоуп, дҳалалуп,
Дпатриотуп, дгәыцқьоуп,
Идыруеит, иуалуп...

- Саԥсыуоуп саԥсыуа!
Ипаспорт ааҭигоит.
Хароуп уи дахьхысуа,
Ацәҟьарагь уцәигоит...

Ҭыԥ-ԥхак иоуаанӡа
Аԥсуара имшуп!
Знык ианирҭалакь -
Ахаҳә ихәларшәуп!

Уинахыс иаԥсуара
Абаҟоу, инкаижьуеит!
Ԥсышәала аԥхьара -
Дзаԥхьом, дҿыжуеит...

Журналыз, газеҭыз,
Иҩны ак ҩналом,
Аԥсшәаҵәҟьа аҳәарагьы
Цқьа иҿы ианаалом.

Ихшарагь убысауп
Иҟаларц шиҭахыу,
Ҭыԥ-ԥхак азыноуп
“Саԥсуоуп” зиҭахыу!


АЦГӘАБА ҴЫХӘА-БАБА

Хырҵәыфаҩы
Ҵыхәа-баба,
Хәшҭаара ҽҳәымҵ -
Ҵис-ацгәаба!

Тәаа-маа,
Ҽмырҳа ҽмырба,
Џьа мбаӡакәа
Ԥсшьа-ҽырба!
Ҳәынаԥ мкы,
Чуан ҭырбза,
Зхара крыфа -
Абла ҭызза...

Иумҵарҵан
Аиҵарҟәаҟәа,
Аҳәынаԥқәа
Ықәтәеит уҟәаҟәа!

Иаарҭаххаз
Уларыгӡоит,
Рҳәатәқәа зегь
Унадыргӡоит...

Уҽурлашәит,
Уҽурдагәеит,
Аусқәагьы
Еилаургәагәеит...

Аха иудыруаз,
Ҵис-ацгәаба,
Ишамырҳәо
Уҵыхәа-баба!..


         * * *
Агәыжь ус аҳәеит,
Иуҭоурыхузеи ҳәа ианазҵаа:
- Сҭоурых иазыжәуазеи?..
Аҽқәа сраҳәшьаԥоуп!

Аха аҭоурых
Иашаҵәҟьа анырыԥшаа:
Уаҟа иаацәырҵит
Аҽада ишаԥоу!


     АУИ АКЬАҾИ

Иԥшра-исахьа, деиҩаҳаҳа,
Дубар аҭуан даҵакьысуеит.
Даҽак илан дыҟам уаҳа,
Сапын шәахҵас наҟ дуцәыӡуеит...

Даҽаӡә дыҟоуп, ҭеиҭыԥшыла
Дуаҩасами, рацәак дыҟам.
Уҭаххап дҭаргыл атыша -
Дызхымыҳәҳәо хра дук ыҟам!


                   * * *
Ажәахәҟаҵаҩ ажәахә имоуп,
Ауаа рыла азал ду ҭәуп.
Атрибунаҿ уажә дықәгылоуп,
Дасны ацәажәара даҿуп...

Ак сыгыуп ҳәа узирҳәашам,
Зегь татаԥшьуп, зегь ҟаҵоуп!
Зегьы ирдыруеит ииҳәо шиашам,
Аха усоуп ишаԥҵоу!

Иаацәажәо - акоуп ирҳәо,
Еицҭадыршәуеит хҭак дара.
Цифроуп ражәахәқәа злаҩычо,
Цитат мацаран ҽаџьара!

Амш идырӡыз, о, изыԥсази,
Аус руазҭгьы амхаҿы...
Шаҟа ҽагақәа каԥсази,
Амала баша убри аҽны?!


                 * * *
Анаатә асуа ианымацәысуа,
Ианыцәгьоу адәы ацәылара,
Убри аамҭаз згәы ҩаҭрысуа,
Иззымгәаӷьуа агылара,
Ҳаӷоу дыҟоуп игәылара!


                  * * *
Ҽада цәгьа, ҽада бзиа ыҟам -
Урҭ зегь акоуп.
Убри акәхап изырҳәогьы:
“Аҽада ахә еиԥш иԥҟоуп!”


                   * * *
Ала сацәшәоит саҩсаанӡа,
Сыгәгьы ҭынчрак ҟанаҵом.
Сгәы сҽануп сакаанӡа,
Знык сакызар - сацәшәаӡом!


ИААРТУ АШӘҞӘЫ КӘАКӘАНА ИАХЬ

Аԥсуа школ уааӡеит,
Уҩуан, уаԥхьон аԥсышәала.
Аҵара ду ахь уалацеит,
Уигьы уалгеит ԥышәала!

Аӡә иеицәагьы уалымгеит,
Хшыҩла, ҵара-дыррала.
Аусурахь уиаргеит,
Иара уи агәадурала.

Амаҵура ду унаҭеит,
Уҟоуп анцәа ишиҳәара.
Акресла тата унылатәеит,
Дарбан иуҵамныҳәара?

Уажә ухшара ҭоумҵеит
Ухаҭа аҵара ахьыуҵауаз,
Уи иаанагоз гәомҭеит,
Исзымдырт иуҵалаз!..

Ихьымӡӷыушьеит убызшәа,
Иамам уҳәеит анарха...
Икаужьит уԥсшәа -
Аҩны ишәҳәаӡом шамаха!

Сгәы иалсит иҟалаз,
Исҳәоит сара исықәнаго.
Ахьаа цәгьа иулалаз
Наҟ уҵыхәтәа шықәнаго...

Аԥсуараҳәа иуҳәауа
Ажәа ҭацәқәа абоуҭахыу?
Уара ухаҭа узныҳәода,
Ма аныҳәара шԥоуҭахыу!..

Уа уаныҵып, са саныҵып -
Ҳарҭ есқьынгьы ҳаҟоума?
Иҳахшаз аҳәара иаҟәҵып,
Нас иҳахәо акрыҟоума?..

Нас ҳаԥсыргьы ҳазларҵәуеи
Урҭ ҳаҳәшьцәа рыцҳақәа?
Рылаӷырӡқәагь злалеирызеи
Амыткәма аԥсышәак аламкәа?!


                  * * *
Шаҟа ҵуазеи, мшәан, сара,
Шьҭа Ԥақәашь сымнеижьҭеи,
Аҭәа-ҵла ду амҵа убра
Ԥсшьараҳәа сымтәеижьҭеи?

Шаҟа ҵуазеи, иара убас,
Ҳхәышҭаара сымбеижьҭеи?
Сгәышԥы наҭаны уаҩҵас
Сыҽҳәа самырԥхеижьҭеи?

Шаҟа ҵуазеи, шаҟа ҵы,
Схәыҷра ара исымбеижьҭеи?
Иацы акәызшәа збоит, иацы -
Ҳарҭ ҳаиҟәнагеижьҭеи...

Асаби дҭаацәарахеит,
Иҵуазеи ԥҳәыс дааигеижьҭеи!
Ихшаз ашкол ахь ицахьеит,
Урҭ сара исымбеижьҭеи!

Аҳ, сажәызаап сара шьҭа,
Акыр ҵуеит сышлеижьҭеи.
Санынҭаԥш сан ллакҭа -
О, схәыҷхеит иахеижьҭеи!


ИСХАРОУЗЕИ
        (Ашәа)

Лассы-лассы бысгәалашәоит,
Шаҟа схәыцра балоузеи!
Амацәыс еиԥш бысҿалашоит,
Шаҟа ба блашароузеи!

Бзиа бызбоит, ишԥасҳәари...
Уаҳа ҳәашьас иамоузеи?
Ба бҿы исымҳәар иабасҳәари,
Ишсабҳәара, исхароузеи?

Ааԥын ааит! Иԥшӡарахеит,
Амш шаҟа иԥхарроузеи!
Бысзалымхуа сгәы балахеит,
Ишԥазури, исхароузеи?

Ашәҭқәа ҿалеит ибыбышӡа,
Шьыри, шаҟа иԥшӡароузеи!
Ԥхыӡла бызбоит схы анықәысҵа,
Ишԥасҳәари, исхароузеи?

Быда ихәарҭам сыԥсҭазаара,
Ишԥазури, бҳәаруазеи?
Ба боуп, сымыш, са смазара,
Иҳәа, мшәан, исхароузеи?!


АБАНКЕТҚӘА

Абанкетқәа, абанкетқәа,
Шьҭа ирацәахеит.
Абанкетқәа ргьама
Аргама иашахеит.

Абанкетгьы иамоуп
Иара ахатә ҟазшьа.
Абзиабара алоуп,
Иалоуп ашьа...

Џьоукы-џьоукы аазқәылаз
Абанкетқәа ирҿуп.
Амҩа изқәылаз
Џьоукгьы  азыԥшуп...

Хьыӡла апенсиахь ицазгьы
Абанкет иҭахыуп.
Уи изыҟоуҵаргьы
Хьӡуп, даҽакыуп!

Аха иамырхызгьы
Абанкет иҭахыуп.
Имбарамзи ԥхыӡгьы,
Ари џьашьатәуп!

Аплан назыгӡазгьы
Абанкет иҭахыуп.
Иназмыгӡазгьы
Абанкет иҭахыуп...

Аԥара ӷәӷәа зфазгьы
Абанкет иҭахыуп.
Ихашҭит дыззаазгьы -
Иблақәа хкыуп.

Абанкетқәа ирхаргалан
Џьоукгьы рус иаҟәыҵт.
Рԥарақәа еидгәалан...
Рцәа ккаӡа ирхыҵт.

Ақыжәқәа ирышьҭоуп
Џьоукгьы ҿҟьаса.
Џьоук абнара илоуп,
Иашьҭоуп абҳәаса...

Рышьарақәа ырҵәаауа
Амҩа ду иануп.
Иахьынтәаарго, иахьынтәаауа
Уигьы анцәа итәуп!

Абанкетқәа рҿы ирҳәо
Уаҳар - џьашьатәуп!
Ажәақәа рхы иадырхәо
Зынӡак иҭацәуп!..

Аӡә - дԥаимбаруп,
Егьи - дынцәатәуп.
Ахҩык - дҳәынҭқаруп,
Адгьыл итәуп!

Дыҟам арҭ рыбжьара
Еиҵахак џьара.
Иқәуп аԥсабара,
Иазыруеит аҳра!...

Абанкетқәа, абанкетқәа,
Шьҭа ирацәахеит.
Абанкетқәа ргьама
Зынӡа иашахеит!


         СЫԤХЫӠ

Сабџьар шьҭысхит, сабџьар,
Мыцҳәарак зықәӡам.
Иахьнақәскыз иақәшәар -
Уаҳа акгьы сҭахӡам!

Хәадак сықәлан снеиуеит.
Нырцә аҳаԥаҿы,
Ацәгьоуцәа леиҩеиуеит,
Игәаан, рыҽырчы!

Абар дахьыҟоу Амбакәа,
Софыџь, Тира, Хаџьгәаҭ,
Рамадан, Тышәкәа, Гадраҟәа -
Иабаанагеи абарҭ?

Зегь еицны иаацәырҵит,
Исыжәларцаз схаҭа.
Аха сгәы мыҭрысит,
Снырҟьеит аӡышьҭа.

Сшәақь скылыԥшны саҵхеит,
Аҵықьҳәа иҭҟьеит!
Дшызбоз, иара уи акәхеит,
Аӡә хланҵы даҿҟьеит!

Аӡәаӡәала - саарылгеит,
Афацәа - агацәа,
Убасҟан сыԥсы еизызгеит,
Еихызгеит са сшьаҿа...

Ҳаракырак сықәлан,
Снеиуан са сласӡа.
Сгәы гәырӷьарак ҭалан
Ҿысҭзаап зынӡа!

Сцәырҳаны сааҿыхеит,
Аԥхӡы саганы.
Сиарҭаҿы саақәтәеит -
Сыԥхыӡ џьашьаны.

Еҳ, абри ԥхыӡымкәа -
Избахыр лабҿаба:
Асатира шысмыҩуа
Сара сыгәра жәга!


       АМАӠА

Аӡыхь  ахықәан,
Лыԥҳал наргылан,
Нас дааҭгылеит
Ишызбоз ԥҳәыск...

Лҩызак даанкылан,
Абар, инеидгылан,
Иалацәажәон
Имаӡаз уск...

- Маӡоуп ибасҳәо,
Бара ибасҳәоит,
Даҽаӡәы иласҳәом
Лыгәра ганы.

Быкәа-бмаӷра иҭасҳәоит,
Ари еиҭасҳәоит,
Еиҭаҳәатәыс ибысҭом
Уи џьара иганы!

- Иауазеи, бхаҵкы сцеит,
Ашәындыҟәра иҭасҵеит,
Ацаԥхагьы аҿасҵеит,
Ашә асыркит...

Аӡә иласҳәо сыҟоума,
Са сыбзамыҟәма!-
Ишынеиԥырҵыз еиԥш,
Лара дыццакит...

Лгәыла илалҳәоит:
- Маӡоуп ибасҳәо,
Бара ибасҳәоит,
Еиҭаҳәатәыс ибысҭом
Уи џьара иганы.

Иахьа аӡәы исалҳәеит,
Ибымҳәан ҳәа салҳәеит,
Аха бара ибасҳәоит -
Быгәра ганы!..


              * * *
Дсазҵааит аӡәы: - Ирҳәозеи са сзы,
Иуаҳауазеи уахьынаԥш-ааԥшуа?
- Ирҳәоны исаҳахьоу убриоуп уара узы:
“Уижьоит ублақәа шааԥшуа!”

Диазҵааит даҽаӡәы:- Ирҳәозеи са сзы,
Иуаҳауазеи, ишԥоубо сусушьа?
- Ирҳәоны исаҳахьоу убриоуп уара узы:
“Дҳамбац уи еиԥш уаҩаашьа!”

Дсазҵааит саргьы: - Ирҳәозеи са сзы,
Иуаҳауазеи схы аныҟәгашьаз?
- Ирҳәоны исаҳахьоу убриоуп уара узы:
“Иҟоузеи абри ауаҩ иқәгашьас?!”


                       * * *
Сара гәыла сбеиоуп,
Уара - џьыбала.
Сара агәырӷьра сымоуп,
Уара уџьыбала!


БЗИА УЗЫЗБО УБРИАЗАМИ, ТҞӘАРЧАЛ!

Сыԥсҭазаара абраҟа адацқәа аҳазар,
Абраҟа сааӡазар, абраҟа сызҳазар,
Саҵагылазар абраҟа са суал -
Нас бзиа узызбо убриазами, Тҟәарчал!..

Абраҟа скаҳазар, абраҟа сгылазар,
Аха усгьы Тҟәарчал сыргылазар,
Ахра, ашьха смааԥсакәа санхал,
Нас бзиа узызбо убриазами, Тҟәарчал!

Абраҟа суаҩхазар, абраҟа сыҩуазар,
Абраҟа сгәаҿы амца еибакуазар,
Уара улашараха сгәаҵа уанҭал,
Нас бзиа узызбо убриазами, Тҟәарчал!..

Иреиӷьу сышықәсқәа усҭеит уара,
Шьҭа сыуаҩыбжара сахысуеит сара,
Сгәы аарты уааины! Усҭ ацаԥха!
Иубап сашәақәа - излоу ашьаԥха!

Уара убзиабара иахылҵыз абра
Сара исылшоит ԥхьаҟа агара.
Убриоуп сгәырӷьара, убриоуп сара смал,
Нас бзиа узызбо убриазами, Тҟәарчал!

Уара са усашәоуп, сгәаҵаҿ уиит,
Уара сгәаҿы ухыҵит, уахьынтә уԥрит...
Иҟам мазарак, иҟам ҽа малк -
Абзиабара аҵкыс еиӷьишьо Кьыршьал!


                     * * *
Аҟармаҵыс чмазаҩхеит, иахьуан аҟырҟы,
Аҳақьым дазааргеит, иӡбеит аразҟы:
Иахьуаз гәеиҭан, дахәаԥшны дцеит,
Ашәа аҟырҟы  иҭшәыршаҳәа дҵас иҟаиҵеит!


СЫԤХЫӠ

Баргьы саргьы баҳчак аҿы
Избеит ҳаштәаз ҳамацара,
Ҳаԥхьа ҵлак, амардараҿ,
Иагон икны аԥшӡара.

Ааԥынра афҩы хааӡа,
Ацхеиԥш ҳара иаҳҿаҵәон.
Ҵыск ахала абжьы ҭааӡа,
Абаҳчара ԥшьаала иарцәон.

Бареи сареи ҳҩыџьа ҳхала
Ҳалатәан ашьац иаҵәара!..
Аҵыс ҳацәажәон шәа хаала,
Ашәа - измамыз ҵыхәаԥҵәара...

Сҿыхеит. Сара сыԥсы злахәхәа
Иабаҟоу избоз аԥсабара?!
Саԥхьа итәаз, зыхцәы кахәхәа,
Еихышәашәоз зӡара пара?!

Бахьца-бахьаа бсымбо бысцәыӡт,
Ишыббо, сықәхеит сара схала!
Изысҭахыз абри еиԥш аԥхыӡ -
Бысзымбозҭгьы лабҿабала!..


СҨЫЗА ЛАХЬ
Нина илызкны

Ага сыҟа, ашьха сыҟа,
Амра анцеиуа, асы анауа,
Сааԥса-скараха аҩныҟа
Амҩа сықәны санаауа,

Бара боуп са схәыцра иалоу,
Гәыла исыцу сахьцалакь.
Аԥхыӡ ссирқәа здызбало,
Схы нықәҵаны саниалакь.

Бара боуп са сгәаҟра иахәо,
Исыҵагылоу шьаҟа ӷәӷәас.
Схы ласышьҭыр - ибуам, бҩахоит,
Бсыкәшоит сара ҟармаҵас.

Са сыззықәԥо аус базықәԥоит,
Ҳрыцҳашьа ҳәа бымҳәаӡац.
Бгәыӷра аџьаҳаным сахнарԥоит,
Са сзы шәарҭа ҟамлаӡац,-

Бара боуп са схәыцра иалоу -
Гәыла исыцу сахьцалакь!


                  * * *
Агәабзиара уман, ахабзиара уман,
Абзиабара уман еснагь уҟалааит!
Реиҳа ианыцәгьоу, угәы иҭоу, уҩагылан,
Иуҳәартә еиԥш агәаӷьра улазааит!

Мап укааит - иутәым анудыргал,
Реиҳа ихьанҭоу амҩа уқәлааит!
Ажәлар рыламыс уара иануднагал -
Уи иаанаго удыруазааит!

Аӡә дангәаҟуа, илабжыш анлеиуа,
Уара аччара узыҟамлааит!
Ужәлар рԥеиԥш, изыргәаҭеиуа,
Рхьаа хьаас угәы иҵалааит!


ШӘАРА ШӘАЗХӘЫЦ...

Сыҩуа сышнеиуаз,
Сахаԥалт ақәыц,
Сыҩуа сышнеиуаз -
Скаҳаит сшьацәхыс.

Сыҩуа сышнеиуаз -
Сааҭгылеит сааԥсан.
Убасҟан дгәасҭеит,
Дысгәалашәеит сан.

- Уааԥсазар акәхап,-
Даҿын дшаҿыц.
Шаҟа даргәаҟыз -
Шьҭа шәара шәазхәыц.

Сшыгәаҭеиуаз,
Ишлеит схахәыц,
Шаҟа суазыруаз -
Шьҭа шәара шәазхәц.

Геи-шьхеи нысмыжьит,
Еимыздеит хәыц-хәыц,
Шаҟа амҩа саркараз -
Шьҭа шәара шәазхәыц.

Шаҟа ԥшаах сымоу,
Насгьы шаҟа цәыӡ,-
Еилыскаартә сыҟам,
Егьа срызхәыцп...


  УШӘҞӘЫ САНАԤХЬА...

Т.Аџьба изкны

Ажәеинраала бзиа санаԥхьа -
Амырхәага каҷҷоит саԥхьа.
Сҭынчӡа сшыҟоу, сшыҟоу скәаԥӡа,
Аԥыр-ԥырҳәа иакуеит сгәы амца.

Сыргәаҭеиуа сама идәықәлоит,
Ахәыцрақәа хыҵны исықәлоит.
Зны сылбааргоит, зны схаргалоит,
Гәырӷьара дук саднахалоит.

Аӡыхь ахьхьаҳәа ахра иаҵҟьо,
Ираӡынԥсаха ацыԥхь иацҟьо,-
Сгәы уи ала исырԥсаҳәароуп,
Сарлаҳәыроуп, ма саршыроуп.

Абас сыхьит сара раԥхьа -
Таиф Аџьба, ушәҟәы санаԥхьа,
Ашәҟәқәа соуа уара иумҭан -
Уаҳа хьаа анцәа исыумҭан!


 Ш.ҴӘЫЏЬБА УАХЬ

(Аизга “Маҿа-маҿа” автор)

Ҽаанбзиала, аҿа-маҿа,
Шалуа Ҵәыџьба, у-”Маҿа-маҿа”-
Саԥхьеит сара ҳжурнал аҿы,
Исгәаԥхеит -
Исыҭ умаҿа!
Иаамҭоуп шьҭа ӡакы-ӡакы,
Иҳаҭ уара уҽазкы-назкы.
Мап уҳәаргьы, уеизгьы-уеизгьы,
Иҟаҳҵом ҳара еимакы-еиҿакы!


АԤСРА, АԤСРА ИАНАДАМХА...

Сцәа иҭасыгӡаз маҷума,
Исхызгаз рацәоуп.
Са исзырҳәахьоу мачхәума,
Сақәшәахьеит иеицәоу.

Аха сааиуеит сҩашьамкәа,
Гәыӷра рацәа змоу.
Саӷа ҟадыџь сиашьапкуа -
Сибааит ҳаӷоу!

Аԥсра,
Аԥсра ианадамха -
Акгьы нмыжь сымцац.
Сызҿыз сымч анақәымха -
Сыҷкәын ма дсыхьӡап!

Аԥсра мшынҵас снылалап -
Сналаҳап аӡмыжь.
Аха сшыҟаз шәгәалашәап -
Сымцеит акгьы нмыжь!
























Г Ь А Р Г Ь    Г Ә Ы Б Л И А

1928






       БЫСЗЫԤШЫЗ

Са саԥсуоуп, са салмасуп,
Сара сақәтәоуп саб иҽыз,
Апҟаҩҳәа снеиуеит, са сымҩасҩым,
Уаҟа агәашәаҿ бысзыԥшыз.

Ба баӡәыкны са бысзишеит,
Мра цаҳә-цаҳәны бысзыԥха.
Бҟаитан-ӡара саршанхалеит,
Сбырфын бырса, сгәацаԥха.

Амца рхыми быбла еиқәара,
Сара схырхуеит урҭ маӡа.
Ба бчамгәырбжьы, башәа хаара
Сгәы инҭалеит иԥхаӡа.

Абаҩҷыда бара ибылоуп,
Быҩны-бгәара еилыргоуп.
Асас днеир, ба баԥшәымоуп,
Арԥар рышьҭа шәгәашә иҭгоуп.

Сахь банааиуа, бгәырӷьа-гәырӷьо,
Са исыздыруам сахьцара.
Сызмырҭынчуа, схы-сгәы иҭыхо
Иуадаҩуп аҳәара.

Ас ианбанӡа, сымацара,
Аԥҳәызба бзиа, агәыкы?
Исыҭ наӡаӡа, сылашара,
Иҟәмшәышәу ба бнапы.

Са саԥсыуоуп, са салмасуп,
Сара сақәтәоуп саб иҽыз,
Апҟаҩҳәа снеиуеит, са сымҩасҩым,
Уаҟа агәашәаҿ бысзыԥшыз!

1956.

АҚӘА ЛЕИУЕИТ

Ақәа леиуеит, ақәа леиуеит,
   иаӡәӡәоит адәқәа,
Араш амахәқәа гәаҭеиуеит,
   еилашәшәоит абӷьқәа.

Аҭаҭынқәа заа ицәырхит,
   инахеит еивҵаҵа,
Амашьына мҩақәа цәырҵит,
   иҩежьӡа, ицәаакӡа.

Агәашә ахь инеиуеит еибарсны,
   ихәмаруа ахәыҷқәа...
Шьоукгьы нымҩахыҵт еилысны,
   иааԥеиԥшит ақәа...

Гәылак ахҵысҭа дынхыҵит,
   ааҵәа ихы иҭарԥа.
Уи дызҿыз аус даҟәыҵит -
   иоуит аҿарԥа.

Амҩақәа бӷьыла иқәыршәуп,
   аҩаршьҭра шәаҳәауеит.
Калаҭк асофаҿ ихыршәҭуп,
   мпахьшьыкгьы ԥыр-ԥыруеит.

Ԥшак наласт амхы анаӡараҿ,
   аҳаскьын еикәарҽы.
Ацәыкәбарқәа рымацара
   еибарԥоит адәаҿы.

1948.


* * *
Ааԥын амра сгәы иҭаԥхоит,
   ааԥын ашәҭқәа алашоуп.
Ԥҳәызба ссирӡак дысгәаԥхоит,
   лыбла ӡмыжьқәа шԥалашоу!

Ашьыжь дааирцоуп уи аӡахьы,
   сылаԥш ашә ишԥалахеи?!
Аҵар ҷырҷыруеит уа схахьы,
   аԥсабара ԥшӡарахеит.

Ахьыр-хьырҳәа аӡы еихоит,
   амҩа иқәуп икараха.
Хыхь сааҭгылан са сшәаҳәоит -
   абзиабара салахан...

Сҵыркьакьо лымҩахь са сыԥшуп,
   аха лхәынгаҳәа сбарҭахым.
Лыԥшра-лсахьа сгәы иҭашуп,
   лыбзиабара шԥасҭахыз!..

Ааԥын мрашла сгәы иҭаԥхоит,
   ааԥын ашәҭқәа алашоуп.
Ԥҳәызба ссирӡак дысгәаԥхоит -
  лыбла ӡмыжьқәа шԥалашоу!

1949.
* * *
Амза каҷҷа-каҷҷо амшын ихыршәлан,
Амшын ихыршәлан бӷьыцшәа иҵыс-ҵысуа.
Ацәқәырԥқәа рҽеикәаԥса иҭынчӡа ицәан,
Аҟәараш илаиан аҭҳара еисуа.

Ус, амшын агәахьы  шәхьыблак нхыҷҷалан,
Амза ахьҭаршәыз аҽаӡеит иԥхашьа...
О, быхәда ҭарҳа, бцәырымҵлан ԥшаҳәала,
Аӷба мҩахыҵып блашарбагоу џьшьа!

1953.


АН

Алҩаҵә хәмаруеит аԥацха ахыб ахь,
Амҿаӡақәа аҷҷаҳәа ишәаҳәоит.
Агәашә ашҟа днаԥшуеит ан лгәы лымахь,
Лылаӷырӡқәа лӡамҩа инаҿаҳәуеит.

Ҩыџьа ларԥар еиҿамсқәа дрызӡатәуа,
Мҩа харак ахь инаскьалгон зны.
Урҭ амш хьамҭақәа бзанҵы илхашҭуам,
Лыблақәа ирыххалеит ихәашьны...

Рыбаҩқәа амадоуп хара тәылак,
Рҳаҭгәын ашьац иаҵәа ихнаҟьоит.
Аха ҭагалан аҿа-маҿа еидкыла
Инҭаршәны дара рзы илҵәах`уеит.

Хәылԥазыла абаҳча дынҭысуеит,
Архахь, лбааҟа, еиужьуп амхқәа,
Аанда ахьылаҟәыз  инахалыԥсоит
Амҩан илымԥыхьашәаз махәқәак.

Лца хәҷы хьынаа игылоуп  ауҭраҿ,
Аамҭала иҟаиҵаз лыҷкәын аиҵбы.
Ауасхырқәа кәадахеит ахыбрагь,
Лашҭа иагыуп иахьа анапы.

Лыцәа ҭынчым аԥҳәыс уахыла,
Лассы-ласс днаҳә-ааҳәуеит, ишауам.
Аҿҿа налгоит акәасқьа зныла,
Зынгьы лиарҭа днықәтәоит лгәы ԥшаауа.

Лылацәа неиқәылыԥсар: “Уа, нан, нан” ҳәа,
Ҿыҭбжьык аҵх иналҩуеит маӡа.
Адәахьы дындәылҵыр ан еиҭамҳәа,
Уаҩ дылбом, ашҭа ҭацәуп иккаӡа.

Алҩаҵә хәмаруеит аԥацха ахыб ахь,
Амҿаӡақәа аҷҷаҳәа ишәаҳәоит...
Агәашә ашҟа днаԥшуеит ан лгәы лымахь,
Лылаӷырӡ лӡамҩа инаҿаҳәуеит.

1956.


АКАПИТАН ИСААҬ

Аҭабиа цәаакыраҿ мыцхәы иҭынчроуп,
Арота азыԥшуп априказ.
Ажәылараз ожәшьҭа иҭыҵроуп,
Минуҭқәак роуп абар, ирзынхаз!

Аҿҿаҳәа рабџьарқәа ирҩахоит,
Ргәы ҵкапуа итәами асолдаҭ.
Акапитан урҭ драцәажәоит, драбжьоит,
Уажәы-уажә дахәаԥшуеит исааҭ.

Уи ахыцқәа аиааира амшқәа
Аҷҷаҳәа аԥхьаӡара иаҿуп.
Аха имшқәа, дук ихарамкәа,
Ишҿахырҵәо издыруам, дыԥшуп...

Ашәаԥшь гылоит, аԥсҭҳәа еимыцҟьаа,
Ажәҩан икыдлоит, уи наҟ иахца.
“Шәнеибац” ҳәа уи ибжьы анхәыҵҟьа,
Асолдаҭ рлымҳа ианҭаҩ ибжь-ҿаца,-

Ашыҩҳәа аԥсақәа неилагылоит,
Ицырцыруа аҭабиа иҭҟьан,
Имҩақәҵо раԥхьаҟа днагылоит,
Агәымшәа фырхаҵа, акапитан...

Дук мырҵыкәа аибашьҩы-гәеицамк
Дкаҳаит, ахызаҵә игәы иҭашәан.
Дкаҳаит уи адгьылаҿ иҽеиҵых,
Дуазыруа, дгәаҟуа убра дышьҭан.

Шьыҵәрак аҳаскьын иаҵәа ныҵжәан,
Ихәра иаҿеигәеит, иааигәоуп иԥсра...
Иҩызцәа еиҵахомызт, иԥышәан,
Ихыҵны инеиуан еибашьра.

Рышьҭыбжь гәакьа ицәеижь ианыруан,
Икьаҿ иалашәын илҵуаз ашьа.
Иааигәа-сигәа иҟоу издыруам,
Иан гәакьа дидтәалам, ма иаҳәшьа.

Аӡәгьы димбакәа иԥсы неихыҵит,
Дыхьшәашәеит, еицакит ихы-иҿы.
Аха иаанымгылеит, имҩахымҵит,-
Аҷҷа ахгон асааҭ инапаҿы...


                * * *
Ан днадтәалоит лаԥхьа инықәҵан
Имаҭәақәа харантә илзааргаз,
Илыурызиз рыцҳа, гәҟажаган
Уи ауп лыҷкәын имҭан илзынхаз.

Иҵәахы илымаз ипатреҭ цәырга,
Зны-зынла днагәӡуеит, лнапы нахьшьы.
Лыкәа иҭаԥсоит лылабжышқәа,
Гәырҩа лымҵәом, хәылбыҽха ма шьыжьы...

Ордени медали  еиварԥшьыхаа,
Иӷьаз-ӷьазуа икетель иаркыуп.
Уи исааҭгьы ахьықәыз ишьҭхысаа,
Мшаҽнеиԥшҵәҟьа аусура иаҿуп.

Аҽԥыхәшә дацгылон аӷьараҳәа,
Аибашьҩы - уи асааҭ знапы иахаз,
Иагымха иаԥхьаӡоит аҷҷаҳәа
Аҭынчра-мшқәа ижәлар ирзынхаз.

1956-1957.


        АԤСНЫТӘИ АШЫЦ ҴЛАҚӘА

Ашыцра еилашьқьыруа, адгьыл иақәлаха,
Мшын қәыԥсычҳарак иалҟьазшәа ииаҵәаӡа,
Иҽырба-ҽырбо, ирхьыӡсауа ашьхақәа
Ирыбны игылан, иазхәыцуа рлахьынҵа.

Дунеиаҿ иҟазма урҭ иргәаламшәо,
Аӡиасқәа рцәырҵра, насгьы рҭабара,
Абаа хыҽҽарақәа, ацәа иҭалоушәа,
Иӡаакәала амшын аҵахь рцара.

Амра хыхьынтәи ацыԥхьқәа ақәнаршуан,
Ашәшьыра амҩасцәа рыԥсы днаргон.
Ирхадыдуан, амацәыс аҽрыкәнаршон,
Аха иҵары-ҵаруа иадҟьан ицон.

Агаҿа афырҭын ҵлашә ихәыҵҟьалоз,
Аԥсҭҳәа рхацала, еигәыдҵо, еиқәырҽуа,
Зны аганахь иршәуа, нас игәыдкыло
Инархысуан рықәцәқәа еиларҽҽауа.

Аха ишгылац игылан, ирыхьуазеи,
Адгьыл гәакьа рҽакәырша, иразӡа,
Адомбеиқәа тәҩасуа аҩада иламзи,
Аҽацәқәагьы нылҟьалон икалаӡа!

Аԥсаа ргәырӷьара ҵыхәаԥҵәара амамкәа,
Ашәала ирхаԥыруан ажәҩан иаҳаратәы.
Ашықәсқәа цеит еишьҭала, иниакәкәа,
Аха аҭеиҭыԥш мыӡит, иахымҟьеит аԥштәы...

Ус ишыҟаз зны аныхцәа нақәпапеит,
Ишышкамсха иӡхыҵын аԥшаҳәаҿы.
Аихашьҭыбжь ныҵҩын, уа инақәлашьцеит,
Ашьхақәа хыџхыџын,  иԥшит еикәаҽы.

Аԥсны зегь рыхәлабгар моу рымаӡам,
Амшын иаанагаз аԥсымҭәқәа, арҳәцәа,
Ашыц ҵҟәашаара ԥсымцқьала иаҩаӡан
Ираа ишьҭарҵон, иахысуан еихаҵәҵәа.

Ахәа еиԥш, игәылфаа, инеиуан иагәылала,
Рыԥсы ҭәуазма, иҟалозма рызхара.
Аџьамқәеи аурымқәеи ҭхаџьуан ҳшыцала,
Париж ауахәамақәа арԥшӡон иара...

Аха иҵәыуан адгьыл, урҭ ахьыҵырҟааз,
Зӡамҩа ҭыржәаз аӡӷаб илеиԥшын зынӡа.
Ахәлымшәы хьрызԥымҵәаз, аԥсы   
ахьырзыҵымкааз,
Рыблақәа шьаӡала иҭәуан ихәашьӡа.

Адац-ԥашәқәа рҽырӡеит, адгьыл иалалеит,
Ашьеи алаӷырӡи ақәырҭәон ауаа.
Уи ажәла арҵәыӷьан - ҿыц еиҭагылеит,
Агеи ашьхеи рҩычауа, иҭырҭәаауа!..

1961.


  АЏЬ ҴЛА ИАХҲӘААУ АЛЕГЕНДА
          Аслан Оҭырба ихьӡынҩылоуп

Ашьха ҟәашқәа шәытарак нарҿалеит,
Ашьха ҟәашқәа, инагоу еиҿаԥшьы.
Аԥҭақәа ҭрысны хланҵы инҭалеит,
Ахрақәа ирылҟьа игеит абжьы:

- Ашәаԥыџьаԥ, скалҭ ҭбаара иахьысуа,
Аԥша ҭыҵуеит агәаӷ иарҵысыз,
Шәеилазҳәо амахәқәа инарысуа,
Иӷәхны иқәнаҵап, шәгәышәҽаныз...-

Абри иашьҭырхх, аҵықьҳәа ихысит,
Ажәҩан еимҟьазшәа знык илашеит.
Аҵлақәа рыҽдырхәеит, ргәы ҭрысит,
Алтар ракәзар - ҿыцха ишьҭаиеит.

Аҭырас ыҩны ахшьыра рҽарҭеит,
Инхазгьы уа рҽырӡеит ишәаны.
Аха аџь ҵла шьаҿакгьы еиҭамҵӡеит,
Аҽарҳа еиԥш игылан ахәаны.

О, аԥша цәгьа ахалеит зегь еилырхуа,
Аԥсҭҳәа хагал ҵысхәшәа иаанацон,
Иубаӡомызт адгьыл ахы-аҵыхәа,
Ӡҭачи ӡмыжьи рыҭра иҭнацон.

Аџь заҵәыкоуп зҽырхаҵа иаԥылаз,
Аԥшатлакә шыкшац икшон ахахьы.
Илышьҭаххуан, аха нас иҩагылан,
Дырҩегь еиҭеибакуан бӷарҵахьы.

Ауеиа карахан, амчқәа алӡааит,
Ихьаҳә-хьачошәа ицеит аҽӡа,
Аџь ҵла уа иарнааит, амахәқәа ҿнацҟьааит,
Аха аԥашәқәа азыҵымхит зынӡа.

Ажәҩақәа еиҵых игылоуп иахьгылац,
Аибашьра иалҵыз еиԥш ирӷӷаны,
Зҽызҵәахыз, ада алаԥҵәоуп рылахь,
Уи аџь ҵла иаҵаԥсоуп рыхқәа хҽны.

1962.
                  * * *
Абжьы ахацал иҭрысит аӡиас,
Ахаҳә дуқәа атаз ҳәа ирысуан.
Наҟәоу ӡуп уи раԥхьаӡа излиааз,
Аԥаҩқәа шәаӡыӡон ианырхьысуаз.

Арахь ианықәла, акыр иҭынчхаит,
Аҟәараш иқәӡыҭуан ашәах ихылоз.
Аԥҳәызба хымкых лыхцә еиԥш уа инықәҳаит,
Ицыҩцыҩуан шьыжь амра ангылоз.

1963.


АШЫЦ ЛАБАШЬА

Ашыц лабашьа аԥса ахарсны,
Џьарҵас  аҿаҟәасҭақәа аныӷӷала,
Асаба ақәыԥса, алҩақ алсны,
Иубоит аԥацхаҿ иара ахала.

Иарбан мҩахәасҭоу ашьха изнымсыз,
Амца аҿыҵҟьо абахә иаҿысуан.
Аԥшәма изкыз иламыс иакьысыз
Иӷра иҭшьны наҟ днеихысуан.

Имычхәал нықәрс знык дахьхысыз,
Аԥслаҳә мҩас уи абӷа ԥиҵәон,
Иҩыза гәакьан - дахьцоз ицыз,
Дааԥсар амҩан - дҭынчны дыцәон.

Аԥсҭҳәа хыҵны ҳашьха ианаҿала,
Уи иҽагәылак аӷа данжәыла,
О, ҳадгьыл гәыраз анҭәыз гәырҩала,
Шәарҭа анагмыз ҳара ҳтәыла,

Ҳар фырхацәа рымҩа мырҩашьа,
Икәымжәы ԥхьаршәҭны иҽырҽеиуа,
Аҽыҩҳәа инарсуа илабашьа -
Деиҵамхо раԥхьа дгыла днеиуан.

Уи алабашьа гәашьамхс иман,
Бџьарк иаҩызан, баша ишьҭимхӡеит,
Уажә иааԥсама, мамзар иажәыма,
Агәы ҿыӷьма, абас изҭынчхеи?

Аԥша аныздоз амахә ацәыӡхьеит,
Изтәызгьы агәарԥаҿ шьҭа дуԥылом.
Уи ашьхауаҩ ихаҵареи ихьӡи
Угәаларшәо акәакь икҿагылоуп.

1963.


АТАМАҚӘА ШӘҬУЕИТ

Атамақәа шәҭуеит,
Атамақәа шәҭуеит,
Урҭ март-мшы иаман акыр иаанкыла,
Акәлкәаҷыҳәа аҵарақәа шәаҳәоит,
Аӡхыҽҽабжьқәа ааҩуеит харантәыла.

Атамақәа шәҭуеит,
Атамақәа шәҭуеит,
Ихҩааӡар алшон аҷыхь аҿалар...
Ҵыҵмыџьшәа ашьхарахь
Амра пытуеит,
Иаҭахыуп аԥсабара аԥсы ҭалар!

Сашәагь сгәы иҭыхны
Исышьҭуеит,
Аԥшалас, ԥарԥалыкьшәа ухәмарла!
Агаҿахь амшын иаҵәа ккаӡа иаатуеит,
Аԥша-хаа леи-ҩеиуеит уарла-шәарла.

Адгьыл дықәланы
Анхаҩы днаскьоит,
Амыӷ наҟ днахоит, аужәра хитуеит.
Амцақәа анаҟа-араҟа иакуеит,
Адгьыл чашәра алҩаҵә ахылҵуеит.

Атамақәа шәҭуеит,
Атамақәа шәҭуеит,
Акәаҭанақәа рхаԥыцқәа цырцыруеит,
Аԥсабара гәырӷьахә ашәала иҭәуеит,
Ааԥынтәи ашәалҭ адгьыл ианыруеит.
Атамақәа шәҭуеит,
Атамақәа шәҭуеит...

1964.


               * * *
Ашьыжь ашьацраҿ ашьҭақәа анылеит,
Адҳәыԥш иагәылга инагоуп аӡхаҿы.
Ахәда ҭыхны ԥҳалк уа инҭагылеит,
Алакар ихырҵаз иаҵак аҿы.

Аха кәарма-кәармоуп аӡы шааиуа,
Абас мацара игәыӷьӡар ҟалап.
Аԥҳал аҵахьтә ацәыкәбарбжьы  ааҩуан,
Игәыԥҵәага-рхәыцгахан:
Акәаԥ,
Акәаԥ...

1967.


                       * * *
Ҩ-шьаурдынк еидыслеит ахра авҵаҿ,
Ршьапхыцқәа ҭыхны ишзахәоз еишьҭан.
Ишеикәшаҟьоз, ахра аԥша нажәҵа,
Уа илҭалон иҭырцәажәо аԥсҭа.

Рыжәҩақәа еилхаан ицәҳәын рыжәҩахырқәа,
Ирылышәшәа хыхьынтә илеиуаз ахӡы,
Икашәаанӡа имҵарс иргон абаӷырқәа,
Еидшыл ианеибашьуа ашьаурдынқәа,
Убрыгь насыԥуп абаӷырқәа рзы!..

1972.


СА СБЫКӘЫХШОУП

Ба сбызхәыцуеит шәы-ҵхык еихаларгьы,
Сҩыза гәакьа, сыԥсы балашоуп.
Ԥсыуала оумак иԥшӡамзаргьы,
Имӡа ибасҳәоит:  са сбыкәыхшоуп.

Шәахәацны сыԥсҭазаара балаԥхоит,
Сгәараҭа ламысны бакәыршоуп.
Бааигәа-сигәа  зегь ԥшӡарахоит, -
Аԥсуа ԥҳәызба, са сбыкәыхшоуп.

Аҭыԥҳа  џьоуҳар,  каԥха-каԥха,
Иахьа сышныҟәо са схалашәоуп...
Бҩызцәа брылсымбаар сыгәнаҳахап,
Изури, аҵх лашагьы схалашьцоуп...

Са   сныжьны  тәымџьара  бамахар,
Усҟан сылаӷырӡ сыкәаашоуп.
Разҟыуп  ҳабзиабара  кьаҭамхар, -
Аԥсуа ԥҳәызба, са сбыкәыхшоуп.

Ашҭа  сҭыҵит,  ҽа мҩак  сымаӡам,
Сзықәтәоугьы надиӡам, ҽыкәашоуп,
Дәыԥсшәа  басҳәом,  ҩба  сылаӡам, -
Аԥсуа ԥҳәызба, са сбыкәыхшоуп.

Ба быгәкра  еснагь  исымами,
Быблақәа Риҵа еиԥш иҭалашоуп,
Урҭ   зныԥхалогьы  са сымҩами, -
Аԥсуа ԥҳәызба, са сбыкәыхшоуп!

1973.


СҲАБЛА ГӘАКЬА

Сҳабла  гәакьа - схәыҷра  атәыла,
Скәасқьа зҩыда - са сыҩны.
Збарҵа  ҩычоу  ӡахәа  бӷьыла,
Ԥхара ацәыӡуам са сгәаҟны.

Уанызымбо - са  исызшоума,
Дацла,ԥашәла сызмадоу!
Сышьҭа  ҩашьан  иҟалоума,
Арха, аҿаҩа ирыҭгоу.

Ухәы  ҳарак   сынаԥшырҭоуп,
Ихьыухьыууеит сгәыбылра,
Хара сцаргьы  са  исбарҭоуп,
Уга, уӡиас, уҟәара...

Ҷкәыни  ӡӷаби  са  исԥылоит,
Амҩа рысҭоит, сырзыԥшуп.
Схәыҷра  гәырӷьахә  аасыԥгылоит,
Ашьха ӡыхь еиԥш еилашуп.

Сылаԥш иҵшәом  уи  сынхарҭа,
Дәы-какаҷла  иара қәҵоуп.
Сымҩа  ахкырҭа - амҩахәасҭа,
Сыԥсҭазаара иацырҟьоуп!

1982.


РИҴА

Сгәы уҵалт, сузхьааит,
Ухыҵуам са сыла,
Иахьа ҿыц суҭааит,
Сгәырӷьо ашәа хкыла.

Ушьхара ӡышқәа,
Сылаԥш рызхами.
Уа урҩаш ҭрысқәа,
Сыбжьы цқьа рхами.

Аԥсуа хьча ирахә
Аԥсҭа ианҭица,
Илашеит абахә,
Ишәаҳәеит Риҵа.

Уи ажәҩан жәҩаным,
Аеҵә мыԥхозар,
Уи адгьыл - дгьылым,
Ажәҩан млашозар!

Аӡиасқәа цәырҵуеит
Икеи-кеиуа рыҵа,
Угәы дырҿыцуеит,
Имҩахыҵуеит Риҵа.

Акәа сыҭшәазшәа,
Снықәԥшит ага,
Иааҩуеит уа ашәа,
Ашәа гәзырҳага!..

О, ашьхеи ашьхеи
Ара еичхынгылоуп.
Мрагылара мцаԥшьхеит,
Зынӡа иблахкыгоуп.

Сыжәҩақәа нхьынаар,
Исҟәых иргаргьы,
Иҟалап снышьҭыԥраар,
Ԥхьаҟа снеихаргьы...

Ахәы сынхыҵыр,
Ицәырҵуеит Риҵа.


Ашьха ахы ҵар,
Ажәҩан агәышҵа!

Жәҩанахь ицқьами,
Риҵа алакҭала,
Риҵа ҵамҵамит -
Ажәҩан аԥштәала.

Аҳарџь наҿашьқьырт,
Аҿықә инахыга,
Аҩада унықәԥшыр -
Асынаҟә блахкыга!

Инысҵышт ҩынҩықәра
Ушьхақәа рҩыҵа...
Сымыш, сыԥсықәра -
Аӡиа иаҵәа Риҵа!

Уи ажәҩан жәҩаным,
Аеҵә мыԥхозар,
Уи адгьыл - дгьылым -
Ажәҩан млашозар!

1974.


РАШЬБА ДГӘЫР

Ашьха улбаазма,
Ага уцазма,
О, Рашьба Дгәыр?

Ухы змадазеи,
Угәы зызцазеи,
О, Рашьба Дгәыр?

Кыр умҩахнагама,
Ашәак уаҳама,
О, Рашьба Дгәыр?

Учара ааигәама,
О, Рашьба Дгәыр?
Аҩызцәа убама,
О, Рашьба Дгәыр?

Угәараҭа гәырӷьашт,
Насыԥк уа иҭалашт,
Ашәакгьы халашт,
О, Рашьба Дгәыр!

1981.


             АМҲАЏЬЫРРА

Амҳаџьырра - гәаҟ ашәоуп, рыцҳароуп,
Нкылашьа змаӡам лаӷырӡышароуп.
Џьынџьда аԥсҭазаара - уаӷеимшхара,
Уи зхаҿы иида нас, ишсашәҳәара?
Инзыжьда еибархьыу-сыууа ашҭақәа,
Дамыӷаҵас ирнызҵада ашьҭақәа?
Ҽыуаҩ дырнысуам амҩахәасҭақәа,
Мап, иҟаӡам ахәрақәа рӷьарсҭақәа.

Жьи-напхыци еиҟәзхыз дызусҭада,
Ажьра-цәара иаӷрагылада,
Рынасыԥ наҟ инаскьазгада,
Шьеи-чеиџьыкеи уа еилазҭәада?

Руапа хәылдақәа нарықәыршәны
Иззырҵәахыда рӡыхьқәа нхәыҵаршәны?
Изҭынхада рыдгьыл чашәрақәа,
Рыга бзиахә, насгьы рбаҳчақәа?

Рҳаԥшьа дуқәа ҭацәҟаҟараӡа,
Аҟарма нарҭиааит ииаҵәҟаҟараӡа,
Инхазгьы шәшьырак ицәыҵахан,
Еилахеит ихәаҵы-хымзаха.

Нас ирымоузеи урҭ риашашьас,
Агәаӷи ашьыцреи иарлашәыз,
Зыжәлар иреижьаз, рыӡ-мҩа иқәызҵаз,
Атәым дгьыл ԥсаҭатәыс иамаздаз.

Ахҿа ҵар усҟан идәықәырҵаз,
Исыздыруам мчыс ҳәа иалаӡаз,
Ҳабацәа еилҟьҟьа инышьҭаҵа,
Ҳгәы иналасит хьаашәк нҳалаҵа...

Хәы ҳаракырак сыҽнамаздоит,
Схатәы мҩахәасҭа налыздоит.
Сеиҵамхакәа ԥхьаҟа сҿынасхоит,
Аха мҟәылҵас уи насышьклаҳәуеит...

1987.


АԤҲӘЫЗБА ЛАШӘА

Сбылуеит, сбылуеит, сшеибакәу сбылуеит,
Сыԥхыӡ уалоуп, уахи-ҽни сузхьуеит.
Зыблаԥхара цәашьушәа исзакыу,
Зыҿцәажәа гәыбзыӷыу, ихьӡыркыу,
Зчаԥашьа еинаалоу, игәкыу,
Исыздыруамызт абзиабара закәу.

Уара сузхәыцуеит аҩны сынхар,
Саԥхьа уцәырҵуеит амҩахь сеихар.
Аҵла аҵаҟа ашәшьыраҿ снатәар,
Сыла аԥыџьқәа урыҵаԥхоит, абар,
Иҟамлаӡои нас, сара субар,
Аӡыша иакуа - иӡыша еиқәуртәар?

Сгәы ццышәхап, слакҭа унҭаԥшыр,
Изуҭаххазеи саркьашәа иԥҽыр,
Абзиабара аӡмыжьаҿ ихәаҽыр?
Иауазеи знык сашҭа унҭаԥшыр
Ублақәа сывга наҟ иумҵәахыр,
Иҟалап мҵәыжәҩада са сыԥрыр!

1989.


             ИРШОИТ...

Аӡиас ршоит шьамхахьы инҭагыла,
Атагақәа рыла уа ирзоит,
Ацгәы аҵыхәа ршоит иаанкыла,
Ацәа ахыхны идырҟацоит.

Агәҭа еиҩыршоит аԥхын хыза,
Аӡәгьы иоушам уи азы ахыхь.
Акәаҭан иаҿырхит аԥыза,
Иҟәыбаса иргоит ажь акәыхь!

Уааҳәла нхаҩык игәашә еиҭеигоит,
Игәылак иҽаваӡ алыкә ҿиршәоит.
Урҭ рҩызак ауалыр ирбылгьоит,
Ауадыхә ахыхны иҽкәиршоит.

Ажәҩан акалҭа ҿахырҵәоит,
Еҵәаџьаа ршоит иахьынҳал,
Аӡәы - аведра амаа дацрыхоит,
Егьи - аӡы зҭоу аԥҳал...

Кьаҿ ҩазак амаӷра ҿырхит,
Џьым, иршоит аҳәынҵәра ҭыԥ...
Иасны иршоит цыцеи цыхеи,
Иршоит аџьмахьча итыԥ.

Иршоит астолаҿ ахыбжа,
Иршоит ацә ду ашьапы...
Иршоит агәаҩаҿы атыша,
Шьоукгьы ҭеибагәоит аҳаԥы...

Ҩыџьа акьатеи шәпа еилырхуеит,
Еимаркуеит  цару  џьышьа,
Аишьцәа неидгыла аҩы еиҵырхуеит,
Арахь, ирӡахьеит рҳаԥшьа...

Ачашә еиԥш ҳтәыла бзиахә аныршоз,
Шаҟа ҳаиҟаҭәазеи уи анҵәа?..
Ҳаздыруамызт абас еиԥш ишыкшоз,-
Ҳдац-ԥашәқәа иргәылсны иԥыҵәҵәа!..

1991.


      ХАМЗАҬ ХАНКАРОВ

Аԥсны ашәарҭа ианҭагыла,
Еиқәных идәықәлаз ҵхагәыла,
Ашьха мҩахәасҭа ианысыз,
О, Бзыԥ аӡиас иазкылсыз,
Арха, аҿаҩа зызгараз,
Уи афырхаҵа Ханкаров!

Бзыԥҭа акаршәраҿ ианжәыла,
Аӷацәгьа иԥылаз гәышԥыла,
Самарлықьшәа ар ирхыкәшоз,
Атанк даушла изҳәынҷоз,-
Иақәтәаз ирымҭа аԥсгара,
Аибашьҩы хаҵа Ханкаров!

Ашьхарыуаа ргәы еимаздоз,
Уа зхымҭа баша икамшәоз,
Зхаҵабжь ақәылаҩ дарӡыӡоз,
Игәы имҟьа иҭыԥ дахызцоз,
Аԥсуа инамыс иаҵкару,
Ачечен шьхауаҩ Ханкаров.

Аибашьраҿ зылшамҭа цәыргоу,
Аҿар рзыҳәа иҿырԥшыгоу,
Згәашьамх меицакуаз, иԥхьагылаз,
Аиааира аеҵә иаҵагылаз,
Ашәақь аҭҟьара иацыҭҟьараз,
Ахаҵа ихаҵа Ханкаров!

Иарбан хымҭоу ицәеижь иалҟьаз,
Дарбан брагьу изымпыҵҟьаз?
Ҳгәалашәара шәыла ихызҟьаз,
Абла гәакьа гәырҩа хызҵаз,
Зашәеи згәамчи - мраԥхароу,
Уи афырхаҵа Ханкаров!

1994.


       АГӘАЛАШӘАРА
Даур Занҭариа ихьӡынҩалоуп

Сыҩны инажәлан икарыжьит ирбганы,
Сашҭа инҭагьежьит еилырхуа.
Сбаҳчагьы инҭысит ишьаҟьаны,
Аҵла каҳаит игылаз ихьыхәо.

Аԥсы ахәлачызшәа адгьыл гәынқьуан,
Иудыруа иҟамызт, ахаҿы еицакын.
Арха, аҿаҩа аԥсҭҳәа нархачуан,
Алахҿыхра аԥшӡара наҟ иԥхьакын.

Аха урҭ рзырхәашьуам, ирзырбгом
Зсахьа ҿыха сгәаҵаҿ иҭыхыу,
Мчыла инасыҵҳәаны ирызгом
Зхәыҷра мшқәа ааԥнушәа иҿыхоу -

Агаҿа еиужьра чашәара сахьцоз,
Сыҩуа агәарабжьара сахьбжьалоз,
Ахышәҭ быбыцқәа сԥынҵа иахьҭаԥсоз,
Аԥсыӡ ахьыскуаз, аӡы сахьҭалоз..

Амра агыламҭа са сахьазԥшуаз,
Скьаҿ амашьхәылҵ ашьац иахьашәуаз.
Сызқәа қәршыҩҵас аԥхӡы ахахьшуаз,
Амра ауарҳал ҩеижь ахьканаршәуаз...

1993.


АԤСНЫ АЖӘА

Амра сыхьӡуп, сара, жәласы исымоуп Аԥсны,
Сыҟазарц сҭахыуп еснагь сыхьӡ саԥсаны.
Асасдкылара,- сара уалԥшьас исыԥхьаӡон,
Еилых ҳәа дсымамызт, хәыҷи-дуи срыхьӡон.

Сҳауа зҩыдоуп, цәгьара сылам, сразуп,
Сыгәшаҭара зхы иазырхәоз, ртәы хазуп.
Шьхеи мшыни рыбжьара сбаҳчақәа шәҭуан,
Шәахәала иҩычауа сыгаҿа аатуан...

Игәаҟхьоу дымгәырӷьарц залшом мышк-зны,
Уи амш сара сҭагылан ҵабыргны.
Сыхцәы ҟаԥшь исықәу мрала иԥаны,
Хәашьрак нахьысыр, скаҳап сгәы ҭҟьаны.

Аԥсуа инхара-инҵыра азҳаит, иӷьацеит,
Иқәацә хәыҷ ааныжьны, аханахь дыхәнеит,
Пату иқәын, нхыҵ-аахыҵ иӡбахә рҿакын,
Ҽыбӷаҟазан, ахьӡ иман, уи дазкын.

Доуҳала дӷармызт, уи иаҿыхәаз дразхон,
Ахацәа рашәа еснагь иашҭа иҭаԥхон.
Иҭоурых акәзар, икьаҿым, иҿахҵәам,
Аԥашә унаҵаҭәҳәар, иҵжәо еибыркӡам.

О, сыжәҩан ҳарак икеикеиуа еилган,
Ашәаԥшь иаҵаз, сымра иаҟәырҷахан.
Схәыҷуп, аха идууп, иҳалалуп сгәы,
Сқьиара сыхәон, исыман аразҟы.

Сышьха ԥагьақәа аӡә иаԥхьа 
рхы ладмырҟәӡацт,
Нарҭаа рышьҭра ыҟам,
иҩашьеит рымҳәаӡацт...
Амра сыхьӡуп сара, жәласы исымоуп Аԥсны,
Шәышықәсала сыҟаз нас, сыхьӡ саԥсаны.

1967-1990.


                         * * *
Сгәырӷьара сзынкылом лхала данысԥыло,
Шьоукы лыцзар - са сылахь еиқәуп,
Лҩызцәа сразҵаауеит амҩан иаанкыло,
Лымҩахь сниаст, слықәшәар сҭахыуп...
Уажә сааигәа дгылоуп, аха ҿысҭуам,
Ллакҭа сҭаԥшыр деицралоит мцаҵас,
Лыблақәа сцәылҵәахт,  дсызхьаԥшуам,
Лгәыԥшқа згар ҳәа дшәауашәа имҵарс...


                    * * *
Адацқәа ҟәашӡа хыхь адгьыл иқәҵаны,
Аҵла шгылаз иатәамбо изааӡаз,
Аԥшатлакә наҵасын, иаахәыҵҟьаны,
Уа иҵҳәаны инканажьит иагәҭас.

Зыԥсадгьыл ус иалаҵәам зԥашәала,
Зыжәлар ирылам иӷәӷәаны,
Амацәыс исызшәа дхаббала
Уи аҵлеиԥш дкаҳауеит дыхбыкьны...


                      * * *
Ахәараҳәа амаҷар еилашуан,
Аиаҳәаҿ ажьаӷь иахьалаз.
Ианаҵырхуаз игәырӷьо иԥшуан,
Аха ауалыр ианҭала -
Ахырҭақәа ирысит, аҽаҟьеит
/Уадыхәла икәыршан еихацала/.
Ақәрахь ианнеи еиқәтәеит,
Зегьы ирнышәеит мариала...


                     * * *
Ҵла заҵәык убоит ахәы ҳаракыраҿ,
Зынгьы ауарбақәа кьиуеит аханы.
Ҵоуп, имаҷым иаҵакыу ашәшьыра,
Амҵан ҭынчроуп,
Лахҿыхроуп аҽазны.

Аԥсаатә налԥраа ихалоит иҷырҷыруа,
Урҭ рашәа иалаҵан иаҿуп арҽхәара.
Амахә ҽырбоит, шьыжь ашәаԥшь-хаа зныруа,
Бна зхылаҳәоу ыҟамшәа ҽаџьара.


СЫЛА БАБОМ...
(Жана Ачба изку ахьтә)

Быччабжь халоит акыр-кырҳәа,
    сыла бабом, аиҭамҳәа.
Бшьаҿа шьҭыбжьала са быздыруеит,
    сыла бабом, аиҭамҳәа.

Аԥсабара бырлаш багәылаԥхоит,
   сыла бабом, аиҭамҳәа...
Амра шәҭыла баҩычахуеит,
са исхалашьцоит, аиҭамҳәа.

Ахәра  сныбҵоит  быччарала,
   уи змааноузеи, аиҭамҳәа!
Ас  сразҟыдан  сзишаӡазеи,
   сыла бамбо, аиҭамҳәа?!.



ЗХЫЛԤА ЗҚЬАШАНОУ 
 
 Жана   рыцҳа,нышә имаӡам, 
изқәа ҭыԥ абалихри.
Аԥсуа  ҭыԥҳа  уи дгәалҭаӡом,
лыблақәа зицәылҵәахри.

Маркан  иоун,  ирзыӡахӡом,
иара дзаҵәуп, дабацари.
Ҭоубыҭ  рацәоуп, изаахәаӡом,
инарцә мҩа злалихри.

Ааԥсы леиуеит еилахынҳәуа,
ихы мыжда абеиҭари.
Ила    иамбо    ианахом -
аха ижәлар иреиҳәари.

Дунеи  зызбахҭоу  Жана  Ачба -
лашарак абеибари,
Зхылԥа  зқьашаноу  Жана Ачба -
уазымзар, ишәеиҳәари?..


 АУАСИАҬ

Са саныԥслак снаганы сыжәжы,- иҳәеит,
Сыдгьыл гәакьа - Мидарадә агәаны,- иҳәеит.
Аӷшқәа схаԥырлап аԥша сындо,- иҳәеит,
Ашьхақәа сзыԥшлап сырԥагьа сзааӡо,- иҳәеит.

Амҩа санықәышәҵо “бзиала” ҳәаны,- иҳәеит,
Хәыҷгьы дугьы абраҟа еизаны,- иҳәеит,
Алаӷырӡ сгәы иқәшәҭәа ицаӡа, иҳәеит,
Адамра исызҭашәҵ уи сыԥхьарца,- иҳәеит.

Сара гәырҩак шәаласҵом, даҽакы,- иҳәеит,
Ҷышәрак здыруа сшәыҳәоит, шәхаҵкы, - 
иҳәеит,
Шәнаԥшы-ааԥшы, ахәы-ашьха шәырхыҵ,- 
иҳәеит,
Сгәы иқәу ахаҳәгьы абас сзанышәҵ,- иҳәеит:

Имнаԥхеит уи дзааӡаз и-Аԥсынтәыла хәыҷы,
Намыси чеиџьыкеи згым и-Аԥсынтәыла
 хәыҷы.
Ԥсраҽнынӡа имырӡит и-Аԥсынтәыла хәыҷы,
Иашәақәа ахьиз и-Аԥсынтәыла хәыҷы...


                    * * *
- Узшьыда ашәақь угәыдҵа?
- Саӷа иоуп сызшьыз.
- Узжыда нас пату уқәҵа?
- Сашьа иоуп сызжыз...

Нас дызумаз дыкҿацала,
Имчқәа мырхо,
Уцәгьа зырҽеиуаз хаҭала,
Уҷангьы еиқәырхо?!.


* * *
Анџьаур  еиԥш деихышәашәо
дгыламзаргь лара,
Мшы ыҟоума дансгәаламшәо,
изыргәырӷьаз сҿара.

Ӡырҩашҵас  уи  лыԥшӡара
ашықәсқәа имҵадырст.
Лӡамҩа  ссир ашәырҭаҭара
аԥша хьшәашәа нахьыст...

Цәаҳәа  рыгым ллакыҵақәа,
лыхцәы акәзар - аҽакхеит.
Лқәыԥшра  ашәшьыра  аҽыҵакуа
хараӡа инаскьеит...

Аха абзиабара ԥшшәыдаӡам,
ихьамҵт агәыбылра.
Ацәымза  еиԥш  ихахаӡа,
иаҿуп уи абылра.


                          * * *
- Абар, иааигәахазаап сара суахҭа,
Саџьал ааины сышә-гәашә илаԥшуеит.
Иахьак суазыруеит, иҭынчым сгәаҭа,
Аԥсцәаҳа илаԥш-цәгьа снагәылеикуеит.

- Абзазара аԥызҵаз аԥсрагьы ишеит,
Еилкааны измада ақәра амаӡа?..
Аԥсра мыжда, о, башаӡа уацәшәеит,
Уи анааилак - усҟан, уҟаӡам!..



                        * * *
- Адунеи аҿы зегь реиҳа иласузеи?
- Ақәыԥшра, азҩыдара, аҿара.
- Адунеи аҿы зегь реиҳа ихьанҭоузеи?
- Уԥсы иахылҵыз ахшара игәырҩа.

- Адунеи аҿы зегь реиҳа ицәгьоузеи?
- Аҵабырг аныҟәгара, аиаша аҳәара.
- Адунеи аҿы зегь реиҳа имариоузеи?
- Ацәгьа аршара, хланҵыҟа ацара!..


                        * * *
Амхаҿы ацәаҳа гылоуп, изазоит,
Имамыршәаган, ахаҿы еидҩала,
Зныхгьы аԥсы ҭоушәа анапқәа аҟьоит,
Агага цоит ахәахьы ихала.

Аԥсаатә аҳәиҵәҳәа ижәылоит, уахь еишьҭоуп,
Иахҟьаны инеиуагь убап ихиаала...
О, иахьырзымдыруа анцәа иџьшьоуп,
Уи шцәаҳау, ишшәарҭам акала!


                       * * *
Ҩ-махәы ссирқәак сбаҳчаҿы ишәҭуеит,
Ҩ-насыԥкны ажәҩан ду иадызбалоит,
Руакы сназхәыцыр, егьигьы снахьԥшуеит,
Алымҳарыҩ шанақәа нархьынҳалоит.

Ҩ-мҵәыжәҩакны сыбзиабара лашоит,
Ԥсҭазаара сымаӡам убри ада,
Сгәахәтәы иацлоит, лахьынҵала исызшоуп,
Мҵәыжәҩак ала, исашәҳәишь, иԥырхьада?

1985.


                     * * *
Дхазыноуп зегь рыла, еиҭаҳәан дыҟоуп,
Аӡымшын ацҳа хиҵоит иҭаххар,
Уара уус, сара сус - зегьы дрызҟазоуп,
Аха еиҳа еиӷьишьон ихы дазынхар.

Иҽыхәа дақәтәа, ашҭа аҵыхәа даацәырҵыр,
Ихылԥарч ӷаӷа ду ауаа рылаԥш азхоуп...
Аԥшӡеиԥш дныҵашәоит иашҭаҿ унҽыжәҵыр,
Ламысуп изымхо,
Егьирахь деиқәшәоуп!..


АӠЫХЬ
Уарҳан Ашамба ихьӡынҩылоуп

Ахәы ԥшӡа уқәсны уахьынҭало,
Дгьыл ҭакнаҳак аҩыҵаҿ,
Ӡыхь хәыҷык ааиуеит шәышықәсала,
Иҭачаԥан хаҳә еиқәҵала,
Шәшьырак иаман ажәҩа иҵак.

Ауаа рацәа адынхалон,
Рымҩа аӡашҟа иԥкызма.
Ахьхьаҳәа аԥҳалқәа ирҭалон,
Ақәацәқәа рҿы алҩаҵә халон,
Рысас-рыцәас уҳәарызма...

Инхон урҭ ахәы иазымкуа,
Иҵырцәажәо баҳчеи қәаҵеи.
Аԥшатлакә анас, ргәырҽанымкәа,
Рдац-ԥашә ыҵхны, иӡыӡымкуа,
Ахылаӷьара инҭарҵеит.

Алахь еиқәын жәҩан еишьылра,
Имаҷмызт угәы узырхьра.
Изҭынхада ашьха ӡышра,
Изгазеи, нас, аԥшәма имшра,
Иҭацәыма аԥсҭа ҭахьра?

Иқьаԥҭоума уи инхара,
Иабаҟоу иԥацхеи имцеи?
Амшын ихыӡлеит ӷәара-пара,
Рразҟы шԥацәгьаз абиԥарак,
Арыцҳара изацәымцеит.

Уи аӡә имацара игәалам,
Аӡә имацарагь ихьаам.
Жәлары зегь хәуп убриала,
Еиҟәгоуп аишьцәа иахьала,
Ӡәыр икызма урҭ рыгәхьаа?..

Ҽнак зны, абраҟа, харантәыла,
Еиҵызхыз ишьҭрак даҭааит.
Ҭынч днаҿыхәеит дшьамхнышгыла,
Иӡамҩақәа ҭәын лаӷырӡыла,
Дԥахны дрыман гәрҩеи хьааи.

Игага аӡыхь  инхыӡсалеит,
Игәыднакылоит игәхьаага.
Аԥаҩ азқәа инкыдыԥхалеит,
Аҵла рымахә ԥшак нырхалеит,
Гәыӷра лашарак рызнага!















Н Е Л И   Ҭ А Р - Ԥ Ҳ А

1934



     ИҴӘАХЫ, САН, ИҴӘАХЫ!

Иҵәахы, сан, иҵәахы,
Сҵаҩтә форма сызҵәахы!
Аҩ ирфозар - уи бымун,
Ауаара ҳәа џьа ибымҭин!

Инабжьаршәшәа шықәсык ахь зны,
Санааило, сан, ара ҳаҩны,
Усҟан ицәырганы исырба,
Сҵаҩтә форма насырба!

Усҟан саԥхьа ашьшьыҳәа иип,
Аҵәҵәабжьы ҵар сгәы ианыҩп...
Иаатып иахьыҵҵыз сдырра аԥашә,
Сышколтә ԥсҭазара агәашә...

Закә усхалак са саҟәыҵып,
Урҭ рзыҳәан еиҭа снахәцып.
Кыр ишԥаԥсоу ашколтә мышқәа,
Сҵара азҳара, сыгәҭакқәа!

Гәыла снеины апартаҿ стәап,
Ма снагылан адҵа сҳәап,
Ма сыҩуа амӡырха сҭалап,
Ма аттаҳәа амардуан саҿалап.

Нас иҵәахы, сан, иҵәахы,
Сҵаҩтә форма сызҵәахы!
Аҩ ирфозар - уи бымун,
Ауаара ҳәа џьа ибымҭин!

1954.


ДИОСКӘРИАДА

О, избада,
О, изаҳада,
Ианангылаз аԥшаҳәа?
Диоускәриада,
Диоскәриада,
О, избада, аӡбахә шәҳәа!

Издыруада, иԥшӡаӡахазар
Амшын саркьа ананыҷҷал?
Издыруада рыбла хкӡазар
Ашьха ԥагьақәа ананԥхал?

О, избада,
О, изаҳада,
Уа изынҟьаз, уа изынԥаз?

Диоскәриада,
Диоскәриада,
Аԥсынтәыла ԥшӡа иаԥҳаз?

Амшын ихықәтәал аԥша зыхьзырсуа
Анцәа рҭԥҳа ссир лакәу џьшьа,
Издыруада уахь дыҭрысзар -
Дымҵаирсырц ахра аԥа?

О, избада,
О, издыруада,
Иӡааҟәрылаз арбан уи?
Диоскәриада,
Диоскәриада,
Аҽзаҵәахыз арбан уи?

Амшын Еиқәа хыхь иахаршәны,
Наӡаӡа ицәыҵалазаап уи.
Абзиабареиԥш акәа инҭаршәны,
Амшын Еиқәа иаҵәахт уи!

1960.


УАРА САРА УСЦӘЫМШӘАН АХААН...
                  К.Ломиа изкны

Уара сара усцәымшәан ахаан.
Сара сҟынтә иумамыз агәалеи ахьааи.
Сара уара иуцәымӷыу,
Аҵәымӷ еиԥш  иҵәымӷыу,
Уа угәы уазырго,
Ахьымӡӷ узырго
Ак узыҟасҵом, иузызуам ахаан!
Уи уара иумамыз игәалан, ма ихьаан!

Уара сара усцәымшәан ахаан!
Уара сара сумамыз сгәалан, ма схьаан!

Сара агәырӷьареи
Агәазҳара-агәаҳәареи,
Уаҩ изҭамлац агәи
Уаҩ имоуц аразҟи
Уара заҵәык иусҭарц азыҳәан мацараз
Сизшәа збоит сара ианшаз, ма ианлашьцараз.

Уара сара усцәымшәан ахаан!
Сара сҟынтә иумамыз агәалеи ахьааи!

Мышкы сизар,
Мышкы сыԥсуазар,
Урҭ аҩмшык ирыбжьаӡо,
Урҭ аҩмшынк ирҭаӡо
Сара сыԥсҭазаара уара иугсыжьуам ахаан.
Уара уԥсҭазаара сара исыгмыз ахаан!

1964.


АӠӶАБ ХӘЫҶЫ, АХЫШ ХӘЫҶЫ...

Аӡӷаб хәыҷы, ахыш хәыҷы,
Аӡӷаб хәыҷы, ахыцә хәыҷы,
Ахьычԥаԥыр еиԥш дԥыр-ԥыруа,
Лкалҭ чбыҭә хәыҷ шәыр-шәыруа,
Дыҩуа- дыҩуа-дыҩуа,
Агәырӷьа, агәырӷьа лхыҩуа,
Дашьҭоуп ашәҭ “Сабарго”:

- Сабарго, сабарго?
Анахь акәу?
Арахь акәу?
Чшәу-у, чшәу-у, чшәу-у!

Ашәҭббыцқәа хаббала,
Ицоит, ицоит ихаууала!

Ирго-инарго - уи дҭыԥҳами,
Ларԥс хазына ла дизҳәами!
Џьара иасны икәашарами,
Еиднагалаз ирымшшарами!
Џьара хцәышлак дҭынчӡа дтәами,
Илгәырдагоу - қәыԥсычҳарами!

Ашәҭббыцқәа хаббала,
Ицоит, ицоит ихаууала!

Шьоук ԥыруеитеи аҩада,
Шьоук ԥыруеитеи алада,
Дабарго, дабарго,
Иабыкәу дахьнарго
Сылашара схыцә хәыҷы?
Сылашара сҭыԥҳа хәыҷы?

1964.


АԤҲӘЫС АԤА ДИЗЫԤШЫН...

Аԥҳәыс аԥа дизыԥшын.
Аԥҳәыс аԥа дылҭахын.

Уи азыԥшра еиԥшымызт
Адунеиаҿ зыԥшрак.
Уи аҭахрагьы иеиԥшны
Иҟамызт ҭахрак.

Аԥшьынтәырз адунеи ҿыц
Деиҭаҵан, абар,
Аԥшьынтәырз илҭахымызт
Лгәыӷра дажьар.

Ахаан ак хазымҵацыз -
Акала дҟалан,
Лҩызцәагь лыргәаҟуан,
Акаҳуа иалырԥшуан.

Лшанақәагь акала
Иҟан уажәы.
Лгәеисрагь ҽакала
Иҟан, ҵаны.

Иахьада илымбацшәа,
Анра дазгәышьуан.
Ҿыцбарах илбазшәа,
Адунеигь дазгәыкуан.

Аҵх еиқәа далаччон
Длашара гәыкха.
Гарашәан илҳәоз
Лыбжьы хаа ныхҵа.

Мзалаша цыԥхьымзи
Ирхьыршақәаз -
Иира иаԥыҩлаз,
Дызмырцәоз лцәаҳәақәа.

Ахаан зеиԥш лымҳәацыз
Ажәа ссирқәа лҳәон.
Зеиԥш уаҳа илымбацыз
Аԥхыӡ ссирқәа лбон.

Есыуаха амшынраҿ
Ахьтәы ԥсыӡқәа лкуан.
Ииаҵәароу жәҩанраҿ
Еҵәа шәкы лзиуан.

Ахаан дызбахьадаз ас -
Лхы лгәы азҭаны!
Ауаа рыжәпара далсуан
Ла лтәала - дымраны!

Лхы лбон, нас, адә иқәу
Зегь реиҳа дыԥшӡаны.
Адгьылгьы ақәныҟәара
Зегь реиҳа илыхәҭаны.

Лхы лбон ус, иагьлыман
Уи еиԥшыз азин.
Ԥсызхоугьы ԥсабарагь
Ла лзын иразын.

Адунеигьы уаҳа, нас,
Иаламызт ҵоура,
Еиҭах игәашахар
Агәыӷра-зыԥшра.

1966.


СДОУҲА
Сыҷкәын Алиоша уахь!

Хар змамкәа иҩагыло,
Ԥсыуа хаҵак, ҵеик инҳаԥгыло,
Дысныҳәар, сидныҳәалар
Сҭахын, нас, сара.
Сныҳәарагьы иалазарц
Саҳәоит доуҳара:

Уа ԥшӡала ииыз!
Уа ԥшӡала изызҳаша!
Уа уаа бзиа,
Аамҭа бзиа ззыҟалаша!

Уабацәа инырымҵыз,
Уабацәа зыгхаз,
Уабацәа  ахьзынамӡаз,
Рымчқәа змырхаз,

Уара узы инархахааит!
Уара узы ихиахааит!

Ирыхәҭан адунеи ирзалымгаз -
Ахьыҟоу уазнаӡааит!
Иахәҭан адунеи ирзаламҵаз -
Уара ула иахәҭахааит!

Ишьҭамцәарц рергьашәа,
Ҿыц уара иуҳәааит!
Хара инаҩша рахрашәа
Шьха лымҳа иагымхааит!

Хьаа-гәыҭыха змам -
Иуаҩра бжоуп.
Ԥагьа иҟоу ауаҩгьы -
Ила бжа хҩоуп.

Рахәрашәагь,
Ргәаҟашәагь -
Уцзааит уара!
Ачарашәа,
Агәырӷьашәа -
Рхылҵааит хара!

Зхьышьҭра иқәлаз
Ӡиас наӡахааит!
Уа ужәлахә
Марымажахааит!

Зҭоурых ада,
Зжәытәхьыӡ ада
Ак зыҭнымхаз!- рымҳәааит!
Иа анцәа уҟами!

Иа ԥҳәыс ҳақ ыҟами! -
Уа исҳәо наӡахааит!
Уаҵәтәи мыш дук
Уԥеиԥшны иҟалааит!

1967.


ДЫРМИТ ГӘЛИА ИБАҞА АҾАԤХЬА
         (Д.И.Гәлиа изку ацикл аҟнытә)

   Есышықәса 
мшаҽнеиԥш, 
угылоуп ара,
 ушгылац,
   ауапа  зыҽҭазыҳәҳәаз 
ашьхеиԥш 
уҳаракны.
   Есышықәса 
мшаҽнеиԥш, 
ҳааилоит, ҳара 
 ҳшааилац,
   анкьа сасра 
ҳаннеилоз еиԥш 
уҩны.
   Ҳаннеилоз еиԥш, 
ҳануҭаалоз еиԥш,
ахьхьа-џьџьаҳәа
 зегь ҳаицны.
   Ҳануҭаалоз еиԥш, 
уанаҳԥылоз еиԥш,
гәадурала
 			угәы ҳазҭәны.
   Уӡышӡа, 
уԥааимбарха,
уныхачаԥан 
уанҳалатәоз
 ҳагәҭаны,
   ҳаиԥш игәырӷьоз,
ҳаиԥш игәдууаз
дҟалахьазма 
дықәны адәы?!
   Сгәы иабон,
 	ахреиԥш уахьҳалҳәҳәоз,
   иаҳа-иаҳа 
аргамаду иузҳауазшәа!
   Сгәы иабон,
 	ушьха гәара
ԥашәырҳара
 аҿҿаҳәа хыхьҟа
рхалабжь саҳауазшәа...
   Сгәы иабон, 
шьаҿа-шьаҿа
уа ушьхара 
ҳхалан ес ҳахәнозшәа...
   Аергь ашәа - 
бзарӡеиҭаҳәа
акиҳәа иаҳхыҩны
 ԥхьа иҳазцозшәа...
   У-Ерцахә шьханы,
уеиҳа шьханы
 уҟалеижьҭеи -
 			уи иахьоума?
   Аха 
ушьха заҵәны,
уаӡәы заҵәны 
уҭагылозма
Аԥсны дгьыл амӡырха!
Иуваӷӷа иувагылаз,
иуҵаӷӷа иуҵагылаз
урҭ ашьхақәагь
ак аҵкыс ак еиҵоума?!
Еихагыла-еихагыло,
аҿагыларҭақәа реиԥш,
ихалоит 
уқәцәахь,
 рхы узырха!
Урҭ шаҟа ихало,
шаҟа ирацәахо,
уара есааира-есааира
иаҳа-иаҳа уҳаракхоит.
Махәҿала, 
шьаҿала
урҭ 
шаҟа-шаҟа иҭбаахо,
шаҟа-шаҟа иӷәӷәахо -
уара убриаҟара,
убриаҟара
 зқьынтә уӷәӷәахоит!
Аԥсны дгьылгьы 
бгара зықәӡам
шьхеибаркыраха иҟалап,
шьха шьапы-цыԥхьаӡа,
шьха ҩыҵа-цыԥхьаӡа
аӡыхь ссирқәа, 
аӡыхь ҿыцқәа
ыҵхәраан ицалап.
Идуӡӡоу, 
иҭамбаӡо
мшын ҵаулаха
џьара еилаҭәалап,
уи амшын ихыланы,
аӷбақәа 
ԥра шкәакәақәа
 ӡсалап...
Урҭ ашьхақәа
 рыхьӡ-рыԥша
мызгәыҭҵас иргәылыҳәҳәо
ахара ирбалап!..
Ҳаҟазаап 
абри Адунеиаҿ,
ҳаҟазаап
 абри Адгьылаҿ,
ҳшыҟаз еиԥш, 
жәытәӡа знеиԥш,
ҵҩа змамыз реиԥш,
ҳаиҵаҩҩы.
Аха 
жәытәӡаасҭа,
иахьаасҭа, 
уаҵәаасҭа,
еиҳа ҳаиӷьны, 
еиҳа ҳҟәышны,
еиҳа ҳалақәа
 ааԥшуаны.


АДГЬЫЛБЖЬАХА АХАЗЫНАХӘ

(Ҟабардатәи ацикл аҟнытә)
Ҳамид Ҟармоҟәа изкны

1. Адгьылбжьаха хьӡымҳәа

Узбеит сара, сагьуҿаԥшит,
Ахызаҵә еиԥш сыгәгьы уҭашәеит.
Уҭашәеит, уа уеилашит,
Укәиц цаҳә-цаҳәны уеилыԥхеит.

Ԥша напык еиԥш сҩышьҭуԥаан,
Дунеи хазынахәк ахь сугеит.
Амш кьасақәа сыҩрылуԥаан, 
Уаҩ дахьзымнаӡоз ҭыԥк сурбеит.

Иамысцыз ԥшак аст, сеимнадеит,
Иҵхәраа идәықәлеит иҿыцыз ӡыхьк.
Сгәаҿ ицәахьаз бжьы ссирк геит,
Аҳауа арҿыхеит ихааз гәыхьк.

Идгьылбжьахан уи,
Џьа ибжьахан уи,
Иҟамлацызт блак ахьӡаны.
Аха иарзнак ибжьырҭәаан уи,
Иахьыгӡан разҟык шаны.

Уаҩ дыҟамызт,
Гыгшәыггьы ҳԥнымызт,
Ҳҩыџьа ҳамала иаҳтәын.
Уа иагьҭшәамызт,
Иагьыҭбаамызт,
Ҳҩыџьак, ҳҩыџьак ҳала иҭәын.

Аха идгьылбжьахамыз,
Џьара ибжьахамыз,
Дгьыл ԥашәк ишамадаз ус инхеит.
Ӷбагь зҿықәымлоз,
Уаҩгь дзызхамыз -
Ҳамала ишаҳтәыз ус еиқәхеит.

Еиқәхеит уи, иагьынхеит,
Аха ҳнымхеит ҳхаҭақәа.
Дгьылк ҳадҳәаламз,
Ԥашәк ҳамадамз,
Ҳарзыхынҳәит ҳдунеи ахәҭақәа.

Хьӡымҳәак еиԥш,
Иҵасмыз ҭыԥк еиԥш,
Уи ахьӡ уаҳагь аӡә иҿы иҳамҳәеит,
Ҳҩыџьа иаҳтәыз,
Иҵасмыз шакәыз еиԥш,
Иҟамыз хсаалакаҿ иаҳарбеит...

4. Сара иуасҳәон...

Сара иуасҳәон,
Убла иҭасҳәон
Ахаан исымҳәац,
Исызиамҳәац атәым.
Сара уеиҭасҳәон,
уара уеиласҳәон
Ԥсуа маҭәала
Уханытә-ушьапанытә.

Ахьеҩҳәа срышҳауа,
Аффаҳәа схахауа,
Снаваланы
Ҟәбина асынтәи,
Ахьхьаҳәа сысуа,
Адыхҳәа саҿасуа
Снаҿатәахны асырҭы,

Ашьыжь,
Амра ҿыха ацәырҵраз,
Узынцәҩыча злыҵра сны,
Ахәылбыҽха,
Амра аҭашәамҭаз,
Иҩышьҭысхзар иӡахны,

Укәымжәы-укаба,
Ууапа хәылда,
Сыхьӡ аганаҿ инанҵаны,
Уеихалашо,
Уамбар амуа
Усыргылазар иушәҵаны,

Изҭахыдаз
Жәҩантәи амра,
Иабатәииз
Ҵхыҵәца амзагь?!

Дабатәииз
Ҟабарда ԥҳәызбаз,
Зразҟы лаша
Ухьӡ анызҵаз?

Дабатәииз
Ԥсыуа ԥҳәызбаз,
Абас уҩыча
Уаҟа унзыжьыз?

Дабатәиу
Хаҵа-рԥызбоу -
Лакҭалагьы
Ажәакгьы ззымҳәаз?

Чоуҳәа бжьы ҵарк
Уаҳа изхымгаз,
Ашьха гәарагь
Иагьзахымԥаз?

... Сара иуасҳәеит,
Убла иҭасҳәеит
ахаан исымҳәац,
Исызиамҳәац атәым,
Мышрақә уеиҭасҳәеит,
Мышрақә уеиласҳәеит
Ԥсыуа маҭәала
Уханытә-ушьапанытә.

1972.


АҴЕИ

Шәгәырӷьара шәкызааит,
Шәгәыӷрақәа ԥкымзааит,
Шәахьымхәааит, ауаа!
Шәызҩыдара шәԥылеит,
Ҵеи бзиак дгылеит,
Дшәызгылеит, ауаа!

Шәиԥыл!
Шәиеигәырӷьа!
Ахьхьа-џьџьаҳәа шәивагыл!
Ерцахә шьҭызхыз
Ашьха реиԥш,
Напеибаркыла шәиҵагыл!

Алаԥш дацәышәыхьча!
Амшьҭ дацәышәыхьча!
Ацәгьара,
Агьангьашра,
Алыцәҳа реиԥш,
Иҟәышәыҟьҟьа!

Иқәкы -
Игәҭакы
Хаҵала дахьышәыгӡа!

Сасрыҟәа иашьцәа реиԥш,
Ҷан-ҷаны дыхҭашәымкын!
Уиала шәразҟы наӡа
Ашәгәашә еихашәмыркын!

Хара шәхәыц!
Хара шәыԥшы!
Аҟәышра мҩа
Шәықәныҟәа!
Доуҳа изыҟашәҵа,
Саҭанеи леиԥш,
Шәиқәныҳәа!

Амч имоуп,
Аҭеиҭԥшгьы
Далхәдам иара.
Анарха!
Анарха 
Ишәҭа шәара!

... Ҵеи бзиак дгылеит.
Абрыскьыл хәҷык дцәырҵит,
Дшәызцәырҵит ауаа!
Бзиа жәуааит,
Бзиа шәҳәааит,
Бзиа шәықәзааит, ауаа!

1973.


АԤСУА ХАҲӘҚӘА

Аԥсуа хаҳәқәа...
Аԥсуа хаҳәқәа...
Зқьышықәсала ҿымҭуа,
Ахәажәцәа шәҟәынны,
Шәҿаҳа-дагәаны,
Шәзыҟоуи
Шәылахь еиқәны?

Шәанцәажәогь,
Шәзымцәажәои
Шәажәа неиҵых?
Ҳҭоурых абӷьыцқәа
Акака неихых?..
..........................

Аԥсуа хаҳәқәа!
Аԥсуа хаҳәқәа!
Избан, избан,
Адгьыл шәзыҵахаз?
Быжьра-быжьҵәа
Шәзыҵәаххаз?..

- Хыхь-хыхь ишьҭалаз
Ахаҳәқәа хԥыҽхьеит.
Аамҭа ҳарҩашьеит,
Ҳаӡит,
Ҳхәашеит.Еицакит,
Еиҭасит
Ҳахьыӡ-ҳаԥша,
Иаҳхыкәласт,
Ҳабӷарҵеит,
Ҳаицәнарӡит аԥша.
Иаҳнымаалацыз ҳнырҵеит,
Иаҳнырхит иҳанқәаз.
Баша хчныза хаҳәқәак
Реиԥшоуп ҳшынхаз...

- Аԥсуа хаҳәқәа!..
Аԥсуа хаҳәқәа!..
Зҭацара нымҵәаз леиԥш,
Ишымцәажәоз иажәыз,
Адамра аамҭа
Аҵа иҵәахыз,
Ана-ара шәцәыҵҵуа
Шәзалагеи иахьа?
Шәцәырызгеи,
Шәзырцәажәеи?
(Иҟалоу ма шәҳәахьа?)

Ма шәҿахәы шаҳҳәаз,
Шәшеиҭаҳҳәаз
Азымхон ижәбоу?
Ишәҳәаз ҳзымҳәоу,
Ижәбаз ҳзымбоу,
Ишәзымҳәаз ҳамҳәоу?..

Ахаҳәқәа! Ахаҳәқәа!
Ақьашана ҭыӡ ԥахқәа!..

... Ҿырымҭит...
Ҿырымҭит...
Имцәажәеит - имцәажә!
Сара уиаахыс,
Уиаахыс
Ахәыцра саражәт:
Еиҭа иҿаҳахау?
Ма са исмаҳау?..

Ахаҳәқәа, ахаҳәқәа...
Аԥсны дгьыл ахаҳәқәа...

1973.


             * * *
Сара исҭахым исзырҳәар:
“Амреиԥш длашоит.”
Исҭахым убас:
“Амзеиԥш дкаҷҷоит.”
“Аеҵә реиԥш,
Лыбла ҭыԥхоит,
Гәында ԥшӡа леиԥш,
Есааира дыԥшӡахоит...”

Сара исҭахыуп исзырҳәар:
“Аԥснеиԥш уи дыԥшӡоуп,
Аԥсны ахьӡи аԥшеи реиԥш,
Еснагьгьы длашоуп!”

1973.


АШЬҬРАҚӘЛАРА

Ҽынла аеҵәа абла шҭаауеиԥш,
Абла ҭаауа иалагеит сҿара.
Ааԥын адгьыл ишаҭаауеиԥш,
Абзиабара лҭааит сҭыԥҳа.

Илҭааит, даргәырӷьеит,
Дарԥшӡеит шәыҭҵас,
Асаркьагь дзадымҵуа...
Дадхалт убас...

Аԥсабара, аԥсабара,
Ушԥашоу џьшьахәшәа!
Зны сыччашәа зуит,
Зны сгәы сыхьт цәгьашәа.

Нас хәыҷы-хәыҷла,
Ашьыжь еиԥш,
Сгәаҵа шарккеит.
Исымҳәац ашәакгьы
Хаа-ԥшӡа иснарҳәеит.

Уи ашәа шьҭа исыгымхо
Исыцзар сҭахыуп.
Ҭабуп, аԥсабара,
Даара иҭабуп.

Иҭааз сыбла ԥха
Ахьылхоуҵаз сыԥҳа.
Сқәыԥшра - сгәырӷьа ҭԥҳа
Ахьшьҭрақәлаз ҩаԥхьа.

1974.


РИҴА

Аԥса иаҵәа
Бзары-бзары!
Аӡы иаҵәа
Шьқьыры-шьқьыры!

Риҵа, Риҵа,
 Сыбла ҭыԥха,
Ашьха иргәыҵак
Ирымоу сҭыԥҳа!

Зызқәа ҟьаҟьа
Чаразырҭоу,
Зыхра ԥагьа
Нԥшыларҭоу,

Аҵыс иаҵәеиԥш,
Аҩхаа ирбжьаркыз,
Ауаа рацәа
Рыбла ихҭаркыз!

Зыкоу-коурахь
Ахаҳә цҳа хаҳҵаз.
Згәы кеи-кеира
Амшын ԥша хаҳҵаз.

Даҽаӡә иакәзар -
Узгәаӷьрыдаз!
Ас ҳалалра мцхә
Зылшарыдаз!

Абла ҷыц еиԥш -
Ицқьаӡаз,
Жәҩан ҵаулеиԥш -
Ииаҵәаз,

Напы мыӡәӡәа
Зӡааҳамкылоз!
Махәы мыӡәӡәа
Зӡааҳамшьылоз!

Амра ашәахәа
Зҽыкәабарҭаз!
Амза шәахәа
Ззыҽырбарҭаз!

Саҭанеи заҵәык
Зҿықә лыԥсшьарҭаз,
Аҽа кәаша 
Зӡыхь ԥшьа жәырҭаз!

Аҵәца бааш иҭаркыз
Аҭыԥҳа леиԥш,
Иаҳахьчоз,
Иаҳҵәахуаз ахьеиԥш!..

Аҭаца ҿыц леиԥш,
Ҳазхара иаҳзымбоз,
Шәышықәсала
Амҳара иҳазҭымгоз,

Знык ианҭаага -
Иҭаагаӡаз!
Ҿхтыԥсада
Ираҳҭаӡаз!

Ашәышықәса алеиҩеи
Иаҳаргаз,
Ладеи-ҩадеи
Згәашә дҳарбаз!

Уцқьа ҭыԥын!
Уԥшьа ҭыԥын!

Мдыррак ҳахьзар -
О, ҳаҭамзааит!
Уахьцәыраагаз -
Ҳазҩыдазааит!

Аԥса иаҵәа
Бзары-бзары!
Аӡы иаҵәа
Шьқьыры-шьқьыры!

Риҵа, сашәа,
Са сгәаԥҽыха!
Риҵа, сажәа,
Са сыгәҭыха!

1974.


ДИИТ АПОЕТ

Ушьаҿа иацҵа,
Адгьыл!
Агәдыҳәа уныҟәа! -
Диит Апоет.
Абрыскьыл уихымгәырҩан,
Уимыԥхьан Сасрыҟәа! -
Диит Апоет.

Ауаатәыҩса!
Шәықәгьежьаан,
Агәырӷьа ҽқәа шәырҩы! -
Диит Апоет.
Аҵеи даниуеиԥш,
Хысбжьыла
Ахә-арха еиншәырҩы! -
Диит Апоет.

Дызтәыда,
Дабатәида? -
Адунеи алымҳа ҭышәымҟьан,-
Саҭанеиҵәҟьа длыхшеит!
Абахә ишавҵаз,
Ҽаԥарак ихашылаз
Амреиԥш
Имышәкәан дшылаз
Аԥсҭазаара дахьӡеит.

Ахәыцра -
Ҳәаада еибаркыу -
Мҵәыжәҩа шкәакәала
Еиқәиршәеит.
Ахаҳә -
Лаӷырӡыла еиларҭәоу -
Атом еиԥш,
Еиҟәиршәеит.

Абырлаш еиԥш игәлихит
Быжьхык ирыԥсоу.
Бжьы-мҩак рахьтә
Мҩак алихит
Аеҵә иазхоу!

Нцәа дыҟоуп рҳәазар -
Иара усгьы дынцәоуп.
Адунеиаҿ ҳра аныҟамлогь -
Иаҳрагь рацәоуп.

Ҳаи, ижәҩа
Знапы наҵданы
Ицнеилак хара!
Игәеисра
Зхы-згәы надҵаны
Ихәыцлак хара!

... Ушьаҿа иацҵа,
Адгьыл!
Аӷьараҳәа уныҟәа! -
Диит Апоет!
Абрыскьыл уихымгәырҩан,
Уимыԥхьан Сасрыҟәа -
Д и и т   А п о е т!

1974.


СПОЕЗИА

Схәыҷрагьы,
Сқәыԥшрагьы,
Сажәрагьы,
Сҟәышрагьы,
Споезиа, уара!

Сыгәҭыхагьы,
Схьаагьы,
Сыгәҿыхагьы,
Сҳәаагьы,
Споезиа, уара!

Сгәырӷьагьы,
Сыччагьы,
Сгәыӷрагьы,
Сышәҭрагьы,
Споезиа, уара!

Сыгәаӷьрагь,
Сқьыԥшрагьы,
Сыӷәӷәарагь,
Сымчрагьы,
Споезиа, уара!

Сҳәоу наӡа
Сажәагьы,
Ноунагӡа
Сашәагьы,
Споезиа, уара!

Исԥылогьы,
Исԥырҵуагьы,
Зықәрагьы
Нысҵрагьы,
Сыԥсрагьы, сымԥсрагьы,
Споезиа, уара!

Иныҳәаз Ажәҩан,
Ухьӡ зхыу!
Иныҳәаз Адгьыл,
Уа узну!

1977.


АБАҞА ШАНА
Д.И. Гәлиа изку ацикл аҟнытә

Иандыргылоз уи абаҟа,
Излареиҳамыз усгьы жәабаҟа.
Адгьыл гәакьа иқәӷьацан,
Игылт дауаԥшьҵас иқәҟаца.

Ақалақь агәы иалиааз абахә еиԥш,
Идуӡӡан избон уи краамҭаӡа,
Еиҳау баҟа Аԥсны дгьыл ишамбац еиԥш,
Ашана ссирқәа иршанаӡа.

Нас, имарымажахан, ԥсхаҵагак еиԥш,
Изқәиааз адгьыл иалалоу?
Ихаҳәхаз Нарџьхьоу ахаҵа иеиԥш,
Есааира адгьыл иҵалоу? -

Абаҟа есааира исыцәхәыҷхоит,
Избаҟоу - есааира ддухо збоит!
Итәыла аура - иоурахо,
Аҭбаара - иҭбаарахо,
Ашьхақәа - ихыжәҩабжь џарџар ракәхеит,
Дызхылҵыз адгьыл - дадгьылхеит.

Ихьӡ рҳәан - Аԥсны ахьӡ акәхеит!
Аԥсны рҳәан - Гәлиа рҳәеит!
Ишанан иҵҵыз ӡыхь ссирхеит,
Ашәышықәсақәа дыргәылаҽҽеит!
Абаҟа есааира исыцәхәҷхоит,
Иара есааира ддухо дцоит...

1977.


АН ЛАЦӘАЖӘАРА
   (Ацикл аҟнытә)

Сан, бара бышьҭахь
Адунеигьы ҽакын.
Еснагь уск иашьҭаз -
Сыхшыҩгьы ҭацәын.

Агәырҩацәгьа ахьнықәбыршыз -
Лаӷрӡымзар ак мааит,
Скалам гәаша ахьнықәсыршәыз -
Шықәсыкгьы уаҳа имнааит.

Ахьычԥаԥыр ҭынхадеиԥш,
Схәыцра амҵәыжәҩақәа ҿырҟәдын.
Аҟанҷ зҭаԥсыз абагәеиԥш,
Гәырҩала адунеи сызҭәын.

Ан дызмам - нцәа димам! -
Ихызбаалон ауаа рлакҭа.
Ан дызмам - нцәа димам! -
Иҭыблаауан сгәы-сгәаҵәа.

Исыздыруам, уа исыздыруам
Сымцхәны сахьынӡақәыз адунеи.
Уахык ԥхыӡла сшыуазыруаз,
Акы бшашьҭаз бгәаҟуа збеит.

- Бзышьҭоузеит, сан, ибыхьи? - анысҳәах,
- Бкалам исырӡыз сашьҭоуп,- бҳәеит.
Сан, убри ауха сгәырӷьан санымԥсых -
Уаҳагь сшымԥсуа агәра згеит!

Сан, уи агәырӷьара ҿыхара-ҿыцирахт,
Снықәԥшит иӡаӡаркыз дәык иаҵәаӡа.
Сан, убри аахыс адунеигьы ҿыцҳҳарахт,
Мышцәгьашьҭахь ишкылыԥхо амра ххаӡа.

Ҭабуп, сан ҭабуп, иахьбырхынҳәыз
Еибахаз, сзыцәҟьалахаз скалам.
Ҭабуп, сан, ҭабуп, ҿыц сахьықәыбҵаз
Агәырӷьара адәеиужь - ҳәаа змам!

1977.


АСАЛАМ ХЬАА
Ҭырқәтәыла инхо аԥсуаа Орҳан Ашамбеи,
Ҭенгиз Абганбеи, Ирфан Атәанбеи рахь

Сашьцәа, сашьцәа!
Шәыхьыҟазаалакь,
Иарбан насыԥс
Шәызмазаалак,
Сара издыруеит -
Ҭынч мҩа шәымаӡам,
Сара издыруеит -
Анцәа ишиҳәара шәыҟаӡам!

Анык илыхшаз
Ар гәарҭак аҵеира -
Уаҩ дыззынамӡоз
Зԥашә-здац ахьнеира -
Нарҭаа реиԥш, агәгәаҳәа
Зтәыла шҭа иҭибаҳәаз,
Нахыс-аахыс уаҳагь
Зыбжагьы хнымҳәӡаз!

Уаҩ дызмыхәаӡо
Аӡиасқәа ирырхәашаз,
Лаԥшы зхьымӡо
Амшын Еиқәа ихыӡлаӡаз,
Атәым дгьылқәа
Ранԥсара зызнымҵәаӡаз,
Зан гәакьа лыгәыкра
Зыбӷа амриашаӡаз!

Шәабацәа рыжәлақәа
Шәшәындыҟәрақәа ирҭакны,
Урҭ рԥашә-рџьынџь ҳәа
Мгәраҭаҵәҟьагьы шәбылуаны,

Гәыла шәаԥсуаны,
Шәшьамхы шәаӷаны,
Шәыхаара-бзаара зегь
Атәым хьӡы ахны...

Амшын ӡы ҵаа зџьынџь ракәа
Есааира иарҩо,
Зԥашә-здац аарцә зшьам дгьыл
Инцәыҵажә ицо,

Атәым баҳча иҭагьгьаз
Аҵла - хьӡы змам!
Згәыцә хоура хырыблааз,
Уаҳагьы ԥсы зхам!

Иахьатәи  згәыжьжьагақәа
Хырҿыгәгас измыхәо уаҵәы!
Зыӷызы-ӷызрагьы  гәрдагара
Знамҭо бзанҵы!

Сашьцәа, сашьцәа,
Шәзыԥнызаалак,
Иагьа бзиа шәыҟаны
Зхы збозаалак,
Издыруеит, о, издыруеит -
Еиҭаҳәара шәымаӡам!
Издыруеит, о, издыруеит -
Шәзыӷьацаран шәыҟаӡам!
Са сгәы мыжда еиҟәышәыршьаз -
Иахьеиҟәшьоу инхоуп.
Еиҟәшьаз агә ахьаа -
Ахьаақәа иреицәоуп.

1977.


   ӠӶАБ ХӘЫҶЫК...

Ӡӷаб хәыҷык дсылагьежьуеит,
Дҭахәмаруеит сшьа.
Сылхалгалоит,
Сеилалгалоит,
Сқәыԥшҵәҟьоу џьышьа.

Сыблаҿ мцак лырхәмаруеит,
Ихыԥшылогь дбылуа,
Сгәы-сгәашьамх лырҵаруеит,
Снаҵҟьартә сԥыруа.

Исхаршҭны сышықәсқәа -
Иагьыхаам - иагьҵаам,
Ԥсҷыдак насхалҵоит -
Иагьмаҷым - иагьҿам.

Слыргәырӷьоит,
Слырччоит,-
Амшраз - хәыҷҵас!
Слырҽырбоит,
Слырԥшӡоит -
Иацтәи ҭыԥҳаҵас.

Аӡыблареиԥш сналалыршәуеит
Бзиабара мцак,
Слыргәырҩоит,
Ислырҩуеит
Убасгьы ашәақәак! -

Соуп зҳәо ԥҳәысхшакгьы
Илмоуӡац насыԥс,
Сеикәалбыллоит,
Исхалҭәҳәалоит
Иҷыдоу ҽа ԥсыԥк–

Санрагь, сандурагь
Иԥҳәысрагь аӡәы,
Сгәазҳара-сгәадурагь
Нарыцҵо зегьы,

Сгәы шьҭԥаа - ҽарҳаҵас! -
Сныбжьалҵоит мҩадук,
Инсылаҵа ахааназы
Исмоуӡац мыч дук.

Сара уи аӡӷаб хәыҷ
Дсыланаҵ имшәӡо ԥхаԥсыс,
Сагьажәрым!
Сагьыԥсрым!
Дысхазаап бжьы-ԥсыс!

Ӡӷаб хәыҷык, ӡӷаб хәыҷык
Дҭахәмаруеит сшьа...

1981.

ДЫҨУЕИТ, ДЫҨУЕИТ АԤСУА ԤҲӘЫЗБА

Ҩны-цыԥхьаӡа ицәеит алашара,
Цәамҭхаа акәа иҭоуп ауаа.
Илашәы-лашьцоуп аԥсабара,
Рылацә хырҩеит иҟәиҭхаз аԥсаа.
Џьара заҵәык - хышә заҵәык ахьтә -
Лашарак аеҵәеиԥш иубоит.
Зегь рылымкаа акала иишаз -
Лыҵх есааира, аа, ишарккоит.

Ишана ссирхаз адунеи еиԥш,
Лгәы ашҭа иҭыҩуеит аԥхьарца.
Ҳәоу еиқәшәа аишьцәа рнеиреиԥш,
Рыжәҩа еибырҭеит ацәаҳәақәа.

Ажәеи асахьеи убас еинаалеит -
Рифман, ритман еибагоит.
Арҿиара амҵәыжәҩа еиҵнахт, ихиаалеит,
Аӡлагареиԥш ахшыҩ лагоит.

Дыҩуеит, дыҩуеит - аԥсуа ԥҳәыс лоуп!
Лымшгьы шан, нас лыҵхгьы шоуп.
Хазы ицәоуп лымаалықьцәа,
Ран лхәыцрақәа ргарашәоуп.
Хазы дышьҭоуп лыԥааимбаргьы -
Иабацәа зҭамлац ԥхыӡ шҭак дҭоуп.

Дыҩуеит, дыҩуеит аԥсуа ԥҳәызба,
Ажәеинраала, ажәа ҿыц лыҩуеит.
Ла илызгәаҭом, аӡәгьы дазхәыцуам -
Аԥсуа иера ҿыц ииуеит.

1982.


ИЖӘЫТӘУ ҲӘА...

Ижәытәу ҳәа акгьы ыҟаӡам.
Иҿыцу ҳәагь ыҟаӡам.

Ихәлоит,
Ишоит,
Аамҭа еикәшоит.
Еициз реиԥш еицуп
Аиашеи
Ахәахәеи.
Мши-ҵхи реиԥш
Еишьҭоуп
Анырхагеи
Ахырҵәагеи.
Даҳҭааргь
Тәым планета уаҩык,-
Убригьы акәӡам, нас,
Иҿыцу акы.
Акы заҵәык иҿыцу,-
Ес иҿыцу ирыцу -
Ауаҩы диуеит,
Ауаҩы дыԥсуеит.
Иҿыцу гәырӷьарала
Иҭәуеит адунеи.
Иҿыцу хьаала
Иқьуеит адунеи.

1982.


ИҞАМ, ИҞАМ...
      Алаф

Иҟам, иҟам,
Ахацәаҵәҟьа нҵәеит.
Иҳаҩсыз ашәышқәсақәа
Ртәылаҿ инхеит.

Икақәхаз ажьымжәеиԥш,
Харак икақәхеит.
Иҭацәыз аиаҳәеиԥш,
Рымшқәа ҭацәхеит.

Рхы уқәырҵом, рыҽдырӡуам,
Иухҭнырҵом рыԥсы.
Ухьӡала гәаӷьракгьы
Рзышьҭхуам бзанҵы.

Тариелгьы дыҟам,
Дыҟам Авҭандилгь.
Дыҟам Сасрыҟәагь,
Дыҟам Абрыскьылгь.

Отеллогь дабаҟоу?! -
Ромео - зынӡагьы!
Иҟам, о, иҟам
Зҽызшьуагь - узшьуагьы!

Аӡәы уихызбаауагь,
Бзиа узбогьы,
Ашәа ухызҳәаауа,
Унышьҭԥаа узгогьы!..

- Кашырроуп!
Набеҭроуп! -
Ус еиԥш шәҿашәеит!
Аамҭа цәгьак,
Аамҭа цәгьак
Аҳәса ҳҭашәеит!

1982.


СШЬАМ ДГЬЫЛ

“Дасу иԥсадгьыл шьам еиԥш ибоит”
                                            Аԥсуа жәаԥҟа.

Сшьам дгьыл,
Сыԥс адгьыл,
Сыхаара с-Аԥсны!
Ухьӡала адә иқәу,
Ухьӡала сыԥсып!

Иацтәи умш хьанҭа
Иамҭан сышлоуп.
Уаҵәтәи умш нарҳаз
Схы-сгәы лашоуп.

Еҵәак уцәкыдшәар -
Шәы-ԥсык, о, исцәагоит.
Мрак узкыдыԥхар -
Шәы-мракны исзыԥхоит.

Шәҭы ԥшӡак узҿалар -
Аӡын ааԥынхоит.
Бӷьы ԥшӡак кашәаргьы -
Сгәы еибарххоит.

Махәык уцәыхжәаргьы  -
Дак сцәа иҭаԥсуеит.
Шәырк  уцәдыршәшәаргьы -
Шьацмоушәа исҿаԥсоит.

Сашәа уоуп,
Смыткәма уоуп,
Сажәа хьанҭа уоуп,
Сажәа ласгьы уоуп!

Усжьироуп,
Усныхоуп,
Нцәа рхыхьгьы
Усынцәоуп!

Сагьуануп,
Сагьуабуп,
Зных-усхәыҷуп!
Анык лыхшара дшизымгәаҟра,
Агәаҟра саҿуп.

Сухӡыӡаауеит,
Суашьапкуеит,
Сгәы зегьы
Узҭыхьҭшьаауеит!

Избоит, уи ԥсынҵры наӡа,
Иашан, иазҳәам.
Аха уа уҟаз, уҟаӡаз!-
Уаҳагьы сҭахӡам!

Умарымажахарц ажәлеиԥш
Схы-сыԥсы сшоит.
Гәыҭбаара ҳәаамаҳа,
Уҳәаадан усшьоит.

Сшьам дгьыл,
Сыԥс адгьыл,
Стәыла ссир, с-Аԥсны!
Ухьӡала адә иқәу,
Ухьӡала сыԥсып,

Еиԥш ԥсра бзиа нас
Аӡәгьы илахьынҵам.
Уа уҟаз, уҟаӡаз!-
Уиоуп здазҳәазҵам!

1983.


ДАСУ ИМОУП ИУАРАДА

Уа зны-зынла иаасырӷызлап
Сабацәа рашәа уарада!
                      	   Гьаргь Чачба

Дасу имоуп
Иуарада, рҳәеит.
Дасу ицуп
Ԥсахрада, рҳәеит.

Уарада гәышьа,
Уарада уа!
Уарада хацәқәа,
Уарада уа!

Ԥсы ашәоуп,
Гәы ашәоуп,
Гәырӷьашәоуп,
Ччаԥшьуп,
Шәаԥшьуп,
Чарашәоуп, рҳәеит.

Уарада, марџьа,
Уарада уа,
Дасу ициз
Уарада уа!
Гәы змырҭынчыз
Гәаҟашәоуп, рҳәеит.
Хьаа цәгьа хызҽыз
Хәрашәоупгьы, рҳәеит.

Ҳабацәа рабацәа
Ирымырдеит, рҳәеит.
Имыцәо ршьа-рда
Иалырдеит, рҳәеит.

Бахәи шьхеи еинзырҩыз
Ергьашәа, рҳәеит.
Ахацәа рхацәа
Рхаҵашәа, рҳәеит.

Абас иҟоуп
Уарада уа!
Уарада мыхәагь,
Уарада уа!
Бахә зырҵәыуаз
Уаз хьанҭоуп, рҳәеит.
Шьаҟәшьашәызтәыз
Ԥсымроупгьы, рҳәеит.

Уа идырцәаз
Мцахә ссирк, рҳәеит.
Уа икыдшәаз
Еҵәа лашак, рҳәеит,

Дасу ициз
Иуарада уа!
Дасу ицԥсуагь,
Уарада уа!

Уарада гәышьагь,
Уарада уа!
Ихьанҭагәышьоуп
Уарада уа!

Уа ирччага-
Рҵәыуагоуп, рҳәеит.
Уа иныӡаара-
Еиҭаҿиароуп, рҳәеит.

Ан дызгымхаз
Гарашәоуп, рҳәеит.
Ҵеи дызԥымхаз
Гәырӷьашәоуп, рҳәеит.

Уа имыцәаз
Хәшҭаара мцоуп, рҳәеит.
Уа имыӡыз
Ҵәҩаншьапуп, рҳәеит.

Ҭеиҭԥшуп,
Ҿатәроуп,
Жәытәра ԥшӡоуп, рҳәеит.
Ԥеиԥшуп,
Џьынџьроуп,
Ҵәатәы шьаҟоуп, рҳәеит.

Дасу ицу
Иуарада уа!
Дасу инижьуагь! -
Иуарада уа!

Шәынтәгьы-зқьынтәгьы
Уарада уа!
Ҽаангьы-цахәгьы
Уарада уа!

Уарада марџьа,
Уарада, уа!
Уарада хацәқәа,
Уарада уа!

1983.

























































А Н А Т О Л И     А Џ Ь Ы Н Џ Ь А Л

1930 – 1977






* * *
Иԥаҟьаӡа асы каԥсон,
Сышьҭа иҷыӷраӡа иҭаԥсон.

Асы хәмарӡон, еикәаԥсон,
Сара сагәылал сышьҭа згон.

Асы леиуеит, асы хкәом,
Аха сҭынчӡа саргьы стәом...

Сара снеиуеит асы ԥуа -
Аграпара агәы ҭгауа...

Асы хәмаруашәа снарбоит,
Арахь сышьҭақәа хнаҩоит...


                  * * *
О, амза, амза, сухәаԥшуеит ирҿыц уара,
Абнацә тәыҩеиԥш ажәҩан уаҵоуп уӡсауа.
Уаха ссиршәа уаҿуп сыбла аргәыкра,
Уаха ссиршәа са сухәаԥшуеит уџьшьауа...

Мшәан, иабаҟоу, егьи убжа ахыркра?
Ажәа заҵәык, уаха иухьыз, насызҳәа!
Ҿыц уахьизу?! Ма умҵазырсда уаха абра?
Ма Сасрыҟәа иаса ухьысзар насырҳа!


АԤСЛЫШ

Ирхәыз ԥсаатәк еиԥш умҵәыжәҩақәа
Хьышьшьуп еикәаҽы,
Избо џьысшьоит ублақәа
Лаӷырӡыла иҭәны.

Сылашара, аԥслыш, аԥслыш,
Уааԥшыр ҟамлари?
Угәы нзырхада - ухала унхамашь,
Иухьыз умҳәари?

Урыцҳасшьоит сахьухәаԥшуа,
Уқәыԥсычҳауеит, абар,
Аӡә дыҟамшәа уа иухылаԥшуа
Уҟәиҭӡоуп  ес-иаашар...

О, ишԥасҭахыу ухьаа здырырц -
Ҳбызшәа еибакрын,
Угәы ахькыду ма избонда -
Гәыблыла исшьышьрын!

             
               * * *
Амра сшашьҭаз сахьӡоит ҳәа мацара
Аҩнқәа сраҩсит, адәқәа сырхыст...
Цқьагьы  иснымыԥхацкәа уи ацара
Абахә инаҿҟьазшәа наҟ инхыҵт...

                    
                   * * *
Ахәы ҳаракыра снықәгылт,
Сгәы азҳауа,
Аԥша ҟәанда анапы ыргьежь
Исԥылауеит сшьышьуа.
О, са сыдгьыл гәакьа,
Исуҭоит агәамч.
Укалҭаҿ Амшын Еиқәа
Насуеит ахьарч.
Аҵх лашьцазааит, аха икаршәзар
Избоит сара агәыр.
Зегь сацәажәоит аԥсышәала,
Рыла сынҭаԥшыр!


* * *
Адыхҳәа сганаҿ иныҵԥрааит абнакәты,
Зназы сахьгылаз саашанхеит.
Уи халон амрахь, аԥштәы
Еилаарцыруа сыблаҿ инхеит.

Схысит. Икыдшәеит мракы,
Ишызбоз инҭалт икәкәаӡа.
Избон, сахьгылаз ҳамҭакы,
Ҽыҭ-ҽыҭ ашәахәа адәы иахьыгӡаны...

                        
* * *
Ирныҷҷалоит амацәыс аԥенџьырқәа,
Ахыуҳәа ажәҩан лагоит.
Ираӡнышха рҽырҟьоит ақәа цәыкәбарқәа,
Аҷыхь цәгьа наҟ аҽаӡоит...

Сеигәырӷьан еиҵысхуеит снапсыргәыҵа,
Ажәҩан ду иаҵакны искыуп.
Ишьқьыруеит ганкахь аԥҭақәа ҟәашӡа,
Амацәыс уаҟа ирыхшьуп.

Ацәыкәбарқәа снапы ианыԥсалоит,
Иҟәандаӡа урҭ ак рҳәоит.
Ацәыкәбарқәа иҩны инеишьҭалоит,
Снапқәа ирныкәраа икаҭәоит...

Ацәыкәбарқәа хәмаруеит, ихәмаруеит,
Ааԥын ашәхымсаҿ иччоит...


* * *
Аҽаԥа Џьамхәыхә са сакәушәа
Ус ԥхыӡ зны-зынла избалоит.
Абынҽацәқәа саарыцрымшәо
Ҟәбина ахықәаҿ сеимдалоит...

Избоит сзааӡаз аҽа ахьгылоу,
Уи - зегьы-зегь иреиҳауп.
Са сашьышьуеит бла разыла,
Ан леиԥш иара сызгәкыуп...

Избоит сгәы иҭоу ахьадырыз,
Ицәырҵуеит са сзааӡаз аҽа...
Абар, иааины саԥхьа иахьгылаз,
Иԥшуп аблақәа ҭыџьџьа.

Нас, атәыҩақәа неиҵыхны,
Ашьхара иахыкны иархоит...
Жәҩан акалҭаҿ иара тәҩасны
Сыкәа аеҵә ҭанаԥсоит!..


* * *
Ирҳәоит аӡқәа хыҵит ашамҭаз,
Ихыҽҽа ирықәлеит адәқәа.
Ирыҵалеит ҳәа шьоукгьы ахьыцәаз,
Иҟарҵеит ҳәа аԥхасҭақәа.

Аха аӡышьҭра ҿыц ҟамҵакәа
Игьежьызаап  иҵыкәкәа.
Ажәытәтәи рҭыԥ ахь ус, ҿымҭӡакәа,
Идәықәлеит, ирываԥса рнапқәа...

Нас ихыҵма аӡқәа баша,
Мап, бажәқәак  дырҳәазеит!
Аха ажәытәтәи абажәқәа рҭыԥаҿ
Аҿыцқәа нкажь инықәҳа ицеит...


                  * * *
Иугәыдысҵом ахаҳәҵәҟьа са сымшын,
Уара ухықәаҿ сааины сгылоуп есымша...

Уцәқәырԥашьа ҿыцуп енагь сара сзы,
Саргьы сҿыцуп еснагь уара узы.

Сыблақәа уара ухықәаҿ иҭааӡом,
Схәыцрақәагь араҟа инҵәаӡом...

Амшын, амшын, абас уара узшеи?
Амшын, амшын, иулоу закә лшеи?!

Са сыблақәа ухықәаҿ иҭааӡом,
Са схәыцрақәа ухықәаҿ инҵәаӡом...
    

СЫШЬХАҚӘА

Снапы ианыҵны аԥҭақәа
Ганкахьы ишьқьыруеит.
Сахьрыхәаԥшуа ахрақәа
Са сымч иазҳауеит.

Ашьыжь ҿыхоит, ашьхара
Ишәаҳәоит аԥхьарца.
Иаҵоуп ашәа-гәырӷьара
Нарҭаа рыкҿыҩра...

Ачча рҿықәуп сыблақәа,
Избоит са сзакәу...
Ҭабуп шәасҳәоит, сышьхақәа,
Сҳаракны сызкыу!


                * * *
Ҩаԥхьа иҭәыхит амза,
Абар иахьышеи-шеиуа.
Сыбла ихгылоуп сымҩаҿ -
Исыцуп сахьнеиуа.

Ҩаԥхьа иҭахеит амза,
Избом абла цқьара.
Иҿыхоит абар ашьыжь,
Аха иаҵам хаара.

Ҩаԥхьа иҭәыхит амза,
Сыҟоуп сымацара,
Иарбан мзоу  исзалбхуа,
Уа, иҳәа, сылашара!


               * * *
Амра амшын инӡаалеит,
Амҵәыжәҩақәа еикәаԥсо.
Аԥсабара са сахәаԥшуа
Сгылан сымқәацо.
Амшын ду агәышҵа ҭбаа
Схыԥшылон хара,
Уи ҳаш-ҳашуа, икараха,
Иаҿын аԥсшьара.
Адунеи зегь маҭәа ҿыцла
Ирҿыц аҽыхнаркуан.
Жәҩан акалҭаҿ амаҵмыџь еиԥш
Аеҵәақәа пытуан.


                         * * *
Алықьса Лашәриа изкны

Ргәы еиҵасуа еиқәҿырҭуеит ашьхақәа,
Мшыбзиа рзызҳәоз дырбаӡом рҵеи,
Рылахь еиқәырҵеит Аԥсны аблақәа,
Ааԥын агәырӷьара иҭрыс аҽаӡеит.

Иқәыԥсычҳауеит амшынгьы, абжьы ҭахәаҽ,
Уи аблақәа ирбаз азхаҵом.
Абаҳчақәа ҭынчхеит, рхы нарыкәаҽ,
Амш еихашәшьуп, алаӷырӡ баӡом.

Иҵәыуоит аԥхьарца, абжьы ахрақәа 
ирыбжьалан,
Иҵәыуоит, ицоит иаанымгыло, игәынқьуа.
Уҵәыуала, аԥхьарца! Издыруада уи ала
Иулшар ҳгәы ахәра ианылаз арӷьара!

О, ашлақәа, шәгылоуп ус иҿымҭӡо,
Ахьамҭара шшәылсыз шәыблақәа ирҳәауеит.
Иџьабоит аҩызцәа, игылоуп еиҭамҵӡо,
Игәыҭшьаагоу амыткәма улымҳа ҵнах`уеит.

Угәы иалоуп, угәынқьуеит, Аԥсынтәыла,
Уҵеицәа иреиӷьыз дуцәгылеит хара,
Уи унеигон ушьҭыхны, уигәыдкыла,
Иреиӷьыз иашәақәа даҿын узаԥҵара.

Аха, Аԥсынтәыла, угәы камҳаӡан,
Уи иашәақәа ишазҳац иаҿуп азҳара,
Ԥанаҩ еиԥш дымҩашьаӡо, наӡаӡа,
Ушьхақәа рыгәҭаҿ илшеит анхара.


АМШЫНИ САРЕИ

Ацәқәырԥқәа еицәажәоит рыбжьы ҭахәаҽ,
Ахаҳә шкәакәақәа ирындоит аԥша.
Сара амшын абзиабара самоуп исылаҽ,
Са сыблақәа уи рбалароуп иасымша.

Снапсыргәыҵаҿ ажакьа хышлаа анӡыҭылоит,
Уажәы-уажә самҵасуеит, искырц аԥаҵа:
Иара ччоит ишыччац, сытҟәа, сааннакылоит,
Са сгәырӷьара аҳәаа нҵәаӡом зынӡа...

Ицәқәырԥоит амшын сҿаԥхьа аҽырԥагьа,
Уи абла иаҵәара ахьыгӡоуп адунеи.
Сгәамчхара шьҭнахуеит сырҳарак, снага,
Ажәҩан абӷаӡара зных иснаркуеит!..

Амшыни сареи ҳаицәажәоит ҳашцәажәац,
Ҳааԥсаны ҳаидтәаларц, мап, иҟалом.
Амшыни сареи ҳгәырӷьоит ҳашгәырӷьац,
Ҳазлеиԥшым хкы-хкыла ирацәоуп, иҳазҳәом.

Зны-зынлагь амшын гәаалоит иҭрысуа,
Усҟан ахаҳәқәа ԥыххаа иагоит.
Аха сҭалан са сгәы анахьысуа -
Уи ԥхашьа-ԥхаҵо ишызбо иааиқәтәоит...

Ацәқәырԥқәа еицәажәоит рыбжьы ҭахәаҽ,
Ахаҳә шкәакәақәа ирындоит аԥша.
Сара амшын абзиабара самоуп исылаҽ,
Са сыблақәа уи рбалароуп иасымша.

                       * * *
Сара ҽа дунеик адунеиаҿ исыԥшаауан.
Ари адунеиаҿ сазхәыцуан Адунеи.
Акалашәа аԥсабара ӡырҩуан,
Схәыцрақәагь анырызшәа збеит!..

Мап,
Адунеигьы ҭынчым адунеиаз!
Схәыцрақәа еиҳа-еиҳа инаскьон.
Џьа избон аеҵәа цәашьҵас иахьҿыхоз,
Ҽаџьара урҭ кәицны иҵыкәкәон.

Сԥышәырччо схәыцуан сахьгылаз,
Иԥыруаз схәыцрақәагь аатәеит...
Даҽа хәыцрақәак са исызцәырҵхуан,
Заҟа дунеи ыҟоузеи Адунеи!..


                          * * *
Уазыӡырҩы адыдбжьы, аҩыза,
Ахыуҳәа ажәҩан лагалааит!
Уҽхәыҵоумыҳәҳәан ахыза -
Аӷьеҩҳәа ихысааит, идыдлааит!

Уаргьы уагәыдла, адыд анужәла,
Уеиҭамҵроуп, уԥсы ҭанаҵы!..
Уаԥыл аԥсҭазаара, ушьамхнымшлан,
Знык уԥсыроуп, унхартә ҳамҭакы!

Уацәымшәан адыд, аҵықьҳәа ихыслааит,
Ахаҵа ахысыбжь дацәшәаӡом.
Аҳаҳаи, амарџьа, угәы мыҭрысааит!
Ахаҵа дыҟоуп, дыҟоуп, дыԥсӡом!..

Идыдлааит аҭахызаргь ишамчу,
Уагәыдла шԥыла, ишьҭых ужәҩахыр!
Убасҟан иудыруаз ишҭынчхо
Адыдгьы - ушымшәо анадыр!..


                       * * *
Сара скәасқьаҿ ахала иазҳаит аӡахәа,
Ашьаҟьарқәа еиҵнахӡеит, абар, еиҵыхәхәа.

Сбыркьыл аҽкылдан аҽарӷәӷәеит, аҽаҳаит,
Аидарагь азышьҭымхуа акыр ичкәаҳаит...

Саазқәылаз саргьы агәыларахь снаԥшлоит,
Слаԥықәшәа сафалоит, ссиршәа сыччоит...

Аха сгәылараҿ аҩнашәқәа аркыуп еиқәҟаца,
Аԥенџьыр даҽаџьароуп иахьарту иԥхаӡа...

Сыҟоуп макьаназ, сыҟоуп сара акала,
Сыҟоуп макьаназ, сыҟоуп сара схала...

Аха жәаха идыды-мацәыст, ақәа канаршит,
Сара сҿыцӡахан адәахьы снаԥшит...

Сгәы иҭаз зегь адырзаап ари са сӡахәа,
Иаргьы агәыларахь иарххеит анапқәа.

                           
АШЬХЫҴӘ РЫНЦӘА

Са дсацәажәоит Анана-Гәында,
Лышьхаӡара калаӡа.
Ицха ԥшшәылоу лыбла жәбанда!
Лцәа саранџьуп ицқьаӡа.

Лнапсыргәыҵа ашьха анԥрылоит,
Ашьхагәараҿ уа дубоит.
Асаара лыма уи даауԥылоит,
Саранџь ҟәашла уагьлырчоит!


                  * * *
Зны-зынла сышнеиуа снатәоит сымацара,
Сгәи сареи иныҵак ҳаицәажәоит маӡа.
Ҳагәҭыха шеибаҳҳәо ҳаԥылоит ашара,
Ҳхәыцрақәагь, еҵәоушәа, инҭалоит икәкәаӡа.

Зегьы-зегь ыӡзаап... иауеи аҽыргәаҟра,
Бзиала сыбзиабара, изқәымло хынҳәра!
Аха, сишь! Быхьӡылак ус ианлызҿырҭло
Избан, избан, сгәы зҭыҵуеи аҭра?!


                       * * *
  Шьыжьымҭанк Аҟәа фаетонк алсны ицеит...

Акырԥ-кырԥҳәа аҽышьҭыбжь геит 
ацәылашамҭаз,
Ажәытә бызшәа наныҩт амҩаду.
Ахьхьа-хьхьаҳәа афаетон, аҵәҵәа ишасуаз,
Архәа инавал ицеит ишеибакәу.

Ицеит, уи ашәышықәсақәа иргәылсны,
Ацәылашара рҟәандо, аԥсы ҭаҵаны.
Ицеит ҳацәа хаара - хҭыск назныжьны,
Иԥҵәаз рахәыцк еиԥш ҳгәаҵа ныҿкааны...


                         * * *
Аԥсыԥ еиԥш абзиабара ласын, иласӡан,
Амшын еиԥш абзиабара агәы ҳаракӡан.
Амзеиԥш быблақәа цон иҭыԥхо,
Амреиԥш сгәаҵаҿ ааԥын ҭабырԥхон.

Аӡыхь аҟнытә иаагаз аирыӡгьы ҭәын,
Ссиршәа агәы ҭынчӡа ҳа иаҳзыԥшын,
Аха икаҳаит аирыӡ, аӡы иҭаз каҭәеит.
Ирҳаз абзиабара ажьеиԥш ишәаҟьеит,

Аӡәгьы иҭахӡам аирыӡ анҭацәу,
Нас дарбану ҳауа изаҵәу?!


ААМҬА

Гомер ихаануп аамҭа, адунеи ааԥсеит,
Ауаа ракәым, абан, ашьхақәа каԥсеит...-

Сыркуеит иаша ахәыцрақәа ҿыхан,
Сыркуеит, сагьҿарҳәоит, исымҭа ҭаха.

Иазааргозеи адгьыл, иаҿакыуп аихац,
Егьрыгӡам иҵәаҟаԥшьны абар иҿдыршәарц!

Абас сышхәыцуа ахәыҷқәа рыччабжь
Салнахуеит схәыцра. Амра хцәыҟаԥшь

Урҭ меигӡарахда аԥхарра рзаҟьоит,
Блуз заҵә ихәмаруеит, ахәыҷқәа шәаҳәоит.

Аамҭа мажәӡазаап! Еивызгоит сыԥсы.
Ахәыҷқәа ҭоуп амшын, ашьацраҿ шьыжьы.

Урҭ былгьоит, уахьгьы сырзыԥшуеит,
Зегь рҭыԥаҿ иҟоуп, ус аамҭа еикәшауеит.


                        * * *
Суҩызоуп сымҳәацызт, усҩызоуп умҳәацызт,
Аха ҳаиҩызара ԥхныган ирҳәын.
Ҳаицымкәа, амш акәым, асааҭгьы мцацызт,
Амш лашарагь акала иаҳзыԥшын.

Ус, ҳаиҩызара шааиуаз, иҿымҭӡо,
Лаԥан мҿык еиԥш уи ҵәыԥсит,
Саҵхеит уи амца, уаҵхеит уи амца,
Ҳаиҭаҵхеит уи амца, аха уаҳа умԥсит!

Ихьшәашәеит аҽҳәаҿ акәицқәа,
Ассир, аҩарҵәҟьа абраҟа иҩхыҵт.
Ақәагьы кылсит ҳазҵатәаз аҩныҵәҟьа,
Нас иаҳзымдырӡо уинахыс ҳаиԥырҵт...

Ҳаи, анаџьалбеит, исхароу сыздырам,
Ажәытәтәи уҩыза ҳәа наԥшҩыкгьы дыччоит.
Сара иуасҳәап - уи сакит сыркаран,
Иахьагьы, аиашаз, сакыуп сеиҟәырҷҷо.

Аха убасҟангьы ҽакын уара ухьаа,
Сдырҳәызшәа избон сара схы.
Нас ианадамха, иусҭарц ма џьабаак,
Анцәа имҳәааит, сагааит сшьамхы!

Избоит аеҵә ҿыцны иузкыдлеит,
Ҵаҟа акәзар - уҩызцәа рацәахеит...
Аԥхарра ҳәа, ишаҳә-шаҳәуа иуԥылеит,
Самеигәырӷьазар, суаҩым, сҭахахьеит!

Уеизгьы, иухоумыршҭын икьаҭахьоу аеҵәа,
Урҭгьы ус баша жәҩанаҿ имкақәхеит.
Аҿыц еиԥш имшеи-шеиргьы даараҵәҟьа,
Ирҳәоит урҭ краамҭа илашоит, иагькаԥхоит.


* * *
Абар ашьхаҿ асы цәырҵит,
Ицыр-цырт абахә ржәҩахыр,
Саԥхьа руапа шкәакәа еиҵырхит,
Исҭахыуп гәыкала исшьышьырц.

Сахьықәгылоу сышьха дгьылаҿ,
Аӡын иаахоит анапы,
Зны ашәыб ҿалоит аҵла рӡамҩаҿ,
Инҭалахуеит зны иԥыҽҽы...

Аԥҭа ҟәашқәа, шьыжь игәылҵыз,
Бымбан абахә ирҿаҳәуеит,
Зны инкьапышҭоуп, аԥша анрыҵас,
Ихало ԥшьаалаӡа иԥыруеит.

Ахра дуқәа ркамбашь тәыҩа
Асы неины ирыбжьатәоит.
Урҭ сырҿалан, снеиуеит сыҩуа,
Сышьҭра ҿыцқәа ирызҳауеит.

                  
                  * * *
Абна еиқәараҿ, абна тоураҿ
Амца еиқәысҵеит хәылбыҽха.
Абна еиқәараҿ, ажәҩан хыбраҿ
Сымацара стәан иаха.

Амца смырцәеит аҵх еиқәараҿ,
Алашара хара ицон.
Абна еиқәара са исырҿыхон,
Иахантәарак уи лашон...


                   * * *
Иҟоумашь адгьыл даҽа дунеикаҿ,
Уаҟагь абас еиԥш амра ахаԥхо?
Иҟоумашь ҽа уааҩытәыҩсак, урҭгьы гәаҭеиуа,
Рхәыцрақәа ҳашҟа аума иахьдырхо?

Ҳара ҳаиԥш урҭгьы рыҽдырхиоума,
Уажәымзар уажә амҩа ашьапы ркырц?
Иааигәоумашь ма кыр ҵыроума,
Наҟ-ааҟ ҳаблақәа неиҿаԥшырц?

Мамзаргьы еиԥшьны иҭынчроума,
Ирымаӡамкәа хьаас џьара акы?
Ус акәымкәа, гәаҟрак иакыума,
Ма игылоума абџьар еиҿакы?..


Ак акәымкәа адунеиқәа рацәоумашь,
Еиқәҿырҭрыма знымзар зны?
Мамзар маҷ-маҷ иҿыцәаарымашь
Сыгәҭыхақәа, идәықәлаз ихыжжны?!

Аԥша имҵанарсыз абӷьыц иеиԥшны
Икашәарымашь наҟ инаскьаны?
Мап, ауаатәыҩса џьара иҟаны
Ҳа ҳарбароуп, ма иаабароуп ҵаны.

Ҩ-дунеик меиԥыларц залшом,
Ҩ-хшыҩк ӷәӷәахашт еиҳагьы.
Аха абри анбыкәу ианалшо? -
Ахәыцрақәа сыркыуп есқьынгьы.


                   * * *
Икынхалаз аԥаҭхь еиԥш амза ҵәииӡа
Ажәҩан иаҵахан, иааԥшуеит иҭааӡа.

Уахантәарак аҟармаҵыс абжьы сазыԥшуп,
Аха цас иауашәа - абаҳча ҭацәуп.

Издыруада уахак аҟармаҵыс ахьцаз,
Знызаҵәык ауп абжь сара санахьӡаз!

Слымҳа баша икыдҵа аҵхаҿ сӡырҩуеит,
Сзышьҭоу абжь аҭыԥан ҽа бжьык саҳауеит.

Икынхалаз аԥаҭхь еиԥш амза ҵәииӡа
Ажәҩан иаҵахан - иааԥшуеит иҭааӡа.


ИРЫЗДЫРӠОМ АЏЬҚӘА АԤСРА

Ахәыԥшқа еиԥш амахә срылоуп,
Аџьқәа ахьгылоу иааԥсаха,
Маҷк акәзаргьы иаасырҿыхоит
Урҭ ахьыцәоу иҭахәхәа.

Уажә абӷь ҩеижьра илагылоуп,
Ахьхьа-хьхьаҳәа шьамхахьы.
Аха мшаҽнеиԥш урҭ еидгылоуп,
Ишьҭырхуеит ажәҩангьы схахьы.

Аџь оурыжәқәа срыҵашьыцуеит,
Урҭ иахьрықәым набыцра.
Иааԥсазаргьы аума рхыҵуеит,
Ирыздырӡом аџьқәа аԥсра!

                 
                  * * *
Ахцәеиқәара шлацк машәырны иналашәаргьы
Уи хьынааны ганкахь аҽарҳәуеит.
Иузыҵәахӡом, иагьа уургьы, иагьа уҳәаргьы:
Арӷьарахь иқәуҳәар - армарахь инаҳәуеит...

Иҽеимхаз - ҽеим, егьа азыҟоуҵаргьы,
Уи ахала ицәырҵуеит, амала уааԥсоит.
Аԥсҭазаара закәыҵәҟьоу ари иамҳәаӡаргьы
Аиқәырҽаҽара шбашоу аргама иаҳәоит.


                          * * *
... Мышкы уизар - мышкы адунеи уԥсахуеит,
Уи шәарҭам, идыр, зынӡагьы.
Ауаҩра  узныжьзар - ауаҩра нхахуеит,
Краамҭа иазырӡӡом акгьы!

Идырхәашаргьы ацаҟьа - инхоит аҟәырҷаха,
Шәышықәсала имыӡуа ахаҿра.
Аиаша машәырла иҭахаргьы
Иҟоуп уи, иаздырӡарым аԥсра!..


                       * * *
Снеиуеит сылал адәы какаҷра,
Ашҭа еиужьраҿ ашьха хыуп.
Саргьы сгылоуп абри ашьацраҿ -
Исыцҳааит ашьха, сшьапқәа хтуп.

Исгәалашәап схәыҷра амшқәа,
Ажәытәтәи Дӷамшь еиԥш ицқьаӡа,
Ма ҷаҷалтәи ашәҵла ҟәашқәа  -
Изшәуаз ажәҩан ииаҵәаӡа.

Ҳамҭак акәзаргьы срызхәыцып,
Игылоушәа еибгаӡа,
Ихало, ихало са сгәы шьҭыҵып,
Аԥсашьап уи уа игәыкӡа.

Кадыр ду рыцҳа иӡлагараҿ
Сахатәоушәа ҿыц избап,
Аҵх ԥысҽып аеҵә рыгәҭаҿ,
Урҭ шаҟаҟоу сыԥхьаӡап!

Ашьац иаҵәара мшын иаҵәараҿ
Хыла сасны са сыӡсап!..
Сгьежьып анкьатәи аԥсабарахь,
Ҳамҭак, ҳамҭак сгәы аԥсашьап!..

Салоуп, абар, ашьац иаҵәара,
Исыцҳааит ашьха - исычҳап.
Сгьежьып анкьатәи аԥсабарахь,
Иҟалозар шьхацк уцҳа!

                   
                  * * *
Асы хәмаруеит, асы хәмаруеит,
Аҵла рымахә иахаԥсоит.
Асы ацамҭаз ас адыруеит,
Адәқәа ҟәашӡа еиҭах иаршоит.

Сыҩны снеиуеит асакарахь,
Инсыжьт  ақалақь шьыжьы.
Иҟәашӡа ишьҭоу адәеиужьра
Азқәаҿ сышьҭа снахьыԥшит...

Снапсыргәҵа асы  анӡыҭылоит,
Уи сахәаԥшуеит сара ҿыц,
Асы наскьазгоит, ҽаанбзиала,
Ҽаангьы бзиала ихынҳәырц!

“Лыхәҭа-лыхәҭа, саара-саара!”-
Са схәыҷрашәа хынсырҳәуеит.
Игәаҩаӡа адгьыл-саара
Иҟәашӡа ашәҭыш наҿаԥсоит.    

           
                 * * *
Сымҩа насыгӡарц исыгхеит аԥсыӡак,
Дсыхьӡан ҩызак, исиҭт инапы.
Нас, уабасыхәо, ҽаԥара сыԥеит,
Гәырӷьарала ишьҭыҵит са сгәы.

Ҿыц избазшәа адунеи гәасҭоит,
Ладеи ҩадеи са сылаԥш наӡоит.
Агәыҩбара исымазгьы ԥхасҵеит,
Изӡаргьы шьҭа изыԥсаӡои.

Сара сшыҟоу акәхап ауаагь шыҟоу,
Иҟаӡам акгьы - иҟоуп зегьы...
Аҩызцәагь, ақәлацәагь маҷӡам, урҭ ыҟоуп,
Аха уара уаныҟам - дыҟам аӡәгьы!


                      * * *
Иахантәарак аҟармаҵыс ашәа хаа сзаҳәон,
Иахантәарак сыԥхыӡқәа ссирын изакәыз.
Иахантәарак ашәҭқәа аҵх исҿанаԥсон,
Иахантәарак сгәырӷьара мшынын изеиԥшыз...

Саҵакьысхуан ажәҩан, исхын ахьча хылԥа,
Иахантәарак ашьхара сықәын скаууа.
Аԥсҭҳәа быбышқәа нкыдтәалахуан сызқәа,
Сеиҵас арҩашқәа сырхыԥахуан уа.

Нас ашьхантәи агаҟа сдәықәлон сышьҭхысаа,
Ус, агантәи ашьхарахь схалон сласӡа.
Абар, сгәырӷьара: џьара ҷкәынак дихзаап,
Абри агәырӷьара сылсит иԥхаӡа.

Иахантәарак аҟармаҵыс ашәа хаа сзаҳәон,
Иахантәарак аԥхыӡ сакын сытҟәаны.
Сааԥшит... сыԥхыӡгьы цеит ирҳаны,
Ицеит, аиашаз, ԥхыӡк еиԥш са сжьаны.


             * * *
Икаԥсеит абыӷьқәа.
Иҿахаз ажьқәагь канӡеит,
Аха урҭгьы рҿышәшәеит,
Ана-ара ажыц ирҿаԥсеит.
Ақәаҵара ҟьаҵәит, аԥша рыжәлеит аҵла,
Амахәқәа еимырҟьо, иргьежьуа 
иаргәамҵуеит...

Спалта ахәда сҩахеит, сахьнеиуа сааҭгылан,
Ахьҭа! Ахьҭа цәырҵуеит абар иаԥшәымахан.
Амра аԥҭа иргәылԥхоит имчыдахан,
Уи аҟәырҷахак уажәы изыԥсаз, аха...

Изқәаршәшәоит акамбашьқәа,
Агәарабжьара ибжьысуа,
Ихәарчаруеит, ихәарчаруеит амш, 
еимҳәа-еимсоит,
Ишьҭыууа иԥрит амш, иԥрит, иԥырӡеит,
Аҿгьы кәалаԥхан аҷеҩҳәа инеихашәеит.


                     * * *
Сцарц шԥасҭахыу асы зқәу ашьхахь,
Ипашәкакараӡа ахра ахьҭаҳәҳәоу.
Ицқьаӡа  ҳауак наҿасрын сылахь,
Схәыҷра сԥыларц исаҩсны ицахьоу.

Гәата-бӷата сызхара скәымпылрын,
Ас быԥкра хчнызас иҟасҵарын.
Нас шьабысҭак еиԥш сышьҭа нсыжьрын,
Ладеи-ҩадеи ԥсыԥны сахьӡарын.

Исгәалашәарын иӡхьоу сышьҭақәа,
Исгәалашәарын ианыҵхьоу абынҽа.
Исхасыршҭрын архатәи сгәамҵрақәа,
Ҩаԥхьа избарын иахьыԥо аӡхыҽҽа.

Ашьха каԥкаԥ сазыӡырҩрын абжьы хаа,
Хьаа-баада сыгәгьы аԥсашьарын.
Қәсырԥа сыбжьаԥарын аиҩхаа,
Исхашҭхьоу сыԥхыӡгьы хынҳәрын.

Сшәышьҭы, сшәышьҭы! Сышьхақәа рышҟа,
Ҩаԥхьа сгәырӷьарц сара сгәазхара,
Сшәышьҭы, аԥсашьарцаз сара сгәы цқьа,
Ҳамҭак акәзаргьы ихынҳәырц схәыҷра...


* * *
Ари адгьыл асы адыруеит,
Уахгьы-ҽынгьы иаҿуп аура.
Саргьы сылалан сыхәмаруеит,
Исгәаласыршәоит схәыҷра.

Асы ҟәымшәышәра сара игәаҭан
Сыхьӡ нацәкьысла изыҩуеит.
Иҟәашккароу асы-нбанқәа
Иҿыцӡа сыхьӡ рҳәауеит.

Асцырақәа абра ихәмаруа
Ԥшьаала еиҵырхуеит рхамы...
Ас ианысҵаз сыхьӡ анырхуеит,
Са сышгылоу сшанханы!..

Ҩаԥхьа сыхьӡ асы ианысҵоит,
Еиҳа идууны, иԥшӡаны.
Уажә иааҭгылан шьоукгьы аԥхьоит
Иахьану - ихырҷаны...

Ахьӡ рацәа асы ианылоит,
Адәеиужьра инахьӡоит,
Еихыҳәҳәа-еиҵыҳәҳәоит, аха еинаалоит,
Адгьыл еиҳагьы иԥшӡахоит...

Ахьӡ рацәа асы рымҽхак
Абан, избоит саанаԥшыр...
Даҽа хьӡыкгьы снеины исҩышан,
Аха сшәоит: маӡак ааԥшыр?!

                   
                  * * *
Аԥенџьыр аҟынтәи бааԥшлоит,
Сара сышҟа ԥшьаала.
Саргьы ахәыцра схаԥалоит,
Ус ицом мышкала...

Ҳаҩнқәа ахьгылоу еиҿаԥшлоит,
Ҳаиҿаԥшлоит ҳаргьы.
Ҳабжьараҵәҟьа ибжьысны ицоит
Ҩ-ԥаҩкны ҩ-мҩакы.


                * * *
Са исцәымӷыуп аӷба абаӷәазаҿ иангылоу,
Ихырсысуа ацәа ианарххо.
Аҟәара ахықәаҿ ианҷаԥшьо ичалан,
Ма азқәа амшын ахь ианархо.

Бзиа избоит аӷба амшын ихыхәхәала,
Ацәқәрԥ иаҵәара жәпаӡа
Ацәаҳәа шкәакәа алго, ианыӡсо имаангыла,
Аҷныш амҵәыжәҩа еиԥш избоит иласӡа.

Саргьы исҭахыуп ҷнышк еиԥш, аҳауа салԥа,
Инаскьазгарц усҟан амшын агәахьы.
Аӡсара азыҳәан ауп изиз аӷба,
Аԥрақәа шьҭыхны иазцоз аԥшаӷьы!

Са исцәымӷыуп аӷба абаӷәазаҿ иангылоу,
Ихырсысуа ацәа ианарххо.
Аҟәара ахықәаҿ ианыҷаԥшьо ичалан,
Ма азқәа амшын ахь ианархо.


                      * * *
Жәаха иаалырҟьан ишәҭит абгыӡра,
Иҿыхеит убасҟан ицәаз са схәыцра...

Иацлеит амшгьы ишеи-шеиуа,
Амра быцуп ба бахьнеиуа!...

Бзиа ишԥазбо ааԥын амра,
Иарлахҿыхуеит сара сықәра!

Акрамоума адәы снықәлар,
Снарацлабып уаҟа ахьыбҿар...

Џьара сыԥап, џьа сыхәмарып,
Аҭахызаргь Кәыдры сырып!

Уаанӡеиԥш абаз сзышьҭымхыргьы,
Акрамоума иара уигьы?..

Аха адунеи хырымкаазар,
Саргьы зинқәак стәуп, исаӡар...

Зегьы рзыҳәан амра ԥхозар,
Аҳы, исхароу бара ибҳәозар?!

                   
                  * * *
Ҳнаҩс игылоуп Мықә ауахәама,
Шаҟа шықәса уи иахыҵзеи?
Иахьа ихьшәашәеит, иамам гьама,
Иаса Қьырса уа дзыхҟьазеи? -

Аџьарсахьа дкыдҟацалоуп,
Изҭарыдашь ахақәиҭра?
Сара сакәзар, наскьа сгылоуп,
Иуадаҩхеит Мықә аӡырра...


                   * * *
Насыԥ имоума иҟало здыруа,
Иҟалап имаҵәҟьазаргьы насыԥ?
Иабацои, мшәа, адунеи ыҩуа,
Иазымхаӡои иахьатәи аҭыԥ?

Насыԥ имоуп иҟало здыруа,
Убас адунеи амаӡа аазыртуа.
Иҩлааит адунеи шаҟа изыҩуа,
Еиӷьызма итәазар иӡырҩуа?!

                     
                   * * *
Аҳа, аҩызцәа, уаха чароуп,
Ишәҳәа ашәа, аҩы жәжәы!
Ӡӷаби ҷкәыни еицыкәашароуп,
Ихиалааит ашлақәа ркәымжәы!

Аԥсуа чара нхааит ишаабац,
Иахьа еиԥш убас уаҵәгьы,
Аҩы ыжәны ԥсыуак дкамҳац,
Саргьы дсырԥхашьом аӡәгьы.

Ус анакәха - саргь са сакәзааит,
Аҩынаҳа, уаах аҩы!
Изжәуеит уаха, хаир ақәзааит,
Чара шыкьымҭоуп уажәы!

Анасыԥқәа ҳашҭахь иааилааит,
Агәашәқәа артызааит, еизалааит!
Аԥсынтәыла ашәа ахыҩлааит,
Аԥсуа чарагь иазҳалааит!


                      * * *
Иаса Қьырса иеиԥш ари адгьыл сахәаԥшуеит,
Ацаҟьаԥҽыха ахаҿы стәаны.
Аԥша џьара, нахьхьи аиҩхааҿ ибжьысуеит -
Аҿарпын бжьы ахаҵаны.

Ашышкамсқәа адгьыл кылҵәаны,
Сшьап аҵаҟа ирхыбуеит рыҩны.
Амҩагь шьҭарҵоит гәыр ԥынҵаны,
Сара урҭ срыхәаԥшуеит иџьашьаны.

Абыржә исҭаххар исыцҟьоит рыҩны-ргәара,
Ари адгьыл сақәиҭуп сара.
Уи азы аӡәгьы дысныӡбарым даара,
Ашышкамс нҵәеит ҳәа хьааӡам џьара...

Аха ари адунеи амшра ацзааит,
Хьаа-баа аҟәгазааит зынӡагьы,
Сара ашышкамс сыркьысуам, иҟазааит,
Анасыԥқәа рыцзааит зегьы!

                           
                        * * *
Аҵыхәтәантәи агәынқьбжьы ажәҩан иалаӡҩо,
Иблит цәаҟәак еиԥш иааԥсаны.
Март мзаҵас иҵәыуоит ҭагалантәи ажәҩан,
Инеимаҭәо ауеимада агәы ԥшааӡаны.

Изымцеит апҟа иԥырны аҩныҟа,
Иҭбааҭыцәыз ажәҩан ҭшәахеит...
Рахәыцҵас ипахаз амҩа уи нықәшәан,
Икәкәаӡа адгьыл хьшәашәа иазцеит!..

Мап, ари ажәҩан ас имариаӡамзаап,
Зегь рзынгьы иаартымзаап мыцхәык,
Ажәҩан гәыҵәҟьагь цәҳәырак иеиԥшызаап,
Ари агәалсра цәгьазаап шәы-хкык.

Изаҳада шәсыцхраа ҳәа уи ҿнаҭызар,
Ари апҟа рыцҳа анҭалоз икәкәаӡа,
Аха иџьоушьои, уи ажәҩан иалаӡызар,
Аҳәаа иахьаламго - аҳәаа нҵәаӡом.


                       * * *
Амра нхаҩрын инарывалт аҵла,
Ашәшьырақәа шьҭалт ихәхәаӡа.
Изакәыху седру, сгәы хьаак ныҵалт,
Еҳ, аамҭа ушԥацо укәкәаӡа.

Уцоит уахыԥраа абри адгьыл дуӡӡа,
Иабыкәу мшәан ас уҩны уахьцо?
Мап, аԥсҭазаара ишаноу ԥхыӡӡам,
Иагьҭесԥыҳәӡам, иукыртә иԥхьаӡо.

Сгылоуп сааины амшын хықәаҿ,
Абан, абраҟагь амра ҭашәоит.
Аҭахызар итәазааит, аҭахызар иҩлааит,
Зегь акоуп, ауаҩ иеиԥш, ахаҿсахьа збоит.

Ицоит аамҭа, ицоит, ихәмарӡом,
Ашәшьырақәа шьҭалоит ихәхәаӡа.
Џьара ԥҳалк хышәҭуеит, иҭәу ӡыла,
Џьара фырџьанкгьы ԥҽуеит изаҵәӡа.

Амра нхаҩрын, инарывалт аҵла,
Ашәшьырақәа шьҭалт ихәхәаӡа...
Зегь акоуп амра уаҵәы игылоит,
Даҽа ашәакгьы иишт шарԥазӡа.





























В Л А Д И М И Р    А Н Қ Ә А Б


1928 - 1987




АЏЬИ АЛИ

Аџь ааҟәымҵуа ал иахыччон:
“Акы уаԥсам уара ал!
Аԥшаҵәҟьа ма иуххәыцуам,
Умахә хыжәжәо иац иухан...

Амца  амҿраҵәҟьара уанаалом,
Аӡы улҵуеит уеихәлачны.
Сара исҳәом ҽхәарак алан -
Саҟара злоу ҟалом мчы...

Ахыбра дуқәа шьаҟас срымоуп,
Ма суасхыруп ҽаџьара.
Са сызларсу, сара исылхыу
Иагхом нҵыра нас ӷәӷәара.”

Аха ҽнак зны аӡлагара
Ачархь ҟарҵеит еилаԥса,
Алтәи аџьтәи рымацара
Ирылхыз амҳаԥҵәақәа нҭаԥса.

Алтә аӡаҿы алшара еиҳазаап,
Икыцӡа иҟалеит еилаҵәын,
Аџьтә хәарҽхан, аӡы ихнажәазаап...
Алтә ԥышәарччеит инаԥшын...


              * * *
Иахьа сыӷәӷәоуп ҳәа уангыла,
Уқьышә дықәумҵан угәыла,-
Мамзар ускаҿ џьа шәеиқәшәап,
Уеиҳа илшар уԥхашьап!

1955, Хәаԥ.


                 * * *
“Сыжәбома, снеиуеит аидара саҵала”-
Иҿыжуан ауардын абжьы ахацала.
Иашаҵәҟьаны уи аидара хьанҭа ақәын...
Аха, уи аидарагьы, иара ахаҭагьы
Ирыхо иназгоз акамбашьқәа ракәын,
Урҭ ҿырҭуамызт, ирҳәомызт акгьы!

1958.


                * * *
Ашҳам сылоуп, ашҳам,
Сгәаҵа иҭалт, сбылуеит.
Хәшәыда са сеиқәхашам,
Сцәа-сжьы шуеит, ишуеит.

Са сгәаҭеиуа сықәуп,
Ҭынч сызтәом џьара.
Сыхаара, ашҳам сыбҭеит,
Ахәшәгьы сыҭ бара!

1958, Аҟәа.


    СЫШЬХА ӠИАС

Аҿықә аҿоуми са сахьиз,-
Бзиа избоит са сышьха ӡиас:

Мап, уажәакәым уи анҿыха,
Хаҳәи шьанҵеи зегьы ԥыххаа,
Абахә, ацаҟь наҟ еиҩыхаа,
Илнахыижьҭеи амҩа ҭӷәыхаа,
Мап, уажәакәым, акырҵуеит,
Сышьха ӡиас ԥхьа ицауеит.

Ԥаимбар ҭыԥуп са сахьиз,
Цқьа игәашәҭишь сышьха ӡиас:

Иахаӷьаз-ӷьазуеит абахә дуқәа,
Аԥсҭа еиужьқәа иахьҭысуа рыкәа...
Абаҳча хырхәеит ласкьа аҿықәахь.
Ԥшак ҿагәыкуа ааигәа идәықәуп,
Архақәа аҵашьшь иара ржәуеит,
Нас аҽаҩрагьы ԥжәауеит!..

Еиӷьу абаҟоу са сахьиз!
Игәазырҳагоуп сышьха ӡиас!..

Ақыдқәа кылнагоит еижәцала,
Аџьықәреи иалнахуеит ашыла,
Илашоит, сгәараҿ иҭашыла.
Анкьа сныҟәалон са ҽыла,
Уажә сахьцаша сагауеит,
Уи аҽаҵкыс иццакуеит!

Агәыжәлара цәгьоуп сахьиз,
Амшцәгьа ацәымӷыуп сышьха ӡиас:

Амш аныцәгьоу, анаатә анасуа,
Игәырымуа, иууа, игҿыԥа-гҿасуа,
Аџьқәаҵәҟьа ыҵҳәа, ирыгәҭасуа,
Ирбылгьо, икыдҟьоуп ишымҩасуа.
Усҟан қәыџьмоуп, имлашьуп,
Алакҭаҵәҟьагьы хәашьуп!..

Имратәылоуп са сахьиз!
Ҭынч имҩасуеит сышьха ӡиас:

Аҭынчра анықәу аԥсабара,
Ахәыҷқәаҵәҟьа амра ацара
Иацәыхьча, иархьшәашәоит аӷӷараҿ...
Иаҩызаха ахыҭҟьара
Иҭрыс ицозаргьы, закәи?!
Гәыкыроуп иаҿықәу ишеибакәу!

Аԥсынҵры дууп са сахьиз,
Акы иннакылом сышьха ӡиас:

Ашоура цәгьа иазҭарбашам,
Иҳәынҷа аҵаа захатәашам,
Џьара икыдхалан ҟалашам,
Џьара иныҵабангьы ицашам,
Амшын ду аилашраҿ џьара,
Хәҭакны иалалоит иара.

1958, Хәаԥ.


                * * *
Саҭабымҵан, сбыҳәоит, саҭабымҵан,
Иҟәандаӡаз сажәақәа хабымҵан...
Ишсыхь ҳәа сыздыруам усҟан,
Сгәы ԥшқахеит бансыхәаԥш бара...

Аха шьҭа рҽырыԥсахт аусқәа,
Уаҳа саргәаҟуам ббара...
Саҭабымҵан, сбыҳәоит, саҭабымҵан,
Ибасҳәаз ажәақәагь хабымҵан!..

1959, Хәаԥ.


БЗИА ИЗБОИТ САРА АԤСНЫ

... Бзиа избоит лымкаала,
Сгәыбылра азышьҭыҵ,
Бзиа избоит Аԥсны-ауԥшәыл -
Кавказ ахышәҭыц!

Бзиа избоит, избанзар
Сыԥсҭазаара иаԥашәуп.
Иара агәы салиааит,
Сшьа иалоу иара ажәоуп...

Бзиа ирбоит зегь Аԥсны,
Џьоук - амшыназ,
Иаауеит аҳауазы,
Ма амра рҭахыназ...

Ауаа зегь ҳәарада,
Инеибеиԥшым ҟазшьала,
Иԥсадгьыл аӡә дахӡыӡаауеит,
Аӡә бзиа ибоит ҽакала.

Дыҟоуп бзиа избо
Зыԥсадгьыл амалаз,
Агәы нҭаԥҟа изҭиуа -
Ахьаа ҟамҵа гәалас.

Дыҟоуп бзиа избо
Зыԥсадгьыл ачыназ,
Зыԥсадгьыл казыжьуа
Ичын уа ихәыҷыназ...

Ан лзы агәбылра
Еиҳау ыҟам цәанырра,
Аха еиҵам уи аҵкыс
Аԥсадгьлы агәбылра...

 Иԥсадгьыл ахьчараз
Аҵеи днеиуеит гәышԥыла,
Иԥсадгьыл алахьынҵазы
Аҵеи аԥсра даԥылоит.

Бзиа избоит сара Аԥсны,
Сыԥсадгьыл ауп, насгьы,
Исызҳаит сан дсымамкәа:
Убри сан лыцынхәрасгьы!

Бзиа избоит, избанзар
Зқьы-ҩнызқь шықәса зхыҵуа
Сабдуцәа рыбаҩқәа
Абри адгьыл ихәыҵоуп!..

Бзиа избоит, избанзар
Сиит сара  араҟа.
Сгәы-сыԥс иара иатәуп,
Сагьԥсыроуп араҟа!.

1959-1962.


ҼААНБЗИАЛА ШӘГӘЫРӶЬО 
ШӘНЕИЛААИТ!

Ҳамшын ҟәанда иацәшәа иԥхьаҵын,
Ҳашьхақәа рахь ицеит аӡын.
Урҭ гылоуп иҭаҳәҳәа сыла,
Аҵаа иҭаӡны ишьхынԥсыла.

Убрантә ҳашықәс ҿыц абарцаз,
Иахьа ҳгәырӷьара агәра агарцаз,
Аӡын, харантә ианҵыркьакьа,
Асы ацрышәшәеит ԥаҟьа-ԥаҟьа...

Ҽаанбзиала сҳәарц асрапа
Шьҭысхырц агәарԥ ашҟа снаԥан,
Аха саақәхеит уа сбыбышӡа -
Исымҟәыҵаӡҭит ихышӡа...

Асрапа акәым, исышәҭ аҵәца,
Астол снахагылеит сқәацәӡа.
Аха, ҳаи... Санду бтәами,
Бӡышӡа шәышықәса бнархысуеит -

Бажәа ҟәышуп, бажәа хысуеит,
Аҵәца раԥхьа ба ибыхәҭами!..

Быхҭыс ҭоурыхыуп Аԥсны аҟра,
Ианызбаалоит Аԥсны агәаҟра...
Санду, аҵәца шьҭых, ибаҭәоуп -
Бааҳақәныҳә...
Лықәра ишаурыз лыбӷа еиҵыхны
Санду дҩагылт, аҵәца шьҭыхны...

...- Ес-аашар шәа шәзы илашаран,
Ес-аашар иазҳауа шәылшара,
Шәџьа иацны аҭынч ԥсшьара,
Шәџьа иалҵыз шәара ишәԥыло,
Илбаажәдо аҳауа ҭынч гәырҭәыла,
Шәаҵәцахә гәырӷьахәны иԥхеиԥхеиааит,
Ҽаанбзиала шәгәырӷьо шәнеиааит!

Бара аҭыԥҳа, абла ҭшаша,
Бгәара дҭало ибгәаԥхаша,
Арԥыс, иугәаԥхаз илхаран
Угәарԥаҿ иҟало ачара,
Шәара ахылҵ изгәаҟуа згәараҿ
Шәгәараҿ инагыло агара,
Уара аиарҭа иахьа иагәылоу
Ушьамхы уҵԥраауа уҩагыло!..

Шәаҵәцахә гәырӷьахәны иԥхеиԥхеиааит,
Ҽаанбзиала шәгәырӷьо шәнеиааит!..

Ҽаанбзиала, зегьы, нанраа,
Уаҳа аибашьра амбааит ҳамра!
Шәҵеи дышәԥымхааит ани аби,
Насыԥ шәауааит ҷкәыни ӡӷаби!

Ҽаанбзиала, аԥхӡы казҭәо,
Аџьықәреи аазрыхуа, аҩы ҭазҭәо,
Ҽаанбзиала, итәаны ихәыцуа,
Адгьыл иқәу, ҵаҟа ихәыҵоу.

Ҽаанбзиала, смаҭа иқәла,
Аеҵә рахь уаҵә амҩа иқәло!..

Ҽаанбзиала, ажәҩан иалоу,
Адгьыл иакәша наҟ ихало -
Шәаҵәцахә гәырӷьахәны иԥхеиԥхеиааит,
Ҽаанбзиала, шәгәырӷьо шәнеиааит!


                САН БАБАҞОУ?

Адунеиаҿ зегьреиҳа исцәымӷыуп азҵаара
Иансарҳәо: “арԥыс, узҷкәында уара?”
Схы ахьызгара смоуа, имцаха ацара
Сыӷрала исылнахуеит аԥхӡы сара.

Издыруеит  сышҭымиааз сара аҵла агәаҩа,
Аха сани саби абарҭ роуп ҳәа изымбеит.
Санҵаалакь исарҳәон:- дад, 
уаб дуаҩгәбеиан...
Имаҵура дуун уи, ҵарала игеит...

Уану?  Уан дыбзиан... Зынӡа даҳкәажәын,
Милаҭла доурысын лара.
Иҭынхацәа ирҭахымызт, убри азы уан 
дынкажьны
Иӡбит уаб имилаҭынтә ԥҳәыс лаагара.

Уара, дад, уеимактәха уа ушрыбжьагылаз,
Уаб уан улцәиган уаарышьҭит арахь.
Ашьҭахьгь уан дуцрымҵуа даалон 
лассы-ласс,
Аха уанаҳҵәахлакь шьҭахь дцахуан еиҭах...

... Издыруеит сышҭымиааз сара аҵла гәаҩа,
Аха иҟам, иҟам сан лхабар.
О, аҩыза, сҭиаангьы сыҟандаз агәаҩа
Аха исылшартә аҳәара: сызхылҵыз абар!

Сгәы арԥшааит жәаха уҩымҭа санаԥхьа
Уан лгәыбзыӷ нап умбакәа узҳан...
Алаӷырӡ коуҭәоит лнышәынҭра аҿаԥхьа -
Уҭынчым илнышәнапу шудыруагь уан.

Сара сан? Исыздыруам зынӡакгьы лхабар,
Исзынхаз лсахьа заҵәык ауп иажәхьоу.
Сылхашҭма илоуны аҭаацәара, ахшара?
Мамзар аԥсҭазаара далҵны дцахьоу?

Срыхәаԥшуеит исзымдыруа аҳәса ансԥыло,
Схы еилагазшәа сыблақәа ҭраа.
Сан длеиԥшуп зынӡа! Иӷроуп, аа лыла
Слыхьӡахуеит, аха исзыгәаӷьуам 
уи лызҵаара...

Аочеред сықәгыла акассаҿ снеит
Жәаха... Снеилууааит: акассир сан лоума?
Сан длеиԥшуп! Ицәырызгеит сан лпатреҭ...
- Ушьаҳаиҭхама?!- Сышьҭахьҟа 
исыхьыз рбоума,
Исыгәҭасуеит. Ишԥазури сан цқьа 
дзымбеит,
Аочеред сгылахт исҭахыушәа абилеҭ...

Абасоуп сахьнеилакь, сан сыбла 
даахыҵуам,
Ишԥазури? Бабазбои?.. Бабаҟоу, сан,
Бабаҟоу? Быҟам ҳәа... о, мап, 
ус сызхәыцуам,
Бхы цәырга, саб игәаӷ са сабмырган,
Сахьыҟоу  бдыруаны бсысвсны бымцан!..

Ҭынчран аԥсыжырҭаҿ. Рымахә хьышьшьы
Аҵла џьабоушәа ирхагылан.
Аҳаҭгәынқәа иҟаз уаҟа еиқәшьшьы
Схәыцуа ус уажәааигәа срылан:

Сылаԥш надхалт ԥҳәыск лпатреҭ
Аҳаҭгәын ҿыц ашьаҟа иаласаз,
Саашанхеит. Иабазбахьоу? Ааигәара снеит:
Сан лпатреҭ!.. Салазар
Ма сара аԥхыӡ?.. Мап, лабҿабоуп!
Сан лпатреҭ ахаҭаҵәҟьа!
Сан, сгәы иҭаз еснагь ба боуп,
Нас сныжь сымбакәа бышԥацеи?
Сан бабаҟаз?.. баазцазеи ара,
Москва амҵа жырҭас ибоума?..
Москва - бшьамдгьыл базаама бара,
Иашан, ара ижу ба боума?..

Сылаӷырӡ аасрыцқьан уаҟа сара,
Снаԥш-ааԥшит мҩасҩык сибоума?
Нас сџьыба иааҭысхын сан лпатреҭ
Еидкыло акыраамҭа сахәаԥшуан...
Еиԥшуп асахьақәа, схы неилыууеит,
Аха иаасгәалашәт сыгә иахәаша:
Сан лпатреҭи егьи сџьыба иҭоу
Избази сахьала еиԥшын, аха
Ҩажәихәба рыцқьа шықәсыла ирыбжьоуп,
Сан уажә ас дыҟамызт дыҷкәынаха...
Сан лакәым, мап! Схы сжьеит сшәан
Сгәы иаҳәоит: - “Уан, иалшом
  шәмеиқәшәакәа!”
Сан дыҟоуп! Лыԥсы ҭоуп. Насгьы мшәан
Дышԥаԥсуеи ан лыҷкәын длымбакәа!

1960, Аҟәа - Москва.


СЫМХЫ

Аҟәынџь хыцҟьаауа сынхылеит
Ааԥынра анаа.
Иҟәшәо, иҟәшәо инеиқәсырчаҟәеит
Нас ана-ара...
Амцабз хәмаруа инырхылҵит,
Аццышә еилыҩҩуа,
Ашьҭахь алҩаҵә ихчылаз
Налаӡт аҳауа.
Сгәы нсыҵыԥрааит, аԥхӡы ԥхьаҳәа
Санҩаха уа схы:
Ушԥаԥшӡахеи са сукәхшоуп,
Сыдгьыл - са сымхы!..

Аҳәиҵә-аҳәиҵәҳәа ажәла ақәԥса,
Дырҩегьых ицәаӷәа,
Ачалт-ҳәҳәага нхыршәланы,
Иаанмыжькәа цәаҳәа,
Агәал ԥыхха, иҟәымшәышәӡа
Иагымкәа гәӡара,
Еиқәрҩызаа амхы зегьы
Снахысит сара!
Сгәы нсыҵыԥрааит, аԥхӡы ԥхьаҳәа,
Санҩаха уа схы:
Ушԥаԥшӡахеи са сукәыхшоуп,
Сыдгьыл - са сымхы!
Аҽага иамгакәа ҟалоума
Џьа ҳаскьынк нхар:
Аҽыҩ-аҽыҩҳәа инаҵшьуа,
Еилыхны смахәар,
Имраӷакәа, самеигӡакәа
Ажәпара ԥҟаны,
Снахысит уа иадыҳәҳәала,
Амхы рашәаны.
Сгәы  нсыҵыԥрааит, аԥхӡы ԥхьаҳәа,
Санҩаха уа схы:
Ушԥаԥшӡоу са сукәыхшоуп,
Сыдгьыл - са сымхы!

1960, Хәаԥ.


АҞӘАЗЫ АШӘА

Ухьышьыргәыҵ ҵыӡәӡәаауа амшын уаԥхьа
 иччоит,
Алмасшәа уџьоуџьоууа уахь уҭыҷҷоит...
Амра иахылҵыз ашьха аҭыԥҳа,
Сукәхшоуп, Аҟәа, са сгәацаԥха!

Уԥшӡара ихнахын аԥсыӡқәаҵәҟьа ара
Уӡеишьылра иалԥо - урызбом рызхара.
Амра иахылҵыз ашьха аҭыԥҳа,
Сукәыхшоуп, Аҟәа, са сгәацаԥха!

Аԥҳәызба-напҟаза илсызшәа ауарҳал
Аӡынгьы ааԥынԥштә амоуп  ухсаал.
Амра иахылҵыз ашьха аҭыԥҳа,
Сукәыхшоуп, Аҟәа, са сгәацаԥха!

Убаҳчара сыҵашьшь саннеиуа сара
Амҵәыжәҩақәа саузшәа  сҟалоит
 сышԥырра.
Амра иахылҵыз ашьха аҭыԥҳа,
Сукәыхшоуп, Аҟәа, са сгәацаԥха!

Аԥшалас ҟәанда - саныхәно ахәы -
Сан лнап акәушәа иашьшьуеит схахәы.
Амра иахылҵыз ашьха аҭыԥҳа,
Сукәыхшоуп, Аҟәа, са сгәацаԥха!

Аԥаимбар тәылаҳәа узырҳәон ԥхьанатә,
Шьҭа зынӡа уеиԥшхеит аргама џьанаҭ...
Амра иахылҵыз ашьха аҭыԥҳа,
Сукәыхшоуп, Аҟәа, са сгәацаԥха!

Аԥсуара мырӡуа асас дбала,
Аԥагьара шьҭымхкәа уҽырбала,
Амра иахылҵыз ашьха аҭыԥҳа,
Сукәыхшоуп, Аҟәа, са сгәацаԥха!

1960, Аҟәа.


                * * *
Дабаҟоу сыззыԥшу, дабаҟоу?
Исашәҳәи абри са сзиӡеи?!
Ла дсымба слызхәыцларц азакәу,
Ма сшаны сзықәу адунеи?!

Ишсымаз мацара агәыӷра
Мҩакаҿ дысԥылап ҳәа зны,
Иҟалеит схахәы еилыӷраа,
Схагәҭагь ҟьашӡа ицәыҳәны...

1960.



                * * *
Умгәырҩан сҩыза, умгәырҩан,
Уи иахьа уҩымҭа имырҽхәазар,
Иреиӷьушьоз акьыԥхьаҿ имцазар,
Аамҭалоуп - угәы умырҩан...

Умгәырҩан, сҩыза, умгәырҩан,
Уцәаҳәақәа иреиӷьу ирџьазар,
Уи ҵәаӷәа акьыԥхь аимырбазар,
Аамҭалоуп - угәы умырҩан...

Умгәырҩан, сҩыза, умгәырҩан,
Уаҵәынӡа иҵәаххаргьы уҩымҭа,
Иаанхаӡом уи ажәлар ирымҭа,
Умгәрҩан, аҩыза, умгәырҩан!

1964.


АПОЕТ ИАЖӘА
Леонти Лабахәуа  ихьӡынҩыланы

Диҩызаха аибашьҩы,
Ирашь аӷәра даахо -
Даацәырҟьеит Аԥснашҭа
Леонти Лабахәуа!

Иаҿыддуан ацыԥхьқәа
Иаҳәа-франгь цырцыруа.
Иҭнахуан амзаҿа
Аҳауаҿ иҵыр-ҵыруа...

Иарӷьарахь ианиҟьо -
Деиҩишон агьангьаш.
Иармарахь ианиҟьо -
Деихисон ахәымга...

Згәы цқьамыз дӡыӡауан,
Иҿаԥхьа дышьҭалон,
Аҳаскьын даҵаиауан,
Адацқәа дрыбжьалон.

Дидыскылт аибашьҩы,
Аха имаҷцәоуп. Лабахәуа
Икалам ҵар амч-алша
Аибашьҩы дабахәо!

Амшын еиқәа даҩызан -
Жәаҩа балл ианхало...
Иҵоушәа адауы-мца
Деилашуан ихала!..

Иажәа арҭәон иџырха
Леонти игәамца.
Ицәаҳәақәа нагылон
Абаагәара иаҭӡамцха!

Абаагәара зқьыбжьыла
Абзарбзан мца ахылҵуеит,
Аӷа ибла ашьа хшәылоит,
Иахьибо аԥхӡы илҵуеит...

Абаагәара дадыскылт,
Аха имаҷцәоуп. Лабахәуа
Икалам-ҵар иаҿыҵҵыз
Абаагәара абахәо!

Апоет ицәаҳәа -
Бахәаԥшьуп иахьгылоу.
Ирифма бзарбзануп,
Абзарбзанх узҭагылом!

Ауаҩытәыҩса игәеисра,
Иԥсҭазаара наӡаӡам.
Леонти Лабахәуа
Дцеит убрыгь имаӡа...

Иашьҭахь ала агьангьаш
Иҟьеит аҟама хьшәашәа.
Аха амра изкыдх аиҳа
Изырцәом уи иажәа!

1964.


ҲАШЬЦӘА АБАЗАЦӘА ШӘАХЬ

Анык лоуп ҳазхылҵыз,
Ҳзааӡаз анык лкыкахшоуп!
Ҳашьцәа гәакьақәа
Абаза жәлар, сшәыкәыхшоуп!

Срыкәыхшоуп шәышьхақәа,
Шәқыҭа қәыԥшӡақәа,
Шәӡиас лбааҽҽақәа,
Шәкаршәрақәа, шәхәыԥшӡақәа!

Ашьацра жәпа зхашьшьу
Шәыдгьылхт кәазара.
Шәырахә ду еицхаршьшьы...
Шәгәамчра, шәҟазара!..

Шәабаза нап баӷьа,
Шәыԥҳәызба еинаалақәа,
Шәыҟәбыз абжьы еицамкӡа
Ашәахаа ианалаго!..

Бзиа избоит шәара шәҿы
Снеиааиуа аныҟәара.
Шәгәы аарты шәансацәажәо -
Исымоуп наныкьара!..

Ашьха ҳарак ԥагьа ду
Ҳа иҳабжьагылазаргь -
Ҳажәҩахырқәа ҳзеибымҭа
Ишԥалшо ҳаицәыӡӡарц!..

Арӷьа бла ҵәыуаны -
Арма бла зыччаӡом.
Арма бла гәырӷьозар -
Арӷьагьы рыцҳаӡам!..

Изҭахыугьы аӡә дыҟами
Асал ҳабжьалаӡар.
Хара-бӷьара ҳаԥшлар,
Адунеи ҳналаӡӡар...

Ҳара ҳаицәхымҟьарцаз
Ҳабызшәа ҳкызароуп.
Урҭ еибарбеиаларц
Ҳанбанқәагьы акызароуп!..

Анык лоуп ҳазхылҵыз,
Ҳзааӡаз анык лкыкахшоуп,
Ҳашьцәа гәакьақәа
Абаза жәлар, сшәыкәыхшоуп!

1971.


                * * *
Изурызеи, сабацари:
Сшыԥшыз саамҭа хыԥаӡеит.
Сашьцәа  ирзызуша ҭацара
Лзыҳәан схы сахыбааӡеит...

Сгәы-сыԥсы аӡәы исцәылгаӡан
Хьаҵшьак уаҳа исзыҟамҵеит.
Са сахь ла лшьаҿа еихылгаӡом,
Ма даҽаӡә иахьгьы дықәымҵит...

Лхы џьа илырхар сҭынчымзи.
Сҭынчымхаргьы исымчузи?!
Мчыла схы сырҿыхарын -
Саргь аӡәы саалыхарын...

1971, Аҟәа.


           АМШЫН АХЫҚӘАН
(Ацикл “Дырмит Гәлиа - арккаҩ ду” аҟнытә)

Амшын ацәқәырԥқәа еишьҭала
Ҵыхәаԥҵәарада иааскьон.
Аҟәара иахыҽҽаны ишьҭало,
Лаӷырӡушәа иахьыкәкәон.

Дырмит Гәлиа убри аҿықәан
Дӡышӡа дгылан дызбалон.
Хәыцра гәырҩа хьанҭак иҿықәын,
Иблақәа ацәқәырԥа рбылуан!

Ацәқәырԥ иалибаауан усҟан,
Игәыҭшьаагаз ихәыҷра:
Иеиарха рыԥсадгьыл рызқәа
Ижәлар анаҿыз ахҵәара.

Иаргь абри амшын дхыхәхәала
Атәым ӷба дагахьан.
Агәыӷра разҟыс еидхәало
Атәым гәаҟраҿ иршахьан...

Аха Аԥсны разҟык аман -
Еиқәхаз дреиуан ихаҭа,
Имилаҭ рырккарамҩа дамаан
Дҟалеит реиҭаираҿ шьаҭас!

Дгьежьын иԥсадгьылаҿ дыҟан,
Аха ижәлар еиҩшахеит...
Еиқәхаз амҳаџьырцәа аҩныҟа
Изымаакәа нырцә инхеит.

Абри агәырҩа хьанҭа иҿықәын,
Иблақәа ацәқәырԥа рбылуан.
Дырмит Гәлиа амшын аҿықәан
Дӡышӡа дгылан дызбалон...


АЖӘЛАР РҴЕИ
Самсон Ҷанба ихьӡынҩыланы

Аԥсны-Ҳаным лашәахә гәырӷьахәны 
идыдуан,
Жәҩантә кометаҵас ацыԥхь уцрыддуан.
Ҳҟазара зԥахуаз - иԥыххаа азынџьыр,
Ҳтеатр арцәажәеит раԥхьа “Амҳаџьыр”.

Гәлиа - ишьҭазҵаз ҳашәҟәҩыра ауасхыр,
Раԥхьа уа уоуп изырӷәӷәаз ижәҩахыр.
Раԥхьа еҵәаџьаа анкыдла ҳ-Аԥсны,
Ирылԥхаауаз уакәын уаҟа умзаны!

Ужәлар ургәашьамхын, Ҷанба Самсон,
Ужәлар еиҵазҟьоз укалам дахаԥсуан!..

Дыҟами дцәыҵатәа ихаҭа зымҩа,
Аишьцәа зеинымшәо ирылазҵо азҩа:
Аха ажәлар еиҵазҟьоз укалам дахаԥсуан,
Ужәлар ургәашьамхын, ҳаԥсуа Самсон!

Аишьцәа реилыхра ҟамларцаз уқәԥон,
“Ашәҭ-ҟаԥшь” еиҭоуҳауан, “Аиааира” 
ҳурбон.
Сҿаҿы еиҳа иааиуеит ҳәа даҽа бызшәак,
Иуламсит зхатәы иагәҭасуа рҟазшьак.

Уабацәа рҵеира абираҟ шьҭых иукын,
Лакоба уиарӷьажәҩан - аус ду уазкын!..
Аԥсны-Ҳаным лашәахә гәырӷьахәны 
идыдуан,
Жәҩантә кометаҵас ацыԥхь ацрыддуан.

Уи ацыԥхь иахылҵны ашәҭ ҟаԥшь каԥсон -
Ашәҭ ҟаԥшь дахылҵуан ҳаԥсуа Самсон!..

Лакобагь дафеит уи амаҭ еиқәаҵәа...
Уаргь уқәра дыркьаҿит ҳа ҳаӷацәа...

Аха ажәлар дырԥазар ԥсра иқәым аҵеи -
Ашәҭ ҟаԥшь канӡашам - аҽырҭбаа имӷьацеи!

1971, Аҟәа.


              * * *
Зегь акоуп иахьоу, уахоу,
Бара боуп сзызхәыцуа.
Бара боуп, ааи, ԥсыс исхоу,
Сахьнеилакь исыцу!..

Снеиуеит уахагьы сзаҵәха,
Хыхь амза шеишеиуеит.
Аеҵәақәа еикәаӷӷа -
Еилыџьџьаауа иԥхеи-ԥхеиуеит.

Бықәсыргыларын снапы,
Аеҵә рыгәҭа бҩага!
Ажәҩан иамоушәа мшаԥы -
Бкаԥхартә бгәазырҳаган!

Ажәлар хьарԥшны идсырбон
Быш-еҵәа хазыноу!
Башәахә сҳәаларын сҽырбо...
Сзыҟоу - бара бзыноуп!..

Ажәҩан ԥагьа агәаҿы
Иаҳбахьоу еҵәамзаап.
Бҿаԥхьа еицакит ахаҿы -
Иамабкуазеи амза!

Сынасыԥ-хәы, са сразҟы -
Сыеҵәахә банкыдла,
Нас уиауми зегь рыцкы,
Бгәы ҳалал ансыдла!..

Зегь акоуп иахьоу, уахоу,
Бара боуп сзызхәыцуа.
Бара боуп, ааи, ԥсыс исхоу,
Сахьнеилакь исыцу!

1971.


    АГИМН АԤСНАЗЫ

Ахьӡ-аԥша умазааит
Сшьам, Аԥсантәыла,
Ашьхеи амшыни
Икакаҷха ирыбжьоу...
Иааирак ахьтә иааирак
Уазнеиуеит иԥшьоу...

Уеимҵәацәа ӡхеибаҳәо
Иашьҭан урҟәиҭра,
Удгьыл арҵәыӷьон
Уҵеицәа ршьа ԥха.
Зқьышықәса мҩасуан -
Уазхьуан ахақәиҭра,
Октиабр мацәысуан -
Узшеит ианкаԥха!

Ахьӡ-аԥша умазааит
Сшьам, Аԥсынтәыла,
Ашьхеи амшыни
Икакаҷха ирыбжьоу...
Иааирак ахьтә иааирак
Уазнеиуеит иԥшьоу.

Мартаз Кьаразаа
Иузаарган аиааира,
Алашәра еимыцҟьаа
Урккамҩа ӷьацоит.
Аиҭаира ҿыц-мҩа
Уқәлан есааира
Ԥхьаҟа аԥеиԥш ҳаракыра
Уазцоит...

Ахьӡ-аԥша умазааит
Сшьам, Аԥсынтәыла,
Ашьхеи амшыни
Икакаҷха ирыбжьоу...
Иааирак ахьтә иааирак
Уазнеиуеит иԥшьоу...

          
           * * *
Сышә аԥхьа наҟтәирахь
Ԥсыуа ҭаацәак,
Ахәҷқәа, рзы аԥара
Рызгылоуп ааҵәак.

... Иҷкәын, дизихәҳаит
Рҵаҩыс афранцыз.
Англыз бызшәа идыруеит
Иԥеиҳаб, дызцыз...

Алемса дылзихәҳаит
Иԥҳа дышхәыҷыз...
Ихшаара рзы иџьабаауп
Ихы-иҿы зыркыҷыз.

Ирыбаргыи асеиԥш
Ацхырааҩ дызмоу!
Уреигәырӷьап гәыкала...
Аха мамоу,-

Атәымқәа рзы ихшара
Ирцәыбжьамхеит бызшәак -
Рхатәы бызшәала
Ирыздыруам ажәак!

Изгәаҭом, агәнымыҩ,
Рхы ахьдырхахьоу -
Рыԥсы шҭоу рыжәлар
Инарылӡаа ишцахьоу!

1971.


АБНАЦӘ

Аҳас иамоушәа аԥсабара,
Ирыҵаҽырбо атәыҩа дуқәа,
Ахы шьҭкәцәаа, икахәхәа аӡара,
Ҿаҩеи дәи азеиԥшха идәықәуп.

Аха аҭагылазаашьа ааиҭасыр,
Баша иамазаап атәыҩа:
Гыгшәыгк афҩы ақьышә инҭасыр
Аҽыхәнажәоит, ишәаны ишыҩуа...

1973, Аҟәа.


              * * *
Зегь хатә ҷыда ҟазшьак рымоуп:
Аӡә арӷьара изызуа арымоуп,
Аӡә - ауаа ирыхәо дашьҭоуп,
Ҽаӡәых - ицнагалаз дқәашьдоуп.

Аӡә - ачараҿ даара дҩыжәҩуп,
Акәашараҿ - дыхәҭамыжьҩуп...

Ссиршәоуп дшыҟоу сара сгәыла...
Алақәа, абаҩ иашьҭа еизо,
Рзакәу џьушьап игәы зеисуа -
Илаба шьҭых, еичырчо дрылоуп,
Алақәа реибарфара илоуп...

1973,Аҟәа.


    АЦЫԤҴӘАХАҚӘА


            * * *
Дарбан аԥсыуоу
Ахра зымбац?
Уи сара дсыуам,
Уаргьы уиҟәаҵ!

           * * *
О, Ҳабацәа, идуун рышьҭа,
Шәачагь зны урҭ рыла иҭәын.
Ҟрым уҳәа нас Дон аӡышьҭра
Аҿынӡа дара рцәажәабжь хын...


           * * *
Ажәлар, ажәлар, са сшәыкәыхшоуп,
Изеиԥшроу ан лкыкахшоуп
Шәажәа дааӡоит ауаҩы!
Ацәгьа, абзиа шәара ижәдыруеит,
Арҩаш хыҵәагь дагом, дыруеит
Шәнапы зшәыркыз ауаҩы!


           * * *
О, Бзыԥ, Бзыԥ! Сыхаара Бзыԥ!
Уҟазшьа ажәала иазҳәоума бзык:
Ахымца уаҩызоуп, инҭҟьаз ашәақь,
Уахьлеиуа арашьеиԥш иуҿыҵҟьоит афақь.
Бахәгьы уазнымкыло, ашьхара еиҩҟьа,
Укылсуеит адәашҟа, ахра урыбжьҟьа!..


               * * *
Саб  сахьымҵәыжәҩадоу ихараӡам,
Сиабашьуам исиҭаз ҟәыншьа.
Уи игәҭак ахьӡаха иамраӡа
Аԥсцәаҳа ижәит иара ишьа...

Иблахкыгоуп ажәҩан хазынаха,
Сгәы иауам уахь имеихар.
Адгьыл сҩаҟәыҵыр сҭахын аха,
Амҵәыжәҩақәа ахиаам смахәар!..


АԤҲӘЫС ХЬАНҬА ДАХЬАҾАГЫЛОУ

         	 (Абаллада ацыԥҵәаха)

... Амра шьҭа иҭалеит,
Ихьаҵын шьыбжьон.
Абахә иаҿала
Аимҵәацәа хәнон.

Уаҟа дрыгәҭылак
Днаргоит абар,
Аԥҳәыс хьанҭа хәылак -
Иамуит дрымгар!...

Баша дажьазаап
Даныԥоз лара:
Хыԥсҭа кыр бжьазаап -
Дзымцеит хара.

Дгәаҟуеит, дуазыруеит,
Даангылоит, дцауам...

Цас ауми илзыруа -
Дхьаԥшыргьы руам!

Аҩада  ихыҵуеит,
Абар, акгьы бжьам,
Лара хәаша дхәыцуеит:
- Қәашь сара измам...

Иҭыҵуазу рыла
Сшыбналаз рымбар...
Ма аӡыжь  ҵауыла
Саныԥа саниар!..

Дхьаԥшуеит мчыла,
Наҟ џьа хара,
Илысуеит ҟамчыла,
Аха лара,-

Лылаԥш анхалеит,-
Лқыҭаҵәҟьа лбоит.
Абаҳчара ҩхала
Рыҩнашҟа дыԥшуеит:

Лыҷкәын дахьиз,
Лхаҵа ахьизҳаз -
Нас ани аӡиас?..
Шаҟантә дылбаахьаз!

Аԥсҭазаара шԥеиҭас
Ас иаахжәаны?!
Аџьџьаҳәа ишеилаз
Ааигәаӡа зны!..

- Сара?.. Сара!..
Сабацои сара?!
Сабацои исмоукәа
Абраҟа аԥсра!

О, амра, о, ажәҩан!
Сырцәыжәг абарҭ!
Исышәҭ ажәҩа,
Сԥырны срыцәцартә!

О, абахә, о, ацаҟь!
Ахаҳәыршә, уара,
Срыумҭан, угәаҵаҿ
Сҵәахы џьара!..

О, анцәа! Ԥааимбар ду
Сацрыумган Аԥсны!
Сазныжь Сыԥсадгьыл -
Ма схаҳәханы!-

Аԥҳәысхьанҭа лгәаҟра
Иаҳаит анцәа,
Ҿааиҭит:- уиаҟара
Бымҳәан, баӷацәа

Уаҳа брызгашам!
Уаҟа баанхоит,
Аҭыԥ ибгәаԥхаша
Базнеи. Бхаҳәхоит.

... Абахә ӷьазӷьазраҿ,
Иахьагьы длашауа,
Дгылоуп аԥҳәысхьанҭа,
Лқыҭахь дыԥшуа!

1958.


         АԤСНЫ-ДГЬЫЛ

(Иажәеинраалоу ароман “Абрыскьыл”
 ацыԥҵәаха)

Ажәабжьк ыҟоуп, жәлар рҳәамҭаҿ,
Аԥсынтәылазын иҳамҭоу:
Ауааа шаны адәы инықәҵа,
 Зегь зымчу, нас урҭ даарыԥхьан,
Доус шәахьынхашаҳәа нарыдҵа,
Адгьыл риҭон дныҳәа-ныԥхьа.

Аԥсуа аҽны диҭан асас.
Асас дааныжьны дзымнеит уаҟа.
Асас имҩа днықәҵа, ишиаҭәаз,
Дцеит нас убрахь, дмыԥшӡакәа...

Иԥынҵа аазоуны, ауаҩ-ҽхангыла,
Ижәҩахыр ԥҽаҽа, игәышԥ ҟьаҟьа,
Иӡара ааихыуҵәартә  маркатылла...

Ибла ҭыԥхаа жәҩанԥштәыла
Ирхын аразреи агәамчи.
Ишьапқәа ракәзар, зынӡа дгьылаҿ
Иқәмсӡошәа дласӡа днеиуан.
Ашьҭахь зегь зымчу иҿ дгылан
Ихы-иҿ мзак еиԥш ишеишеиуа...

Зегь зымчу
Ҳаи, уабаҟаз уара ахаҵа,
Заа узымаазеи, уабацаз?..
Адгьыл иуқәнаго абаазго,
Цәҳәырамзар зегь сшеит, уабазго?..

Аԥсуа
Сара смаазар уара иухарои,
Нас исызшагәышьа ацәҳәыра,
Уаҟа салагап анхара...

Зегь зымчу
Исуҭар ҟамлари адырра,
Иара усгьы, унзырхаз?
Заа умааира зыхҟьазеи?

Дынзырхаз иҳәеит уи аԥсуа:
Ишымҩаԥигоз аԥсуа иқьабз уа...
Зегь зымчу дархәыцт уи даара...

Зегь зымчу
Усгәаԥхеит, уара аԥсуа хаҵа!..
Ацәҳәыраҿ акәым иахьухәҭоу анхара,
Адгьыл, илеиԥшу аҭаца,
Ӡынгьы ԥхынгьы злеишәа бзиоу,
Мыцхә иԥшӡоу, мыцхә ибеиоу -
Схазы исгәаԥханы иаансыжьын –


Аха иусҭоит, убри умаз!..
Уаԥсуара аламыс коумыжьын,
Убри адгьылаҿ уаԥшәымаз!..

Абас аԥсуа иоут Аԥсны-дгьыл,
Аԥсуа игәыӷырҭа - Иԥсадгьыл!

1959-1962.




























































Џ Ь О Т А    Т А П А Ӷ Ә У А

1924






   АҼИ АХӘЫҶИ

- Уабаҟоу сҽы?
- Сыҭраҿы.
- Иумҵозеи?
- Аԥҳә.
- Иуҭахыузеи?
- Аԥш.
- Бзиа иубоо?
- Самырӷәӷәоо!
- Уи ашьҭахь?
- Адәахьы...
- Избан?
- Сналбаароуп аӡахьы.
- Нас уабацои?
- Цәаӷәара,
Иаасрыхроуп аҽаҩра!

1961.


ҴИҴИ-КӘАКӘА

Ҵиҵи-кәакәа,
Ҵиҵи-кәакәа,
Уцо џьушьоума
Ҳа уҳамбакәа.
Ҵиҵи-кәакәа,
Маахыр-џьаџьа,
Узгылоузеи
Уц хырџьаџьа?
Ҵиҵи-кәакәа,
Ҵиҵи-кәакәа,
Ҳхәарҭа уҭалан
Ҳа уҳамбакәа...

Ҵиҵи-кәакәа,
Маахыр-џьаџьа,
Иуфеит ҳашәха
Уц хырџьаџьа.
Ҵиҵи-кәакәа,
Маахыр-џьаџьа
Уаагыл ушьҭаҳҵап
Ухы ҭарҷаҷа!
Ҵиҵи-кәакәа,
Аҭак мҳәакәа,
Ишәан ибналт
Иҳамбаӡакәа!..

1961.
  ИЗБАН?

- Иҳәа,
Узырхәыцуазеи
Уара аҳәа?
- Акгьы.
- Уеизгьы?
- Саҳәшьа дыԥсит.
- Уара умсит?!
- Ааи...
- Уанбааи?
- Иацы.
- Данбаржи?
- Жәацы.
- Дызгазеи уара?
- Лгәаҵӷа ԥҵәеит.
- Изыхҟьазеи?
- Амыцхә лфеит.
- Уаҩы ибахьоума?!
- Уи аӡәк лоума!
- Уаҳа иԥсыда?
- Сан насыԥда.
- Уи дызгазеи?
- Убрыгь - убас.
- Аиаша уҳәоума?
- Уара уныс?..
- Сара иуасҳәоит,
Зегь шәынҵәоит...
- Избан?
- Шәымхәыцӡакәа шәчоит!

1966.


СЫМПЫЛ

Атрым!
Атрым!
Уԥо, уԥо,
Зны ушьҭасуа,
Зны ушьҭыԥо,
Саԥхьа унеиуан
Укәыр-кәыруа.
Саргьы сушьҭан
Сыццакуа.
Аха иамуит,
Са сухьымӡеит:
Уара аԥара
Узаҟәымҵӡеит,
Уқәсын уԥан
Уахькашәаз -
Убраҟоуп
Уԥсы ахьухшәаз!
Ишԥаҟасҵоз -
Сҵәыуеит, схьит,
Уԥсы сызҭамҵакәа
Схынҳәит...
Ус умур -
Иацгьы,
Жәацгьы -
Ҳаицызаарын иахьагьы!

1974.


АБАС ИӶӘӶӘО...

Абас иӷәӷәо сиқәмшәац,
Нарҭ Сасрыҟәа иакәмзар:
Имашьына дақәымтәац,
Ишьҭыхны игоит акәымзар!..

1974.


АСЛАН ЫЦӘОУП...

Аслан гылоуп еилаџыхӡа,
Аҟыт-ԥсытҳәа ыҟаӡам.
Ус иангылоу - аслан ыцәоуп,
Ижәдыруазааит амаӡа!

1974.


УААИ, СҨЫЗА!

Аԥсынтәыла -
Уи са стәылоуп,
Амра тәылагь -
Сара стәоуп.

Амшын Еиқәа
Сыбла ихгылоуп,
Ашьха дуқәа
Са сырԥоуп.

Ауаҩра ахьыҟоу
Тәылоуп стәыла,
Аламысгьы -
Иара убас.

Сара стәыла
Даҽа тәылак
Иеиԥшым,
Иамоуп ахатә ҵас.

Ҳабацәа рқьабз
Са садгылоит,
Уи аз исылшауа
Ҟасҵоит.

Уааи, сҩыза,-
Зегь ҳаидгылар
Аԥсынра
Иаҳагьы иԥшӡахоит!

1988.


АКАҶБЕИ ДАРЫҞӘА

Даара дкаҷбеиуп
Ҳгәыла ҷкәын Дарыҟәа:
Аӡәгьы дақәиртәом
Ималаныҟәа.

Ушыԥсуа уԥсуазаргьы
Аӡыҵәҟьа уиржәуам.
Ашәыр ифозаргьы
Ацәаҵәҟьа каиршәуам.

Акамфеҭ икызар,
Ицәырымгаӡакәа
Маӡала ифоит,
Иҩызцәа идмырбакәа.

Уара уеиҳа иара
Џьара ак идыруазар,
Деигәырӷьоит - иҳәатәыз
Ишахәҭаз иузымҳәазар.

Дшьыцуеит, дкаҷбеиуп,
Дарыҟәа дыгәшаҭам.
Издырӡом Дарыҟәа
Иҟаиҵо шиаҭәам.

Ахәыҷқәа, ижәдыруаз,
Абас  икаҷбеиу
Ишизырымҳәо
Ажәак иҽеиу.

Саргьы абас иҟоу
Акаҷбеи  сиҳәаӡом.
Сасра усзааҳәа
Аҩныҟагь сиԥхьаӡом.

Амала сыгә иаанаго
Шәасҳәоит аиаша:
Акаҷбеи ҩызас
Дышьҭышәымхааит баша.

Акаҷбеи - дкаҷбеиуп,
Дҩыза бзианы
Издыруеит дшыҟамло,
Дразны, дқьианы.

Нас, еилышәкаау
Ишәасҳәарц исҭахыу?
Акаҷбеи сзиҩызахом -
Шәара ишышәҭахыу!..

1990.


САРА СМАҬАЦӘА

Саид бзиа ибоит
Аффаҳәа
Даныкәашо дшьацәхыртәны.

Ҭемыр иакәзар -
Имахәар ԥхьаҳәа,
Ампыл дасуеит
Иҽҟьаны.

Гәында -
Аӡахра дазҟазоуп,
Асида дықәҵоит
Иԥшӡаӡа.

Ада -
Ашәаҳәара далоуп,
Дҟармаҵысуп
Уи зынӡа!

Алан дхәыҷӡоуп,
Агара дгароуп,
Макьа иӡбахә
Ҳазҳәом, мап!

Ҳзырццакуазеи,
Зны изҳароуп,
Иҽыззикуа
Нас иаабап!..

1988.




















































Б О Р И С    Ҭ Ы Ж Ә Б А

1931




        
   * * *
Ажәҩан агәы инкыдшәан
Аеҵә ласӡа,
Хланҵы алада инҭалеит,-
Инҭалеит ижжаӡа.

Икәеи-цеиуа илеиуеит,
Адгьыл иазцоит.
Аха иабаҟоу есааира
Аԥштәы ахыггоит.

Амҩан иҿыцәааит,
Изымлаӡеит иара:
Аеҵәа иазнамгеит
Адгьылаҿ аԥсра.

             
                      * * *
Амшын еиԥш иҭбаазааит уара угәы,
Мшыншәа игәаҭеиааит, ицәқәырԥааит.
Аха, амшын еиԥш днаҿасны ахықә
Ишьҭахьҟа дгьежьлоит рымҳәааит...


                       * * *
Арҩаш, абахәқәа
Иргәылҟьа ицауа,
Арҩаш, игәырымуа,
Мышәҵас ибыбуа -

Схыухыижьҭеи акрааҵуеит,
Бзиа узбахьеит,
Зԥан цәгьоу аԥҳәызбагь
Аӡә длытҟәахьеит!.


             * * *
Ухалеит, ухалеит, ухала...
Уҩызцәа аанужьит ҵаҟа.
Хыхь ухала уаныххала,
Хланҵы уҭалеит уаҿҟьа.

Аҩызцәа - аҩыза изы имҵәыжәҩоуп,
Уааԥсазар ушьҭкәцәаа ургоит.
Мҵәыжәҩада - ажәҩан ҵауылоуп:
Уаналҟьа уԥыххааса уцоит!

             
                 * * *
Утәаны уазхәцыр -
Ауаҩы дџьашьатәуп.
Уи дзынҟьои-дзынԥои,
Дызлаҟоу мбатәуп.
Ԥсы зхоу зегь реиҳа
Дҟәышуп, аха
Зны-зынла ихы иазиуа
Изиуам иаӷа!..

         
               * * *
Иагьа идузаргь аӡә ишәшьыра
Уҽыҵаумкын, узынхом:
Амра аныҟам уи ашәшьырагь
Иахьца-иахьаак убаӡом...


                 * * *
Сзааӡаз илыхьӡынҩыланы

Сшысабиӡаз амышәкәан сылхны
Сбааӡеит акәтаӷьцәа сагәылхны.
Сылацәа анхыст, избаз ба боуп,
Сан ҳәа збасҳәогь убри азоуп.

Бҿаԥхьа исыгыу шырацәоугь сара -
Бнапы ыргьежьуа бысԥылоит бара.
... Анрас иҟоу ааӡароуп,
Сан ҳәа збасҳәоугь убри азоуп!


                    * * *
Чаҟәа, Чаҟәа, еиқәырчаҟәа,
Шаҟа бӷьыц иҩызеи Чаҟәа,
Том-томла еиқәҵаны,
Игәоуҭозар урҭ, ҵаны,
Ерцахә ацәқәанӡа иҩаӡап,
Ажәҩан иаҵасыр ҟалап!

Аха ихыччоит аганахьала:
Игәы ижьоит ауп иара ихала...
Шьоук ааидгылар ус рҳәоит,
Иҿаҟны акәзар - идырҽхәоит...

Чаҟәа, уиашоуп, са сгәанала,
Иҭыжьла, иҭыжьла уара утәала...
Ҳара ус ҳахәҭоуп!..
Уара узы ихәарҭоуп!..


 АГӘЫӶРА

Сыҷкәын арыжәтә бзиа ибон ҳәа
Лҿахьы иҩалгарц ҟалаӡом.
Аҿа-маҿа илымкаа исфом ҳәа
Шәырк агьама ла илбаӡом.

Ҩажәа шықәса абас мацара
Аамҭа гәыӷрала илгауеит.
Ҩажәа шықәса лымацара
Аӷәы дшықәиоу лыршауеит.

Агәыла имазар ачара -
Заанаҵ амаҵ уа илуеит.
Лхы ахыбаан агәырӷьа-ччара
Нас лыҩныҟа дыццакуеит...

- Еишәамаҭәак ма икҿалҵар,
Днадымтәалоз лара гәаҟ,
Лылабжышқәа уа инахьыслар -
Лгәы амҟажози ма ҳамҭак...-

Абас рҳәоит агәылацәа,
Дшарҩаз рбоит агәырҩа.
Лара лакәзар, иҟам лыцәа,
Лхала дцәажәоит ус зымҩа:

- Сухашҭӡеитеи, схамшҭлыҟә ҟадыџь,
Ухабарк ҳәа сурҳаӡом.
Уԥазаҵәын, уаб иџьынџьгьы
Са иззынсыжьуа дызбаӡом.

Уаб иакәзар, ухьыӡ шиҳәоз
Инарцәымҩахь ҳныжьны дцеит.
Уан аҭакәажә сшынагәжәажәоз
Ҩажәа шықәса нҭакәкәа ицеит.

Аибашьраан ҿысҭгәшьомызт -
Сылцәыԥхашьон са Нагәҭа:
Быжьҩык зышьҭаз акгьы лҳәомызт,
Аха ишԥазури уажәшьҭа?..

Рыбыжьҩыкгьы еибга-изҩыда
Лыԥсы шҭаз илбеит урҭ ран...
Сыԥсыр - сан ҳәа уара уда
Исзызҳәода, сыҷкәын, нан?

Уаха шаанӡа абас дыгәжәажәоит,
Шьыжьӡа ддәылҵуеит адәахьы.
Дҟәынд-шәындуа лхала дцәажәоит,
Дыԥшуеит, дыԥшуеит ахәахьы...

Дҿаԥха-ҿаччо лаԥхьа дгылоит
Лыҷкәын, лыҷкәын - лгәыӷырҭа.
Аҭакәажә рыцҳа дышьхынԥсылоит,
Дадырсызшәа ашҭа агәҭа.

Аҳаҳаи, акы бысцәымшәан,
Сара хымцак сагаӡом.
Схабар бмаҳаит ҳәа бымхәыццәан -
Атәым дгьылаҿ саанхаӡом...

Ҩажәа шықәса абас мацара
Дгәыӷуеит, лыблақәа ԥшаауеит.
Ҩажәа шықәса лымацара
Аӷәы дшықәиоу лыршауеит.

... Ашьыжь шаанӡа дааҩаҵхахоит,
Иаалыртгәышьоит уи лыҩнашә...
Лыҷкәын имҩахь деиҭаԥшыхуеит,
Аха иаркуп, иаркуп агәашә.

1965.












































Ш О Ҭ А   Ҷ К А Д У А

1932 – 2003






 АФЫРХАЦӘА РБАҞАҾЫ

Сыбжьы еиҵыхны сҵәыуаӡом, схәыҷы,
Амыткәма ара иаҭыԥӡам рҳәеит, схәыҷы.
Ара афырхацәа рҭыԥ ауп рҳәеит, 
сызкәыхшоу!
Ибаагәарахаз рҭыԥ ауп рҳәеит, уан, уан...

Арӷьарахь унапы неиҵухыр -  фырхаҵак
 дааԥшуеит!
Армарахь унапы неиҵухыр - дауаԥшьк
 дҩықәтәоит!..
Уаԥхьаҟа, ушьҭахьҟа - зегь уҩызцәа роуп!
Абаагәарақәа баагәарала ихҩоуп, иҵҩоуп...

Зегь ырмариан иаҳшәырбон, шәарҭ, 
ҳазкәыхшоу!
Зегь ырԥшӡан иаҳшәырбон, зынгьы 
ҳашәжьон,-
Афырхацәа ус рҟазшьоуп, уи ршьоуп, 
уи рдоуп!
Аԥсҭазаара еиқәырханы Аԥсны ашҭан
 шәиоуп!

Аҩны-шҭа шәа шәзын иҭшәацәоуп, 
ҳазкәыхшоу,
Адау иашҭа иашҭоуп - адау имч злоу!
Ишәықәнагоу ажәамоу, амыткәмагь 
ҳазҳәом!
Аԥсны шәгәы иқәҵаны Аԥсны агәҭа 
шәиоуп!..

Ес ииуа ирыциуа, ԥсра зықәӡам шәара,
Иҳахьӡырҳәагоу ҳҵеицәа, шәҳачҳароуп 
ҳара,
Уаҳа ԥсыхәа ҳамаӡам шәанацәа абра...

1995.




















































К Ә А С Ҭ А    Г  Е Р Х  Е Л И А

1933 - 1996




 

УАРИДАДА

Аҵх ҵәцара, аҵх ҵәцара,
Иушо злахьынҵада?
Абар иқәлоит уажәшьҭа ашара,
Аха иамам ҵыхәаԥҵәара -
Иааҩуеит Уаридада.

Уа дызҳәада, уа дызгада,
Уаҩы имаҳаӡакәа,
Уаха ҳқыҭан еимырҵәада,
Иззырҳәада, дызҭыԥҳада,
Уаридада мақәа?

Аҳәса хәыҷқәа рыцәа ҟьалан,
Игәжәажәо иқәзырхада?
Урҭ амалагь ргәы акалан,
Ааԥын ԥшахаа рхы иҭалан
Иҟамзи ҭынхада!..

Дышԥаҩысҭаау урҭ рҩыза,
Шәыԥшишь, имҳәаӡакәа,
Илҵәахит лыԥсы иахмырӡа,
Бзиа ишылбауаз дахӡыӡа -
Уаридада мақәа...

Иагәлахәхәа аҵых каххаа,
Ашәа гоит аккаҳәа.
Иаҟәымҵуандаз, шьыри, уаҳа -
Иқәԥсычҳауеит ахәхәаҳәа.

Уаридада, уаридада,
Дрыма ицоит аҭаца,
Уаридада ахыҩуеит Ӷәада,
Анаџьалбеит, ԥҳәыс дызгада,
Ма ицада хаҵа?

Мақа лоума, Шьақа лоума,-
Ԥҳәыс дигазар Қәақәа?
Ҳаи, џьушьҭ, асеиԥш жәбахьоума,
Аус злоу убри аума,-
Ирҳәалааит иԥымҵәакәа,
Уаридада мақәа!

Мшәан ицәгьоузеи, ара ус еиԥш,
Иҟалазеи ихәарҭам?
Маӡа игәырӷьоит ани аби,
Зегьы ирдыруеит, ҷкәыни ӡӷаби,
Уаридада шшәарҭам!

Уаридада, уаридада,
Уаридада мақәа.
Уа дызҳәада, уа дызгада,
Ԥҳәыс дызгада, хаҵа ицада?
Аус злоу убри акәым,-
Ирҳәалааит иԥымҵәакәа,
Уаридада мақәа!

1959.


АХӘЫЦРА АИБАШЬРА АХЬЫҞАЗ АҬЫԤАҾ

Иаасыкәыршан ҭынчран, усҟан сымацара
Стәан, ҿымҭуа ԥса-ҵлак ашьапаҿы.
Иԥыршәозшәа иамоу сара сгәы лаӡарас
Ахәыцрақәа еишьҭалан рҽеизыргон сгәаҿы.

Урҭ еизон, еизон зынӡа ҭаха сымҭо,
Ирцәымӷушәа иахьа исымоу сыԥсшьара;
Асолдаҭ иԥсҭазаара иҭынчӡа имтәо
Сашьцылт азын, ус ахәҭазаап сҳәеит сара.

Аха схәыцра  уа мзызс иамаз убри акәмызт,
О, изылшода иҭынчӡа имхәыцуа абра атәара!
Ҳара ҳтәыла - ҳан, ҳаԥсадгьыл ҳаҭыр
 ззақәыз,
Ара ианымԥшуеи ршьа рҩашха акаҭәара.

Избоит аԥса-ҵлагьы саԥхьа ианқәоу ахәра,
Иҟалап уи еиқәнархазаргьы ӡәырҩы!..
Изалшома, иннаҵхьоу аҟара ннаҵыргьы
 ақәра
Иахашҭуа уи амҵан агәаҟра ихигаз ауаҩы?

Ахәра анымҵыц адгьылгьы: абар 
сыкәша-мыкәша,
Унапы шьҭушьыр уаԥсҵәыла иуҟәшәоит
 апатрон.
Абра ианыԥшуеит афырхацәа ӷьеҩқәа 
ирнықәшьаз,-
Хеигӡарада урҭ араҟа аӷа дрыцҟьон.

Маӡа-маӡа схәыцра ԥшьаала сҭанагалан,
Сҿаԥхьа асахьақәа ииасуаз ҳәа узҳәарым.
Слымҳа иҭыҩуан аԥсышәала ажәеинраала,
Издыруада абра дырхәызаргьы ҳ-Қьаазым?

Издыруада абра далазҭгьы амцашыра?
Издыруада абра икаҭәазар уи ишьа?
Уа уҿынтә амзи о, Бриансктәи абнаршәыра,
Аҟәаҟа асаламқәа ахьиҩуаз иԥшьа.

Ҭынч ашьшьыҳәа са сҩагылан сгәы 
дыԥ-дыԥуа,
Еиԥхьышьшьаауа аҵла инакәсыршеит
 снапқәа.
Асахьақәа саԥхьа ицәырҵуан, рҽырҿыцуа,
Урҭ ирылкаан избон Ԥанаҩ - сышьха ахәқәа.

Сыбла бжахҩақәа ирыхгылан уи асахьа,
Аԥса дуӡӡа уа зны хыбрас ҳзымҵатәаз,
Ахьшьцәа быргқәа ажәабжь шҳарҳәоз,
 иҳамҭо ԥсгаха,
Алемсқәа анҳақәла баа-дук еиԥшны 
ҳа ҳзыхьчаз.

Зынӡа ишԥеиԥшу арҭ аҩбагьы хҭыслагь,
 ԥшралагь,
Аҭахызар еиԥшымыз адгьыл урҭ зықәиааз,
Са сзы игәакьоуп, урҭ срыхәаԥшуеит 
лаԥш-хаала,
Ари адгьыл Аԥсны исзеиԥшуп - са сзааӡаз.

Ссолдаҭ қәыԥшуп, сара исымбац аибашьра
 амца,
Аха схәыцрақәа амчра сырҭоит сыӷәӷәаӡа;
Амчра сырҭоит сҩызцәа зқьҩыла – схәыцра
 зхәыцроу,
Ҳара иаҳкьысыз рҵыхәтәы ԥҵәоит ауп шьҭа зынӡа!

1953 .


  ААԤЫН СҚЫҬАҾЫ

Адгьыл шәаҳәоит.
Уахьыԥшлакгьы - амра, амра...
Салоушәа збоит
Ажәҩан ӡыжь ду аҵамҵамра.

Абна еилыҩҩит:
Ҷррыт, шәыррыт,-
Гәырӷьа ашәала.
Аԥсата каҳәҳәит,
Ахәы ԥшӡара ршәит иаҵәала...

- Кырр-кырр, каҩ-каҩ,-
Абжьы ҭыҟьҟьоит амшзырҳага,
- Кырр-кырр, каҩ-каҩ,-
Абна арҿыхоит амшзырҳага.

Аӡыжь - саркьоуп,
Ргәышҵа дырлацәҟәуеит аԥсыӡқәа.
Ԥанаҩ - ларџьуп,-
Иацәкаԥсеит аҽыхәа ԥырцәқәа.
Аҳәысҭақәа
Ргәы аарҳәны амра ицәиаалоит.
Ацәҳәысҭақәа
Ашьшьы-шьшьыҳәа еималоит...

Ажәҵарақәа
Еихьыс-еиԥысуа, иуасҭоит иасны...
Аҽҵарақәа
Адәқәа ирықәҩуеит еивасны.

Анхаҩы инапқәа
Ишаҳә-шаҳәуа амца рыҵҟьоит.
Ацәеихақәа
Рџыр-хаԥыцқәа ҟәашӡа идрыцқьоит.

Зегь шәаҳәоит, ааи,
Уахьыԥшлакгьы - амра, амра...
Салоушәа збоит
Ажәҩан ӡыжь ду аҵамҵамра!

1955.


            * * *
Ҳдашьхәа анырхырц аԥсабара
Аӡәырҩгьы қәԥахьан аха...
Ӡәырҩгьы ашьҭан ҳаԥсапара,
Аха ирмыхәеит, шамаха.

Сара сыжәлар рхыԥхьаӡара
Даарак ирацәам аха...
Ирылоуп рыдгьыл амч-алшара,
Ирымоуп рыдгьыл анарха.

Сашәа, сашәа - сгәыхәтәыхьӡара,
Ижәҩантәу уазгәышьуан аха -
Иулаз сыжәлар ргәы аԥхара,
Иумаз сыжәлар ранарха!

1956.


               * * *
Ахәыцра иагазшәа ашьхақәа,
Иҟьашӡа икаԥсоуп рхахәы,
Иреиԥшха адаш ду ашьҭақәа,
Арҩашқәа алдоуп ргәахы.

Зынгьы ианрықәчу аԥҭақәа,
Алада иҭарлашьцо аԥсҭа,
Ишԥареиԥшу абырг иџьымшьқәа
Еимарџахә, иангәаау илакҭа.

Ҽазных ианрықәшу амра-ца,
Бырлашшәа урҭ еилыџьџьоит.
Угәазхара рбаха уамраӡа,
Амра иҩагылаз, ҭашәоит...

Ицыҩцыҩуа иахьгылоу ахрақәа,
Доуҳа мчык рымоушәа збоит,
Хаҳәык наҿшәаргьы, ахара
Ашәеиԥш ианыҩны игоит.

Са исбарҭоуп урҭ рыԥсҭазара,-
Слымҳаҿ ирхылгоит агәгәа.
Исаҳауеит ргәеисра, рцәажәара,
Еидушәа даргьы саргь ҳагәқәа!..

1957.


           АҾАҲА

Амшә ашьҭа ҳбазшәа ишьҭақәа
Ҳархыԥшылон асаҿы.
Ӡынгьы-ԥхынгьы ихамкәа, ишьамкәа,
Дрыҵан аӡы, ашыла, амҿы.

Уардынк ишьҭнахуаз, зныкҟьара
Иара ишьҭиҳәон жәҩала;
Избалакь иоура-иҭбаара,
Ддаууп игәахәрын шьҭрала.

Агәарабжьара даныбжьалалакь,
Аҩ ҳаҵалон ахәыҷқәа.
Дҳавсны наҟ данҭалалакь,
Ишьклаҳҵон ахаҳә, алапҟьақәа.

Иара икӡамызт ҳагәхьаагьы,
Аҭәырқь-ҭәырқь дцон дрыбжьҟьа.
Дагьҳақәмыцәҟьацызт ахаангьы,
Сыздыруам ҳзагоз агәыҭҟьа.

Цәгьак-бзиакаҿ иаҟара
Џьабаа ибаӡомызт аӡәгьы.
Дашьҭан ауаа ргәы иахәара,
Ихазын - акымзар акгьы.

Зных абна дылан, дныгәнысуа,
Аӡлагараҿ аҵхқәа иршалон;
Ақәахь-ҷыхь зны иааихәдхасуа
Џьоук рырахә каицон, иааицон.

Абас дыбжьагәышьан ҳҳаблаҿы.
Аҿаҳа, нас ддагәан, дҿаҳан.
Џьоукгьы изырҳәауан: “Ҳҳабла ҽы”,
Ҳаиуанс дшьагәшьан, дҵаҳәан...

Уаҩ дырҭамԥшыцызт иблақәа,
Урҭ иџьымшь бардқәа ирҵәахуан;
Ҿаҳак иеиԥш дыҟан ҿымҭӡакәа,
Игәеилгара бжьыда иқьуан.

Агәабзиараз деиԥшын ашәарах,
Уиазын ашәақь еиԥш деиқәшәан,
Дыцәон аҵаа хьшәашәараҿ,
Нас ааԥын иарбан дзықәшәа?

Шьыжьык, џьоук раанда дшадгылаз,
Дырбеит уи арыцҳа дыԥсны,
Инапқәа игә ишадкылаз,
Аҩн ашәахь шыҟоу дыԥшны...

Ажәабжь иаразнак, хысбыжьҵас,
Ақыҭа еимырҟьо инахьӡеит,
Уи аума, ассир иҟалаз,-
Зегь ирҳәо рҿамшәо иннархеит:

Иааҭыргеит иҵырҟьа џьыбаҿы
Уа инхоз аԥҳәызба лпатреҭ.
Игылан зегьы рхы рыкәаҽы:
Уи, иаха хаҵа дыргеит...

1959.


БЦЕИТ БАРА...

Ҩаԥхьа - схала. Схала схәыцра санахан,
Сеидырххала аҭӡамцқәа срыбжьахеит.
Ураҭагалан ацха-фҩы лаҳалаҳан
Ианкәазо - са сгәаҵан ҭацәрахеит.

Бцеит бара,  бҵарамзашәа, ԥшьаалаӡа,
Бнаскьацԥхьаӡа аҷыхь ааскьоит, иааскьоит.
Сышьыхынԥсылан сгылоуп, сӡамҩа 
шьа-алаӡам,
Сгәыӷра сныжьны, схала сныжьны ицоит.

Бцеит бара. Лаӷырӡушәа еишьҭаланы
Ҿымҭ, ԥшьаала, еишьҭалон абыӷьқәа.
Ҳзеиԥырҵуамызт, ҳаблақәа еидхаланы
Иматанеиуа “Мап!” ҳәа иҳәҳәон ҳагәқәа.

Бцеит бара. Амра шкыдыз ахәлара
Иалагазшәа сыблақәа лашьцоит,
Сҽазсырхиошәа мҩа-хнымҳә ззырҳәо
 ақәлара
Ихьанҭыџьӡа сыжәҩақәа еикәаԥсоит...

Бцеит бара. Уаҳа усгьы мҩаҟаӡам,
Ԥсыхәа змамоуп, усоуп, нас ишԥа.
Цәгьак аҿаԥхьа бзанҵ снапы сымҩахаӡац
Аха араҟа, иҟаӡам хәарҭа.

Ҵхагәыз амра уа уазхьит ҳәа иузҭода!
Мамзар ҵыԥхтәи ашықәс ҿыц - сынтәа...
Абзиабара анааиша аамҭа ԥызҟода,
Уи аацәырҟьоит уаныԥшӡам зынӡа.

Бцеит бара. Сгәы амца акуеит еиҳа-еиҳа,
Сгәы ахәра анылеит, ахәра ӷьара зқәым.
Сеиҭеибарбо шьоук еилацәҟәуеит. 
Иԥшӡам аха
Изыурзыеи, сақәшәеит ианакәым.

Бцеит бара. Адунеи  сзыҭшәарахеит,
Иҳамчузеи, нас бцагәышьаз, бца!..
Снышь зыӡхымҵуа аӡыблара иалахеит.
Аԥсҟы асыркит инаган слахьынҵа.

Бцеит бара. Ус наӡаӡа быҟазарц,
Бысзеиԥшызарц амра аҭашәара,
Сара сгәаҟреи сара сгәыхьи брылазарц,
Бараӡәк бакәзарц схьаа зыртәара.

Схала, схала, схала схәыцра санахан -
Сеидырххала аҭӡамцқәа срыбжьахеит.
Ураҭагалан ацха-фҩы лаҳалаҳан
Ианкәазо - са сгәаҵан ҭацәрахеит.

1960.


ДКӘАШОИТ АН

Дкәашоит ан, аха дықәԥрааны,
Лҿаҭахьа еилалгеит уахала,
Ицоит лшьамхы лыҵԥрааны,
Дкәашоит ан, дкәашоит лхала.

Ашьаԥа нсамбльк еиԥшыртәын,
Еинырҟьоит ссиршәа еинаалан,
Аҩы  злысхьазгьы рҽеиқәыркын,
Ихәыцуа иԥшуеит, дара ртәала.

Ажәлар аԥшырҭа рибаҭом,
Адә иқәызгьы ыҵалт ашьаԥа,
Ахәыҷқәаҵәҟьа уаҩ дрыҵаҟьом,
Урҭ гылоуп кәакьк рҿаҭа.

Дкәашоит ан, аха дықәԥрааны,
Уажәы-уажә лыблақәа нхылҩоит,
Дшыкәашо, лхәыцра днышьҭԥааны,
Еес, дама лышьҭа инхылоит:

Шаҟа дазықәԥеи абри амшгьы,
Иҵуазеи, иҵуазеи, шәҳәаруеи!
Илылази  шәҳәарауеи амчгьы...
Аԥсҭазаара ссиршәа ихәмаруеит.

Аԥсҭазаара лыман хымш заҵәык,
Хымш заҵәык лыблақәа ҭыччон;
Аԥсҭазаара лыман хымш заҵәык,
Хымш заҵәык лгәаҵа ҭыччон.

Амра ҭашәаргьы ахәылԥаз,
Ашьыжь иххаччо имгылои,
Нас иарбан ла лзын иҟалаз,
Лашарак уаҳа илԥымло?

Лымшқәа мҩасуан гәыӷрыла,
Игәыӷуа иԥшымзи лқьышәқәа,
Лышықәсқәа мҩасуан гәыӷрала,
Игәыӷуан лӡамҩа ҟәымшәышәқәа.

Цәашьны ибылуазшәа лыблақәа,
Ицәаакын есыуаха лӡамҩа,
Шаҟантә уаҩ ибла рыхьмырсӡакәа,
Лыхчқәа цәылҵеи маӡа амра.

Аума ззыҟалаз, лымала
Илкымзи ацәмааи аҽагеи.
Лынасыԥ шԥабрыз арымала...
О, ирымоу ашәагеи азагеи!

Агәаҟрақәа заа  дзыршлаӡаз:
Амфара, ахәыцра, аӷарра.
Ҵхы лашәхеит, ла лзын имшаӡоз,
Лхаҵа  днықәҵызар арра...

Аччиа  иԥаҵеиԥш еимиааны
Ицәаӷәамкәа луҭра инхози,
Ахыбра, ашыцламшә зқәиааны,
Ицәҩежьӡа ақәа зылкәкәози...

Ахчныза, бжеиҳан аарлаҳәа
Зыԥхара азназгоз ашара,
Аҭӡамцқәа, аԥшадаас иарлаҳәуаз,
Ажәмыжәла  ирхиагәышьаз агара...

Лысаби, ӡ-қашьла илааӡоз,
Лысаби, лгәыӷра зыдҳәалаз...
О, зегьы зҳәода илылаӡаз,
Уаҩы имырдыркәа, лхала...

... Ицеит, ус, аибашьра ашықәсқәа,
Лԥазаҵә есааира дарԥысхон.
Лгәаҵаҿ лгәыӷра ацыԥхьқәа
Маҷ-маҷ ихьшәашәон, иҿыцәон.

Лхаҵа иӡбахәк ыҟаӡам,
Дынхеит аҷкәынгьы абыда,
Даап ҳәа шьҭа уаҩгьы дыҟаӡам,
Зегьы  ргәы кадыршәит ақыҭан.

Аԥсҭазаара шами ссиршәақәа,-
Џьоукгьы ҟәарҽаруа илызҽыжәҵуан,
Лажәа аахылҵәон, иахмырҟьакәа,
Ашьшьыҳәа ишааз еиԥш индәылҵуан.

Џьабаан гәҟычгас илшьаӡоз,-
Лыԥсҭазаарагь иамаз гьамас;
Ақыҭан зыбз иафақәоз,
Илзырҳәозгьы рыламыс иамаз!..

Лқыҭан, дынхазаргь хаҵада,
Илышьҭан ахаҵам-ԥҳәыс ҳәа;
Аидара дшаҵаз даҵаӡан,
Иқәуазгьы дҟалеит лныс ҳәа!

Лыԥсы зегь лыҷкәын идылҵеит,
Днылмыжьит лыҷкәын абыда,
Лыԥсы зегь лыҷкәын иқәылҵеит -
Иаб ихьӡала дгыларц иқыҭан...

Абар уажә зегьгьы лыршанхан,
Илзыԥшуеит ҿымҭуа ԥшьшьаала,
Лыхцәышла сҵас ибырлашха,
Ԥсыуаҵас уи деинаалан -

Дкәашоит, дкәашоит дықәԥрааны,
Игәырӷьоит ашҭа-агәара!
Ицоит лшьамхы лыҵԥрааны,-
Дацкәашоит лыҷкәын ичара!

1961.


       СҚЫҬА МҨАЛА

Ԥанаҩ амҵа ибарақьаҭха,
Аҽышьҭых агахь инаԥшуа,
Ахҭыс ссирқәа ирзышаҳаҭха,
Агәы еиқәымтәаӡо еисуа,
Ихәыжжаӡа амцахара
Ишьҭоуп сқыҭа, сылашара!

Ихәыҷуп ҳәа уи азы изҳәада,
Сқыҭа тәылоуп сара сзы.
Сыԥсы зларсу сқыҭа Ӷәада,
Иаргь аларсуп са сыԥсы.
Аԥсҭазаарахь сшьаҿа ԥшьаала
Еихызымгеи сқыҭа мҩала!

Алакә ссирқәа иара ргәылоуп,
Ауаа ссирқәа нхоит ара.
Сгәы зладуу дара рылоуп,
Наӡаӡа исоуз згәыбылра...
Са срааӡеит дара рҟазшьала,
Дара среиуоуп дала, шьала.

Ара иҟам дгьыл ҿаҵакгьы
Иахьымгылац са сшьапы,
Сқыҭаҿ иҟам мҩа маӡакгьы,
Са  сызнымсыц џьара акы,-
Аԥсҭазаарахь сшьаҿа ԥшьаала
Раԥхьа еихызгеит сқыҭа мҩала!

1962.


               * * *
Адунеи убас ишоуп:
Џьара аныхәло, џьара шоуп,
Ак аныхаау, ҽак ашоуп,
Аӡә иқьар  ҽаӡәы ихәашоуп.

Адунеи убас ишоуп:
Аӡә шәахәала игәы лашоуп,
Аӡә гәырҩала игәы рхәашоуп,
Аӡә дымҽыӷыуп, аӡә дыхәшоуп.

Адунеи убас ишоуп:
Аӡә изы амҩақәа еикәыршоуп,
Даҽаӡә имҩа-ҭбаа лашоуп,
Иаша дәышкәаӷьазшәа ишшоуп.

Адунеи убас ишоуп:
Аџьабааз аӡәы дшоуп,
Енагь амарда даҿоуп,
Иара ихәҭаа арахь еиҩшоуп.

Адунеи убас ишоуп:
Аӡә ахьыҵхра-џьа дазшоуп,
Даҽаӡәых - ахьӡы ихьыршоуп,
Арахь дызҿу  хәарышроуп.

Адунеи убас ишоуп:
Џьара аныхәло, џьара шоуп,
Ак аныхаау, ҽак ашоуп,
Аӡә иқьар  ҽаӡәы ихәашоуп!..

1970.


АМҨАН, ТУЛЕИ МОСКВЕИ
РЫБЖЬАРА

Сыблахаҵ гьежьуеит, сыблахаҵ:
Аҵаа-ҵла шкәакәақәа, аҵаа-ҵла пашәқәа,
Лабҿабоу, ԥхыӡу сызлахаз,
Избом аԥенџьырқәа, избаӡом ашәқәа.

Сыблахаҵ гьежьуеит, сыблахаҵ,
Аҵаа-ҵла ҷыӷрақәа, аҵаа-ҵла пашәқәа,
Иарбан дгьыл-ссиру шәа шәзыхшаз,
Иарбан кыка-хшу ирцәауа шәԥашәқәа?

Сыблахаҵ гьежьуеит, сыблахаҵ,
Сгачамкны сгылоуп, сгачамкны шәҿаԥхьа,
Сӡыҭуеит, иакыушәа сыԥс ахац,
Хәыҭ-хәыҭла лакә-ссирк шәанысзаԥхьа...

Сыблахаҵ гьежьуеит, сыблахаҵ,
Закәытә гәырӷьоузеи, закәытә гәырҩоузеи,-
Слымҳа иҭаҩуеит ишсаҳац
Апоет иашәа: “Ои, вы березы!..”

Сгәы иснаҭоит; шьыри, шәнеир ҳа ҳахь,
Ҳамшын шәынхықәгылар шәҟәашӡа,
Ишәҿагәыбзыӷрын ага аԥшахь,
Иҳарџьымхози ҳажәҩангьы ашҵа!

Сыблахаҵ гьежьуеит, сыблахаҵ,
Аккара шкәакәа, аккара, аккара.
Нҵәара зқәым алакә сызлахаз,
Санушәа саныԥшқазтәи агара!

1974.


                     * * *
Схы зжьагәышьоит, сыҽсырдагәан,
Ус ахәҭоушәа сгәы сҟажоит.
Итәӷәырԥсеит сыгәҭыха аракәа,
Сааԥсаӡеит, исҳәоит имӡакәа,
Шьҭак исылшом, сгәы сагоит.

Згәы цәцәыз џьоук насхабабан,
Мҩасшақә срапара иаҿуп;
Ахәыцра еишьылқәа схы иҭапапан,
Ҿымҭраа анцәажәа, сара аҿаԥа
Сҿасҵан, схы рҵысуа сыԥшуп.

Баша-ԥсакәат саамҭа мҩасуеит,
Сымшқәа сымҵԥаа иама ицоит.
Амра анԥхогьы аԥшацәгьа сҿасуеит,
Џьа сшьацәхнысуеит, џьа сышьҭасуеит,
Шьоук ажьеиԥш икәараҵоит...

Сгәырҩа сақәԥарц санҩыҵхахо,
Сахьымгәыӷӡо ак сҿаҳәуеит.
Ацәқәырԥ салоуп снапырхахо,
Мшәан, ихысҵаз сыцҳа абаҟоу?
Уи шьоук ықәсын, идырбгеит...

Џьа сшьацәхнысуеит,џьа сышьҭасуеит,
Џьоук ажьеиԥш икәараҵоит...

1974.


     АЦӘЛАА АНЫШӘҬУА

Ишәасҳәап ацәлаа аӡбахә,
Ссиршәоуп ишыҟоу иара:
Ахра, ацаҟьа, абахә,-
Уаҳа ииӡом ҽаџьара.

Асыҭҳәа анҩынтуа аӡын,
Ишьыҵәран уи қаҭәаӡа,
Аеҵәара аныҟоу ибжьаӡын,
Иччоит иарак иаҵәаӡа.

Абыӷь-лымҳақәа рыгәҭа
Иаркыуп еимхәыцк ҟаԥшьӡа,
Ихәыцуа иахьгыло, иҽыгәӡа,
Ссирк ахәыҭхәыҭуеит маӡа.

Аха, иссирҵәҟьоу уи акәӡам,
Иссиру ҽакыми зынӡас,
Ишәасҳәап ацәлааз лакәҵас
Слымҳала анкьа исаҳаз.

Схәыҷын, исзымкыртә ацәмаа,
Сабду сахьигаз хьчара,
Ҽнак зны сахәарԥшуа ацәлаа
Абасгьы сеиҳәеит иара:

- Ацәлаа - ҳазшаз иҵиаауп,
Ицқьоуп, иԥшьоуп, дад, ихәшәуп,
Ишубо ахра иаҿиаауп,
Ихьышьаргәыҵа ихьыԥшуп.

Иамоуп доуҳала ашана,
Изшаз иазишаз ҟазшьас:
Уаҩыжәлак изгәамҭарц аргама
Ианышәҭуа иарбан аамҭас.

Ҵыҵындрак еиԥшны иҟаԥшьыхәӡа,
Абӷьагәҭа иҿалоит ашәыр,
Ианышәҭуа збоит ҳәа  уԥшыхәӡар -
Иҟалоит анцәа уахьирхәыр.

Ирҳәоит: ианышьҭоу асыцәгьа,
Ашәарах амла  иакыр,
Иӡыӡымкуа иааины, ихыцәӡа,
Ацәлаа сфоит ҳәа инафҩыр,-

Уаҵәҟьа ингәылшәан ишәҭуеит ҳәа
Ацәлаа, афҩы лаҳауа,
Убасҟан ҵеикгьы дииуеит ҳәа,
Ажәеиԥшь-ԥҳа лгәы зытҟәауа!..

Иахҭыгәло уи аимгеимцара -
Ирҳәоит иҟалоит ҳәа иҿахәы:
Диоуеит дызмамгьы ахшара,
Рахә змамгьы - иоуеит рахәы...”


             * * *
Ацәлаа иснаҭоит агәахәа,
Ианышәҭыц ишәҭлааит иара!
Ашьабысҭа, абахә иаҿахәмар,
Ацәлааҿ иаалааит ҳәра!..

1982.


          АҴХИ САРЕИ

Аҵхи сареи еснагь ҳазҿу еиҿыхароуп,
Аҵхи сареи иҳамаӡам ааибышьа,-
Аԥсҭазаараҿ џьоук рзы иҟаӡоу ҽыхароуп,
Уанырмыхәо иуузгьы арҭоит атыша.

Аҵхи сареи уахак ҳазҿу еиҿыхароуп,
Аиқәылашьца! Иабадыруеи са сыгәҭыха!
Аҵх иаҭахыу аашаанӡа сымҿыхароуп,
Сызлацәари аҵх иаларшәны сгәаԥҽыха!

Сызлацәари сгәы ҿыркаазар ахьаақәа,
Ахьаақәа мышкызны аҵх иартытуазар.
Сызларывсри исымбоушәа имырхьаакәа
Залымдарашәк рыхқәа ҿыц иԥытуазар!

Аҵхи сареи еснагь ҳазҿу еиҿыхароуп,
Аҵхи сареи иҳамаӡам ааибышьа,
Аҵхи сареи ҳаизааигәоуп, ҳаицәыхароуп,
Ҳаинышәара иамагәышьам ӡбышьа.

Аҵхи сареи уахак ҳазҿу еиҿыхароуп,
Аиқәылашьца! Иабадыруеи са сыгәҭыха!
Аҵх иаҭахыу аашаанӡа сымҿыхароуп,
Сызлацәари аҵх иналаршәны сгәаԥҽыха!

1986.


АҚЬИАРА
          Сыԥҳа Гәында илзыскуеит

Сара сныха, сынцәахәра - ақьиара,
Улаԥш хаара ахымзи са схәыҷра,
Иџьаҳа-џьафаз измамыз бзиарак
Схәыҷра рыцҳа, изнылаз акыҷра.

Ишԥасцәымӷу ажәа хьшәашәа аибара,
Са сҟар хызҽуаз, сзыртәоз сеиҵакы,
Ан лажәа хаа анысзыхәшәыз сгәыҩбара
Салугон, уцәымзан усзакы...

Саныҩеидас, еиҳагь аамҭа скыдҟьауа
Сама ианықәыз, аҵх-лашә схарԥаны,
Сгәыӷра цҟьа-шәҟьа санынхоз сгәы 
скыдхауа -
Уа умаалықьха усзааиуан уԥырны.

Аԥсҭазаара абнаршәыра цәыҵлашьца
Санылахоз, сыжәҩагьы ҭҟьаны,
Шаиаҵәоушәа уа џьара уаацәыҵыҷҷон,
Иуухуазма сымҩа сыхҟьаны.

Уара ушаноуп, угәыкыуп, ақьиара,
Уҟәымшәышәуп, аха улеишәагь цәгьоуп:
Амци, амцқьеи, аԥаршеиқәеи уԥылара
Иацәшәа-ӡыӡоит, уҿаԥхьа рымҩа ԥҵәоуп.

Урҭ ирҳәахуеит, о, “лымшара - қьиароуп”,
Ус рҳәоит изҭамлаз ахәарҭа...
Неиҩымсрада зегьы ирзыууа бзиароуп,
Уи гәазымҭо иамаз рыԥсаҭа!

Ақьиара, уара ан улҩызаҵәҟьоуп,
Ан лыразра мрашәахәала иқәҵоуп...
Ан лгәы-ԥшқа ацәгьа-мыцәгьа 
зҩыдазтәуоуп,
Ашҳамҵәҟьагьы ӡызтәуа ан лгәоуп.

Сара схырхәоит уара уҿаԥхьа, ақьиара,
Аламыси аиашеи роуп са сҵас,
Уара, сыԥшӡа, сдоуҳа-лаша, сбеиара,
Ажәеи ашәеи сызҭаз лахьынҵас!

Ҭынчра змамымз сгәы ҟадыџь икарахаз
Уажә иаазқәылаз ахьаа ихҭанакит,
Уажә избоит, уаргьы ухәыцра еидараха,
Умч зқәымхо уск уеиҵанакит...

Иааит уи амшгьы. Избахьада инымҵәаӡо,
Аԥсабара ҳзацлабуам ҳара,
Сцап саргьы... Аха сгәыӷра иҿымцәаӡо -
Ақьиара, уара унхоит абра!..

Урхызбаалоит сара с-Гәында лыблақәа,
Урҭ рыцқьара иақәымзаап хәашьра,-
Ус дынхашам уара улԥха лымамкәа,
Уара уоуп ара са сыцныхәра!..

1987.


АШЬХА ҬЫԤҲАЦӘА КӘАШОИТ

Лакә-ԥхыӡ шанала ирысны
Сахьак шанаха избоит:
Аԥҭа шкәакәақәа ирылсны
Апҟа шкәакәақәа цоит...

Ԥшьаала, ԥшьаала еишьҭала,
Еимхәыцны зны еихаԥсоит,
Ԥшьаала ишхало, инҭалан
Бырлаш пҟышны икаԥсоит.

Иалыхәхәа Ҟәбина аӡыжьра,
Иқәшьшь ихиаала иӡсоит,
Нарҭаа рашҭа еиужьра
Ашьацра хцәыла ирыԥссоит...

Бӷабқәак шнеиуаз иҩны,
Ахаҳәқәа анҭала иаҿышәшәа,
Рышьҭыбжь ахра ианыҩны
Игоушәа иааҩуа ашәак -

Мҵәыжәҩан хыхь ишьҭнахуеит,
Каԥкаԥқәан иеицрыхәхәа...
Ишнеиуа, арахь иаахьаҳәуеит,
Рҽарҳа-хәда ҩагақәа ҭхәа.

Рнеишьа - аламыс цқьара,
Ҭынч, хрыжь-хрыжь, хыхь-хыхь,
Рнеишьа - алмасԥшқара,-
Аӡыхь, изқәымло еихсыӷь.

Схәыцра, еес, сымҵарсны
Џьара сагоит сҩышьны,
Рҿаԥхьа, еҳ, сшьамхарсны
Сбылуандаз, шьыри, сцәашьны!

Ашьха ҭыԥҳацәа, саҳәшьцәа,
Сгәы иамҵәыжәҩан шәнапқәа,
Ҳжәытәӡатә кәашарак ашьҭа
Срыман ихылеит шәшьапқәа.

Џьара иқәацоума шәӡара,
Сҽарҳа ӡыӡымкқәа шәара,
Шәнеиуеит шәыӡсо мацара,
Шәыбла ҵысуама џьара.

Рымаҵ жәуашәа ҟәба-ҟәшәа
Асасцәа дахьқәа ишәҭоу,
Хәыҭ-хәыҭла иааҩуа лакәшәа,
Ичча-ччоит шәҿымҭра иԥшьоу.

Ҳашьха ԥагьақәа ишәырҭаз,
Ҩашьара зқәымло ҟазшьоуп,
Ак адымкылакәа ишәыҭаз
Ишыцқьоу иахьааиуа шәыџьшьоуп.

Храԥшьҵас арԥар еидгылоуп,
Шәа шәыла идууп рыгәқәа.
Нарҭаа рхаҵара рылоуп,
Шәыхьӡ иахӡыӡан иқәуа.

Ԥшӡараз, кәашараз мацара
Шәара шәашеит адунеи:
Гәында ишәылҭеит лӡара,
Лдоуҳа шәахшеит Саҭанеи!

Сыбла ихгылоуп убасшәа:
Анкьаӡа, анкьаӡа зны,
Шәшыкәашоз шьхала шәылбаазшәа -
Ашҭа шәынҭало Аԥсны.

Убри нахыс ҳашьхақәа гәырӷьан
Еинырҟьеит Нхыҵ нас Аахыҵ.
Ашьаурдын ԥынҵа еиқәырхәан,
Ерцахәгьы рызԥагьоуп ахылҵ!

Ашьха ҭыԥҳацәа неиуеит,
Ҭынч, ԥшӡа-ԥшӡа иӡса.
Шәа ссирк ахрақәа ирныҩуеит,
Ахьхьаҳәа ахьеимхәыц каԥса.

Лакә-ԥхыӡ шанала ирысны
Сахьак шанаха избоит:
Аԥҭа шкәакәақәа ирылсны
Апҟа шкәакәақәа цоит.

1981, 1995.


  ИАНШӘАРҬОУ АԤСЫНРА

Мцыла ианамуӡа, мчыла
Алахь ианырҵарц атәра,
Аӡӡеира иауыз иаӷрагыла
Икылкаан ианеихс Аԥсынра,
Иахьыҵаз ҳабацәа гылан
Хыла иаст адамра.

Иазхоуп!- Дыдрыԥшь газҽазит.
Иазхоуп!- ихыџ-хыџит Лыхны.
Аҩысҭааи Ацқьа ҳазшази
Раҳәақәа рҟьеит еиҿаххны!

Амци аиашеи еиҿасит,
Сасрыҟәа дахьышьҭаз дыхәны
Анақәҿиҭ - Бзоугьы шьацәқәасит,
Икьыр-кьырит ажәҩан ҵыхны!

Амитә ҳашьхақәа арӡыҩит,
Ерцахәгьы гәамҵны игәынқьит,
Адыд ахрақәа ирҿыҩит,
Арҩашқәа ҭрысны илакьит.

Адгьыл амҟәыл иаҷыҩит,
Иқәԥсычҳан ажәҩан лаҟәит,
Нхыҵи-Аахыҵи еигәныҩит,
Аишьцәа неидгылан иқәит.

Қьачи Лӡаа ныхеи еицхысит,
Амшын ихыҷҷалт ацәашьқәа,
Џьныши каҷааи ргәы ҭрысит,
Ртыша ҵлашәыра иҭашәкәа,-

Ицарцаз еихьыс-еиԥысит,
Ицәгьазаап аҳақ анӷьашкуа...
Ажәлар қазы-қазуа икылсит,
Ахҿеиԥш иххоуп рхаҿқәа.

Жәлар рымч, о, ахьшьаргәыҵа,
Гәаӷла ианалага ашра,
Идәықәлеит адгьыл агәыҵак,
Имшынха иҭыҵуеит аҭра!..

Аԥсуа дзаҵәуп ҳәа инеигәыдҵа
Уажәшьҭа иауҵәҟьом ишьра,
Аԥсуа ус баша ихы нықәҵа
Дыԥсуам - ианшәарҭоу Аԥсынра!

1989.


АБАҞА

Хәыцра шәиқәароуп сызлоу.
Амшынгьы шьҭоуп еиқәышьшьы,
Иӡҩоуп аҳауа иҿазлоу,
Аххаҳәа ибылуеит ацәашьы.

Аххаҳәа ибылуеит ацәашьқәа,
Шәышықәса рнаҩыс иԥсхьоу,
Аӡаҵа иҭыҩуеит рқьыбжьқәа,
Агәаҟқәа - мшынла ихәаҽхьоу.

Уахоуп ианроуз ахраҭ,
Ианраҭәахазгьы рцәашьхәы...
Ԥшьаала дцәажәоит Баграт,
Илахь еиқәгәышьоуп мыцхәы...

Ҳалахь еиқәуп зегь мыцхәӡа,
Аха идууп ҳагәгьы,-
Абиԥареи абиԥареи еихьӡа
Еиҵагылт дугьы хәҷгьы.

Ҳажәла уа нырцәгьы иҿиеит,
Нырцәҟагьы имыӡит ҳбызшәа,
Нхыҵтәи ҳашьцәагь ҳдырҽеит,
Аӡәгьы дымгылеит дхазшәа.

Иахароу адырызшәа амшын,
Аԥсы еивнагеит иӡаны.
Рыбла ҳарамқәа хәашьын,
Џьоук ԥшуп рыԥсы рыхҟьаны...

О, злыԥхаҳаура игәаԥхар,
Аҵх лашьца днахан иршоит.
Умгәырӷьан угәыла  дыхҵәар,-
Ацәгьеи абзиеи еикәшоит.

Агаҿа ықәрҭәаа иааит,
Рҩашҵас ихыҵны ауаа...
Аԥаҳаимбарцәагь лбааит,
Ажәлар рыгәҭыха збауа.

Шәышықәса рнаҩс ихәаҽхьоу,
Амшын иҭыргоит рыԥсқәа,
Шәышықәса рнаҩс ихәаҽхьоу
Уаха иакит рцәашьқәа.

Аҟәа абаӷәаза ӷызуеит,
Азар аҳәоит асқьала,
Амҳаџьыр рҵеира хынҳәуеит,
Изламӡо -
Наҟ шәнаскьала!..

Ашәахсҭа иеиԥшха иара,
Иеиԥшха уи ахәра ихтыу,
Амҳаџьырқәа рыхьӡала абра
Аӡбахә рҳәеит амҩаду...

Уиала ирхыхзарц уажәшьҭа
Жәларык ирхыз ахҵара,
Уи мҩа цәгьамхарц еиҭа,
Уаҳа иҟамларц ахҵәара!

Рнышәнап рыкәа иҭаҳәҳәа
Рыдгьыл иахьықәҵыз аҭыԥ...
Рыхьӡ шьаҳаиҭқәа анаҳәа -
Имыӡуа рышәгәашә аатып!..

Ҩаԥхьа аҽарҿыцт агәырҩа,
Изҳәода иҵаулоу заҟа...
Игәыҭшьааган игылоит абра
Амшын иагаз рбаҟа!..

1990.


ГӘНАҲАЛА ИҬАХАЗ РЗЫ АУАЗ

Амаалықь иҿаԥхьа иқьиоуп ақәыџьмагь,
Ақәыџьмаҵәҟьагь дажьжьоит аԥшқа дабар.
О, ҳхьышьаргәыҵа, ҳкаужьма,
Уабаҟоу, крааҵуеит, иаҳбом ухабар?!

Ахәыҷқәа рыҵәаабжь ахрақәа арӡыӡоит,
Ашәи-ҳәаҩ ииҳәо ҭагьежьит Дал,
Аџьнышқәа хыҵны уаҟа ишәарыцоит,
Ашҳам аҿыҵуеит ршәақь асамԥал.

Анацәа, ахшара, амаҭацәа мшаҭа
Ҳаӡӷабцәа ауԥшәылқәа рыхцәы шьқьыруа,
Анкьа иахьныҳәарҭаз удгьылаҿ, Лаҭа,
Изыҟалазеи урҭ рбылра?!

Урыҵаԥжәарауаз, аџьнышцәа, ашьажәцәа,
Аламыс зцәыӡхьоу, зылақәа хкыз,
Ҳчеиџьыка иааӡаз, иахьа амца ҳажәҵан,
Ҳаҟамкәа ҳақәхра шьҭызхызгьы қәкыс.

Аха адунеиаҿ иҟоуп аҳақгьы,
Аԥшқацәа рыгәнаҳа урҭ ирызгом.
Аԥсуа дгьыл ԥсыуада инхашам бзанҵыкгьы,
Ақәылаҩ араҟа даԥшәыман дынхом!

Шәахраҭ бзиахааит, ақәрахьымӡақәа,
Ҭаацәакны зыдгьылԥшьаҿ знышәнап ҟалаз,
Шәа шәшьа ҭарыжьуам ҳҵеицәа 
еихымцақәа -
Аиааироуп иҳамоу ҳарҭ гәыӷырҭас!

1992.


              АШЬА

Ашьа, ашьацра, аԥшьа,
Аешьа, аеҳәшьа, ашьоура,
Ашьа - ҳуаҩышьа, ҳҟазшьа,
Дацсгьы иамоу аира.

Ауаа зегь иҳалоуп ашьа,
Аха хкы-хкыла еихшоуп,
Иҟоуп аԥхамшьа- аԥхашьа,
Ашьацқьа, ашьахәашь ҳәа ишоуп.

Ашьацқьа амреиԥш иԥхоит,
Иарала аԥсҭазаара шәҭуп;
Ашьахәашь еснагь инаԥхоит,-
Ацәгьара амҩа азартуп.

Адунеитә ҭоурых ду анҿиоз,
Ацәгьара ашьацәгьа иахҟьон,-
Ашьахәашь даҭиит Христос,
Иарбгеит Рим, Вавилон.

Ашьацқьаз ауаа зегь уаауп,
Ауаа зегь рзыҳәа иразуп,
Ашьахәашь ҩнуҵҟала ибаауп,
Ашҳам аҩнуҵҟа иҵәахыуп;

Салиери, Гитлер, Мурван,
Лавренти, Иосиф, Нерон,
Бисмарк,  Дантес, Чингис-хан...
Иназхьысуаз аҵлагь дырҩон.

Ҳаамҭагь Аиудацәа ахшеит,
Ҳаамҭагь дахшеит  Герострат;
Ҩаԥхьа Қырҭтәылан дыхшәеит
Ашьа зыхьшу адемократ.

Аха зегь ашьацқьақәа реиҳауп,
Иарала адунеи еиқәырхоуп,
Ашьахәашь иарала ишьаҳауп,
Уеизгьы адунеи еибарххоуп.

Аҭоурых еснагь ицәқәырԥоит,
Иарцәгьоит жәларык рлахьынҵа,
Ашьацқьа шықәԥац иқәԥоит,
Иқәԥоит, ҳарамрак ҟамҵа.

Усеиԥш иазишеит анцәа:
Адунеиаҿ ҿҳәарала зегь хоит,-
Аха, ажәлар иргәаҟ, ихырҵәа,-
Уеизгьы ашьацқьа рҭынхоит.

Уи адгьыл иҵоуп адац,
Раԥхьа иахьҭалаз аԥсы,
Еиҟәыҭхан ҟалом, иҟамлац,
Ашьеи аԥси хаз-хазы.

Ахала аҽадыруеит рҳәоит,
Ус иҟоуп рҳәоит аҟазшьа,-
Аԥсадгьыл ахьыҟоу еихоит,
Мышкахы, мышкаҵыхәа, ашьа.

Ашьажә баауам, нас, иԥсуам,
Аҿҳәара аауеит ашьоура,-
Ус баша ажәлар ҵысуам,
Еицдәықәлом баша қәԥара.

Амитә зԥеиԥшыз  Аԥсны,
Амҟәыл азыҟалт ҩаԥхьа,
Абасҵәҟьа ишәарҭан ҽазны
Иҟамлацт, ишыҟоу иахьа.

Аԥсуаа, зны ихырҵаз амшын,
Мшын-нырцә иагаз злахьынҵа
Рхылҵшьҭра ргәаӷ еилашын,
Арахь еихеит рыҽкынҵа!

Арахь, рабдуцәа рҳаԥшьа,
Зыхныҳәаха иахьымӡакәа инхаз
Ахьыҵоу, иахьалоу ршьа-ԥшьа,
Рныха, рыԥсықәра ахьынхаз.

Акьалантарқәа кахәхәа
Икылсит, рыбла ҭыџьџьо,
Ицоит иахьеиларҵо аҟәҟәа,
Ԥсра рықәым зыԥсадгьыл зыхьчо!

Аԥшатлакә шьҭаст Гәмысҭа,
Иҵәаа-ҵәаан мшын нырцәҟа еихеит,
Ацыба-ҷкәын, алым-гәы зызҭаз,
Иԥсадгьыл азыҳәан дҭахеит!

Акәаӡба-гәымшәа, агәлымҵәах,
Арԥыс еихатыр Ведаҭ,
Ачычба ашьажәцәа нзырҵәаз,
Абраҟа ироуит ахраҭ...

... Икьалантарха, икахәхәа
Иаауа рыԥсы еиҟәыҷҷоит:
Ицоит иахьеиларҵо аҟәҟәа,
Зда рымам рыԥсадгьыл рыхьчоит!

О, злыԥхаҳаура, улбааԥшны!
Иаҳзылбаашьҭ Гәашьа лдоуҳа!
Арҭ ауԥашәылқәа урзыԥшы!
Иҟоу агәаҟра анраҳа,

Ашәарҭа уссгьы имшьа,
Ажьра цозаап шәыжьра:
Излоу Баалоу-ԥҳа лҟазшьа,
Аҭыԥҳацәа ааит еибашьра!..

Аҭыԥҳацәа ааит еибашьра,
Игьежьуеит ахьышьҭрахь ашьа!
Ашьа ыӡуам, иақәым хәашьра!
Ҳаӡәкра ашьацқьа иаџьшьа!

1993.


