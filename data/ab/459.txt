РУШЬНИ    ЏЬОПУА


С  М  И  А  Л
                                     
Аҭоурхтә  повест

–Уаа, Ажьгьери, – наҟ инахаран Билаҟәара ақәаҵа шыҟаз бжьык геит. – Ажьгьери, аҩны уҟоума, аҩны?..
Ажьгьери Џьапуа уи абжьы ангаз, иашҭаҿ игылаз ара ду ашәшьыраҿ дтәаны иаԥсуа шәақь арыцқьара даҿын, уаҵәы иаашар ашьха дцараны дыҟан, Ламкац ирахә ахьгылаз ашҟа. Аҿыҭбжьы аниаҳа, иирыцқьоз ишәақь ара ашьапы инадыргылан, зыбжьы газ ишҟа иаргьы ибжьы наиргеит.
– Ааи, сыҟоуп, сыҟа, иҟалазеи  Едгьы?
– Смиал схәыҷы дипҟеит,– уеизгьы-уеизгьы гәаӷ дук аҵамкәа ибжьы  ааиргеит Едгьы.
– Ааит, алаԥынҵа икылҟьаз, исырбап сара ара дмааир дабацо. Иӷәӷәаны дипҟама?
– Мап, мап,– уахьынтәи игеит абжьы. Иҷкәын изыҳәан дахьашшыз ԥхаишьазар акәхап, уажәы иҵагьы иаарԥсыҽшәа аҭак ҟаиҵеит – Уеизгьы-уеизгьы ицәа ӡаанамго димпҟеит, ус ихәдаџьал днықәсит оуп, аха ари зныкым-ҩынтәым, есымшааира Смиал иҭаҷкәм абанӡаҳачҳари, сгәыла бзиа Ажьгьери!..
– Исаҳаит иуҳәаз Едгьы. Уи Смиал ҵапҟа ала еиԥш дкыдҿасҳәалозаргьы, уаҳа дихьысуа иҟасҵарым сара...
– Ус шаҟантә иуҳәахьоузеи Ажьгьери, аха ажәа исуҭаз иахьа уажәраанӡагьы иузынамгӡеит. Убри акәхап изыхҟьоугьы иааԥымыҵәаӡакәа апҟара...
– Уара уиашоуп Едгьы. Апҟара аҵыхәа ԥҵәатәуп, – ҳәа наҿаҭны, ишәақь ахькыдгылыз иаакыдхны днатәаны, иқьыԥсықь ахы ацаха шкәакәа накәыршаны, ашьахәар нахьшьны, агәыцә арыцқьара дналагеит...
Ажьгьерии Едгьи еицәыхарамкәа, егьеизааигәамкәа инхон. “Сгәыла бзиа» ҳәа еиқәҿыҭны еибырҳәоз инаԥшуа рзыҳәан акәын, шаҟа патыу еиқәрҵозеи ҳәа рҳәарц азыҳәан. Аха наҟ ргәаҵа атыша еиԥш ихьшәашәан. Уи зыхҟьоз аҩыџьагь шынхаҩцәазгьы, аӡәы анхаҩра ахьиаҭәаимшьоз акәын...
Ажьгьери иабиԥара, быбыцк рхы иқәмыршәӡакәа иааргон шәышықәсала. Ахш ухыԥшылацәаргьы ццышәк шхыԥсалоу убоит ҳәа ззырҳәоз иаҩызамызт дара. Рызегьы неибеиԥшны ацаҟьа иадлан илеиуа арҩаш еиԥш ицқьан. Знапы мыӡәӡәакәа зхәы иахатәоз рыӡӷабцәа рырҭомызт. Рарԥарцәа зшьапыргәыҵа ҟьашьыз аҭыԥҳацәа рнапгьы ддыркуамызт. “Анцәа уигәаԥхартә еиԥш ухы мҩаԥыугароуп» ҳәа рҳәалон дара рабиԥара ахьааидтәалоз.
Џьапуа Ажьгьери ҽаҩраҭагалан, зца пеипеиуа изырҭәуаз, зырахә реихшара иахьӡоз, зыкҿҩра беиаз, зчеиџьыка зеишәа иқәыз уаҩын. Убарҭқәа инарываргылан ақьарасҭа алар аарханы ианырцәуа еиԥш, ишиашаз иабацәа иааргоз аламыс аԥхьаҟазы иара еиԥишьуан. Аӡы ҵқьа аӡыхәашь иалагылар аҳа, иара ишьа залагыломызт ашьа ҟьашь. “Зшьа зҟьашьыз ауаҩы, имилаҭрагьы ицәыӡуеит» – ҳәа иаб Ԥшьҟан ииҳәоз убас ала ихы иаирхәеит, иԥсҭазаараҿы  аӷба ныҟәцаҩ акаԥдан иику аԥсҟы ихы ишаирхәо еиԥш.  “Ухы иаурхәаран иҟоу анузамырхәа, иара уцәыӡуеит иаргьы уацәыӡуеит» – ҳәа ирҳәо еиԥш акәымкәа, аԥсуара ахаҿра зырԥшӡоз, иагәыцәыз уаҩын Ажьгьери. Аха аҵыхәтәантәи ашықәсқәа рыҩныҵҟала, дара рабиԥара азаҵәқәарҿы иаангыло иалагеит. Уи шьарда игәныргеит дара. “Иҟалазеи џьоушьҭ, ҳадгьыл ҳазқәынхо ҭшәахама, аҵеи заҵә иахь ҳзиасзеи?!»– ҳәа. Дара жәытәнатә аахыс, изланцәахаҵаҩцәаз ала, арс акәу, анс акәу Анцәа ираҭәеишьаз убас аҭахыуп ҳәа ирыдркылон. Иара убас иахьеицхәыцуаз акәын рҳәатәы зеиқәшәозгьы. Изҭахыз ауаа, “ҳәатәы еиқәшәаа» – ҳәа ирышьҭан. Рабиԥара абиԥазаҵәрахь ианиас, абиԥазаҵәгьы ар раԥхьагылара илшоит ҳәа зызрҳәоз ракәхеит. Ақыҭаҿы дара ыҟамкәа уск напы адыркуамызт. Зықәархь инеихьаз уаҩ ҟәышк иажәа данаалгоз Ажьгьерираа рабиԥара аҟынтә аӡә уа дтәазар  ажәабжьҳәаҩы ус иҳәон, угәы ишԥаанаго исҳәаз иалҵрызеишь ҳәа...
Аԥсуаарҿы зажәа аҽыкәаша иаԥсоу ауаҩы, нцәак еиԥш ихәаԥшуан. «Зыбз хаау аҳәыс аингьы ацәеит, иавагылазгьы» – ҳәа шырҳәо еиԥш акәын зҿабызшәа бзиаз ауаҩы иажәагьы аҵакы шамаз. Убарҭқәа зегьы ирылахәдамыз уаҩын Ажьгьери Џьапуа...
Ажьгьери имаҟа ҿеиҳәо даныҟала инаркны, аџь арыц, аџь шахылҵуа еиԥш, иабацәа ркәал дааҭагылеит. Ақыҭаҿ дшыҷкәнӡаз ихьӡ-иԥша геит. Аџьар рҿы даннеи, иԥшра исахьа алыркааит. Ашьха шәарыцара ахра дазцан, ихымҭа камшәеит. Шьха нхыҵынӡа аҭамҳа еиҿаижьит. Аизараҿ ажәа ҟәыш иҳәеит. «Ажәала акьатеи еиԥызшьуа» – ҳәа изырҳәо аҟынӡа днеит. Сасра данцалакь, дызҭааз аԥшәмацәа ицара рҭахымхо ихы мҩаԥигон. Аҭарчеи аҿгьы аӡәгьы диҵахомызт. Аркьыл иахагылаз ацәҟьара деихсны агәҭа ҭицҟьаауан. Аҽы анирхәмаруаз дҩашьамызт, алар дықәгылан игон аԥхьахә... Ԥҳәызбак лыбла хаха дхыԥшыло дирԥхашьомызт. Длыхәаԥшуазаргьы амахә иқәтәоу аҵыс, ахьшь ажәҩан аҟынтәи ишазкылаԥшуа еиԥш, лара илирбомызт. Даныкәашоз адгьылаҿ ишьҭамсуаз ишьап ԥынҵақәа дрықәгылан, наџьнатә аахыс игылоу абаҟа еиԥш. Данықәгьыжьаауаз, икәымжәы аҿацә дызцыкәашоз аԥҳәызба илхьимырсырц ишьҭахьҟа днеиҭаԥон. Лара лыблақәа ҵаҟа иԥшуаз ҩышьҭхны, мацәыс еммҟьарак еиԥш ианааиҿаԥшлакь, рыбла ҭыԥхаақәа неидхәашалон. Аҳәса хәыҷқәа зхы ҵыс ықәзмыртәоз, дхьаца быӷьцны рыкәа дҭаршәзаргь цәгьа ирбомызт. Дыԥшӡан, деиҿкаан, ахра иаҿагылоу аԥсаҵла кахәхәа даҩызаха. Аԥсҳа Қьалышь Чачба дызбахьаз, Ажьгьери данибалакь, ҳат, Қьалышь дышԥаеиԥшыу рҳәон. Ихиҿы ааԥшьны иауны иблақәа ахра ибжьаршәу аӡиа амра анхыԥхалалакь ишыкәеицеиуа еиԥш икәеицеиуан. Ихцәы шиашоу ишьҭахьҟа иԥхьаҳәан аура ихәдаџьал инықәыԥсоума уҳәаратәы. Игылашьа акәзар, убас ала иԥшӡан, ахра ацәқәа иқәгылоу абӷаб даҩызаха. Иӡара фырџьан, ԥҳәызба ӡароушәа иҟатҟатон. Ауаҩы згәы аартыу илахьгьы ҿашахоит ҳәа ирҳәо дырҵабыргуан уаниҿаԥшлакь. Ижәҩахырқәа Ерцахә амрагылара аганахь ала уанагәдыԥшыло иаҩызан. Аизара дуқәа рахь днцәырҵуаз, икәымжәахәа ишәиҵон. Ахҭырԥа жәҩангәыԥштәы иҟәаҟәа иқәиршәлон. Икаба еиқәаҵәан, иеимаа еимсы евҵырԥах ишьан. Икәымжәы аԥшшәы еиԥшын ихылԥарчгьы. Имаҟеи иҟамеи ахьырӡы иарган. Иҽыхәа инапала иааӡаны дзықәтәаз, згәы цқьоу ауаҩы данахәаԥшлакь, ус имҳәар ҟаломызт, «сыбла цәгьазар илашәааит» – ҳәа. Иангылоугьы ахы шьҭыхны иакын хара иԥшуа, агәы аҽанҵаны, алымҳа кьатрацәқәа леивга- ҩеивго. Ажьгьери икәадыр аԥсуа кәадырын. Ажәытәӡа инаркны иахьа уажәраанӡа, аԥсуаа рнапала иҟарҵоз абалышь кәадыр. Аԥсуаа идырҵәуаз асахҭан, дамасктәи асахҭан иаҵахомызт. Иара убри азакәын Кавказ иқәынхоз ажәларқәа зегьы, аԥсуаа рсахҭан рхы изадырхәоз. Иҽԥырхеи иҵахәҵади раӡны ҟәынала ичаԥан. Аӷәрагьы иара убас. Ишькыл хьаҩбжьы аниргалакь, иҽы Бзоу ҽарбо иҵакәашара иалагон. Абас зегь рыла инагаз арԥысын Џьапуа Ажьгьери...
Ҳәара аҭахума абас ала зыԥсҭазаара агьама ҳаракыз, аҵыс зхы иқәзмыртәоз, илаԥшуаз аԥҳәыс аагара дахыԥеит. Аҽырхәмаррақәарҿ дышьҭасны абаз шышьҭихуаз еиԥш, днышьҭасны ԥҳәызбак лаашьҭкәцәаара ицәыуадаҩхеит. Зны-зынла инеихлафны акәзаргьы аҽԥныҳәа анирҭозгьы ыҟан. «Уара аҵыс мҩас абла ҭызхуа, ашьха аҭамҳа агәыԥ рзы еиҿазыжьуа, акаҵәараҿ амҩа укыр ар иаҩзмыжьуа, абас аҳәса узрыцәшәозеи» – ҳәа. Убасҟан иара амца афархь анақәырҵалакь, амцабз ҟаԥшьӡа ишыҩахылҟьо еиԥш, ихиҿы аԥшшәы ааԥсахны, иаргьы алаф аҿынаирхон. «Срыцәшәоит, сышԥа рцәымшәо, узцәымшәогь роума» – ҳәа. Аҷкәынра иаратәы ҟанаҵон. Аԥхара иажьаз атама заанаҵ ианышәҭуа еиԥш, ианаамҭам дышәҭыргьы иҭахымызт, аха аамҭа ицәцаргьы ҳәа  дшәон...
Ажьгьери ҩажәижәохә шықәса дырҭагылан. Иӷәӷәареи, иҭәымҭеи ирасакьаҳәмҭан. «Абыржәшьҭа оуп аԥҳәыс аагара анухәҭоу» – ҳәа иарҳәалон иара. Убасҟан Аԥсны иаанхаз аԥсуаа, зызхәцуаз, гәырҩа дус ирымаз, амшын нырцәҟа ихырҭәҳәалаз усгьы иӡит, аха иаанхаз рхы шеиқәдырхаша акәын. Иӡбамыз рызҵаара, ҟәышрала иазнеирц, инеицәажәарц еизеит Мықә ашҭаҿ». «Анцәа дызмоу ажәлар рызегь узхырҵәом» – ҳәа ажәытә ҳабацәа ишырҳәоз еиԥш, аԥсуаа мшын нырцәҟа ихырҵазаргьы, иаанхаз рыла арҭ ӡынӡаск иқәӡааит – ҳәа рзыуҳәартә иҟамызт. «Аӡы ахьышьҭрахь игьыжьуеит» – ҳәа шырҳәо еиԥш, Ҭырқәтәылаҟа иаганы игьыжьызи ара иаанхази Мықә ашҭаҿ ианеибаба, агәыӷра ду роуит егьырҭ уа иаанхазгьы мышкы зны игьежьып ҳәа...
Абжьуаа реизара ҟалоит ҳәа анраҳа, Аимараа рыҷкәнцәа уи аҽазыҟаҵара иалагеит. Аҽырҩра, аҽырхәмарра, аҽҟазара, аҵәыргыла ахыԥара уҳәа. Аха зегь реиҳа рҽазыҟарҵоз аимҵакьача акәын. Аимҵакьачаз Аимараа ираԥызгоз шамахамзар аӡәгьы дыҟамызт. Уи моу, абзыԥқәа рҿгьы Лыхны ашҭа еизара дук аан, Аимараа аимҵакьача асраҿ Аҷандара аҵархан иаахьан. Аимараа аимҵакьача излаиааиуаз еилыркаарц иашьҭан рхы ныхҵәо егьырҭ ақыҭақәа. Аиҳараӡак уи иаҿагылеит Арасаӡыхьаа. Зынгьы ауаа рнырҵахьан, «уара абасҵәҟьа ҳашәмырԥхашьан» – ҳәа. «Иҟалозар шәымаана ҳашәҳә» – ҳәа. Арасаӡыхьаа иаарышьҭыз ауаа даараӡа пату рықәрҵеит Аимараа. Уахыки ҽнаки крыфо-крыжәуа еидтәалан. Ианцоз ус рҳәеит Арасаӡыхьаа, «Ибзиоуп нас, шәымаана ҳашәымҳәозаргьы, ма знык шәҽаҵашәырха» – ҳәа. Аимараа ираҳаз алаф алхны усгьы нарҳәеит. «Ибзиоуп нас, знык ҳҽаҵаҳрхап, шәара шәзы, иԥхашьарамзар» – ҳәа. Нас усгьы нацырҵеит «Ҳара акгьы ҳаурым, аха Арасаӡыхьаа дуқәа рыцҳашьан, Аимараа рхы аҵадырхеит рҳәар». Аиаша шәҭахызар – рҳәеит Аимараа еиҭах – аимҵакьача маанас иаҵоу, ашьамхы оуп. Ушьамхы ҵарызар ампылгьы уара иутәуп» – ҳәа. «Ҳаит, ҳара ҳаума ашьамхы зҵам ҳәа ззышәҳә» – ҳәа Арасаӡыхьаа гәаазап. Аха ажәҩан иҵасуаз ашьхақәа раҟара зҟәышра ҳаракыз, Арасаӡыхьаа ирыцыз абырг еиқәикит, «Баҩ злоу иоуп баҩ зфо» – ҳәа нараҳәаны...
Аҽҳәара анааи Аимараа леит Абжьыуаа реизарахь, Мықә ашҭа аҟны. Ажәлар реилацәажәара ашьҭахь ииасит аҽырхәмарреи аҽырыҩрақәеи рышҟа. Ажгьери Џьапуа, аҽыжәлараз иҽахьы иҿанынеихоз, иаԥхьа даагылеит ԥҳәызба еинаалак, ашьабысҭа абна иаалԥан адәҳәыԥш ианнықәԥало деиԥшха. Акыр шықәса аҳаԥы лашьца иҵакыз, адәахьы даноурыжьлакь, амра ибла шыхнакуа еиԥш, инеиҿаԥхаз лыблақәа ддырлашәит. Иԥсҭазаараҿ аҭыԥҳацәа иибахьаз дреиԥшымызт лара. «Дабаҟаз ари ассир уажәраанӡа»? – ҳәа игәы дынҭацәажәеит Ажьгьери. Аҳәса рзыҳәан иаснагь аҽаанкылара змаз, аха уажәы иара, иара иакәӡамкәа дааҟалеит. Аиаҵәа лбаашәаны зыкәа иҭашәаз диҩызахеит. Аӡыблара агәҭа далахан, арахь дзалымҵуа дахьынаԥшуагьы ԥаҩ имбо даанхеит. «Ԥаҩ змам ӡиас ыҟаӡам» – ҳәа игәы дааҭахәыцны, еиҭа дналыхәаԥшит. Лара дгылан дышгылац, аӡыӷӷара иалагылоу аӡыцәа, зыхәда ҭҳәаны инаԥш-ааԥшуа деиԥшха. Лқьышә ԥшқақәа, имырымцхәцәакәа аччаԥшь ықәххуан. Ибла ҷыцла ираӡаны данлыхәаԥш, абар сара лҳәауашәа ибеит. Шәымҭак аҩныҵҟа ала иаргьы-ларгьы рыбжьара убри еиԥш аигәныҩра ҟалеит, алымшә ӡахәа аҵла иалапан аҽанакәнаршо еиԥшха. Уажәраанӡа иԥсҭазаараҿ ахьшьыцба иаҩызаз ауаҩы, шьамхылеи хшыҩлеи ажәҩан иаҵакьысуаз, уажәы ашьаҟа ҳәагәжьла дадҿаҳәалазшәа еиҭаҵшьа изыҟамцеит. Убасҟан ихы дазҵааит иара. «Иаанагоузеи абри» – ҳәа. Иахьа уажәраанӡа аԥҳәыс аагаразы иагьа иҽирххахьазаргьы, ауыра анахәҭа ишарҭасламуа еиԥш, дааҭаслымхеит». «Иудыруазеи, абри лакәхар сара слахьнҵа» – ҳәа игәы иааҭиҳәааит иара. Убасҟан лышҟа шьҿақәак ныҟаиҵан «мшыбзиа» – ҳәа налеиҳәеит...
–Бзиа убааит, – лҳәеит лара лыбла ӡыжьқәа даарыҵаԥшын. Иаахылтыз лхаԥыцқәа бырлаш-қаруаха иаиҿаҷҷеит. Аԥсуа ҵәа ҟаланы иуаркалеиуа амахә ианаҿо, еиԥш лӡамҩақәа ҭыԥхаауан. Лыџьымшь мзаҿа, наҟ-ааҟ икыдыхәхәала лылахь ианын. Азныказ уанаалыхәаԥшлакь дԥагьоумашь ҳәа агәаанагара уоуан, аха данааԥышәарччалакь амра еиԥш даауҿалашон. Лыжәҩахыр хыргьыжьаақәа наҟ-ааҟ еимаздоз лыхәда ҭкәыцәаа, рыҵаҟа ашьха кьатрацәқәа реиԥш, лгәыԥҳәқәа лбырфыын цәамаҭәа шьҭырхуан. Лӡара афырџьан агәҭа еиԥш ипан. Дааҵысыр убас ала деихатыруан, аҵиаа ҟата ԥшак насыр ишеихитыруа еиԥш. «Бзиа убааит» – ҳәа иалҳәаз ажәа убас илымҳа инҭакәырит, ҿыц адгьыл иҩалшәаз ашьац тата еиԥш иҟәмшәышәӡа. Даҽазнык лыбла ҭыԥхаақәа ахыԥшылара иаӡаанӡа, игеит хаҵак ибжьы, «Џьапуа Ажьгьери, аҽырхәмаррахь уааи!» – ҳәа.
Ажьгьери аӡәы данимбоз, мамзаргьы иҽи иареи рхала ианеизаанхоз, ашькыл ишьапы кыламкӡакәа дыԥан дҩақәтәон. Аха ажәлар рҿы уи аҩыза изыҟамҵеит. Аԥсуа данҽыжәлоз, дааҭышәнтәалан, иҽы аӷәра нақәыршәны, ихьамҭара ашькыл инамҭакәа, акәадыр амаха иарӷьа напала иаанкылан, иҟамчы еиҩырҿа иҩышьҭыхны, ашырҳәа абалышь днантәалон, икәымжәы аҿацәқәа иуаҭәақәа инарыҵаршәны. Убас ала дҽыжәлеит Ажьгьери. Иҽы ашьҭахьтәи ашьапқәа иҩарықәгылан, аԥхьатәи ашьапқәа адгьыл иҩаҟәгашәа, инаҭрысит, аӡыжь ихыу аҟыз еиԥш ахәда кылҳәа. Иара иакәзар, уи даласоушәа акәын дшақәтәаз.
Аҽырхәмарра иаҿын еицлабны арԥарцәа. Аԥсуаа аҽырхәмарра лымкаала иацклаԥшуан. Аҽы ирхәмарырц иабалакь уахь инарышьҭуамызт. Ҳәара аҭахума урҭ ашәақь рҿакны иааныркыломызт, аха иҽы аныҟәашәа, ицара, иаара ала ирдыруан дышҽырхәмарҩымыз. Убри аҟынтә, иахьа Мықә ашҭаҿ аҽырхәмарраз иалырхуаз абжьыуаа рҿы еицрдыруаз ракәын. Аха иахьатәи аҽырхәхәмарра еиҳа иуадаҩын, егьырҭ аҽырхәмаррақәа раасҭа. Ԥсыӡак адьыл кылҵәан, абаз иҭарҵоз, ҭикәцәаар акәын аҽы иҩны ишцоз...
Аҽырхәмаррахь днеит Ажьгьери Џьапуа. Адәы аҵыхәахь дцаны аҽырхәмарра иҽазыҟаҵан даагылеит. Аԥҳәызба лышҟа данынхьаԥш, лара абаз ахьышьҭикәцәаашаз аҭыԥ дазааигәан дгылахьан. Ашьабысҭа аншәалакь ахы шьҭыхны ишынаԥшы-ааԥшуа еиԥш, ларгьы лхы шьҭкәыцәаа иара иахь дыԥшуан. Амра ашәахәақәа, иагьа инахараны иаауазаргьы, аԥхара аман адгьыл аҟынӡа ишлеиуа еиԥш, лыбла шәахәақәа дахьгылаз ддырԥхон. Убасҟан гәаныла иҳәеит иара. «Абарҭ ашәахәақәа ракәхап, саргьы сыԥсҭазаараҿы мҩас исоураны иҟоу» ҳәа.
Аԥхьа иҽы аныҟәашәа дирбеит Ажьгьери. Нас аҩбатәи аан акәаршьа. Ахԥатәи аан дныҵҟьеит ахыкәаала еиԥш. Ахьшь адгьылаҿ ишьҭасны акәҷышь шышьҭнакәыцәаауа иаҩызахеит, адгьыл кылҵәара дынҭасны абаз шҭикәцәааз. Иаразнак иршәит иаԥхьаҟа аҳауахь, нас  дагьнаҵаххны иааникылеит...
Ашьыбжьышьҭахь аимҵакьача асра иалагеит. Уажәазы еицлабуан Џьгьардааи Аимарааи. Ҳәара аҭахыума урҭ патыу еиқәҵаны еицыхәмаруан, аха агәынҷыхьа рыман Џьгьардаа, ҵыԥх абра иахьыхәмаруаз иахьаҵахаз. «Ҳара Џьгьардаа дуқәа, Аԥсны еицырдыруа  ақыҭа, Аимара аҳабла хәыҷы ҳахьаҵадырхаз, заамурак иҟанаҵеит акәмзар, абри аҩыза ҟалашьа амаӡам», – ҳәа рҳәалон иахьааиқәшәоз аимҵакьача аӡбахә анаацәырыргалакь. Убри аҟынтә иахьа лымкаала рҽазыҟарҵеит. Насгьы Џьгьарда ақыҭа аҵыхәахь инхоз арԥарцәа ракәымкәа, Бақьҟан аҳаблаҿ инхоз аиҳараҩык алырхит. Уи Џьгьардаа реиԥш Аԥсны зегьы ирдыруан, агаҿа инхоз арԥарцәа раасҭа, аҿаҩаҿ инхоз арԥарцәа шьамхыла еиҳа ишыџьбараз. Убри азоуп Џьгьарда аиҳараҩык Бақьҟанаа иахьатәи аимҵакьача изаларҵаз...
Аимараа аимҵакьача асра, ӷәӷәарак аҭахны қәԥарак еиԥш иршьомызт. Урҭ амаанеи, ашьамхы ҵарреи иаҳа иазҿлымҳан. Убри аҟынтә иалырхуаз арԥарцәа рызегь неибеиԥшны, ицәрышкәа-цәрышкәаӡа иҟан, ршьабысҭа шьапқәа рыҵаҵан. Аркьыл зкыз, Џьгьардеи Аимарааи рхаҭарнакцәа ашҭа агәҭахьы инеит. Амбақәа аналырх ашьҭахь, доусы рымбақәа рахь рҽеихшан игылеит. Аркьыл ала ампыл ианас оуп ианеилала. Ампыл шәымҭак ирзышьҭымхкәа ршьапқәа ирыҵан. Нас оуп Ажьгьери ианышьҭикәцәаа. Аԥсыӡ аӡӷьыра ианалҵәраауа еиԥш, дҩарылҵәраан амбахь иҿыҩеихеит. Инаԥшуаз ракәым иара ихаҭагьы иџьеишьеит, ашьамхы ҳәа иааирҵысыз. Имҩа хҵәаны иԥыххылоз дрывакәараҵо, аӡәгьы дизаанымкылакәа амбаҿ дҩеит. Убасҟан абла ҭыԥха лнапы шьҭыхны илкыз ачабра аҟьара даҿын. Уи игәы ҟанаҵеит иара, игәы дынҭахәцит, иудыруазеи – ҳәа
Ихы идыруа дааҟалеижьҭеи, имеижьауаз иблақәа, аԥҳәызба ԥшӡа, зны наҟ хара днаскьаргон,нас иара ишҟа иаалыхон. Иаргьы уи игәы ашә анаалыртуа ҳәа дыԥшын. Убри нахыс наҟ-ааҟ ампыл аӡәгьы изымгеит. Џьгьардаа реиҳараҩык Ажьгьери икәшан игылеит ишьамхы шыҵарыз анырба. Иаргьы ҩынтә-хынтә ампыл шьҭикәыцәааит, аха икәшан игылаз бӷа еиҵыхха имҭакәа адгьылаҿ длышьҭадырҟацон. Абри ҟалеит абла ҭыԥха дахьгылаз азаигәара. Инапы ишакәым иахьықәқшаз иахҟьаны, ашьа наимҟәыҵашит Ажьгьери. Лара иаразнак лҩызцәа днарылҟьан, хәрабӷьцк адгьыл иааҵкәыцәаан, инапы ахьцәҟьаз инақәҵан лчабрала иҿалҳәеит...
– Бызусҭада бара, сара абас срыцҳазшьаз! – абри оуп зҳәара дахьӡаз Ажьгьери. Лара аҭак имҭакәа дааикәцәашан лҩызцәа рахь дцеит...
Ицеит аамҭа. Мықә Абжьыуаа реизара ҟалеижьҭеи, мызки бжаки ҵит. Аха ари мызки бжаки Ажьгьери изыҳәан иҟалеит шәышықәсаны. Дышьҭалан дызмыцәеит. Дгылан дгәаҭеиит. Ацә еиҿыҟьҟьа изҭоу ақәаб шеилашуа еиԥш иаргьы деилашуан. Иҩызцәа ракәзар, «уара уҟазшьа ҳгәаԥхом, ӡәыр дугәаԥхазар уацәыԥхамшьакәа иҳәа», – ҳәа аҵәы илархуан. Иара урҭ рышҟа иҽааиртыр иҭахымызт макьаназ. Избанзар ас дшамкәа дызшаз, аԥҳәызба лхы-лҵыхәа еилкааны иахьизымдыруаз азыҳәан. Ҩ-ӡхыҵрак ирыбжьахаз дыҩзахеит. Инапы злаҿалҳәаз ачабра, иӡәӡәаны иуанҭаны, икаба аџьыба иҭан игәы азааигәара. Аха уи еиҳагьы изыцәгьахеит. Иара хаҭала шаҟа деилашуаз азымхозшәа, амра кыдшәан икаба аџьыба иҭашәазшәа акәын дшабылуаз. Аха еилашәо ашахагь еилыхшьак амоуп. Мықәтәи иҩызак сасыс иҭааз иеиҳәеит, чабрала инапы ҿазҳәаз д-Ашә-ԥҳауп Кәылӡыц лыхьӡуп, Дӷәадатәуп ҳәа. Убри нахыс ажәҩан ашәшьы анхыҵлакь, ишааихакко еиԥш дааихаккеит Ажьгьери. Насгьы ԥсуа ҵасла уи аҟара иԥшӡамызт, ишьа аанызкылаз ԥҳәызбак лчабра идхаларгьы. Игәы дааҭахәцит “Сцап Ӷәаданӡа, сҩыза бзиа Сунар Ашәба снаиазҵаап. Уи аԥҳәызба дыԥшааны лчабра лысҭап. Исымылхыр усҟан лхы даҿаџьара икыдуп оуп. Исымлымхыр…» Иаразнак иҽааилаҳәан, иҽы дҩақәтәан амҩа дықәлеит. Амра аныҩхалоз Сунар игәашә днадгылеит Ажьгьери. Сунар иакәзар иҩыза бзиа дшиҭааз аниба диеигәырӷьан днеиԥыххылеит, агәашә аартуа.
– Уа, бзиала уаабеит Ажьгьери. Сахьуҿаԥшуа ухуҿы иаҳәо бзеироуп..
– Бзеироуп Сунар бзеироуп. Усымбеижьҭеи акрааҵуеит, угәхьааган сааит, – иҳәан ахьышәҭҳәа дынҽыжәԥеит.
– Сыгәхьааугазар ԥхашьароума. Саргьы иара убасҵәҟьа угәхьааганы сыҟан,– иҳәан, иаӷәра ааимхны аҽхарԥарҭа инахарԥаны, ашәшьыраҿ инатәаны аицәажәара иналагеит. Ажәеи-ажәеи шеихырҳәаалоз иааргәалашәеит Жәаргьыҭ ианцаз ахҭыс...
 Хышықәса раԥхьа агырқәа араб ҽқәа рҭиуеит ҳәа раҳан Ажьгьерии Сунари бџьарла рҽааибыҭан, илҽыжәлан уахь ицеит. Убри аамҭаз, абрагьҩцәа рацәаҩны абна илан. Аурыс Аԥсны иқәнагалара зҽацәызыхьчоз аԥсуаа уҭахыума, мҳаџьырра имцакәа абна илалаз уҭахыума. Мамзаргьы аҭырқәа ҟьалацәа уҭахума. Егры нырцәтәи имлашьуа иааз агырқәа  уҳәа, рызегьы цәгьарамзар бзиак ҟамҵо абна илан, амҩақәарҿ ауаа рҳәуа. Абри еиԥш ақәыџьма ҭагылазаашьа аан, Абжьуааи, Самырзаҟани Гыртәылеи иахьрыҵанакуаз, гәыԥҩык аҽцәа еицымкәа, ҩыџьа-хҩык рыла ныҟәашьа амамызт. Аха Ажьгьерии Сунари реиԥш иҟаз арԥарцәа ӷьеҩқәа.рхахьгьы иааргомызт, ҳ-Аԥсадгьылаҿ ишаҳҭахыу аныҟәара азин ҳазымҭода – ҳәа. Аԥсуаа иагьа мыҟәмабара иақәшәахьазаргьы, ры-Ԥсадгьыл аҿы ршьапы иақәиҭны иҟан. «Зыԥсадгьылаҿ, зажәеи зшьапи иақәиҭым, амилаҭ милаҭым» – ҳәа ирҳәоз, рдоуҳа инаԥшьны, рыхгьы убасала имҩаԥыргон аԥсуаа..
Сунари Ажьгьерии аҭырқәа шәақьқәа иркыз, усҟантәи аамҭаз иабџьар наган. Уи иақәнагахаша аџьаԥҳангьы рыман. Егрыҟа рхы рханы ицонаҵы, брагьҩык ма рҳәҩык дырҿамҳаит...
– Изыршәаҟьада арҭ абрагьцәа, иааҳҿаҳан ҳзырлахҿыхша, – иҳәеит Сунар, иармарахь, иарӷьарахь, зынгьы ишьҭахьҟа дхьаԥшуа.
– Урҭ ҳанаауа оуп иҳԥылараны ианыҟоу,– аҭак ныҟаиҵеит Ажьгьери. – Аҽқәа иааго ҳамырхырц иалагоит. Убасҟан игәхьааугаз дареи уареи шәеизынсыжьуеит, – даахлафааит иҽы аӷәра аҿакуа.
Иагьа мҩа хара иқәзаргьы, ага иҟоума, ашьха иҟоума, еизгәдуны лафла акәын ишеицәажәоз. Аԥсуа иажәаԥҟаҿ ишиҳәо еиԥш, рхы аҵыс ықәдртәомызт. Абас ала пату еиқәҵо, рҳәоу еиқәшәо еидызгалаз, насгьы ҳаишьцәоуп ҳәангьы зеибырҳәаз, даара ихҭыс дуумзаргьы, Ажьгьери иеилҟьара иабзоуроуп. Уи ҟалеит шықәсқәак раԥхьа...
Ҷлоу ачараҿ еиқәшәаанӡа изеибадруамызт. Аԥшәма ачара зуаз Ҵыџьбан Шьакәаҭыл ихьӡын. Шьакәаҭыл ԥҳәыс иааигаз д-Ӷәадатәын, д-Ашәԥҳан. Маҟарасгьы Сунар  длыцын. Аимара аҳабла, Ҷлоу излацәыхарамыз ала, насгьы дара аԥшәымацәоуп ҳәа рхы рыԥхьаӡон азы, аҭаца илыцыз асасцәа рҿаԥхьа идыртәеит Ажьгьери дназлаз. Аԥсуа чарак аҿы ишыҟалахьоу еиԥш, асасцәеи аԥшәмацәеи еихӡыӡаауа, пату рықәибаҵо, ажәа еибамыршьыкәа еидтәалан. Аха нырцә рҿаԥхьа итәаз аӡәы, абра мацара ауакәхыз уи аҩыза ахьыҟаиҵалоз, иижәыз иаҵәҵақәа дгазҽазуа дахьырхагылаз, илаԥш акакаҷ ыҵашәо Сунар дгәеиҭеит.
– Еи, уара – ҳәа ҿааиҭит ихәаҽхьаз ибжьала. – Арахь уаасҿаԥшишь асыс...
Игаз абжьы ааргәамԥхакәа, хықәкыла изызкыз дырзеилмкаауа, инеиҿаԥшы-ааиҿаԥшит асасцәагь аԥшәмацәагь. Дадын ачарақәарҿ, ԥсхәразааит ҭыӡшәак ҟамцакәа дықәцуамызт. Убри иахырҟьаны ачарақәа иарҳәомызт дыздыруаз, аха иара изы зегьы акакәын, иарҳәаргы, иарымҳәаргьы днеиуан. Дадын знык агәашә данҭалалакь дызлаҭыуцоз, ауаа рыжәпара иҽалакуа, зны абысҭа ахьыруаз днеины, иара итәала ахшыҩ рыҭара далагон. Нас акәац ахьыржәуаз днарыдыххылан, ақәаб днахасны жьыхәҭак аахкәыцәаан, ақәыџьма ажьаӡа анафо еиԥш, длацҳа-лацҳан ҿаҵақәак налбааидон, цәыцак аҩгьы лашьҭаирпҟон. «Ари макьана амца асроуп» – ҳәа нараҳәан, ашша зыхьшьыз инапқәа ишьҭахь илахьшьы-ҩахьшьны, ишьи-ишьи еиқәҵо, Ҭаҭыҟан Ачба иакәу џьушьап игәышԥы ргылан, ачара заҳәаны ашҭа иааҭалоз, «уа, бзиала шәаабеит» – ҳәа нараҳәо, инапқәа рџаџаны днарԥылон, аԥшәма иҟаиҵаша иара иҽналажьуа. Аԥсуараҿ зегьы реиҳа пату зқәым, ауаҩы хԥара бзамыҟә иакәын. Убарҭ реиԥш иҟаз ауаа, аӷьатама хжәацәа, мамзар збақьра ада акгьы злам ҳәа ирышьҭан. Иахьа Ҵәыџь Шьакәаҭыл, зқыҭаҿ пату зқәыз, ашьац иаӷрамгылоз, аҳәыҳә амахә иқәтәазар, ишәар ҳәа дацәшәаны, аҵла иаҵымсуаз, ичара аилагара напы аиркит Дадын.
– Уара уоуп сызҿу уара,– ихысга нацәа Сунар инаиқәикит.
Сунар иара ишиаамсҭашәаз ала,иацәажәаз ауаҩы ихы мҩаԥгашьа шигәамԥхазгьы, иарбанзаалакь ихиҿы акгьы  анимырԥшит. Аччаԥшь неиҿықәҵан ҿааиҭит. 
– Акыр уҳәарц уҭахызма?
– Акыр сҳәаргьы сҭахыуп, акыр сфаргьы сҭахыуп, акрызжәыргьы сҭахыуп,– аихац иҭакыу агыгшәыг, алаба анаҿарыкшалакь ишыӷыӷуа еиԥш, дааӷыӷыит Дадын. –Сара ачараҿ баша смааит. Абарҭ изжәыз аҵәцақәа ушҟа инасышьҭуеит...
– Ааи, аха сара аҵәҵақәа сырҭахьеит, –  аамсҭашәала ибжьы наиргеит Сунар.
– Уара уара – инақәырӷәӷәан даацәажәеит Дадын. – Иаанукылахьоуи иаанумкылаци зынӡыск сус рылаӡам сара! – иажәақәа инарыԥшьны дааччеит. Иҵламҳәа еихҳәаны, еихыҩрыз алуқәа реиԥш.
Ажьгьери иҩызцәеи иареи ргәырҽанырҵеит. Ирбон абра аҭыӡшәа ҟалараны ишыҟаз. Убри аҟынтә асас ихәҭам дақәымшәарц азыҳәан, Ажьгьери дҩагылан, аиқәылара иаҿыз амца афархь аҵарыԥсаанӡа  Дадын иахь днеит.
– Асас аҵәцақәа ирҭахьеит, абзиара збаша, Дадын. Уара уаԥшәымоуп, даҽаџьара иуҭииргьы ҟалоит.
Ажьгьери иажәақәа, фархьҵас амца наҵаиԥсеит Дадын. Иаразнак иҽхиршәааит, икәакәшь ԥынҵа ақәац-қәацара иалагеит. Ибла ӡмах ҭыҟаԥшьаахеит. Иаб дызшьыз амҩахәасҭаҿ диҿаҳазшәа, иаразнак джәылеит.
– Уара сумазҵааит, аҵәцақәа асас ирҭахьоу-ирымҭахьоу. Аимарантә уааны ҳара Ҷлоуаа дуқәа ахшыҩ ҳаумырҵан. Уҭыԥ уахыҵит, уажәшьҭа ашҭа унҭыҵны уцаргьы ҟалоит...
Илахҿыхӡа иҟаз ачара, аилагарахь ахы археит. Дадын аҵәца асас иахь иршәырц ианҩышьҭих, Ажьгьери днеимҟәыҵасын иааимҟәыҵиԥааит. Ахьшьыцба адгьылаҿ ишьҭасны, акәҷышь анышьҭнаԥаауа убри аҟара иадымхалар ҟаларын, зҽырхианы игылаз арԥарцәа, Дадын аишәа дшаахыркәыцәааз. Игы-иҿы амырҳәакәа акәаскьа ашьҭахь днаваргалан, ҭаҷкәымк ҵаҳәҵаҳәуа ихәдаџьал инықәҵан дыԥхарҵеит. Ашьҭахь изларҳәаз ала, Дадын уаҳа чарак ԥсхәрак ахь дымнеиуа дҟарҵазаап. «Унеир аҟамч ԥҵаҵа уҵаҳхуеит» – ҳәа наиаҳәан. Ала аҵыхәа ахьхырҵәаз иқәло аҳа  иаргьы уи иҽазимкит... Убри аҽны оуп Сунари Ажьгьери ианеибадыр, иагьанеиҩызцәаха...
Егры ахықә ианазааигәаха, абнара еиҳа-еиҳа ажәпахара иалагеит. Абри амҩа уажә иаурбахыз, аха ҩышықәса раахыс изламҩамсыцыз ала аҭагылазаашьа аҽаԥсахны иҟан.  Азакәан аԥсыҽра зхы иазырхәоз абрагьыҩцәа, абна илҵны амҩақәа рахь икылсуан ақәыларақәа ҟарҵаларҵ азыҳәан. Дара-дара анеиҿаҳауазгьы ыҟан, арҳәра  ҭыԥқәа еимакны. Уи еиҳарак Аԥсны агаҿа иахьаҵанакуаз акәын...
Ажәытәӡа аԥсуаа ақәыларақәа амҩаҿ иҟарҵомызт. Амҩасҩы пату иқәын аԥсуаа рҿы. «Аӡы сшәыржәыр ҟалоума» – ҳәа агәашәаҿ зыбжьы газ амҩасҩы, дмыццакуазар аҩныҟа даарыԥхьон, аӡы ацымхәрас аҩы идыргалон, аҩы имжәуазар, ахш ахҷаҭ хшәыла идыржәуан. Аԥшәма иҽы аакәадырны, днаицҽыжәлан, амҩақәа ирбо днаскьеигон. Шьха нхыҵ ицо иакәзар, имҩаныфа ахьаҭра иҭаҵаны иҽхьниҳәалон. Мҩа харала дмышьҭыкәа иааркьаҿны дышцашаз иеиҳәон. Ажәытә аԥсуаа ауаҩ ирманшәалара акәын изышьҭаз. Ауаҩы шаҟа абзиа изыруаз аҟара, Анцәа уи гәеиҭоит, аҭакгьы абзиара иақәиршәоит ҳәа акәын ишахәаԥшуаз. «Абзиа ҟаҵаны аӡы иаҭ, џьара иуԥымлар ҟалом» – ҳәа рҳәалон. Аха ашәышықәсқәа цацԥхьаӡа, аԥсуара аҽаԥсахуа иалагеит. Уи зыхҟьазгьы убри оуп, аԥсуаа рхала Аԥсны ианықәыз, абзиарақәа еиҳан, рыгхақәа раасҭа. Ашьҭахь атәым милаҭ рылаҳауа ианалага, ишьақәҟьо иалагеит. Ажәлар рҿы абзиарақәа ахьырацәоу, агха ахы уи аҟара иазышьҭыхуам. Аӡәы игха дара зегьы ирыгхазшәа рбон. Агха зыхьыз ихала ихы дазаанрыжьуамызт аԥсуаа. Рызагь рхахьы ишьаны еицдыриашон. Аԥсуа ирҳәоит, «зны ухы уаиааироуп аиааира угарцаз» – ҳәа. «Доусы иӡыхь иара ишеиҵихуа еиԥш, даҽаӡәы изеиҵыхуам» – ҳәа ирҳәоз даараӡа ииашан. Ахәаҷамаҷа аҵиаа ианақәлалакь ишдырԥыхҭуа еиԥш, аҵыхәтәантәи ашықәсқәа рзы Аԥсны иалаҳаз амилаҭқәа, ҳмилаҭ рҟьашьуа иалагеит...
Ажьгьерии Сунари Жәаргьыҭ ианнеи, амра шьарда иҩаскьахьан.. Ақалақь иалаз ауаа, абна илазшәа дара-дара харантә еиқәҿырҭуан, дара рыбызшәа ала. Рызегьы ццакуан, икәалаауа  амҩақәа ирнын. Ирацәан ауардынқәа акамбашьқәа зҵаҳәаз. Аиадара зқәыз, алырақәа асапын ахьаҵарымшьуаз улымҳақәа ҵырхыртә иҿыжуан. Даҽа шьоукыхгьы, ажәхьақәа рҳәарақәа рыҵарԥало ақалақь агәҭа иалцан икарцон аџьармыкьахь. Аидара хьамҭақәа зқәыз аҽадақәа, ргәы кыдгылазар акәхап, ауаа рацәаны иахьеидгыло ианрзааигәахалакь, ирыцхраарц рҭахызшәа аҟаара иалагон. Шьоукгьы урҭ аҽадақәа раҵкьыс еӷьмыз, еицакуа рыҟаашьа ҟарҵон. Убарҭқәа зегьы раҵкьыс илаԥшхырԥагаз, ашоура иакыз ҟыз гәарҭак, рыҿқәа раҳан, наҟ-ааҟ ицаркьуа, рҟыжбжьы харззала, рыхәдақәа ҭҳәаны, афархь лаба кны иназцоз, иналзыҭрысыргьы цәгьа ирымбо рҽыҟарҵон. Џьма гәарҭак еидцалан иназцоз агыруа, абнаҿ дзышьцылаз абраҟагь иауихашҭуаз, акаҩ ҳәа ашәа рышьҭаҳәо днеиуан. Еиҳа зыԥсы ганы иҟаз агырқәа, аҽы фаитонқәа ирықәтәан амҩақәа ирнын, шьапыла иныҟәоз дубеи ирыхәаԥшуа. Абарҭқәа зегьы зныз амҩа ду ианылан инеиуан Ажьгьерии Сунари...
Урҭ зықәтәаз рыҽқәа, афаитон иаҵаҳәаз аҽқәа анырба, ргылара гылара ацлеит. Ашақә иасуа, аӷәрақәа ирыхо, ахақәиҭра ҳашәҭ рҳәозшәа иҽырԥо инеиуан. Арԥарцәа ракәзар, изықәтәаз ркәадырқәа ирныԥраан ицарашәа акәын ишыҟаз. Ерцахә ҳарак иаҵагылоу ахрақәа, хыхьынтә ишрыхәаԥшуа еиԥш акәын, даргьы рыкәша-мыкәша еилеҩласуаз ишрыхәаԥшуаз. Аԥсуаа ибзиан издыруаз шьоукы рыбжьы ныҵакны ирҳәон «ижәбоума аԥсуаа зеиԥшроу» – ҳәа. Аиҳараӡак Сунари Ажьгьерии рышҟа зыблақәа кьаҳәуаз аҭыԥҳацәа ракәын. Агыруа ҭыԥҳацәа, ԥшрала-сахьала Кавказ еицырдыруаз, аӡы хьшәашәа рхы иқәырҭәазшәа ргәы ҭыԥсаауан, иаснагь рыԥхыӡ иалаз, аха ирмбацыз уажәы лабҿаба иахьырбаз...
Ажьгьерии Сунари аҽқәа ахьырҭиуаз ианнеи иааҽыжәҵит. Уа зҽырхианы игылаз арԥарацәа рыҽқәа раӷәра надыркны, аҵангәара, аҽқәа ахьҭаз инеит. Аӡыжь цаула аҵан, акалмаҳақәа еилашьқьруа ишеилоу еиԥш даргьы еилашьқьруа еилан Рыхәдақәа ҭҳәан, ргәышԥы ҟьаҟьақәа еидыкшало, ҽыҳәҵәы ҟаҵо. Ажьгьери иараазнак илаԥш нарықәшәеит дара ирҭахыз аҽқәа. Акы ҽыхәан, егьи еиқәан. Изҭиуаз агыруа иԥаҵақәа кьакьаӡа, даарԥылан агыршәала дразцаит ишәҭахузеи ҳәа.
– Ҳара агыршәа ҳаздыруам, – иҳәеит Ажьгьери иааидаххылаз агыруа диҿамԥшӡакәа, ибла зыдхалаз аҽахьы дыԥшуа.
– Аа, еилыскааит, еилыскааит, – иҳәеит агыршәала, нас аҽгәара ибжьы ахҩҩуа ҿааиҭит, – Кәарсантел арахь уааишь. – Ҿызҭыз агыруа ибжьы уа инаӡаанӡа, адгьыл дааҵаҵызшәа раԥхьа даагылеит Кәарсантел.
– Ишәҭахыу иазыӡҩруеит апатынқәа, – ҿааиҭит иара аԥсышәала еилаҟәаҟәан.–Шәара шәеиԥш ико ара башьаӡа иаарымызт?
– Ҳара ус баша џьаргьы ҳныҟәаӡом, – иажәа днақәыӷәӷәеит Сунар.
– Еилскааит апатынқәа, – дааиҵаӷәӷәеит Кәарсантел. – Аҿы ахы иҭашәааит, иашьамкәа ичажәазар иаҭашәымҵан. Ишԥагаӡоу, аԥсуа аранӡа ианаа, ачи бзиақәа ааихәарҵ оупеи џьоушьҭ. Ус анакәха иалах иаҭахыу...
– Абни аҽыхәеи, убри анаҩыс игылоу аҽеиқәеи абрахь иаажәг, – адҵа ныҟаиҵеит Ажьгьери.
Уи акәхеит, аԥсшәа зҳәоз агыруа, гыршәала шьоукы ибжьы нарықәиргеит. Иаразнак аҽқәа рыман иааит. Аҽқәа ракәзар ишәаӡыӡо, ршьапы каламқәа адгьылаҿ ишьҭақшо, рыхәдақәа кылҳәан, аҵангәара иахыԥшны хара иԥшуан. Аҩбагьы ԥшшәыла еиԥшымызт акәымзар, егьирахьҟа ахырҭәага еицҭадырҭәазшәа акәын ишыҟаз. Ргәышԥқәа аазҟьаҟьан, рыхқәагьы дуцәамкәа иаазыхәхәан. Рҵыхәақәа ауцәамкәа, рԥырцәқәа ракәзар рыхәда еиҵыхәхәақәа дырԥшӡон. Ахәышҭаара ԥырӷқәа ирықәгылазшәа, ршьапқәа џьарак ирзыргыломызт, иҽырԥа-ҽырԥон. Ак наргылеит шыуҳәо, егьи шьҭнакәыцәаауан. Зны-зынлагьы инеиҵыхны ашақә ирысуан, рҩызцәа рахь рхы нарханы, ҳахьеиԥырырго шәымбаӡои ҳәа рҳәозшәа...
– Арҭ рабтәылатәи ҽқәоума? – дҵааит Сунар, урҭ рышьҭамҭа ишатәыз шидыруазгьы.
– Ааи, уахьнтиуп патин, – иҳәеит агыруа.
– Аагашьас иҟашәҵоузеи убрахьнтәи? – дҵааит Ажьгьери.
– Уи ҳара агырқәа ҳхада иашьа Ададиан иоуп издыруа, ҳара иаҳҭиуеит оуп, – иҳәеит агыруа.
– Арҭ аҩбагьы рыхә хазхазыума? – дҵааит Сунар.
– Мап патин, – даахырхәеит агыруа.– Ҩ-ӡыгмацәазк рызнақәа урҭәыр ишеиҟароу еиԥш рыҩбагьы рыхәқәа акоуп.
– Шаҟа?
– Хәышә-хәышә мааҭ араӡны..
– Уагмхаӡои?
– Ҟалашьа иамам. Аҽқәа зтәу Ададиан уаҵи рыхә иҵегьи иациҵар ҟалоит. Иахьа иааихәар шәфеидахоит, аптинқәа. Абарҭ реиԥшь ачқәа Аԥсни иаагароуп акәмзар, ачи аҵкьис ачада еӷьизшьо иргар ирыцҳами. Арҭ шәара шәоуп изықәнаго апатинқәа.
– Иԥхьаӡа, – Ажьгьери икәа иааҭигаз ақьаса агыруа инаиркит.
– Шәыгәра зигоит, – аԥара мԥхьаӡакәа икәа инҭеиҵеит. – Аԥисуа игәар имгозар нас зигәар игода. Қьашьс ишәоуааит, апатинқәа. Шәара знапи мишьу иоуп. Иҟалоит хәилбичханӡа егьирҭгьи сҭир...
Ажьгьерии Сунари убри аҽныҵәҟьа амҩа иқәлеит. Ауха урҭ Рухи ақыҭаҿ ирдыруаз гыруак иҟны иаангылеит. Ашьыжь ианааша амҩа иқәлеит.
– Абыржәшьҭоуп агәаҽанызаара анаҭахыу, – иҳәан Ажьгьери, иҭырқәа шәақь ихәда иаахыхны иаармазеины иааикит. – Урҭ арҳәыҩцәа ҳанцоз ҳреиҩрыжьит, аха ҳанаауа ҳнапы ҭацәны ҳшымаауа рдыруеит азы ҳамҩа ркуеит. Убри аҟынтә сара сҽыжәҵуеит, уара аҽқәа уман аԥхьаҟа уцала. Сара шьапыла сшәышьҭазаауеит схы ныԥхьакуа. Иукәшан ианыҟала иаразнак уаангыл. Аҽқәа абна илагал. Уара ахысра уаламган, дареи сареи ҳизааныжь. Ажьгьери иҽы дылҽыжәҵын аӷәра Сунар инаииркит.
Сунар аҽқәа иман иаарццакны амҩа ианыршәлан иҿынеихеит, аха хара дцаанӡа фҩык бџьарла еиқәных иааикәшеит, ршәақьқәа харшалан...
Сунар али-аԥси рыбжьара иҽы дынҽыжәԥан, иаразнак аҽқәа днарыгәҭасын, ашыцқәа рыжәпара иналаиргылеит. Иаргьы ишәақь харшалан ааигәа игылаз аҵла иҽнадиҵеит.
– Ушәақь шьҭаҵаны абрахь уҿааха, унапқәа шьҭыхны, – гыршәала ибжьы наиргеит арҳәҩы.
– Иуҳәаз еилыскаартә иҳәа, сара агыршәа сыздырӡом...
Убасҟан игеит аԥсышәала даҽа бжьык. Сунар иаразнак идырит, ари агыруа Кәарсантел ибжьы шакәыз. «Ала ԥынҵа икылҟьаз уара» – иҳәеит гәаныла Сунар. «Аҽқәа ҳаархәан иҳамухырц иақәукит акәуу?! Игәрагам шәара». Аамҭа шаҟа изго изеиӷьын Сунар. Шәарак зҵам ибжьы наиргеит.
– Ишәҭахыузеи сара сҟынтә?
– Уаҩы бзиамыҟәзаап иара уҵаашьа ала. Иазеилымкааӡеи иаҳҭахыу?..  
– Мап, исзеилымкааит...
– Иабџьар шьҭаҵаны абрахь иҷааха...
Сунар уи аҭак иаразнак иҟаимҵеит. Ажьгьери дибозар ҳәа ишьҭахьҟа дынхьаԥшит, аха џьаргьы дыҟамызт. Уажәы азыҳәан иара иуалыз, иахьынӡа илшоз аамҭа агара акәын. Убри аҟынтә ибжьы наиргеит еиҭа.
– Иаҳҳәап сабџьар шьҭасымҵар?!
– Усҟан  иаҳшьуеит...
– Ус ишәылмшар?
– Икьатиах ԥимҵәан. Иабаҟоу ани иациз аҩиза? Ҳанаба ишьаны ибналама?
– Ус акәхап, дызбом иара схаҭагьы...
– Ишәаргәындоуп нас ишԥа, – ибжьы ныхҵаны дыччеит аԥсшәа зҳәоз агыруа. – Иара аԥсуа, ара ҳара идгьылаҿ иҟарҭыуп. Ирласны аҵла иавҵ...
Сунар иахьынӡа алшоз аамҭа агара акәын ииҭахыз, аха арахь ақәылаҩ иҭак ҟаимҵаргьы ауамызт.
– Ибзиоуп, аҽқәеи сабџьари шәысҭап, аха сара исԥеиԥшхоузеи?
– Иаҳәо иканаҵозар иаҳшьӡом. Иџьиба иҭоу аԥара иаҭганы иаԥхьа ишьҭаҵа. Иҟамеи имаҟеи ааимӷыхны уа инаваҵа. Имаҭақәа ааишәыхны иан ишьаалыхшаз иҟьантазӡа иҟаҵа. Урҭ иаснагь ичирхаҵан иҟоу иашьцәа аԥсуаа ираҳә, ҳашҟа иаауа зегьы абас еилыхны ишьоуҳажьуа. Ала аҵыхәа ахьхырцәо иқәлар аҳа абрахь уаҳа иқәымлан. Ари адгьыл ҳара иаҳтәуп...
Убасҟан иблақәа ашьа ҩархылеит Сунар. Аҵла ҳарак дуқәа ихы ҩышьҭхны дҩазҵыԥшыз, рыцәқәақәа алу еиԥш ихагьыжьуазшәа ибеит. Асакар ԥслымӡ  дықәхазшәа иҟырҟы ҭабеит. Ибла ҭбаақәа адунеи лаша изырбоз, аԥарда иҿаршәушәа иаалашьцеит. Ишьапқәа иаснагь аџыр еиԥш иҵагылаз, иԥсасиз ацәа цәашь еиԥш итыруа иааиҵахеит. Арахьынтәи иибоз ҩыџьа-хҩык лаишьҭыр илшон, аха Ажьгьери уара умхысын ҳәа еиҳәаз дааннакылон...
Аԥсуа иагьа мыҟәмабара дҭашәаргьы, амҩа ҭшәара дыбжьацалан шәҩыла икәшаргьы, дыршьыр еиҳа еӷьын, иеиқәа ишьхны доурыжьыр аасҭа. Иҟамлацызт, уажәгьы ҟалашьа амамыз. Насгьы агыруа маӡарах уеиқәа анушьих, аԥсра еиҭаԥсра уи акәын. Аха иара ачҳара ихы иаҭан Ажьгьери дизыԥшын. Насгьы агәра игон абра ааигәа дшыҟаз. Иааигәалашәеит иҩыза бзиа еиҳәалоз. “Мааноуп иааирас иҟоу» – ҳәа...
– Еи, иара – ибжьы иргеит аԥсшәа зҳәоз агыруа. – Сызуазҵааз аҭак зыҟанамҵозеи. Ибз ихәлашәама, мамзаргьы  ишәаны еиқәа иҭачхәрыма?..
Ана-ара икьатеи ԥҵәагаха аччабжьқәа геит. Сунар урҭ аччабжькәа рыла еиликааит, фҩык шеицыз. Иагьгәеиҭеит урҭ ахьгылақәаз. Убри аамҭаз уардынк аҿыжбжь геит, иаҳа-иаҳа ирзааигәахо. Ақәылаҩцәа рыԥсы рӡеит. Ауардын иақәтәаз хҩык агырқәа, рыбжьы рхарззала ашәа ҳәо ииасны ицеит. Абнараҿ иааҭынчрахеит, аҵла иадтәалан зԥынҵа анызҟьоз аҵларкәыкә ада. Уимоу дара аҽқәа ҭынч џьарк изымгылоз рыԥсы рӡеит, иҟаларан иҟаз заанаҵ ирдыруазшәа. Агыруа ушәаны уеиқәа уҭачхәрыма ҳәа иеиҳәазгьы ичҳаит Сунар. Уи аӡхыҵра ианацло еиԥш, иаҳа-иаҳа имч иацлон. Инапсыргәыҵа ишәақь агәҭа зкыз, амцаԥшь иахакызшәа абылра иаҿын. Аха имч ақәхеит ихы инапаҿы аагара. Дызвагылаз аҵла шәпа маҷк ихы ааваирҳәҳәеит, аха ақәылаҩцәа аӡәгьы дгәаимҭеит. «Ус анакәха даргьы рҽыԥхьакны игылоуп, зҽыԥхьакны игылоу икылкаара уадаҩуп – ҳәа ааигәахәит иара. Ажьгьери ицәырҵра дазыԥшын, аха иара быжьра-быжьҵәа дцазшәа дынкылаӡит. Убри аамҭаз агыруа ибжьы геит еиҭа.
– Еи, уара, аԥсуа, ииҳәеит ҳәа асцәҟьа шәашьа ибахьоу! Ицәырҵ акәымзар...– уаҳа аҳәаха дахьымӡакәа, ишьҭахь ала Ажьгьери ҭаҷкәымла ихы дасит, уи акәхеит ҟыт изымҳәакәа деизҟьа дынкаҳаит. Ишәакь аашьҭкәыцәаан, ибжьы ҿацаӡа инаиргеит Ажьгьери.
–Шәабџьарқәа шьҭашәҵа...
Ибжьы аккара иныҵаҩҩит, адыд абжьы шыҵаҩҩуа еиԥш. Ақәылаҩцәа ажәҩан еилабганы ирықәҳазшәа, ишәаӡыӡо иҟарҵара иақәымшәо иааилахеит. Руаӡәкгьы ара аусқәа шыманшәаламхоз аниба амҩа ианыршәлан дыҩт. Аха Ажьгьери зҿынаирхаз ахқәа, ихы ианахашәышә, ҿыцха иҽкаижьит, ишәақь наҟ иныршәны.
– Уа ушьҭасшьырц уҭахымзар, арахь уҳәазаны сышҟа уҿааха,– ибжьы ҿаца наиргеит Ажьгьери.
Агыруа ихы адгьыл иаҟәымгаӡакәа дҳәазаны Ажьгьери ишьапаҿы дааит. Уи дааилышьны дҿаҳәаны, ибжьы наиргеит иаанхаз рышҟа.
– Шәабџьар шьҭаҵаны амҩахь шәкылс...
Ирыдеиҵаз адҵа анагӡара, ацымхәрас доусы ахьгылаз ахысра иалагеит Ажьгьери ибжьы ахьгаз ашҟа. Акгьы ааигмхеит иааиуаз ахқәа руак ижәҩахыр илалаҟацарц, аха иҵаӷаны ицәа ахьарҟьаз ада ԥырхага имоуит. Сунар зҿынаирхаз ахы гыруак дланашьҭит. Нас оуп иаанхаз ҳәҳәаны, рабџьарәҽа кажьны амҩахь ианкылс, аҷыхь рысызшәа рхаԥыцқәа еихамгыло, аҟәара ҳәа еиҵасуа...
– Уара иухәҭоузеи иацы аҽқәа ҳаазырхәаз, иахьа иҳамызхырц иалагаз? – Ажьгьери ишьапаҿы икажьыз Кәарсантел ихәцәа аанкылан ишьапы дҩықәиргылеит.
– Иимшьин, егьирахь иаҭаху зегь иазыжәуы, –  даӷьаҵәы-ӷьаҵәит Кәарсантел.
– Уара иухәҭоу ҳара иаадыруеит, – иҳәан, Сунар ихәызбала агыруа ихәымџьар ааԥҟаны еиқәа нишьклажьны, аҵла днадҿаҳәалан, егьырҭ раԥцаны амҩа инықәлеит...
Ажьгьери Сунари, жәлак шеицырхымызгьы еишьцәак реиԥш еибабон. Инаԥшуазгьы акада ак рыгым рҳәон. Рҩыџьагьы аҳәса аарымгацызт. Даргьы уи ргәы иҵхагәышьон, аха «мышкы иахыԥо шәымш иахыԥоит» – ҳәа, рымшқәа иахыԥо иаауан. Аха алабашьагь џьара ихдыркәшоит. Убри азакәхап, Мықә абжьыуаа реизараҿ инапы ҿазҳәаз аԥҳәызба длышьҭалан дзаазгьы. Насгьы иҩыза бзиа игәаанагара еиликаарц, иабжьиго дназыӡыҩрырц...
– Сузааит ус бзиак аҵыхәала...
Аус бзиазы еснакгьы уныҟәалааит, – даалахҿыххеит Сунар. – Иаарласны исаҳәишь уи аус бзиа.
– Аҭаацәара салаларц иақәыскит. Уаԥхьа ԥҳәыс даазгарц сҭахымызт, аха иаазап аамҭа, ашәыр аншәлакь ами ианҿырхуа...
– Ҳаит, абар сыԥхыӡ, ахьыҟалаз! – дахьтәаз дҩаҵҟьеит Сунар. – Схысуеит еизызгоит сгәылацәа.
– Уаамццакын сашьа, уанхысша аамҭа ҟалап. Уажәы уаасзыӡыҩр.
Ажьгьери Сунар изеиҭеиҳәеит иҟалаз шыҟалаз зегьы...
– Абар ачабра, снацәкьыс злаҿалҳәаз. Аиашазы снацәкьыс ахьаа ирласны иахгеит, аха сгәы иҭымҵуа ахьаа ҭалҵеит. Уи аԥҳәызба лхы-лҵыхәа сыздырам. Иҟалап даҽаџьара лхы лырхахьазаргьы, ма дыԥшызаргьы. Абарҭқәа зегьы еилыскаарц сааит уара уҿы...
– Уааит, уи ибзиан иҟоуҵеит, аха аԥҳәызба илыхьӡузеи, илыжәлоузеи?
– Аԥҳәызба уара дуцәыхарам. Д-Ашә-ԥҳауп, Кәылӡыц лыхьӡыуп...
– Кәылӡыц Ашә-ԥҳа Ӷәада ақыҭа акәым, абжьуаа рыҿгьы лыхьӡ бзиан игахьеит. Аиашаз лареи-сареи даараӡа ҳаизааигәоуп. Ажәа аӡәы илниҵар раԥхьа сара соуп изалхәо. Нас лареи сареи бжьынтә ишәаны знык ихаҳҵәоит. Сара иагьараан сгәы иҭашәахьан, лареи уареи сшәыбжьацәажәап ҳәа. Ирҳәо иашоуп, аӡыхь ахала ахы ыҵнахуеит ҳәа. Иҟалап шәара шәымҩа ахы акызаргьы. Иааг ачабра, саанӡа угәы умырҿыӷьын, мышьҭа бзиала иумысхааит – иҳәан Ажьгьери иҽы дыҩҽыжәлан агәашә дынҭҟьеит.
Маҵкәа Ашәба, ҩыџьа арԥарцәеи, ԥҳа заҵәыки иман. Ран д-Амҷ-ԥҳан. Анхаҩцәа бзиақәа ирышьҭамҭаз деиуан. Ҩ-напсаргәыҵак реиԥш еиқәшәон хаҵеи ԥҳәыси. Анхара ду ҟарҵеит, ахшара бзиа рааӡеит. Рыҷкәнцәа Баӷыри Махьали ианраамҭаз аҳәса аарган, раб иҵанакуаз адгьылқәа рҿы, инахара-аахаран анхарҭа ҭыԥқәа алырхит. Рыхшареи дареи еиҵаҩҩы, Анцәа ишиҳәара иҟоуп. Раҳәшьа заҵәы, реиҵбы, рхаԥыҵ икылакны ирааӡаз, Нарҭаа раҳәшьа Гәында-ԥшӡа леиԥш, шәарах быҩлашала идырчоз, лаб иҩнаҭа дгәазырҳагаха дыҩнагылан. Лара жәаа шықәса дшырҭагылазгьы, араса быца еиԥш дҟатҟато лызҳара иаҿын. Ашәҭ анышәҭуа еиԥш дгәылҭәаауан. Хара угылазаргьы лыблақәа ирхылҵуаз ашәахәақәа удырԥхон. Лара лзыҳәан лымкаала ирааӡаз аҽа, уажә иазҳан атәыҩақәа ажәҩан агәы иаҵасуа, абнара ацәыӡзаргьы, ауаа рҿы адоуҳаи ахышьҭыхреи мырӡкәа, ԥагьа-ԥагьа ашьапқәа ргыло ашҭа иқәын. Зны-зынлагьы уи ашҭа ҭбаа ду иазымкуазшәа, аанда ҳарак инахыԥа-аахыԥон, изхыԥоз аанда шаҟа иҳаракыу ауаа иднарбарц аҭахызшәа. Кәылӡыц аҽацә ахәда лнапы акәршан ианылклакь, арԥыс џыр напык даашьҭнакәыцәаазшәа, дкәалкәало ахәда дшахьынҳалаз ашҭа акәшара иалагон. Лан илалҳәалон, «хаҵа банцо, баб абри аҽацә быциҵоит» – ҳәа...
Аԥсуа ҭаацәара нага, мамзаргьы еиқәшәоу аҭаацәара ҳәа ззырҳәоз рыла еибаркын Аԥсынра. Аламыс, ауаҩра, пату еиқәҵара, ахаҵара ахьынтәаауаз еиқәшәоу аҭаацәа рҟынтәи акәын. «Еиқәымшәо аҭаацәарақәа рацәаҩхар, аҳәынҭқарра ҵыршәаауеит» – ҳәа рҳәалон, жәытә-натә аахыс аԥсуаа рҿы. Аԥҳәызба лоума, арԥызба иоума, аҭаацәа ралалараз иахьабалакгьы рыҽҭарыжьуамызт, иршәон-ирзон. инықәырҵон, иаақәырхуан. Иҵаауан рхы-рҵхәа. Рыжәла инаркны раншьцәа рҟынӡа. Аԥҳәызба «сыҩны» – ҳәа иааз лакәын аҭаацәарагь ҟазҵоз. Ԥҵәара зқәым адаҷ шеидҳәало еиԥш, аԥсуа ҭаацәара еиԥызшьуаз, иҩнанагалоз аҭаца лакәын. Убри алагь акәын Аԥсны абӷагь злаӷәӷәахоз...
Есышьыжь амра агылара ныҳәак еиԥш даԥылон Кәылӡыц. Уи лыԥсҭазаара қәыԥш, харантә иаауаз амра ашәахәа иадҳәалан. Ақәыԥшра, амчқәа зегьы ишыриааиуа еиԥш акәын ишыҟаз Кәылӡыц лқәыԥшра амчгьы шамаз. Шаҟа мра шәахәа лықәыԥхоз аҟара ларгьы дгәылҭәаауан, лхақәиҭра иазҳауан. Ашәахәа дықәлан амрахь дцарц лҭаххон. Шаҟа амра дазааигәахоз аҟара, лгәашыра ицлон. Убасҟан лцәа-лжьы дагәлыԥхаауан, амра агәы ишагәылԥхаауа еиԥш. Лыкәша-мыкәша шәкыла ашәа зҳәоз аԥсаатәқәа, лара лыбжьы хаагьы нарылалгалон. Ашәахәа сықәлан амрахь снеиуеит – ҳәа...
Амш бзиан. Аԥхын мра шәахәала иҭәын, Маҵкәа Ашәба иашҭа. Есышьыжь ишыҟарҵалац еиԥш, Маҵкәа иԥҳәыси иареи рашәара ицахьан. Ашҭа агәҭа наҟ-ааҟ инаҳәы-ааҳәуа, амра ашәахәа ԥхарақәа агәыҵаршуа игылан Кәылӡыц лыԥсы зыӷраз лҽацә. Уи ҳәра, ма ӡыжәра ицомызт, Кәылӡыц дгылан абарҵа даақәгылаанӡа. Зны-зынла ахы ҩышьҭнахуан, нас иаразнак илахон, атәыҩа дуқәа ажәҩан иацакьысыр ҳәа ишәозшәа. Қьышәла ашьац татақәа инархьысуан, аха иафомызт. Кәылӡыц шьажьхьа лфаанӡа саргьы исфом аҳәозшәа. Аԥҳәызба бзиа илбо арԥыс аџьар данрылагыло, шьарда ирмаӡан иара иахь даныԥшло еиԥшха, ахы ҩышьҭхны Кәылӡыц дахьдәылҵран иахьыҟаз ашә ахь инаԥшуан. Ларгьы ашә даадәылҟьан абарҵа данаақәыххлакь, аҽацә ахәда ԥшӡа кылҳәан, ашьаҿақәа неихда-ааихдо, ԥсуаҵас ишьацәхыртәуашәа акәашара иалагон. Хаҵа ицаз аԥҳәызба, акыр аамҭа забраа зымбацыз, лыҩныҟа сасра даныгьыжьуа дгәакы-ҵәакуа зегьы рыхәда лҽшахылшьуа еиԥш, амардуан дналбааҟьан аҽацә ахәда лҽынахылшьуан Кәылӡыц. Уи еигәырӷьан иаргьы ашьҭыԥара иалагон. Жаныхә ашҭа аҟынтәи, Абраскьыл илабашьа иҵарсны дыԥан Ерцахә ацәқәа дшықәԥалоз еиԥш аҽацәгьы аанда инахыуаан адәахьы инкаԥон. Аха бзиела ҳәа ламҳәакәа ицар лгәы лыхьыр ҳәа ишәозшәа, уахьнтәи арахь агәара иахууан ашҭа иааҭаԥалон. Нас иҽырԥа-ҽырԥо иааины лаԥхьа иаагылон. Ларгьы лнапы ҟәымшәышәқәа рыла ахәда аашьышьны лыбжьы нақәлыргон.
– Уца ухы уақәиҭыуп..
Иара илҳәаз еилнакаазшәа, иҟалап иагьеилнакаазаргьы. Аԥҳәыс ламыс, аиҳабцәа ахьтәоу ауада даныҩныҵуа, лышьҭахь реимырхаӡакәа дышдәылҵуа еиԥш, аҽацәгьы шьҭахьла инаскьо, нас иааиҭаҟьан, агәара инахууан, хәылбыҽханӡа абзиела ҳәа аҳәозшәа  абжьы нарганы, абна инылапҟа ицеит...
Ашә-ԥҳа Кәылӡыц аԥсҭазаараҿ ԥынгылак ыҟоуп ҳәа дыҟамызт. Лара зымҵәыжәҩа иақәиҭу аԥсаатә еиԥш зхы мҩаԥызгоз, ажәҩанаҿ аеҵәақәа зыԥхьаӡоз, иаразнак адгьыл ахь дылбаанагеит, Мықә Абжьуаа рашҭаҿ Џьапуа Ажьгьери данылба нахыс. Аӡхыҵра ду аныҟало, аԥаҩ иазааигәоу аҵлақәа ыцыжәжәан ишаго еиԥш, илызцәырҵыз абзиабабара дагон, дагаӡон, дамызхуа ҳәа аӡәгьы длымамкәа. Лыԥсҭазаараҿ илбахьаз аӡәгьы диеиԥшымызт иара...
Аҽацә адәагәҭа ааҩшаны абна инылапҟаанӡа, лаԥшыла инаскьалгон Кәылӡыҵ. Данаахьаԥш оуп данылба агәашә илагылаз Сунар. Дааиҭаҟьан агәашә аартны ашҭа дааҭалҵеит. Иаргьы дааҽыжәҵын, иаӷәра аҽхырԥарҭа инахарԥаны лышҟа иҿааихеит.
–Уаҳзаазгазеи Сунар, бзиароума?
– Бзиароуп, бзиара. Аҩны иҟада?
– Схала сыҟоуп.
– Уи бзиоуп, – иҳәеит Сунар, Кәылӡыҵ лхала дахьлықәшәаз игәы иаахәаны.
– Иаанагоузеи бзиароуп ҳәа иуҳәаз?
– Абзиа, абзиа оуп иаанаго. Ус анакәха бхала бахьыҟоу бзиоуп.– иҳәан иџьыба иааҭигеит Ажьгьери инапы злаҿаҳәаз ачабра. – Ибдыруама абри ачабра, мамзаргьы иабаббахьоу? 
 Амахә иқәгылоу ауаҩы игәиҽанӡамкәа ишьапы ықәҟьар игәы шҭыԥсаауа еиԥш, лгәы аҵанӡа инҭыԥсааит Кәылӡыц. Мацәыс еимҟьарак еиԥш лхы инҭагьежьит, изиргьыжьызеи ачабра дахьхәыма ҳәа...
– Ааи, ари сара счабра оуп...
– Абри ачабра аус ду ахылҵран иҟоуп, – абарҭ ажәақәа иҵегь ирҟәымшәышәны иҳәар илшон. аха иара  иҭахымхеит, заанаҵ лгәы ҭиҟьарц, нас ажәыларахь диасит. Уаҳа иажәа аԥшьра дахымццакыкәа, ибла дынцәҵаԥшны дналыхәаԥшит. Лара ақәа злам аԥсҭҳәа еиԥш дцәышҟаҟараӡа дҟалахьан. Лыбла ҭбаақәа еснагь иҭынчӡа иҟаз, иҭазыргьажьша ԥшацәгьак рыҵалазшәа, иаҳа- иаҳа иҭыҵны ицон. Нас лхы лнапаҿы иааган дааҵааит.
– Ус дус иахылҵраны иҟоузеи абри ачабра?
– Аус ду инаԥшьны аус бзиагьы. Дыбдыруама Џьапуа Ажьгьери?..
Кәылӡыц гәынхәҵысҭала еилылкааит Сунар дзааз, аха макьана азыҳәан лҽаалыртырц лҭахымызт...
– Дыздыруеит...
–Ус анакәха ажәа бниҵеит, аҭаацәара еицыҟашәҵарц азыҳәан...
Кәылӡыҵ дахьтәаз ахьшәҭ ҳәа дҩҵҟьеит. Сунаргьы уаҳа иажәа иацымҵакәа иҽааникылеит шәымҭақәак. Дахьыналҿыԥшыз ибеит лхылҿы шаалашаз. Убасҟан еиликааит иҩыза бзиа Ажьгьери разҟыла дшеиқәшәаз...
Агәы иахәо ауп ахаҿы ианыԥшуа. Лара лызҿымҭит, аха Сунар ацәажәара азин иоуртә еиԥш дҟалҵеит...
– Ажьгьерии сареи еишьцәак реиԥш ҳаибибоит. Абжьуаарҿы еицырдыруа арԥысыуп, ихьӡ-иԥша хара инеиҩхьеит. Ихымҭа баша ишкамшәо еиԥш, ииҳәаз ажәагь ҳәоуп. Абас ала ажәа бниҵоит, дақәшаҳаҭымхозар ачабра лара лыҟны иҟазааит. Ааи анакәха исызлыргьжьааит» – ҳәа.
Кәылӡыц иааигәаӡаны ахықә данхықәгыла даахәыцит. Ахақәиҭра мҩа дзынгылаз даныҵны, иуадаҩыз амҩа данылазшәа лбеит азныказ. Аха амҩақәа зегьы ауаҩы иԥсҭазаара аиқәҳәаларахь излакылнаго ала, уажәшьҭа уи данылар акәын, дагьанылеит хьаҳәа-ԥаҳәра ҟамҵа
– Сақәшаҳаҭуп, ачабра уахь изга.
Сунар данца ашьҭахь, Кәылӡыҵ уа дгылан дзеиҭамҵуа акыр аамҭа. Амра адунеи азыҳәан иаԥсаҟьоу ашәахәақәа, рызегь џьарак рҽеизган лара илықәыԥхозшәа лбон. Урҭ ашәахәақәа рҳәны, ахьтәы шаха рылхны, дырхьынҳалан ажәҩан ахь дхаргалахуан. ...Иара ажәҩан акәзар убас илашон, Мықә ашҭаҿ раԥхьаӡа Ажьгьери ихиҿы шаалҿалашаз еиԥш. Убасҟан лыблақәа ажәҩан инаҟәылган лаԥхьаҟа  данынаԥш, илбеит лҽацә ҽырԥа-ҽырԥо ишаауаз. Уи аанда иахыԥан ианаалыдаххыла, «Сара сахьцо уаргьы узгоит» – лҳәан ахәда лҽаахылшьит.
Уи акәхеит. Лаб Маҵкәа иԥҳа ачара ду лзуны, ишахәҭаз ала деихраҵаны, лыԥсы злаз лҽацәгьы налыцҵан, дныҳәа-ныԥхьан амҩа дықәиҵеит.
Аимара ақыҭа акәзар, рҭаца иналҿыԥшыз убас рҳәеит: «Ажьгьери дхысҩы бзиан, ихы кашәомызт, абрагь ацәҟьара иақәиршәеит» –ҳәа. Аҩнаҭа бзиа идәылҵуа, аҩнаҭа шьахә дыҩнанагалоит. Ларгьы длаша-лашо Аимараа днарылагылеит. Данцәажәоз ажәҩан аԥҭа аҵазаргьы, амра аахәsҵлашон. Аныҳәаҩ иныҳәара Кәылӡцҵ илыдикылон. Убри леиԥш, аҟазшьеи, аламыси, адырреи Анцәа ишәиҭааит» - ҳәа. «Ухы иаҭәоушьо оуп Анцәагьы иуаҭәаишьо» – ҳәа аԥсуаа ражәаԥҟаҿ ишырҳәо еиԥш, ишьҭылхыз ацәаҩа лыман даауан. Амалаӷәыр бырфын цахала аҭра шыҟанаҵо еиԥш, Кәылӡыцгьы абарфын хәышҭаара шьақәлыргылеит. Абжьуаарҿы зыхьӡ-зыԥша ыҟаз Ажьгьери, иҵегь ихьӡ-иԥша иазҳаит. Унеишь-уааишь ҳәа ззырҳәоз раԥхьа днагылеит. Алаԥш хааи, аччаԥшьи иҩныҩуа акәын рыҩнаҭа шыҟаз. Ачара руижьҭеи ҩы-шықәса анҵы, иԥҳәыс лцәа аӡәгьы даналамшәа, Ажьгьери даагәаҭеит. Имгәыӷкәа иԥсхьада, иудыруазеи  ҳәа дыԥшын. 
Кәылӡыц даақәгьыжьаан лхаҵа акрыниҿалҵа ашьҭахь, дааидтәалан иаха ԥхыӡ илбаз наиалҳәарц лҭаххеит.
– Иаха ԥхыӡ избаз уасҳәарц сҭахуп, – лҳәеит лара. Иаха аахыс ицәыҵәахны иахьлымаз игәы иалсыр ҳәа дшәаны.
– Ҳаи, ԥхыӡ бзиа ббаит, – исалҳәарызеишь ҳәа даахәцны усгьы нациҵеит, –Ҳааиднагалеижьҭеи ԥхыӡк збеит ҳәа сабымҳәац. Ус анакәха иԥхыӡ бзиазар акәхап?..
– Исҳәара сыздырам, иԥхыӡ бзиангьы Анцәа иҟаиҵааит. Сан илбоз аԥхыӡ иақәшәон. Иудыруазеи сара стәгьы иақәшәар...
– Исаҳәишь нас иббаз аԥхыӡ?!.
– Иаха акыр аамҭа сызмыцәеит, – лышьи-лышьи еиқәҵо лажәа дналагеит Кәылӡыц. –Ҳла акәзар иааҟәымҵӡакәа ашра иаҿыхуп. Аҩада аԥсҭахьы ахы рханы. Аиаша уасҳәап маҷкгьы саашәахит. Сҩагылан укьарахә ахькнаҳаз иаакныхны схы инаҵасҵахит. Ала шуа зны агәашәахь инаскьон, нас иԥхадырсызшәа абрахь иҩуан. Џьара гыгшәыгк ақыҭа иалалазар ҳәа аасгәахәын, арахә гәархь снаӡырҩит, аха уахьынтәи шьҭабжьык гомызт, рызегьы ҭынчӡа рҭыԥаҿ итәан. Аԥсаса ахьҭакыз рышҟагьы снаӡырҩит, аха уахьгьы иналаршә-ҩаларшә аҟәарҟәар шьҭабжьқәа рыда акгьы гомызт. Архантәи ашьыбжьышьҭахь ихалаз ауахьад, аџьыка анрысҭа ашьҭахь, Дәабҟа илбааны аӡы ыжәны Аныха амҵа адәахьы ҳәра ицеит. – Лажәа уа иаанкыланы илҳәоз лхаҵа ишидикылоз еилылкаарц лҭахызшәа иблақәа дынхыԥшылеит. Иара иԥҳәыс ԥхыӡ илбаз ирласны иаҳарц шиҭахызгьы, димырццакит. Иара бзиа ибон лара данцәажәоз, уи алагь иԥсы ишьон иагьа дааԥсаны дыҟазаргьы... – Бхаҵа дааит агәашә аарты ҳәа аӡәы ибжьы гахит. Сындәылҟьан ашҭа снықәыххит, аха џьаргьы усымбахит. Уарбан зыбжьы зыргаз ҳәа сыбжьы сыргеит, аха уахьынтә аӡәгьы ҿимҭит. Ус иаразнак сыкәша-мыкәша аҵлақәа шәҭыхит. Ашьац акәзар шьамхахьы иҟато иазҳаит. Иаанагоузеи ари Анцәа ду ҳәа ажәҩанахь сҩаԥшызар, ажәҩан агәы зегь џьуҳарԥсараха иқәҵан. Ус сыкәша-мыкәша ихааӡа шьҭыбжьқәак саҳауа иалагеит. Зны инахаран, нас иааигәаны. Абарҭқәа схыхны сышрымазгьы, сҽацә ахьысмбоз амца сыцранаҵон. Аиҳараӡак сгәы иалахыз уара уҟамкәа аҽацә ахьыӡыз акәын. Аха иҟалеит сзыршанхашаз ахҭыс. Ҳҽацә шьыжьла ҳәра излацоз амҩа шыҟаз ҭаацагарашәак саҳаит. Убри ашәа убас ихааӡа игон, сҭацан уашҭа санҭаргалоз ишырҳәоз еиԥшҵәҟьа. Ус сылаԥш нарықәшәеит, ҽцәашәҩык аҽыхәақәа ирықәтәан ҳара ҳахь ишаауаз. Аха уи оума, абар ассир! Аҽцәа раԥхьа игылан иаахуеит ҳҽацә, ахы шьҭыхны, атәыҩа дуқәа ахьтәы гара рыбжьаргылан. Сахьгылаз сыҳәҳәхит, иа,  Анцәа уара унапы ҳануп – ҳәа. Убри сыбжьы сагьаанарԥшит.
Ажьгьери игәаҵа ааҭгәырӷьааит. Уи шыԥхыӡызгьы, аҽацә ахьтәы гара заанагаз, иара иҵәҩан шьап мыӡырц акәын. Шықәсык ашьҭахь дроуит аԥа. Иагьихьӡырҵеит Смиал.

                                            
* * *
Иахьа мацара акәмызт Едгьы ҿиҭуеижьҭеи, Смиал схәыҷы дипҟеит ҳәа. Уи игәы кыднаххьан Ажьгьери. Убри аҟнытә Смиал ихацәа кыдиҵарц ибжьы наиргеит.
– Смиал ирласӡан ара уааи...
Смиал иаб иакәым, иан лажәа дахыԥомызт. «Ахәыҷы маншәала», – ҳәа ззырҳәо иакәны, драаӡон. Нарҭ Сасрыҟәа ишизырҳәоз еиԥш, мшызҳа изҳауан. Махашьахалагьы аӷәӷәахара даҿын. Иани иаби ракәзар, рҵеи еигәрӷьан анхара напы адыркит. Аԥсҭазаараҿ иаснагь зхы иақәиҭыз Ажьгьери, нхыҵи аахыҵи зымҩахәасҭа ахгаз, Бзыԥи Саӡтәылеи иакәшан иҭалоз, Гәандра ашьха аҭамҳа еиҿазыжьуаз. Иҵеи иира, Абраскьыл Уатаԥ аҳаԥы дҭагалан агәашьа дшадҿарҳәалаз еиԥш, иаргьы дидҿанаҳәалеит.
Ажьгьери ибжьы шгацәҟьаз иаразнак ашҭа дааҭаххит Смиал. Нас ашьшьыҳәа иаб иааигәара дааины ихы иқәыжь даагылеит.
–Ухы уқәыжь узгылоузеи?
Смиал ихы ҩышьҭхны, Ԥанаҩ аҳаракыра днахыԥшны, абрахьынтәи ибарҭаз Ерцахә акьатрацәқәа днарыхәаԥшит. Аныҟәара данналага нахыс аҳаракырахь аԥшра далагахьан. Аҳаракыра иадҳәалахеит, ашьҭахь иара иԥсҭазаара зегьы.
– Исҳәаз умаҳаӡеи Смиал, уахь уабаԥшуеи? 
– Ерцахә аҳаракырахь сыԥшуеит.
– Иубоузеи уа?
– Аҳаракыра бзиа избоит.
– Ахәҷы пҟарагьу?
–  Ааи, ахәҷы ипҟарагьы...
Ажьгьери иааигәамԥхеит Смиал хәыҷ абас дахьцәажәаз, аха дихымццакыкәа имаршә куа днаиазҵааит.
– Иаанагозеи ахәыҷы пҟара ҳәа иуҳәаз?
– Ацәгьа ҟазҵо дыпҟатәуп...
– Ааи, аха уи дыпҟатәызар дызтәу дрыпҟап, уара уус илоузеи?!.
– Ианаамҭаз дрымпҟеит азоуп убас дзыҟалаз...
– Иҟаиҵазеи цәгьарас Едгьы-иԥа?
– Иҟаимҵо ҳәа иҟоузеи...
– Уезгьы?
– Ибз хәаԥсоуп, чҳашьа амам. Иара дааианӡа ҳазегь ҭынч ҳахәмаруеит. Дшааиз хыла- гәла ҳааилаиҵоит...
Ажьгьери иҷкәын ихәыцшьа игәаԥхеит. «Азаҵәгьы Анцәа дишьуам, сыҵәҩан шьап мыӡуазаап» – ҳәа даахәыцит. Иабацәа ркәал иҭаршәны иаауаз Ажьгьери, иҷкәын Смиалгьы иара ишьҭа дынхылеит. Ажьгьери ииашам аус дышзавамсуаз еиԥш, Смиалгьы уи давсырц зынӡаскгьы иҭахымызт. Иара макьаназ дышхәыҷызгьы, абна ауаҩы дылымсыкәа амҩахәасҭа зылгахом – ҳәа шырҳәо еиԥш, иаԥхьаҟа иԥсҭазаара ашьапы икит гәынамӡарла...
Едгьы иабацәа, Марыхә иԥацәа ҳәа акәын ишрышьҭаз. Рыжәлаҵәҟьа Чалбашьқәан. Аурыс изакәан Аԥсны ианааи, ауаа рхыԥхьаӡара ашәҟәы анҵара ианалага, Марыхә иҭаххеит ижәла Чалбашь-ба ациҵарц. Аимараа изгәамԥхақәаз ҟалеит алаз жәла ба ахьацырҵаз. Шьоукгьы ус рҳәеит, «рыжәла ба ацҵара акәым, Емхаақәоуп рҳәаргьы, ишлазқәоу инхоит» – ҳәа. Дара Ачалбашьқәа Аимара рашәара иҭанагалеит. Аха аамҭақәак анҵы, рҟазшьа аукадыршәхуаз, аԥшәмацәа рыҽраҟарартәуа иалагеит. Чароума, ма ԥсхәроума, шәтәа анырҳәалакь. зегьы раԥхьа агәҭаҿы инеины инахатәон. Аха Аимараа рхы аҵкьыс атәым патыу ахьиқәрҵоз иахҟьаны, ашьҭахь дара ихамышҭыхәны ирзыҟалаз, рхы шьҭырхит убас, аизарақәарҿгьы уаҩ дыдмырцәажәо...
Убри оуп ихьыз Едгьы-иԥа Таҳангьы. Имаҟа ихала иҿеиҳәо даналага инаркны, иабацәа ршьа иара иҿгьы аусура иалагеит. Ҳәара аҭахума, абзиара аганахь ала акәымкәа, ацәгьара аганахь ала.
Иара иаҵкьыс шәагаала еиҵаз, мамзаргьы еихьыжә-еикәыжә еилаҳәаз цәымӷс дикуан, дырхыкәласуан, рхы-ргәы ахыршәаны рҩызцәа ирылҵны ицартә иҟаиҵон. «Шәара шәаҵкьыс сара сеиӷьуп, убри азы сара иаасҭахыу ҟасҵоит» – ҳәа реиҳәон. Таҳан иаԥхьаҟа имҩа абас ала далагеит...
Абарҭқәа зегьы игәы ԥыржәон Смиал. Хыхь ажәҩан – ҵаҟа адгьыл, ибла иабоз аԥшӡара ада, даҽа шәшәырак ашкәакәа ианыуп ҳәа иҟамыз, Таҳан ихҟьаны аиқәаҵәа илаԥш иҵашәо далагеит. Ҽнак дара зегьы шеицыхәмаруаз, Баҭыр зыхьӡыз рҩыза хәыҷык Таҳан дипҟеит.
– Таҳан уиҟәаҵ Баҭыр, – иҳәеит Смиал рыгәҭа дныбжьагылан.
– Сиҟәаҵӡом, –  иаахжәаны аҭак ҟаиҵеит Таҳан.
– Дзыхурҟьоузеи?
– Дахьсаҟаҭыу азы. Ҳара даҳаиԥшым азы...
– Ҳара ҳәа узҿыу дарбаныу?
– Ҳара ҳәан акәымызт исҳәарц исҭахыз, сара ҳәа акәын...
– Уара узусҭада?
– Сара сзусҭоу уажәгьы иузеилымкааӡаци уара?! – иҳәан, иҽирӷәӷеит, Смиал дшицәшәозгьы даушла изгоит ҳәа даҿын.
Аӡыхәашь аӡыхь ианалалакь ишархәашьуа еиԥш, иблақәа ргәы хәашьит Смиал. Иахьа мацара акәмызт Баҭыр ихҟьаны еиҿагылоижьҭеи. Аха дыҟами ауаҩы бызшәа змаҳауа. Ашьа абиԥарала ишымҩахыҵуа еиԥш, иабиԥара рда иҭаз ашьа дҭалан ацара даҿын. Ашкәакәа дурбар еиқәаҵәоуп зҳәоз дрышьҭамҭан. Ауаҩра злам ауаа дрылашәар, рыхәра дхәырбӷьцны дақәрҵон. Рабацәа иахьа цәгьарак рызур, ҳәара аҭахыума аӡәы имбакәа имаҳакәа, уаха илышьҭалан ираҳаҭны ицәон. Ақәыџьма ақәыџьма шахшо еиԥш, иабацәа рқәыџьмара хара дзацәымцеит Таҳан...
– Еиҭа иуасҳәахуеит Таҳан, –  иҽаирӷәӷәеит Смиал. – Даҽазнык Баҭыр уанилакьыс...
– Иаҳҳәап силакьысыр!?
– Саргьы исымоуп ҩ-напык...
– Ҩба ракәым, ԥшьбагь умаз.
– Иахьа рнахыс ҳара ҳахьыҟоу умааин, – иаҳа-иаҳа деилашәон Смиал.
– Сахьнеиуа сахьааиуа, уи уара суазымҵааит. Уаргьы иахьарнахыс умнеин сахьгылоу, – иҽирзажәӡеит Таҳан.
Деилашәеит Смиал. Раԥхьаӡа акәны, аиашаз, инапы шьҭихит. Уи иагьыҟалеит иԥсҭазаараҿ илакьы-лакьуа мҩаны. Ихлахаҵ аагьежьит. Дзықәгылаз адгьыл иҵагьыжьуазшәа ибеит. Даҽакала еилибакаашьа аныҟамла, ихәыҷтәы дунеи аҽаԥсахит. Ишьҭихит инапы...
– Абри умаз, – дыкшеит ишилшоз Смиал.
Таҳан дкаҳаит, сгылоит ҳәагь даламгеит, ишьапқәа ааиҵихит. Уажәраанӡатәи иҽхәареи имақарреи, ашьац аӡаӡа ишнылабо еиԥш инаилабеит. Еликааит қәԥарыла аҭак аҟаҵара шилмшоз. Убасҟан игәаҿы иҵәахит, ауаҩытәҩса иаснагь дымҩахызҟьоз агәаӷ. Ашьҭахь иара изыҳәан иџьамыӷәацәгьны изыҟалаз...
Убри аҽны нахыс, Смиали Таҳани лахә-лахәы еихәаԥшуан. Ианааидаххылауазгьы Таҳан ихәҭаз иоуны аҩныҟа дцон. Убри иахҟьаны, Ажьгьерии Едгьи ауаа ишраҳауаз еиҿанагалахьан.
– Ухәыҷы уаҩҵас дааӡа, – дацралеит Ажьгьери ҽнак, Аимараа ус ӡбарак азы, Дәаб ахықәан ара дуқәа ршьапаҿы иахьааиқәшәаз.
– Сара схәыҷы дшысааӡо уара усс алам, – иаахжәаны ибжьы ҩышьҭихит Едгьы. – Ҳара Ачалбашьбақәа, жәытәнатә аахыс Аԥсны иашьагәыҭу, аҵеира рааӡашьеи, аламыси, апатуи закәу уара иҳаумырҵан. Ҳара ҳҟынтә ишәҵаша рацәоуп шәара шьоукы...
Едгьы иажәа иҵегь инаироур ҟалон, усгьы ажәа роураз уа дыҟан. Аимараа рҿы пату ду зқәыз, насгьы злеишәа цәгьаз, Рашьыҭ Џьапуа иакәымзҭгьы. Уи ибжьы ааҭирҟьеит Едгьы ишҟа.
– Едгьы Чалбашь, уара уцәаҩа ухәыҷы ианилоуҵа усҟан душьит оуп иаанаго. Даҟәыҵааит иаҵкьыс еиҵоу ишакәым рызныҟәара...
– Уа уиашоуп ҳаҭыр зқәу Рашьыҭ. Аха аԥсҭазаара убас иҟоуп, насгьы Анцәа ҳазшаз убас иҭаххазар акәхап, ауаатәыҩса зегьы еиҟарамзарц. Насгьы абри адгьылаҿ доусы иара иҭыԥ имоуп...
– Аха доусы иҭыԥаҿ дгылазароуп уаҩҵас, – Рашьыҭ иҟәышра заҳауаз ауаҩы дшимбозгьы, аамсҭашәала дцәажәон. – Аимара иҭанхо зегьы ҳаижәлантәымзаргьы ҳишьцәоуп ҳәа ҳхы ҳаԥхьаӡоит. Ус анакәха шәхәыҷқәагы аишьцәа реиԥш еизыҟазароуп. – Рашьыҭ иагьа иҳәаргьы Едгьы Чалбашь ихахьы ак ааигараны дыҟамызт. Смиал иакәзар иаб иҿаԥхьа харак идуп ҳәангьы игәы иаанагомызт. Избанзар иара иҟаиҵаз иашоуп ҳәа агәра игон. Дышхәҷызгьы идырхьан, ацхыраара зҭахыу ацхыраара шиҭатәыу. Убри азоуп агәра ганы иаб изеиҳәаз.
– Даҟәыҵааит иаҵкьыс еиҵоу ишакәым рызныҟәара, зымч мхо рыпҟара...
– Уа уиашоуп, уа суқәшаҳаҭыуп, аха аԥсҭазаара убас иҟоуп, ауаатәҩса зегьы реиҟаратәра ԥсыхәа амаӡам...
– Сара еиҟарастәуеит...
Ажәҩан агәы шыцқьазгьы иаалашьцазшәа ибеит Ажьгьери. Иҷкәын адунеи еиҟарастәуеит ҳәа ииҳәаз ихахьы изаагомзт азы даргәаҭеит, даргәарҩеит. Акы иара иқәра иаҵанамкуаз ажәақәа хьиҳәоз азы. Иҩбахаз, ихы иҭазыршәзеи ҟалашьа змам аҟаҵара. Адунеи аиҟаратәра...
– Сара издыруеит адунеи аиҟаратәра ус ишымариам. Абанҭ ашьхақәа рыбганы иузчалтуам. Аха Таҳан ихшыҩ аҭыԥаҿ иааиртә иҟасҵоит...
– Уаҟәыҵ убригь. Урҭ рабиԥара ала аҵыхәа уриашар аҳа иузыриашом...
– Ала аҵыхәа иашахоит аԥсы ахухыр...
– Иҟоу умбои Смиал, – иаԥхьа иҵәрышкәаӡа игылаз иҷкәын днаихәаԥшны иажәа дналагеит Ажьгьери. – Уара макьаназ сара исҳәо аҟны уҟазароуп. Ҳара ҳабиԥара, жәытәнатә аахыс, аӡәи-аӡәи еизхәыцны оуп ишеибааӡаз. Убри азоуп иагьзаҳзырҳәо, «хҭак еицҭадыршәуеит» – ҳәа. Смиал иаб дизыӡырҩуам ҳәа ауаа ираҳар ԥхашьарами. Уиҟәаҵ наҟ Таҳан. Доусы иара итәы иара дагааит...
Иаб ииҳәаз дазхәыцит Смиал. Аԥҭа цыԥжәжәахақәа, ана-ара ашәалҟьамра шрылԥхо еиԥш, иаргьы аиаша иаҿаԥшьуа иҿынеихеит.
– Саб, исоуҳәаз саԥыҩлом, аха ииашам збаргьы сзавсуам. Баҭыр сара дысмыхьчар, ма даҽаӡәы димыхьчар, усҟан ишԥаҟало!?
– Иахьынӡа алшо ажәа хаала, – Ажьгьери иҷкәын инапахьы иаагара даҿын.
– Дыҟоуп аӡәы ажәа хаа змаҳауа. Таҳан ажәа хаа иаҳараны дыҟаӡам. Шаҟантә иасҳәахьоузеи зегьы ҳшыҟоу уҟаз ҳәа. Убысҟан аҭакс исеиҳәаз удыруоу. «Сара шәара шәшыҟоу ҟалашьа сымаӡам, избанзар шәара сшәеиԥшӡам» – ҳәа.
Абри аҩыза аицәажәара ашьҭахь, Ажьгьери иҷкәын аиашахь амҩахәасҭа анылара даҿамгыларц иӡбеит, аха аӷәрагь неиҿакра даҿын. Насгьы аԥсуа изы ихадараз, аҵеи абзиа ҟаҵарахь ихьарԥшра акәын. «Абзиа ҟаҵаны аӡы иаҭ, мышкызны џьара иуԥылар ҟалоит» – ҳәа баша-маша иаурҳәахуаз. «Уҿы уаԥшны уцәажәа, убз бааӡоуп ҳәа зегьы алоумҳәалан» – ҳәа иаарҳәоз зегьы аҵеира рааӡара акәын изызҳәаз. Смиал имаҟа ҿеиҳәо даныҟала инаркны ихаҿы иаанхеит, «уԥсадгьыл азы ухы уамеигӡан» – ҳәа иабацәа рҟынтәи иаҳахьаз ажәа. Абри адунеи аҿы дыҟанаҵ, Аԥсадгьыл азҵаара аԥхьа иргылон.

*  *  *
Аимара аҳабла ашьыжь амра ҭаԥхарц азыҳәан, раԥхьа Ерцахә акьатрацә иқәыԥхар акәын. Нас уи амра ашәахәа, Ԥанаҩ Ар ахьеибашьыз инықәыҷҷон. Убарҭ рышьҭахь Аимара  еиҳа иазааигәаны иахагылаз, Мышәқьар иӡӷеи Ҟадеи инаргәыдшылон. «Уажәраанӡа сахьагхаз саҭашәмцан» – ҳәа аҳәозшәа, аԥш жәла анырҟьо еиԥш, амра ашәахәақәа Аимара агәаҩа инҭаԥсон. Рахәыц зхам ачамгәыр ашәа аҳәара аҳа, Аимара амра анҭамԥхо еиқәыхьшәашәа иаанхон. Убарҭқәа-убарҭқәа рышьҭахь, Ажьгьери аҩны ашә ашәахәақәа раӡнышха инылаԥхон. Амра анҭыԥхо, ашәахәақәа убас ала рҽырыԥсаҟьо, бырлашк унапсыргәҵа ианушәа акәын ишыҟаз. Убасҟан аԥсаатә ашәаҳәара иалагон. Ахәышҭаарақәа ирхылҵуаз алҩаҵәқәа, хәхәаӡа ажәҩан рҽалакнарҳауан...
Аха уажәы имшацызт. Кәылӡыц ацәа далҵу-далмҵу лзымдыруа дахьышьҭаз агәаҭеира даҿын. Нас оуп лхаҿы лыхшыҩ анааи, ԥхыӡ илбаз анылгәалашәа.
– Уцәоума уара? –  аԥша ҟәанда хааӡа ианасуа еиԥш лыбжьы аалыргеит Кәылӡыц.
– Мап, сыцәаӡам, сааԥшуеижьҭеи акрааҵуеит. Иҟалазеи?
– Аԥхыӡ збеит...
– Ԥхыӡ бзиа ббаит, исаҳәишь.
– Аҳәара сзыгәӷьуам.
– Иббазеи уеизгьы аҳәара бзымгәӷьуа? Ҳаҷкәын изкума?
– Ааи, – еиҳагьы лгәы нҭӡыӡааит Кәылӡыц. – Смиал изҳахит. Иӷәӷәамҭа даҭагылахуп. Абар ҳашҭа агәҭа дықәгылан, илымҳа кыдҵан дыԥшуеит, наҟ хара шьҭабжьык иаҳауазшәа. Сара ишҟа сҿынасхеит, аха иааигәа снеир шиҭахымхаз анызба сҽааныскылеит. Ихьзеи мшәан сыҷкәын  сҳәахуеит, аха иара дыԥшуеит аҩада наҟ хараӡа. Уажәы-уажәы ихиҿы иԥсаххуеит, игәы иамыхәо ак иаҳауазшәа. Иара иҭагылазаашьа зеиԥшраз ала  сара анышә иарҭаша,  исмаҳауаз акы иаҳауазаарын. 
– Иҟалазеи Смиал? – сыбжьы наиқәсыргеит.
– Шьҭабжьы еиқәацәак саҳауеит сан, – иҳәеит иара дысҿамԥшӡакәа. – Ҵҩа змам ауаа рыҵәаабжь слымҳа иҭыҩҩуеит. Сымҩашьозар ҩадатәи уаа шкәакәақәак агаҿахь идәықәлеит иаарыԥгыло зегь нырҵәо. Сан иааит аамҭа аҳәа шьҭыхра. Аҵеи Аԥсадгьыл иԥхьоит...
– Иахьынтәи ааз сызгәамҭакәа ҳашҭа иаақәххыхит ҽеиқәа цыҩ-цыҩк, ашақә иасуа, икьыркьыруа. Иара аԥшшәы еиԥшын акәадыр иақәызгьы. Акәадыр амаха иахшьын аҳәа чаԥа. Абалышь ианын, акәылӡи, аџыртә хылԥеи. Азныказ иааҭгылан ахы ҩышьҭхны  Смиал дахьыԥшуаз ашҟа инаԥшит. Нас иааиҭаҟьан, улымҳа ҭнашьаартә икьркьыруа ашҭа акәшара илагахит. Смиал аҽы дыҩны днахьӡан, акәылӡы маҭәа абалышь ианыз аақәкәыцәаан инеишәиҵахит. Аџыр хылԥагь неихеиҵеит, аҳәагь неиҟәниҳәалеит. Нас ахьышәҭҳәа аҽы дҩақәтәан ашҭа дынҭҟьаны аԥҭа еиқәаҵәа дналапҟа  дцеит... Уа Анцәа зхьышьаргәҵа сакәхшоу, – аматанеира дналагеит лара. – Улаԥш хаа ҳагумырхан, ҳрыцҳашьа аԥсуаа...
Ажьгьери  иԥҳәыс иалҳәаз аԥхыӡ дааиҵанарӷәӷәеит. Иҷкәын аҽеиқәа дақәтәан, ашҭа дынҭҟьаны, аԥҭа еиқәаҵәа дналапҟа ицара, иара ихала иакәмызт изызкыз, Аԥсны еиҭа иҽеимыз уск аԥеиԥшын. Иԥҳәыс лгәы ҭимҟьарц азыҳәан днавагылан даацәажәеит.
– Иаха аҳауа цәгьан, ақәа леит, иагьыдыдит. Абас еиԥш аҵх аныцәгьоу, ԥхыӡ иубо акгьы аанагаӡом, – иҳәан дҩагылан аҽеилаҳәара далагеит...
Смиал бжьышықәса данрылга, Ажьгьерии Кәылӡыци неидтәалан рхы неиларкит.
– Иҟоу ббоит, – иԥҳәыс дааирӡыҩрит Ажьгьери. – Агаҿа қыҭақәа рҿы инхо ахәыҷқәа аҵара ҵара иалагеит. Аҟәаа уи иаҿуижьҭеи акрааҵуеит. Смиал агәырҵҟәл бзиа имоуп. Аимара реиҳабцәа ажәабжьқәа анырҳәо зегьы гәникылоит. Убри аҟынтә, иаԥхьаҟа акы даԥхьо дыҩуа дҟаларц азыҳәан, ҳгәы ааиқәҳәалан, аҵарахьы дҳашьҭыроуп, уаҳа даҽа мҩак ҳаман ҳәа ҳаҟаӡам. Аҵара змам длашәуп ҳәа ирҳәо бмаҳаӡаци?
Кәылӡыц лхаҵа дцәажәонаҵы, лара лгәы ҭыԥсаауан. Смиал дылцәыӡызшәа акәын ишылбоз уажәы. Аамҭала акәзаргьы, лыҷкән заҵәы дналԥырҵыр, ҳаӷемышхара,  лгәы аангылан дыԥсыргьы ҟалон. Аха лыԥсҭазаара зегьы зыхҭнылцаз Ажьгьери, гәынцәыхьажәак еибызмҳәацыз, пату еиқәҵаны иахьа уажәраанӡа иаауаз, лхаҵа ииҳәаз даҿагылар лҭахымхеит, аха диазҵааит усгьы.
– Аҵара аиурҭа ара Аимара иҟагәышьам, дабадәықәаҳҵо ахәыҷы?..
Ажьгьери иҷкәын аҵара дахьҭеиҵаша ҳәа макьаназ хықәкык имамызт. Абжьуаарҿы Мықә ауахәамааҿ акәын иахьыҟаз. Аҟәа харацәан, насгьы уа дыздибалашаз ҳәа аӡәгь димамызт. Убри аҟынтә дашьҭан еиҳа иахьааигәаз...
Аимара иҟазҵагәышьода аҵара иурҭа. Аимара акәым Ҷлоугьы  иҟам. Ҩба рахьынтәи акы алхтәуп.  Мықә иамур Аҟәа...
Еиҭа лгәы нҭыԥсааит Кәылӡыц. Уажәы ааскьа илбаз аԥхыӡ иаразнак лхаҿы иааит. Смиал иаҳәа ҭкәцәаан, аԥсҭҳәа еиқәара дагәылалан дышцоз. Аимара абаҟоу, Аҟәа абаҟоу! Ус цәаҩас ишлымамзгьы лхаҵа инаиҿалырхьит.
– Иаҳҳәап аҵарахьы идәықәҵара сақәмшаҳаҭхар?
Ажьгьери иԥҳәыс лҟынтәи убри аҩыза азҵаара шиоуаз идыруан аҟынтә, инархаан аҭак ҟаиҵеит.
– Еилыскаауеит бгәы иҭыхо. Бҵеи заҵә бшихӡыӡаауа. Аха ара даҽа мҩак ыҟам. Аҷкәын дҿаҟәаны даҳзааныжьуам.
– Избан даҽа мҩак зыҟам? – лхаҵа имаршә куа даацәажәеит Кәылӡыц. – Шәҩыла Аимараа рхәыҷқәа, Анцәа имч ала ирзҳа-ирзыӷьа, изыхшази дареи еиҵаҩҩы абра рааӡара иаҿуп. Нас ҳара ҳазаҵә амшын дыхҳаршәлар оума?!
– Ауаҩы амшын ихыршәлара акыуп-ҩбоуп, – иажәақәа ааирҟәымшәышәит Ажьгьери. – Аимара дшыҟоугьы амшын дхуршәлар ҟалоит. – Ибла дынцәыҵаԥшны иԥшәма дналыхәаԥшит. Лара лыԥшшәы лхыгга дтәан. Лыбла ҭбаақәа Мықә Абжьуаа реизараҿ иара дзыршанхаз, лаӷырӡыла иҭҭәаахьан. – Иара иажәа инациҵеит – Ҳаигәырӷьароуп ҳаҷкәын абранӡа иахьизҳаз. Уи ихшыҩ аҵкьыс имч иазҳар, иара ишиҳәало еиԥш, адунеи еиҟарастәуеит ҳәа далагоит. Убасҟан оуп быҷкәын даншәарҭахо. Ҳара аԥсуаа ҳҭагылазаашьа иаснагь ицәгьоуп. Иаҳиааиз аанда ҳалаишшырц далагоит. Убри аҟынтә амчи ахшыҩи еибакапануазароуп. Ус анакәха ҳаҷкәын аҵара иҳарҵароуп. Уи излеиҳарҵаша амалгьы ҳамоуп, ҳарахә ҳашәахә, ҳаԥсаса, ҳуахьад. Иабааго иасшықәса абри аҟара ацха иаҳаԥшуа? Абарҭқәа зегьы заҳҭахыу иара изами...
«Аарцә еибамбар, нырцә еибабон» – ҳәа ззырҳәоз аҭаацәара аԥызҵаз. Инацәкьыс злаҿалҳәаз ачабра, ирхынҳәны иара иахь ианылшьҭуаз, «анцәа сахьимырхәааит» – ҳәа илҳәаз дагьахьимырхәит. Иара аидара даҵалан, ларгьы даҵалеит. Ақьарасҭа ахы дҩахан, лара аҵыхәа ицышьҭылхит. Уимоу, иара иҿы данаанага, шықәсқәак рышьҭахь, хҭыс дук ҟалҵеит...

* * *
Иҟалаз убри оуп, емҭыхарак аҿы аҭарчеи еимакны, Ӡар-иԥаки Ажьгьерии  аидаххылеит. Аӡар-иԥа зхашәа хы зымбоз аӡәы иакәын. Ҳәара аҭахызма уи дагьалаҟан иара. Ажьгьери дихьӡаны аҭарчеи ахьиҵаԥижәаз ихы иақәиҵеит. Икьарахә длаха-ҩахеит, аха ауаа нагақәа иаразнак илбжьалан, «абз хәрыбӷьыцуп» – ҳәа иаразнак еиқәдырҽаҽеит. Џьапуа Ажьгьери иара Анцәа ихаҭа иԥа иакәзаргьы, ишихәҭам ала изныҟәара ауиухуаз. Аха уаҩра ҳәа акгьы зламыз Аӡар-иԥа ихы ивигеит иахьа ала. Уи збаз ауаа, Ажьгьери аамсҭашәала ихы мҩаԥгара патыу ақәрҵеит. Дыззмдыруазгьы дырдырт. «Ашьацқьа иаратәы ҟанаҵоит» – ҳәа зҳәазгьы ҟалақәеит...
Ицеит уи ашьҭахь шықәсыбжак. Ауаа ирхашҭит иҟалаз аҭыӡшәа. Ажьгьери ирахә иман Даучҟа дхалеит. Аха ацәгьа уршыр ацәгьа ахылҵуеит, анышә ужыр анышә аауеит ҳәа шырҳәо еиԥш, Аӡар-иԥа ацәгьа баны абзиа ҟазымҵоз, ихы-игәы иҭымҵит аҭарчеи аҿы ихьыз. Адгьыл аҵа аншлакь, аӡыршы хыхь ишхало еиԥш, ашьаура дазыԥшуан Ӡар-иԥа Омахь. Иԥҳәыс агыруа Санакьнтәи имҵарсны иааигаз, агыруаҵәҟьа дымҵарсны дааимгар ада ԥсыхәа шԥаимоуи ҳәа рҳәагәшьон иуа иҭынха, аха ирызхәыцуадаз, лхаҵа иҟазшьақәа зҽызԥсахыз, насгьы уахынла дшыцәаз дцәырҳаны дмақаруа ииҳәалоз еилылкаарц диазҵааит, узыргәаҭеиуа иаанагозеи ҳәа? Иара азныказ имаҳазшәа ҟаиҵеит, аха агыруа ԥҳәыс дымҵарсны дахьааигаз аԥыжәара лнаҭон азы, асапын зҵышьым ауардын алыра еиԥш иаснагь аҿыжра даҿын...
– Исоуҳәароуп иҟалаз? – ацәҟьа иаҿашәаз ахьажь еиԥш дааҿыжит.
Иара иԥҳәыс лыбжьы иаҳар аҵкьыс быжьра-быжьҵәа анышә дамазар еиҳа еӷьишьон, аха дизкажьуамызт. Омахь агыруа ҭыԥҳа зынӡаскгьы дылцәнымхо акәӡам дшымҵаирсыз. Уи лаб имал инаԥхыц алаирԥар иҭахын. Ус иагьыҟаиҵеит иара. Усҟантәи аамҭаз, агыруа ҭыԥҳа аԥсуа дигар, дыздәылҵыз аҩнаҭа акәым, гыртәыла зегь азыҳәан ихьӡын. Уи иаанагоз аԥсуа идҳәалаз агыруа дыхьчан. Арс акәу, анс акәу Омахь ииҭахыз аеҵәа Анцәа икәа иҭаиршәит. Иабхәа иакәзар имал дауеигӡахуаз, ирахә иԥсаса, иуахьад абжа ԥҵәаны имаҳә ииҭеит. Уардынла ацәарҭа маҭәа, абҩа қәабқәа, араӡны гәагәымқәа, шьамтәылантәи асахҭан лых, џьамтәылантәи ауарҳалқәа, махҽк иазышьҭымхуа ахьы маҭәа иԥҳаи имаҳәи ирзиҭиит...
Аӡар-иԥа иԥҳәыси иареи ихааӡа еидынхалон, дызлеихрарҵаз амал ифаанӡа, ишьаҟьаанӡа, иӷәыхаанӡа. Нас оуп аҭыӡшәа рыбжьало ианалага. Аҳәаҵәҟьа дара ирызҟьомызт, аха аҳәа аҵкьыс ицҳафыруаз рыбзқәа леижәырҵеит. Акы – ахшара дырмоуит. Иҩбахазгьы, иҩны игәара дахыҵны, иҽи икәадыри неиқәҵаны, иаба еинырхуеи, иаба еинырҵо ҳәа иҿынеихеит. Чарак аҿы ма ԥсхәракаҿы дшыҟоу, даҽаџьара аӡбахә иаҳар, уантәи уахь амҩа дықәлон. Дахьнеиуазгьы иҟаиҵалакгьы, изҿеирԥалакгьы аҭыӡшәа ҟамҵакәа дықәҵуамызт. Аха есымшааира амҟәыба аӡы аанагахуама, аҵыхәтәаны иахьакәым дҭаҳаит. Еиҿанагалеит Ажьгьери Џьапуеи иареи...
– Уара иуасҳәаз умаҳаӡеи, иухьзеи уҟар хҽны? – алу иахәлашәаз арыц еиԥш илагара даҿын иԥҳәыс агыруа. –  Урыпҟама уршьыма?..
– Дарбан бара сара сзыпҟо, мамзаргьы сызшьуа! – амшә еиԥш дбыбны дҩҵҟьеит Омахь. – Сара исиааиуа Аԥсны аӡәгьы дыҟаӡам. Анцәа исгәоумрԥхан акәымзар, абри бара быгыруажәқәа, уахык ала зегьы рхы хысҵәҵәоит. Шаҟантә ибасҳәахьоузеи сара сызусҭоу, бара ак заҳауа бакәым акәымзар...
Иԥҳәыс агыруа, лхаҵа лыжәлар ларҟәны ацәажәара даналагалакь, лара дзызхәыцуаз аиха ццышә акҿаҩра  икҿагылаз акәын. Знымзар-зны уи аиха лхы иалмырхәар ада ԥсыхәа лымамкәа дҭагылан...
– Нас агырқәа зегьы рхы ахьузхымсаз оума абас улахь зеиқәу? – амца афархь аҵаԥсара даҿын иԥҳәыс.
–Уи акәындаз,– ааиҿыҵҟьеит иара.
– Иҳәа уара иухьыз, иаҭаххоар абџьар кны сувагылоит. Иаацәгьарахар сыда иувагыло иумада?
– Иаацәгьахар саргьы схы сахәап...
– Ааи, аха сара стәымуаҩума? – агыруа лымаана аус арура далагеит. – Иҟалаз соуҳәар саб иҟынтәи џьмашәк аарцартә иҟасҵоит. – Лхаҵа ииҭахыз лдыруан азы, ашаха ҟәараҟәнтә лыршәит ихәда иахалыршәырц...
Омахь илымҳақәа кьакьахеит, џьмашәк рыӡбахә аниаҳа. Иаразнак ихы иҭагьыжьит ауалқәа иқәыз. Шьоукы ирымхуа, даҽа шьоукы ирыҭо еилеиҭәаҭәахьаз злеишәаша иԥҳәыс иаалҿыҵҟьеит.
– Ахьмӡӷ сиргеит аӡәы.
– Уи шԥа?! – дҩацралеит лхаҵа ииҳәаз, – Уара уеиԥш инагоу ауаҩы узгәаӷьыз дарбаныу? – Дызго аӡы лбар акәапеи ацзҭәалоз,уажәы иаалырҳәит лажәақәа иҟалаз еилылкаарц азы. – Ацхыраараз суацәа срыԥхьоума?
Ӡар-иԥа Омахь, агырқәа злеицәымӷыз ала «суацәа срыԥхьоума» – ҳәа ахьылҳәаз иблақәа акакаҷ ыҵашәеит. Иагьнақәрӷәӷәан иажәа ааирџьбареит. 
– Сара сшьа сара изуртә сыҟоуп.
– Иҟалазеи ашьа ууртә еиԥш?
Аҭарчеи мҩаԥгараан иҟалаз шыҟалаз зегьы леиҳәеит.
– Ҳаит ала гызмал, ишԥыкәу нхаҩык аҭарчеи шуҵижәаз! Дышьтәуп...
– Дышьтәуп, аха дшысшьша оуп исхәыцуа.
– Уи ахаҵара аҭахӡам, иааигәыдҵан... 
– Уи шԥа, сцәыҵагылану?
– Ҟалашьа амоума, уара уеиԥш ахаҵа дцәыҵагылан ауаҩы дишьыр хьымӡӷыми. Саргьы  сыблақәа шԥацәырзго Гыртәылаҟа...
«Гыртәылеи, быгрқәеи баргьы, шәыԥсцәагьы-шәыбзацәагьы» – ҳәа ааиҿҵҟьарц акы  ааигымхеит, аха иҽааникылеит.
– Нас ишԥабҭахыу ашьа зурц?
–  Хаҵаҵас...
–  Уи шԥа?
–  Уиԥхьа. Ҳәаҭыхла ма абџьарла шәлеиҿагылан шәеибашьы...
Уи акәхеит. Ӡар-иԥа Омахь ацәҟьа даҿашәеит. Уаҳа ԥсыхәа аныҟамла, ауаҩы дишьҭит Аимараҟа Ажьгьери Џьапуа иахь...

* * *
Амра аҭашәара омак агмызт. Ҽеиқәак дақәтәан, оупа еиқәаҵәак иҽылаҳәан, хҭырԥала ихиҿы ҭаҳәҳәаны, Ажьгьери игәашә даалагылан ибжьы ныҵакшәа инаиргеит хаҵак.
– Аԥшәма уҟоума, аԥшәма?
Ҿызҭыз иҿаҭышьа лгәамԥхакәа аҩны дындәылҟьан ашҭа днықәыххит Кәылӡыц.
– Арахь агәашә уҭал.
–  Мап, уахь инеиуа сакәым сара...
Кәылӡыц лгәы нҭаԥсааит. Иарццакны агәашәаҿ днеины диазҵааит, иаанагоузеи абрахь уахьымааиуа ҳәа.
– Уахь неишьа сымаӡам, – еиҭа иҳәеит иара – Сыззааз саргьы исҭахым, аха уаҩы пылҳаҭк сидхалеит. Аӷьатама хжәа иаснагь ҵаҟа иԥшуа...
– Иҟалеи? – иажәа днаԥыҩлеит Кылӡыц. – Иҳәа уззааз?
– Амитә ҳзыҟалеит. Ӡар-иԥа Омахь зыԥсы мҭәуа,  згәы ашьа ҭыкәкәо, – уаҳа изымҳәакәа дааихәлацәкьысын иҿы ахьеихыз даанхеит.
– Иҳәа иҟалаз, – дҵак еиԥш лыбжьы аалырӷәӷәеит Кәылӡыц.
– Бхаҵа дабаҟоу?
– Даауеит иаарласны, – лцәа акы алашәеит Кәылӡыц.
– Уи даанӡа сзыԥшуам. Аиаша бҭахызар Ажьгьери сибаргьы сҭахым. Исызиаҳә Ӡар-иԥа Омахь дышиԥхьо уаҵәы ашьыбжьышьҭахь, Уатаԥ Абраскьыл дахьҭаҿаҳәо аҳаԥы аҿаԥхьа адәаҿы. Урҭ еиҿахысран иҟоуп. Уи нахыс уа иҟалараны иҟоу сара сус алам..
Ашә-ԥҳа Кәылӡыц иаразнак лхы лнапаҿы иаалгеит.
– Аӡар-иԥа иааицҳаз сыԥшәма уаха данааилакь иасҳәап. Уаазышьҭыз агәра ирга, уаҵәы хымԥада уа дшыҟало. Елыскаарц исҭахыу, шәара шәганахь ала шаҟаҩ ҟалода?
– Бхаҵа Џьапуа Ажьгьери иааҭирҟьо ахы згәаҵа иҭашәаша Омахь.. Ӡынӡаск дшәаргәндамзар ихала даауазар акәхап,– иҳәан дааиҭаҟьан дцеит...
Аҵх шьарда инеихьан. Кәылӡыц акы ықәхуа даҽак шьҭаҵо дгәаҭеиуа аҩны дыҩнан. Ҩ-мцак дрыбжьахеит. Лхаҵа ашьха дшыҟаз лҳәазҭгьы, усҟан дшәаны дылҵәахит ҳәа агәаанагара ҟалар ҳәа дшәеит. Арахь уаҵәы днеиуеит ҳәа ажәа илҭаз аҟны дымнеир шԥаҟало. Убасҟан игәарарҵар ҟалон, Ажьгьери Омахь дицәшәаны абна хыла дасит ҳәа. Убарҭқәа зегьы анеидылхәыцла оуп, даназааи хырԥашьа змам. Илыӡбеит иара ицымхәрас лара дцарц. Ажьгьерии Кәылӡыци рынхара рынҵыра ианынахыҳәҳәалакь, Дәаб аԥсҭахь ицаны аҽықәтәашьеи ахысшьеи лирҵон.
– Бара сара саҵкьыс быҽҟазахеит, – иҳәеит ира иаалирбоз зегьы ахьлықәманшәалахаз.
– Уи зыбзуроу ҳҽацә ԥсаҭа бзиа оуп, – лҳәеит лара. Лхаҵа аҽҟазара илирбоз ахьлықәманшәалахаз деигәрӷьан. – Санхәыҷыз уи аҽацә сақәтәан ҳашҭа сакәшон. Сан дахьгылаз дыҳәҳән, «унан бара хгәаша, бканажьуеит» – ҳәа. Саб уи деигәрӷьан ибжьы иргон,  «Даҽа мышкы дмизҭгьы дхаҵарԥысхон ҳәа»...
Ажьгьери иԥшәма иара еиԥшҵәҟьа ашьамхы лыҵан. Ашьха  арахә анкарцоз раԥхьа дгылан. Шьыжьы инаркны хәлаанӡа дныҟәаргьы, сааԥсеит лҳәомызт, дагьааԥсомызт. Ашоуреи ахьҭеи лзеиԥшны илхылгон. Уахынла арахә гыгшәыгк рылалар, лхаҵа еиԥш ларгьы аҭыԥ дныҵҟьон лшәақь кны. Хара илбон, харантәи абжьгьы лаҳауан. Ажәак ала аԥҳәыс арӷьажәҩа ҳәа ззырҳәоз лакәын...
Аха уаха абри еиԥш ахҭыс хьамҭа лхахьы иахьылгаз акәу, амца зҵоу ақәаб шеилашуа еиԥш деилашуан. Уажәазы дзызхәцуаз, дагьзыцәшәоз акакәын. Блас ицәырлгаран иҟааз лхаҵа ахьмӡӷ илыргар. Аӡар дишьыр, мамзаргьы диҭҟәар. Убасҟан ажәлар аҳәатәы роушт. Абз хәымга убас ала еилыршьып, Џьапуа Ажьгьери ихы ауаа рахь изцәырмго. «Абжьааԥны афрангь аҳәа афырфыр ҳәа изҟьоз, аӷацәа анааигәаха аӡлагара иҭалан зҽызҵәахыз» – ҳәа изырҳәо...
– Ааи, иҟасҵазеи! – лгәы ԥшқа дынҭаӷазит лара. Аҩны дыҩнахәаҽуазшәа анылба, ашә ааимԥааны адәахьы дындәылҵит. Акыр аамҭа, илура, илҳәара дақәымшәо абарҵаҿ дгәаҭеиуан. Нас ашҭа днықәлеит. Лхы ҩышьҭхны дҩацаԥшит згәы цқьаз ажәҩан. Зқьыла илҿаччоз аиаҵәқәа, зны наҟ хара инаскьон, нас абрахь иааскьахуан...
– Ааи, иҟасҵазеи!? – лгәы дынҭаӷазит еиҭа. – Зегь харахеит сара сзыҳәан уажәы. Схаҵа дыҟам. Сыкәша-мыкәша сгәы иҭоу засҳәаша аӡәгьы дызбом...
Лгәы хәыҷы, лыԥсҭазаара аус азыруаз, лыблақәа аазырԥшуаз, аусура иаҟәыҵызшәа лбон. Дзеиҭамҵуа аҵәҩан иадырсыз еиԥш даанхеит џьарак. Ҭыԥкаҿ игылоу, здацқәа ҩахьоу, аха икамҳац аҵла деиԥшха. Аха убас даанымхарц азыҳәан лхы лнапаҿы иаалгеит. Иаразнак аус ахь диасит. Раԥхьаӡа илыԥшааит лхаҵа икьарахәқәа ҩба. Урҭ ҩбаны еиҿарԥаны егьхаҟәалон. Апатронақәагьы рацәаны ирыцын. Лхаҵа иаԥсуа маҭәа илшәылҵашаз неиқәыршәаны инкналҳаит. Аҭӡамцаҿ икнаҳаз акәадыр чаԥа лылаԥш нахылгеит. Убасҟан илоуит убас еиԥш мчык, еиҳау даҽа мчык даанызкылаша ыҟамкәа. Уаҵәы  Уатаԥҟа дышцашаз амҩа дназхәцит, нас аиарҭахь дымнеикәа ацәардаӷәы аҿы дахьнкыдиаалаз дыцәеит. Ашьыжьмҭан данааԥш, амра шәахәақәа ашҭа иқәыԥсахьан. Лхаҵа даныҟамыз ишыҟалҵалоз еиԥш, ашьха икаимцаз арахә еилырганы адәахьы идәықәылҵеит. Аҩны агәара еиллыргеит. Ларгьы акы днацҳан, ахкаара иҭаз аҽы ааган аҩны ашьҭахь иҿалҳәеит. Аҳәҳәага ахьшьны илрыцқьеит. Аҟәаҟәагь ӡы хьшәашәак ықәлыршеит. Аԥырцәқәа елырганы илԥеит. Акәадыр нақәҵан, лара ҽеилаҳәара акәаскьахь дхалеит...
Анеиааи згымыз Ажьгьери иҩнаҭа, амра шьарда ишхалахьазгьы, аӡәгьы дмааит. Убри акәын илҭахыз ларгьы. Аӡә дааины дидхалар ҳәа дшәон. Убри азы дааццакит. Лхаҵа имаҭәақәа лара лзы ирӡахызшәа аҵәаҟьа еиԥш илықәшәеит. Амҩаҿ аӡә дылԥылар дшыԥҳәысу изымдырыц азы, хҭырԥала лхылҿы ҭалҳәҳәеит. Ҩ-кьарахәк лышьҭахь инавҵаҵан,  аҽы дҩақәтәан, агәашәахьала акәымкәа, арахә ахьҭаркуаз абоура длавсны, абна днылашәкәа дцеит...
Кәылӡыц уаанӡа лгәы ишҭалкхьаз еиԥш, Аимареи Уатаԥи ирыбжьгаз ауардын мҩа данымлакәа, излалшао ала мҩахәасҭала, аҽуац ҭызгоз аҳаԥы аԥхьа днеит. Аха уи адәахьы дымнеикәа, аҳаԥы иҭыҵуаз аӡы злацоз ала, ахьаца ҵлақәа еилач игылаз лҽавакны дааҽыжәҵит, Ӡар-иԥа Омахь дызлаараны иҟаз амҩаду ахь дыԥшуа. Лара лхы џьалшьон. Абыржәы еиԥш даагылазар, дҭынчны дҟамлац. Иарбанзаалакь лаԥхьаҟа ԥынгылак ыҟоуп ҳәа лгәы иаанагомызт. Ҭаацагара ашәа ҳәа Ажьгьери иашҭа данҭаргалаз еиҳа лгәы ҭӡыӡаауан уажәы аасҭа. «Иаанагоузеи абри?» – ҳәа лхы дазҵааит лара. Аха уи аҭак аҟаҵара уажә илылшомызт, Анцәа имҩа данын. Анцәа иакәын ларгьы дзықәгәыӷуаз...
Кәылӡыц ллымҳа иааҭасит аҽы шьҭабжьқәа. «Ари ихала дыҟамзаап» – ҳәа лгәы инҭылҳәаан уахь днаԥшит. Хҩык аҽцәа лҿаԥхьа нырцә ахәы иаақәгылеит.
– Ашәаргәында уара, ухалагь узымааит, – лыбжьы налыргеит Кәылӡыц.  Нас иаразнак дызхымԥашаз аус ахь диасит. Лхаҵа имырԥхашьара.
Аҭыԥҳа ҟәымшәышә, шьыжьтәи ашәахәа иааӡаз, зыблақәа ӡыжь иаҵәаз, уажәы аҳаԥы амра зҭамԥхо еиԥш иааҭылашьцааит. Згәы ауаҩы ибаразы иаснагь ицқьаз, иаразнак ихаҳәыршәырахеит. Лоура зоуроу агәаӷ аиааирахь диасит...
Омахь иҩызцәеи иареи адәахьы имааикәа, абна аҿықәаҿ рҽааныркылеит. Иабхәараа ирҭаз аҽы џьарак изгыломызт, иԥашашо аӷәра иахон ишнаҵҟьара. Иара Омахь иакәзар иблақәа убасала ихәашьын, изҭадыдауа аԥсҭа еиԥш. Гәаӷла иҭәу агыгшәыг даҩызаха акәын дшыҟаз. Ишьа иҭагьыжьуаз ашьоура дарҭынчуамызт. Абжьуаа зегьы иҟәаҟәа икыдыччалозшәа ибон...
Кәылӡыц лҽы лышьхәа нарбаны абна днылҵны адәы днықәгылеит. Аха џьарак дымгылакәа, зны алада, нас аҩада дкәараҵо дықәгьыжьаауан. Уажәараанӡа зҽырхаҵан игылаз Аӡар-иԥа, ихәдаџьал лахҭымла аӡә дасызшәа илаикәаҽит. Иагьа иҳәаргьы, иара идауш дацәшәаны, Џьапуа Ажьгьери даауеит ҳәа дыҟамызт. Иҽы ишьхәа нарбаны иаргьы адәахьы дааскьеит, игәиҽанҵаны иаацәгьарахар ишьҭахьҟа дшыҩра...
–Еи, Аӡар-иԥа Омахь, – лхаҵа ибжьы налхаҵаны ҿаалҭит Кәылӡыц. – Абри аҭыԥаҿ ҳҩыџьа ҳхала ҳиқәшәоит умҳәази, ушәама?..
– Арҭ сҩызцәа роуп. Уанысшьлакь алеи-аҳәеи урымфарц азыҳәан, акьат уанҵаны аҩныҟа узго...
– Макьана Анцәа иоуп издыруа, ҳауа акьат ианырҵаша...
– Еи, уара анхаҩ нанамга. Уара санушь усҟан Ӡараа зегьы ҭахеит оуп иаанаго. Уҽазырхиа аԥсра...
– Уи уақәымгәыӷын, – лбжьы ҿацаӡа иналыргеит Кәылӡыц. Лҽы џьарак имыргылаӡакәа иқәргьыжьаауа. Лыблақәагь ааихмырсыӷьӡакәа дихәаԥшуан, иабџьар ашҟа инапы ндәықәиҵар, иаразнак ларгьы дахарц.
– Џьапуа Ажьгьери, – ибжьы хыџ-хыџуа иааиргеит Омахь. – Убӷа зеиԥшроу еиԥш оуп ухгьы шыҟоу, уҭыԥ узымдырит. Сара санҽыжәла уара усыцҽыжәмлар акәын. Ашхырцәаӷь ҭра унапы ҭушьит. Убасҟантәи угаӡара уанасыжьуеит уааины сшьапы уагәӡыр, – Еиқәышҳамха ччаракгьы наԥишьит.
Омахь иажәақәа ахы лгәы иҭашәазшәа иныҵнаблааит. Аха лҽаанылкылеит. Еиҭах лхы лнапаҿы иааган лбжьы налыргеит.
– Еи уара, агырқәа рымаҳә, рмаҵауҩы, раԥхьа ахысра уара иутәыуп. Избарц сҭахыуп ухы шкамшәауа...
– Сара схы ианакәзаалакгьы икамшәаӡаҵ, – иаразнак ицәа дааҭрыхьҭшьааит. «Ус сҳәеит ҳәа схы брыр»? Иҩызцәа рахьгьы дынхьаԥшит, аха урҭ абна рҽылакны игылан. Уажәазы излаихәара ҳәа акгьы ыҟамызт. Уи игәы канажьит иара. Адәагәҭа дшаҟь-шаҟьо даақәхеит.
– Уззыԥшыузеи Омахь, ушәаны уҿацә урбааӡама?
Деилашәеит Омахь, амца ицралеит. Ажьгьери (иара ус акәыз џьишьон) иажәақәа иҩызцәа иахьраҳауаз. Игәы ааиқәҳәалан дхысит, аха ихы брит. Ахы Кәылӡыц иналхашәашәит оуп уаҳа хьыс лмоуит. Омахь икьарахә аиҵаҵара далагеит еиҭа дхысырц, аха Ажьгьери иахь цҳаражәҳәаҩыс идәықәиҵаз ауаҩы дааидххылан ус иҳәеит.
– Ухы лаумырҟәын Омахь. Уажәшьҭа ахысра Ажьгьери итәуп. Аиҿахысраҿ аԥҟара еилазго, дшәаргәндоуп ҳәа изырҳәоит. – Цәгьа ибомызт Ажьгьери ихы даҿашәар Омахь. Усҟан ахақәиҭра иоугәышьон. Дызқәиҭимтәуаз аҭаацәарагьы далалон..
Омахь иаҳаз дараапкит. Дангәаалакь аихаӡа еиԥш ижьакцахьаз ихаԥыцқәа еихҳәаны, ақәыџьма аԥстәы ианазыҭрысуа еиԥш ицҳаражәҳәаҩ днаиҵаҟьеит.
– Уи уара уус алам...
– Сара уаҳаҭыр лаҟәыр сҭахым.
– Аҳаҭыр акәӡам уажәы абар иҟоу, Џьапуа Ажьгьери иԥсра оуп, – иҳәан деиҭахысит Омахь, аха дзеихсыз лҽы дшақәтәаз дақәтәан. Зыԥсра ааиз ашәарах шәымҭақәак аҽшарҭынчуа еиԥш, дзымҵысуа инапқәа наиваҳаит. Иблақәа ракәзар уажәраанӡа акьарахә аҵа икылаԥшуаз, ԥҭа еиқәаҵәак ргәы инхаҳалазшәа, иаԥхьа ишьҭаз адәыҵәҟьа имбо иаалашьцеит. Уажәраанӡа иҭрысхьаз игәы, алаҳарҭ ҿшәаны икәкәаӡа ианлеиуа еиԥш инаиӷраҳаит. Убасҟан иҽы дзықәтәаз дазышьҭымхуа дхьамҭахеит. Ианакәызаалакгьы иеидимхәцлацыз ихи-игәи еидиҳәаларц далагеит. Аха ашьха агаҟа илбааугар аҳа рааибышьа изыҟамҵеит. Ихы иҭашәах здыруада, иаразнак дааҽыжәҵны даагылеит. Адгьыл ишьапы анықәиргыла оуп ианеиликаа, абри адунеиҿ дшымцхәыз. Ҩынтә зхы брыз уажәшьҭа қәҿиара шимоуа даназхәыц, аӡы зҵабаны аҟәараҿы аԥсра иаҿу аԥсыӡ еиԥш дааҟалеит. Уажәшьҭа дзызхәцуаз акы заҵәык акәын, уахьынтәи иааран иҟоу ахи иареи реиԥылара...
Кәылӡыц игәалҭеит Омахь дышшәаз. Дҽыжәҵны дангыла нахыс ишьра ишаԥсамыз. Лара лхаҵа знапы иҩахаз ауаҩы дшимшьуаз. Аха усгьы дхысыр акәын дагьхысит.
Аӡар ахы иқәшәаз џьишьан дкаҳарц акы ааигмхеит, аха игәеиҭеит ихлԥарч ихҟьаны ишьҭахьҟа ишкаҳаз.
– Ухылԥарч шьҭыхны уахәаԥш, – лыбжьы налыргеит Кәылӡыц.
Атәы дыззмиааиуа иҳәатәы шнаигӡо еиԥш, ихылԥарч аашьҭхны днахәаԥшызар, илахь маҿак иҩацәхыкны икылблаан иҟан. Убасҟан ихылԥарч иалҟьаз ахы игәы иҭашәазшәа ибеит. Аха зынӡаск ԥынҵала аҳәынҵәа дыламҳарц азыҳәан, ииулакгьы ихы инапаҿы иааган ибжьы наиргеит.
– Ари машәыруп Ажьгьери...
– Абри машәырзар уҟамчы ҩышьҭых...
Омахь аҟамчы шышьҭихыз изгәамҭеит, аха игәаиҭаз агәҭа шыхцәаз оуп. Убасҟан ӡнӡаск дҳашҳатәарахеит. Ишьҭахьҟа данаахьаԥш, иҩызцәа дныжьны еивас ахәы икыдлан иҩеиуан. Нас оуп даныҳәҳәа, «сумшьын уӡбахә уаҳа салацәажәом» – ҳәа.
Абжьыуааи Самырзаҟани иԥшатлакәха иаразнак инарылаҩит, Омахь Ӡар-иԥа иҿацә ширбааӡаз, Џьапуа Ажьгьерии иареи реиҿахысра аан. Уи хьымӡӷшьаны иԥҳәыс диман иабхәараа рахь Гыртәылаҟа иҽхиҭәҳәалазаап. Аха шьоукыхгьы, аиҳараӡак Ажьгьери изааигәаз, агәра рзымгеит, иара ашьха дыҟан, нас абри аҩыза ҟазҵада. Насгьы Ламкацынтәи уахык ала дышԥааи ҳәа. Аха Ажьгьери, еицырдыруаз аныҟәаҩ, Ԥыс Џьапуа еиԥш ишьамхы ҵарын. Анс акәу, арс акәу, шьарда илакҩакит, аха аҵыхәтәаны агәра ргартә иҟалеит...

*  *  *
Кәылӡыц дақәшаҳаҭхеит Смиал аҵарахьы идәықәҵара. Иԥсҭазаараҿ амҩа иаша дықәҵатәын. Иџьбарара злахиҽшаз ахшыҩ иҭатәын. Ажәлар ражәаԥҟаҿ ишырҳәо еиԥш «аццакра ахшыҩ иаанакылароуп» – ҳәа, Смиалгьы абас ала дазыҟаҵатәын. Смиал еиҳараӡак изхымгоз аиҟарамра акәын. Ауаҩы изыҳәан иакәым ҟазҵо данибалакь иблақәа ашьа рхылон. Убри акәхап , «Смиал гәымшәа» – ҳәа зизырҳәозгьы. Уи убас шакәызгьы агәра днаргеит, уажәа аакьыскьа иҟаиҵаз...
Ажьгьери иасышықәса ишыҟаицалц еиԥш ирахә иман ашьха дыҟан. Уахык абатқәа зҵаз акамбашьхьақәа ҩба рҩызцәа ирыцмааит. Уажәы-уашьҭан иаап шырҳәоз Смиал иани иареи ирцәыхәлеит. Аҵх акәзаргьы убас илашьцан, ула аҵәыршы ҭакызаргьы иубомызт.
– Срышьҭалоит сан? – иҳәан ашәахь иҿынеихеит Смиал.
– Мап, усшьҭуам? – лыҷкәын дылмышьҭырц днаиԥгылеит. – Ишҳәуаз икыдхалазар акәхап. Имаар иабацо, аҳәарақәа рзыԥшыуп...
Смиал ауха дыцәеит дааԥшит, дгәаҭеит деиҭацәеит. Ԥхыӡлагь ибеит ркамбашьқәа агаҿахь илеины амшын рҽалажьны Ҭырқәтәылаҟа иӡсаны ицазшәа. Иаргьы дрышьҭалахит, аха дабарыхьӡоз. Дхынҳәгәышьеит ишьҭахьҟа. Рбатқәа ара иааныжьны дара уахь изцазеи ҳәа дгәамҵхуеит. Ус амшын агәы аацқьахеит. Абар  нырцә, акамбашьқәеи абатқәеи еидгылахуп. Ранацәеи дареи ахьеиқәшәаз игәы иаахәеит Смиал. Аха Аԥсны ныжьны иахьцаз дааиҵанарӷәӷәеит. Данааԥш ишахьан, иаразнак иҽааилаҳәан иан дмырҿыхаӡакәа дындәылҵит...  Амра анҭашәоз дааԥса дкараха илахь еиқәны дааит аҩны.
– Аимара ахи-аҵыхәеи еимыздеит, аха исымбеит. Тышас издыруа зегьы сырҭаԥшит. Аҿҟьарақәа акамбашьқәа уахь ишзаҿамлоугь срыҵаԥшит. Аԥсҭахьгьы акыр сҩаскьеит, аха рышьҭа уахь игамызт. Дәаби Ӡиқәеи ахьеилалоз аҟынӡагь слеит исԥылоз снаразҵаауа,– илаӷырӡқәа аахаҟәҟәалеит Смиал.
– Хьаас иумкын, нан. Ҳара иаҳтәызар иаап иабацари. Мап анакәха иӡҵәҟьаргьы ҳрахәыдам.
– Урҭ напык иамгазар иахьыҟазаалакгьы исыԥшаауеит, – иҳәеит Смиал, иӡыз арахә рыԥшаараҿ аԥышәара змоу аӡәы иакәушәа.
– Аимараа ӷьычит ҳәа заҳахьада сыҷкән. Абра жәытә-натә аахыс рыԥсы цқьоуп,–Кәылӡыц
Лыҷкән урҭ акамбашьқәа уаҳа дрышьҭамлар лҭахын.
Ауха акыр аамҭа дмыцәеит иара. Иаб дыҟамкәа акамбашьқәа ахьырцәыӡыз хьымӡӷишьон. Иара датәарымбеит ҳәа иԥхьаӡеит. Аха ԥшаашьас иҟаиҵарызеи, ҳәыҳәи ҵыси амаӡа рҵәахит..
– Угәы рҭынчны уцә нан, уаҵәы ҳрышьҭалап...
– Сара исзеилкаауам, – дук еиԥш дхәыцуа ацәажәара дналагеит Смиал. – Ԥсаатәк иаашьҭкәцәаан ажәҩан ахь иамгазар, мамзаргьы быжьра-быжьҵәа адгьыл иҵампҟазар, изгодаз нас абарҭ акамбашьхьақәа?..
– Иҟоуп уаҩы изымԥшаауа ацәыӡ, ихьааумган нан, ҳхаҵкы ицеит, – абас ауха шаанӡа лыҷкән ижьжьара даҿын Кәылӡыц. Ианааша агәыла ԥҳәыс агәашәаҿ лыбжьы анга, уахь днеит лара илҭаху еилылкаарц.
– Шәкамбашьқәа шәымбаӡеи? – дҵааит агәыла ԥҳәыс.
– Иҳамбагәшьеит,  ашәах еиԥш иныҵаба ицеит.
– Сыбмырыргаман, аха исаҳаз ажәабжь басҳәарц сааит. Схаҵа ашьхантәи дшаауаз ибеит, Наҳар Ачба имаҵуцәа Ӡиқәа аԥсҭаҿы иҵаҳәаны ақыдқәа шрыларбааргоз. Схаҵа џьаргьы ибымҳәан, урҭ амаҵуцәа уаа мӡанрақәоуп иҳәеит, аха исзымчҳаит ибасымҳәар. Баргьы ибымҳәан џьара, рхала иоурыжьыр аабап, мамзар машәыр шәзырур ҟалоит. Наҳар ҽеи дидикылозма, – лҳәан дцеит агәыла ԥҳәыс.
– Илҭахыз агәыла ԥҳәыс? –  иан длазҵааит Смиал.
–Ус баша акы дсазҵаауан...
– Изысцәыбӡоузеи уи илҳәаз зегьы саҳаит.
– Уи илҳәаз иашаҵәҟьоу здырхуада, – лыҷкәын иахьиаҳаз лгәамԥхеит Кәылӡыц.
– Иашоу-ииашаму еилаҳамкаауеи нас...
– Сшьы акәмзар уахь усшьҭраны сыҟаӡам...
– Мап, сымцар ҟалаӡом...
– Усҟан саргьы суццоит.
– Схала сцоит, – иҿирӷәӷәеит Смиал. – Урҭ аӷьычцәа ирыхәҭам ак расҳәом. Сагьреисуам. Акамбашьқәа ааҵартланы абрахь иаасцоит.
– Уршьуеит лабҿаба, – ан мчы шлымамыз лбон.
– Сара сышьра ус имариам, – нас даақәгьыжьаа аҩны дныҩналан ашәақь иман даадәылҵит.–  Абри ашәақь сара сахьцо изгоит.
– Мап, ашәақь усҭаӡом, – днаҵәааит Кәылӡыц.
– Исыбҭоит, – иаргьы дҵәааит.
– Зны сара сшьы, нас ига, – дӷьаҵәы-ӷьаҵәуан ан. – Уа аӡә ихала дыҟамзар ҟалоит...
– Хәҩкгьы ыҟазааит, – иҳәан агәашә дынҭҟьеит..
Амра Ӡиқәа аԥсҭа иҭаԥхахьан. Смиал днеит акамбашьқәа ыҟоуп ҳәа игәы иахьаанагаз аҭыԥаҿ. Ҩџьа ахацәа акамбашьқәа рҵаҳәара иаҿын. Смиал дахьыԥшуаз ибарҭан, акамбашьқәа рычаргәқәа ргәыҵамӡо, ахш рҿыҵахәхәа ишцоз. Убасҟан ауп Смиал иҟаиҵараны иҟаз аниӡба. Рааигәа дымнеикәа днарацәажәарц.
– Еи шәара, – хаҵаҵас ибжьы наиргеит Смиал. – Иҵашәхәаз акамбашьқәа наҟ иоушәыжь.
– Уарбану уа зыбжьы го, ухы цәырмгмӡакәа? – ибжьы наиргеит акамбашьқәа рҵаҳәара иаҿыз ауаҩ кьаҿ, палтыҟса, ихы хәыцк ықәӡамкәа асакара еиԥш ицырцыруа. – Акамбашьқәа иузрылоузеи уара?
– Акамбашьқәа сара истәуп...
–Акамбашьқәа уара иутәыҵәҟьазар, ақыдқәа анҭаагалакь ашьҭахь иугап. Ачы Наҳар иуаа ҳауп ҳара.
– Ачы Наҳаргьы шәаргьы, шәыԥсцәагьы шәыбзацәагьы ыҵхны алеи-аҳәеи ирышәҭааит. Рахә шәашҭа иҭаӡами, шәара атәитәыхқәа. Иҵаҳәаны ишәымоу акамбашьқәа ахш ргәыҵаш ирыцҳашәымшьаӡои? Шәаргьы шәрахәума?!
– Уара абри иҳацәажәо ибжьы злаҟоу ала дхәыҷуп, – даахыччеит ауаҩ оу фархь, иԥаҵа еиқәаҵәақәа иҿачы. – Аныга умазар иааг ахш хьаны иуаҳҭоит.
Смиал иикыз ашәақь ахы иҭаз анаҩсан, еиҵаз даҽа жәаҳазырҭрак иман.
– Уара ухәыҷу-удыуу сыздырам, аха убз ааҭоумкыр ухаҭа уҵаҳҳәоит, – ибжьы ааиргеит апалтыҟса.
– Сара сҵашәҳәоу, шәара шәҵасҳәоу, уи уажәшьҭантәи усуп. Еиҭа шәасҳәахуеит, хаала иоушәыжь акамбашьқәа. Абатқәа рыҵоуп иаҳцәыԥсуеит...
Уахьынтә аҭак ацымхәрас игеит аччабжь, ахьажьқәа аккараҿ ианҿыжуа иаҩызаха. Ау ԥаҵа еиқәаҵәа иикыз аҷын тартар нарыхҟьаны аҩадара илкыдеицалеит. Смиал ишәақь инапы инықәрсны дхысит. Даргьы ахьшь аҵарақәа ианрыласлакь ҵаҟа рыҽшкарыԥсо еиԥш иахьгылаз рҽынкарыжьит. Смиал ишәақь ааиҵаҵаны, аҵла  ашьапы даавҵны, рааигәа дымнеикәа даагылеит.
– Шәгыл, – иара итәала инарӷәӷәаны ибжьы наиргеит.
Ацәа иалҵны иҩҵҟьазшәа иаразнак иҩагылеит. Аҵла хәарҽ аԥша анаслакь  ишархаџхыџуа еиԥш, ршьамхқәа ҟәарҟәаруан. Ршәара аҵкьыс ирзеицәахеит рыбла иабаз. Раԥхьа дгылан аҷкәын ҟата ишәақь рықәкны. Иҟалаз рхаҿы ианаарга оуп еиҳагьы ианшәаз. Абри иаҟароу аҷкәын абџьар шьҭихзар, уи иақәнагахаша агәаӷьгьы имоуп, амашәыр ҟаиҵар ҟалоит ҳәа.
– Иҵшәыртла акамбашьқәа...
Аҩыџьагь ахьгылаз уа иадырсызшәа иаанхеит. Еиҭамҵуазшәа аниба рыгәҭа дыбжьахысит Смиал. Амацәыс  заахо аҵла агәҭа анеиҟәжәо еиԥш, инеидҟьан инкаҳаит. Ауаҩы палтыҟса иаразнак дҩаҵҟьан акамбашьқәа ааҵиртлан, инапы дҩахеит. Ауаҩ оу ԥаҵа еиқәаҵәа аарла дҩагылан, иҽааидыԥсалан даагылеит.
– Ҳара акгьы ҳхарам, ақыдқәа рырҳәазароуп ҳзызкыу. Акамбашьқәа аазцаз даҽаӡәыуп. Ҳаужь ҳцоит ҳаҩныҟа.
Смиал урҭ шшәаз аниба, дмыццакӡакәа ишәақь ааиҵаҵаны ҿааиҭит.
Шәоусыжьуеит, аха алада шәцар ҟалаӡом. Алада ақыҭахь ицо скамбашьқәеи сареи ҳауп. Шәара ақамсақәа, сыла шәахьынӡабо, абри ахәы шәхыҵны наҟ шәҭалоит, ҿааҳәыра ахьшәмоуа...
– Ааи, аха абри ахәы ахыҵра шьыбжьаанӡа аҭахыуп, – иқьышәқәа қәацқәацо ҿааиҭит апалтыҟса.
– Шьыбжьаанӡа акәым мышкы шәадхаларгьы ахәы ахыҵра, абра сыԥшны сгылазаауеит, – иҳәан иҩархыкны дырххысааит. Даргьы еибарҳәаганы аҩадара икыдлеит. Ибла иацәыӡаанӡа уа дгылан Смиал.

                                                   * * *
Шьыжьык Ажьгьери, Смиали иҩҽыжәлан Мықә ауахәама ашҟа амҩа иқәлеит. Аимареи Мықәи шьапыла ицо изыҳәан шьыбжьаанӡа ныҟәара бжьан. Ажьгьери иҽы ццышәқәа уи аҟара иадымхалеит. Дәаб аӡы иҩырны аҳаракыра иахьыҩхалаз, Смиал иимбацыз ажәҩан иаҵакьсуазшәа, ҩны ҳаракык днагәыдыԥшылеит. Уи злагылаз аԥсаҵлақәа ирылаҳәҳәон. Еиҳагьы иҳаракын иахагылаз аџьар. Ауахәама ахаҭа ааизеицыкәмпылны, уи иҿаз аԥенџьар хәхәақәеи иаразнак илаԥш нахигеит. Азныказ убарҭқәа зегьы гәҿыӷьрашәа ибеит Смиал. Зегь реиҳа ибла зыдхалаз ауахәама аԥхьа игылаз абааш оуп. Уигь ҳаракын, аха ауахәама аҵкьыс еиҳамызт. Хыхь азқәа ҟьаҟьан. Наҟ-ааҟ агәашь дуқәа аларсны, рыгәҭа асаркьал кнахан. Уи асаркьал абжьы амш анбзиаз Аимарагьы иаҳахьан. Уажәы уи лабҿаба ибеит. Илаԥш наиқәшәеит, ашәы иалхны аҵкы еиԥш иоуны изшәыз, иԥаҵақәа роура игәышԥы иқәыԥсо, асаркьал иҭакнаҳаз аихатә кәмпыл ашаха иацраҳәаз ала, наҟ-ааҟ асаркьал аҭӡамцқәа ишырниҟьоз. Уи иахылҵуаз абжьы изымбатәбарахеит Смиал, аха уажәы иара еиҳа хьаас имаз дыззааз аус акәын. Ауахәама акәша-мыкәша зԥаҵа қамызуаз папцәақәакгьы нцәыраҟь-аацәырасуан. Ауахәама ашә даадәылҵны, имаҭәа ишәыз адгьлаҿ ишьҭарҳәазо, аҵан дрыхшазшәа кьаҿӡак, аҵыс аныкәаԥкәаԥуа еиԥш дкәаԥкәаԥуа,  Ажьгьери дахьгылаз дааит.
– Иуҭахыда? – дҵааит имырхаацәакәа апап.
– Ихадо апап...
– Апап иахьа аӡәгьы дидикылаӡом, иԥсшьара иамшуп, – иқьышә еицаҟьеи, арыӷьарахь иԥшуаз иблақәеи, иԥаҵа хьыр-вырқәеи, амсҭхәага иӷрагылоушәа дкьакьаӡа, уахьнаиҿаԥшуа дцәыршәаган. Аӡмах иӡаажьылоу адаӷь даҩызаха, адикәан.
– Иԥсшьара иамшу сыздырам, аха харантә иааз аӡә дузыԥшуп ҳәа сзиаҳәа.
Адикәан еиҳагьы иҽыркьакьан ҿааиҭит.
– Исҳәаз хоумҵар, абри ауахәама ԥшьа ашҭа уҭысцоит.
– Арахь уаасҿаԥши уара адикәан хәаԥсашәа иҟоу, – иажәақәа ааршҳамны аҿынаирхеит Ажьгьери, – Абыржәыҵәҟьа уцаны исызиаҳә, апап дсымбар шамуа. Мап анакәха ҟамч ԥҵаҵала ауахәама уакәсыршоит.
Аҳаҭа аԥсыԥ анацәцо еиԥш длеилаҳаит адикәан. Дааиҭаҟьан иҵыхәа шьҭарҳәазо ауахәама дныҩнапҟа дҵеит. Ажьгьери ԥыҭраамҭак  адикәан дахьыҩналаз ашәахь дыԥшуан. Нас ашҭа ҭбаа ду илаԥш нахганы Смиал днеиҿаԥшит. Иҷкәын ихиҿала ибеит гәынамӡарак шимаз, адикәан ицәажәашьа шигәамԥхаз. Абгьы, аԥагьы рылаԥш надыршәит ауахәама ашәахь. Убри аамҭаз, убрахьынтәи иаадәылибаҳәеит жәаҩык раҟара Смиал иқәлацәаз аҷкәынцәа. Рызегь неибеиԥшны ауахәама маҭәа ршәын. «Нас саргьы ауахәама маҭәа сшәысҵар оума, саԥсуа маҭәа сшәыхны?» ааигәахәит Смиал дахьгылаз.
Ауахәама ашә иаадәылҵит ҩыџьа арԥарцәа. Урҭ дрышьҭаххны апапгьы. Апап ишьҭахь дгылан адикәан, нас даҽа ҩыџьа касы еиқәаҵәала зхызҿы ҭаҳәҳәаз ҳәсақәак. Апап даун, иблақәа ҭбааны, ихиҿы лашан. Ажьгьери апап иԥшра исахьа игәаԥхеит. Иара апап иакәзаргьы Ажьгьери ишҟа аамсҭашәала даацәажәеит.
– Иҳәа уззаз, сузыӡҩруеит?
– Сара сузааит сыҷкән унапы данысҵарц. Хаҭала аҵара иурҵарц...
– Иужәлаузеи?
– Сџьапуоуп Ажьгьери сыхьӡуп, Аимара сынхоит.
Аӡлагара аӡхкыра аԥраҳәа анаԥыраургыла, аиаҳәа аӡы анҭабалакь алуқәа шылеиқәаҳауа еиԥш, длеиқәаҳаит апап. Аҵаа дакызшәа дкьакьаӡа дааҟалеит. Иажәақәа ракәзар ашҳам нарыҵеишьит
– Уара иузымдырӡо анхаҩцәа рыҷкәнцәа абра ишҳадҳамкыло!?.
Адгьыл ааимҟьаны быжьра-быжьҵәа длыҵапҟазшәа ибеит Ажьгьери. Абри аҩыза ажәа иаҳауеит ҳәа дыҟамызт. Аха дацмҵҟьакәа ихы инапаҿы иааган дҵааит.
– Нас анхаҩы аҵара иҵар ҟамлаӡои?
Апап игәамԥхеит иоуз азҵаара, аха инимырԥшит. Уи зныԥшыз адикәан иоуп. Ахьшь ажәҩан ианаҵалалакь, арбаӷь агәышԥы ргылан уахь ишыԥшуа еиԥш игәышԥы ркьакьан Ажьгьери днаиҵагыла, днеиҿаԥшны ажь кәыхь еиԥш ибжь ҵәыҵә неиргеит. 
– Уара ӡнӡаск усгәаԥхаӡом!
Ажьгьери иԥаҵа ԥшӡақәа иқьышә хызҩоз маҷк дааҵаччашәа, иблақәа цәымӷрак нархылан адикәан дихәамԥшӡакәа ҿааиҭит.
– Уара уахьызбо сгәы хынҳәуеит.
Убасҟан апап игәеиҭеит иаԥхаьа игылаз ауаҩы дышбашамыз. Убри аҟынтә иаарԥшқан даацәажәеит.
– Уара  узааз уҳацәҳарц оума?
– Мап. Сара сааит уара угәра ганы. Сыҷкән џьара ҵарак иурҵап, ихьӡи ижәлеи ақьаад ианиҵо дҟоуҵап ҳәа...
– Уи аҩыза агәахәара ахьуоуз бзиоуп, аха ҳара ҳҿы аҵара зҵо ҭауади аамсҭеи, насгьы амал змоу рыхшара роуп. Анхаҩы абра дҳадаҳкылаӡом. Даҽакала иуҳәозар, дҳадаҳкылар ҟалаӡом.
Ҳәара аҭахыума, Ажьгьери ахәыц еиҟәзыршәоз еиликааит, апап имацара ишихарамыз абри аус, аха иагьа ус акәзаргьы игәы инархьит иаҳаз.
– Сара избоит уара аԥшьа абра хара дук шудым. Аха анхаҩгьы дуаҩыми!? Абри ҳазшаз иҳаиҭаз адгьылаҿ иџьабаа цәгьами? Анцәагьы игәаԥхарушь анхаҩы абас иахьизныҟәо? – иажәақәа иҵегь инациҵарц иҭаххеит, аха апап днеиԥыххылан дааникылеит.
–Ҳазшаз Анцәа ду иаҳзичаԥаз анаҩсгьы адгьылаҿ дыҟоуп ауаҩы, зегь зымчыу. Уи имч убас иӷәӷәоуп, хыхь Анцәа, ҵаҟа иара. Лахь иаԥшны акәац шыршо еиԥш оуп аԥсҭазаарагьы шыҟоу, – апап ихәда иахаз аџьар ҩышьҭхны Ажьгьери инаиқәикит...
Ажьгьери ихы наҟ днахеит. Ақьрсианреи аԥсылманреи аԥсуаа рыхәцәа ҵкааны изкыз, иара хаҭала уахьгьы-архьгьы иҽалаимырхәит. Аԥсуара акәын динс имаз, зыгәра игозгьы. Аԥсуара еиҳау даҽа мчык, ҵаск ыҟоуп ҳәа дыҟамызт.
– Иҟоу умбои аԥшьа. Анцәа абзиарақәа иҳадигалаз инагәҭасны ацәгьарахь ииазгаз ауаа рацәахеит. Иамааиуа еиҵоу аҳәынцәа днылеикәаҳуеит. Мамзаргьы аԥсуаа ишырҳәо еиԥш, аанда иаларшшуеит. Аха ҳара аанда иаларшшызгьы, Анцәа дҳамоуп. Сара сгәы иалоуп уара аԥшьа ҳәа зырҳәо, ҳара аанда ҳалазшшуа уахьрыдгыло.
Апап ибон, заԥхьа дгылаз ауаҩы қәԥара ҳәа дшымааз. Насгьы ааӡара змаз нхаҩык шиакәыз. Убри аҟынтә иаргьы аӷацәа имоурц азыҳәан, иаархаан Ажьгьери дааиацәажәеит.
– Уара иуҭаху шиашоугьы, уҷкәын аҵара ирҵара шуҭахыугьы, мап уцәыскыр акәхоит. Избанзар, исыдырҵо насыгӡароуп. Иҟоуҵараны иҟоузеи, анхаҩы, Анцәа дзишаз дынхаларц оуп...
– Ҳара зқьы шықәсала анхара ҳаҿуп. Ҳанхоит ҳара ҳатәазмбо рнапы ҳанымԥшыларц азыҳәан. Уара апап, сара сужьо џьумшьан.
– Анцәа игәы нумырхан, – апап илахь-иџьамшь ааиӡатәит.
– Ҳара ҳгәы ндырхоижьҭеи шаҟа шықәса цуа удыруоу? – уи аҟара игәнымгакәа даацәажәеит Ажьгьери. – Аха иҳачҳауеит, Аԥсни аԥсуааи машәырк рмыхьырц азыҳәан. Уаала сыҷкәын, анхаҩ иуалу анхароуп, ҳадгьыли ҳареи ҳаигымхааит, – иҳәан даақәгьыжьаан рыҽқәа ахьҿаҳәаз ашҟа иҿынеихеит Ажьгьери. Иаразнак иаб дишьҭамлакәа уа иҽааникылеит Смиал. Иара игәаԥхомызт апап иҵыхәа рҿаҟьаны дахьрацәажәоз, аха еиҳа дызызгәааз адикәан иакәын. Нас иара итәала иажәақәа аарџьбаран ҿааиҭит.
– Апап абри ушьҭахь иавҵагылоу акьаҿпаӷә сахьацәгьа, саб сицымзҭгьы, абанҭ иԥаҵа хьырвырқәа акакала иҵысхуан...

*  *  *
Смиал Џьапуа ҩажәихԥа шықәса анихыҵ ԥҳәыс дааигеит. Ҩба-ҩба шықәса нарыбжьаҵаны хҩык ахацәарԥар рыхшеит. Аиҳабы ихьӡрҵеит Еқәԥ, агәыбжьанытә Ҳабыџь, реиҵбы Смиал. Урҭ ран Ҳаџьым Кьарантыхә иԥҳа аиҵбы лакәын. Ҟазшьалагь, ламыслагь, уаҩышьалагь, анхара нап адкылара уҳәа ланхәа лхаҭа. Шәҩык асасцәа кәтаӷьк ала илырчон ҳәа ззырҳәоз дреиԥшын. Насгьы шьоукы-шьоук аҳәсақәа реиԥш, лхаҵа лмаҟа дадҿалҳәаломызт. Иаргьы амаҟа иадҿоуҳәалоз ауиакәхыз. 
 Урҭ рԥа аиҳабы фышықәса зхыҵуаз Еқәԥ, ҟазшьалагь, сахьалагь иабду Ажьгьери диеиԥшын. Макьаназ дшхәҷызгьы, «ари ддухар дуаҩы аамсҭашәахоит.» – ҳәа изырҳәон. Агәыбжьанытә Ҳабыџь ԥшьышықәса зхыҵуаз, ԥшра-сахьалеи, ҟазшьалеи иан лахь дыҟан. Иааидырҵоз ҟаиҵон, аӡыҩрра илан, дыҟәбаҟәшәо ихы мҩаԥигон. Аиҵбы Смиал ҩы-шықәса рыда шихымҵуазгьы, игылашьа, итәашьа, ишьапы еихгашьа, ԥшра-сахьала иаб ихы аахҵәаны ихагылан. Игәамԥхоз иаразнак ихиҿы ианыԥшуан. Мчыла акгьы узирҟаҵомзт...
– Бара игәабҭахьоу Смиал ихатә ҟазшьақәа рышьҭыхра дшаҿыу? –иҳәеит Смиал иԥҳәыс лахь.
– Ишԥагәасымҭац. –даагәырӷьеит лара Таташьагьы. – Уара укәал иҭаршәны даауеит.
Зны-зынла Смиал иашьцәа дрыламгылаӡакәа хазы ихала даныхәмарлозгьы ыҟан. Аиҳараӡак ихҭакны иман аҵәыргыла ахыԥара. Уи дакьмсӡакәа дахыԥацԥхьаӡа иаҳа-иаҳа иҳареикуан. Уи ала аҳаракыра дазааигәахарц иҭахын. Нарҭ Сасрыҟәа ишизырҳәоз еиԥш, мшызҳа изҳауан, мза ҭәын еиԥш дгәылҭәаауан.
Смиал хәыҷы иаб Смиал, иаснагь игәы иҵхоз аурысқәа Кавказ иахьақәлаз акәын. Амраҭашәара аганахь ала Аԥсны аҵыхәахь инацрасуагь иалагахьан. Урҭ Аԥсны зегьы рымҽхаркыр, усҟан агәынамӡара ҟалон. Убас иагьыҟалеит иара. Убасҟан оуп Смиал Џьапуа ианиӡба аурысқәа дырҿагыларц. Уи ихала иакәмызт, иҩзцәагь наидгылеит...
Ауаа нагақәа, ауаа ҟәышқәа, хара инаԥшуаз, зажәа акылнадоз, ажәа аҳәашьагь иақәшәоз, аҵла шәпа аныԥҟара ду шаҭахыу еиԥш,  ирбагәышьон рҭагылазаашьа шыуадаҩхоз. Убри аҟынтә рхы неидкылан имеицәажәар ада ԥсыхәа ҟамлеит. Аха уи зхы аламырхәкәа аганахь игылазгьы маҷҩымхеит. Шьоукы рыкәанызара ихы иаирхәеит Таҳан. Уи акыр шықәса ҵуан аурысқәа рышькыл икижьҭеи. Урҭ рхы хәыцк алымшәарц азыҳәан аԥсуаа рашҭақәа рҿы ашьац ирҩахьан дшықәгьыжьаауаз. «Аурысқәагь иҽеиу ракәӡам, аха ичҳатәуп» – ҳәа ақыҭақәа дрылан. Аурысқәа рҿы даннеилакь, «арҭ аԥсуаа бнауаап, аха шәаархымццаклан» – ҳәа реиҳәон. Иахьа Абжьуаа реизара ихы иаимырхәар ада ԥсыхәа имамызт. Иара убас абра дыҟан, Очамчыра агаҿаҿ иӡхгылаз, аурыс еибашьыга ӷбақәа рыдҵаҟаҵаҩы, актәи аҩаӡараҿ иҟоу акапитан Каренин иҩызцәеи иареи. Урҭ амшын уаа рымаҭәа ршәымызт. Уиумоу Каренин аԥсуа маҭәала деилаҳәан, аԥсуаа рыбла хикырц азыҳәан...
– Абаржәы еиӷьны аҭагылазаашьа умам Таҳан, – иҳәеит урысшәала ибжьы ныҵакны Каренин. – Аԥсуаа ҳҿамгылароуп. Уеизгьы-уеизгьы ҳара цәгьара ҳҭахым. Ираҳә хышәшықәса аҭырқәа ирхатәаз бзеира дук шырзыҟаимҵаз. Ҳара ҳганахь ала Аԥсны рымаҳкуам иҳҿамгылозар... – Каренин уаҩы ааӡан. Арратә ус анаҩсгьы аҵара бзиа иман, акультура ду злаз уаҩын. Убарҭқәа зегьы ус баша иҟамлаӡеит, романоваа рышьҭамҭа дазааигәан, драҳәшьаԥан...
Аизараҿ Смиал дахьгылаз дибеит Таҳан. Ашьац ицыблаартәы еиԥш деилашәеит. Рхәыҷра инаркны, иахьа уажәраанӡа реиҿагылара зегьы игәалашәеит. Таҳан акыр шықәса Урстәыла иҟазаара дарҭынчшәа даман Смиал. Аха уажәы абра даниба амшын цәгәырԥа хагахан аԥаҩ ианасуа еиԥш иаргьы деилашәеит. Аиҳараӡак Каренин дахьидгылаз.
Угәы ишԥаанаго Таҳан, – Каренин Таҳан днаиазҵааит.– Исҭахыуп Џьапуа Смиал сиацәажәар?
Таҳан Каренин идҵа дааиҵанарӷәӷәеит, аха инаимгӡар ҟалахуазма, аурысқәа сахьышәҭахыу сгылоуп ҳәа разҳәахьаз...
– Ииҭахыузеи Каренин? – иаамырхаацәакәа дҵааит Смиал Таҳан дзнеиз анеиҳәа.
– Иҭахыу сыздырам...
– Ҳаи , ус шԥа ухьи! Аурысқәа ргәы иҭоу зегьы здыруа уами уара. – Алаф наилхны Каренин дахьгылаз днеит Смиал. – Сузыӡҩруеит...
– Уареи сареи ҳаицәажәара абзиа ахылҵыр сҭахыуп, – иажәа аанкыло Смиал днеиҿаԥшит. Игәы иҭоу еиликаарц иҭахызшәа. – Амилаҭ рызҵаара аҟара иуадаҩу даҽа зҵаарак ыҟам абри адунеиаҿ. Ажәларқәа доусы рызҵаара дара ирыӡбароуп, аха даҽа шьоукы ируам. Ауаҩы абри адунеи дамкуашәа оуп ихы шымҩаԥиго. Убри оуп ҳара аурысқәагь иҳахьыз. Ҳадгьылқәа ҳзымхозшәа аӡхыҵра еиԥш ҳдәықәлеит.
– Адунеи зегь шәнапаҿы иаажәгарц? – Каренин иажәа днаԥыҩлеит Смиал.
Каренин дазыԥшын уи аҩыза азҵаара. Ццакрак ҟамҵмӡакәа еиҳагьы иҽаарҭынчны иажәа инациҵеит.
– Рыцҳарас иҟалаз убри оуп, зҿы унеиуа ажәлар иагьа абзиа рзыҟауцаргьы урыдркылаӡом. Арахь умнеир ҟалаӡом...
– Избан изыҟамло?!  Шәыдгьылқәа шәзымхозар акәхап?
– Ҳадгьылқәа убри аҟара ирацәоуп, шәышықәсала иҳазхоит. Макьанагь ауаҩ ишьапы ахьықәимргылац шаҟа аҟоузеи..
– Нас шәыҩны шәзамкуазеи? Ҳаргьы ҳрыцҳами, изҳамашәкуазеи Аԥсынра?
– Сара акыр сымчны сыҟазар ҳар ықәган аҩада изгон.
– Нас иуԥырхагада?
–Амчра. Сымч зқәымхо амчра. Ус анакәха уаасзыӡыҩры.
–Ҳажәлар ирыхәо акыр узҳәозар сузыӡыҩруеит.
– Саргь исҭаху шәмилаҭ ирыхәо оуп.
– Уи агәрагара шуадаҩугьы сузыӡыҩруеит.
– Уара иулшо рацәоуп Абжьуаарҿы. Ушыҷкәноугьы уажәа иахаҵгыло ыҟоуп...
– Сара исылшо ҳәа иудыруазеи?– игәиҽаниҵеит Смиал.
– Ужәлар еидукыларц. Ҳара уажәшьҭа ҳашьҭахьҟа ҳцаӡом.
– Шәара шәышьҭахьҟа шәцараны шәыҟаӡам, аха шәаанхара ҳҭахыуп ҳәа шәгәы изаанагоузеи?
– Издыруеит ишышәҭахым. Ҳҳәынҭқаргьы идыруеит. Аха шәаргьы-ҳаргьы хшыҩла  ҳаизныҟәар ҳаилибакаауеит. Аиӷара алҵшәа анбабзиахахьоу?..
– Аиӷара шәара шәоуп иаазгаз. Уи аҟара хьаас ҳашәкызҭгьы, шәмаауаз абџьарда.
– Бџьарда Кавказ аара алҵуам...
– Нас ишалымҵуаз аныжәба шәҽаанышәмкылоз...
– Аҽаанкылара ус имариазҭгьы... – аԥхьаҟа ииҳәаша дназхәыцит Каренин.– Ҳара иаҳҭахыуп шәара милаҭк аҳасаб ала шәшьапы шәықәыргылара.
– Уи шԥа?– иааџьеишьеит Смиал.
– Шәҵеира аҵара дҳарцоит Урыстәылаҟа иганы. Аԥсышәала шәызлаҩуа анбанқәа шәзаԥаҳҵоит. Ҳара ишәҳарҵоит ақалақьқәа рыргылашьа. Амшын ахархәашьа. Аҳәаа инҭыҵны аҳәынҭқаррақәа рацәажәашьа. Амал ду ишәымоу шәхы иархәан шәшынхаша...
Каренин дцәажәонаҵы ҭынч дгылан дӡырҩуан Смиал. Нас иаргьы уи аҭак наииҭеит.
– Саҭамыз, еиҳабык уажәа ахьааныскыло, аха уцәажәара аҟынтә сгәы иамыхәаз уасҳәар сҭахыуп. Иуҳәақәаз сахьрықәшаҳаҭугьы ыҟоуп. Аха ҳара аԥсуаа анхара анҵыразы аӡәгьы ҳиҵашьыцуа ҳаҟаӡам. Ҳадгьылқәа чашәуп, ҳашьхақәа рахәрҳәырҭоуп, ҳарахә ҵҩа рымам, ҳаԥсаса узыԥхьаӡом. Ҳӡиасқәа калмаҳала иҭәуп, ҳашьхымӡа гәара ҽнак аҽуаҩ дзакәшом. Ҳхи ҳареи ҳаизынхар, ҳзыргәамҵуа ҳәа уск ҳамам. Егьырахьҟа, ақалақьқәа рыргылара ҳәа узҿыу, Аԥсҳа иаҟарагь амч змада урҭ иргылозҭгьы. Мамзаргьы Кьалышь Чачба, уажәы ҩ-мцак ирбжьаханы иҟоу, аха уеизгьы-уеизгьы аԥсуа қалақьда даузнымхо дауҟаху. Егьырахьҟа, амшын ахархәара ҳәа узҿыу, аԥсуаа амшын ҳхы иаҳархәоижьҭеи зқьы шықәса  инареиҳауп. Аԥсуаа рхаҭарнакцәа атәым ҳәынҭқарраҿы ицаны, Аԥсны алахьынҵа иалацәажәоишьҭеи шьардаӡа ҵуеит. Убарҭқәа удырырц ухәҭоуп уара, узлаҵарауаҩу ала. Аха ишырҳәо еиԥш, адунеиажә наҳәы-ааҳәуеит...
Акыр аамҭа еицәажәон Смиали Каренини, аха ҩ-ԥсҭак еицҭысуа ҩ-ӡык, џьара рхы шеилало еиԥш изыҟамлеит. Доусы ргәаанагара шрымаз иаанхеит...
Абжьуаа реизара еилашуан. Аҽырыҩрахь аҽыҩ азыҟаҵан ишырго еиԥш, Каренин Таҳан ацәажәара дазыҟаиҵеит. Иахьатәи иқәгылара иара изыҳәан акраҵанакуан. Иҟаларын иҵыхәтәантәихаргьы. «Ажәлар сеилыркаарушь» – ҳәа игәы дааҭахәыцны, ацәажәаҩ иҭыԥахь дааскьеит.
– Ажәлар шәхыҵкы, – ибжьы дамеигӡакәа иааҭигеит Таҳан. – Ажәлар ду, Абжьуаа, – жәҩахырла наҟ-ааҟ днаҳәы-ааҳәуа, зегьы илаԥш нархганы ацәажәара дналагеит. – Аԥсны зҭагыло жәбоит. Ҩ-ӡхыҵрак ирыбжьахаз ҳаҩызахеит. Ҳарма напы аҭырқәа дахоит. Дахоижьҭегьы хышәшықәса ҵуеит. Ҳарӷьа напы аурыс ахара далагеит. Ишыжәдыруа еиԥш, ауаҩы дызшаз ҩ-напык ииҭеит, аха еиҳараӡак ихы иаирхәо арӷьа оуп. Ус анакәха иахьа ҳарӷьажәҩа иадгылаз иоуп иҳахәарангьы иҟоу. Анцәа иумҳәан, сара аԥсуа жәлар шәҿаҳәу сҳәо. Уи аҩыза азингьы сымам, иара ҳазшазгьы исаҭәеишьом. – Иаԥхьаҟа ицәажәара иҵегь ишьаиқәирӷәӷәарц азы шәымҭак иҽааникылеит, изыӡырҩуаз ажәлар днарылаԥшырц азыҳәан. Убасҟан оуп иангәеиҭа иааигәа игылаз рыблақәа ырцәгьан ишихәаԥшуаз. Игәы ааҭрысит, аха иажәа дызлагаз наимгӡар ауамызт. – Иашоуп аурыс абџьар кны дааит, аха дареи-ҳареи ҳаилибакаар, цәгьара згәы иҭоу жәларым. Ажәытәтәи аԥсуаа хара аԥшра ирылаз ааныжьны, ҳԥынҵа ҳзахымҳәҳәо ҳҟамларҵ азыҳәан ҳаԥхьаҟа ҳԥеиԥш азы ахәыцра ҳҭахыуп ҩаԥхьа. – Уаҳа мҳәакәа иҭыԥ даахыҵны Каренин дахьгылаз дааины дааивагылеит.
 Смиал хынтә деилашит, хынтә дыхьшәашәеит, иаҳаз ԥхыӡу лабҿабоу изымдыруа дуалуашон. Ихаҿы изаагомызт аурысқәа маалықьцәоушәа Таҳан дахьрыхцәажәаз. Ахш аншлакь, ачуан аҭӡамц икыдлан ихыҵырц азы ишдәықәло еиԥш, ихәыцрақәа хышхыҵәан ижәылеит. Игәы дҭацәажәон. Иашоуп, абзиа ҳзырмуит, аџьамқәеи, арабцәеи, аҭырқәцәеи. аха ҳахдмырҵәеит. Ишакәхалакгьы Аԥсны ҳанхеит. Ҳадгьыл ҳақәызцарц иаҿу аурысқәа роуп. Макьаназ ҳаԥхьаҟа иаҳԥеиԥшхо Анцәа иоуп издыруа. Абарҭқәа зегьы еидызхәцлаз Смиал, ацәажәҩцәа рцәажәарҭахь даннеи ибжьы ҿацаӡа инаиргеит.
– Аԥсуа жәлар, шәышықәсала  зыԥсадгьыл зҟәаҟәа иқәҵан иаазго. Шәмыццакыкәа шәазхәыц иахьа ҳазҭагылоу. Таҳан Чалбашь, (ба ацимҵаӡеит) аурысқәа рҿаԥхьа аԥсуаа ҳҿахәы иҳәарц иақәикит, аха Таҳанраа азин рымаӡам аԥсуаа ҳҿахәы аҳәара. Аԥсуаа рҿахәы дара аԥсуа цкьақәа ирҳәароуп. Аԥсны алахьынҵа иӡбароуп уи ашыра иалажәу. Ажәлар шәлымҳа абзиа аҳааит. Таҳан излеиҳәо ала, аԥсуа жәлар ҿыхарц иҭахуп. Аха аԥсуаа ҿыхеижьҭеи зқьышықәсала иҵуеит. Ус акәмзар абри атәыла ԥшӡа иахьа уажәраанӡагь ирзаагомызт. Аиаша уҳәозар, сара изласаҳахьоу ала, ҳара ҳашьҭахь ауп аурыс жәлар анҿыха. «Акамбашь ахәыл абон аанда абомызт» – ҳәа, рыдгьыл ҭбаақәа рзымхакәа ҳара ҳахь идәықәлеит. Иҟаларын аурыси ҳареи ҳаилибакаар, абџьар кны дҳажәымлазҭгьы. Нас иҟаҳҵараны иҟоузеи, бџьарла иаауа бџьарла иԥылатәуп, – иажәа уа иаахиркәшеит Смиал...
Ахрақәа анаҟәа зқәыжьыу еиқәшәы ишгылоу еиԥш, еиқәшәы игылаз ажәлар ааилаҭырит. Ԥсык нархалеит. Ирцәыӡны иҟаз рцәымӡыртә еиԥш амч роуит. Ашьыжь амра ангыло, ашәахәа ԥсаҟьаны адунеи ишықәнаԥсо еиԥш, ижәлар рыблашәахәа неиҿалашеит Смиал. «Иудыруазеи ак ҳмыхьыр» – ҳәа игәы дааҭгәырӷьан, ихы ҩышьҭхны ажәҩан дҩаҵаԥшит. Аха иблақәарҿы иҟалеит иҟамлацыз акы. Ҽынла амра шәахәақәа ирҵәахуаз, еҵәак шапшапуа дҩаҵаԥшит, игәгьы дынҭаҵәааит. «Иа, зхьшьаргәыҵа сакәыхшоу, макьаназ Аԥсны аеҵәахә кыдзаап»...

*  *  *
Ицон аамҭа. Смиал иҭагылазаашьа еиҳа-еиҳа ихьамҭахо иалагеит. Иимҳәоз, аха имҳәар ада ԥсыхәа имамкәа дынҭагылеит. Уи гәалҭеит иԥҳәыс Татышьагь.. Шьыбжьонк абысҭа аакныхны ихәы наимҵаргылан, иҿаԥхьа даатәаны днаиазҵааит.
– Сара Анцәа исылаиҵеит, ауаҩы ибла санхыԥшылар игәы иҭоу еилыскаауеит.
– Аиаша бҳәоума!? – даахлафааит Смиал.
– Ааи, аиаша сҳәоит, абыржәы уара угәы иҭоугьы здыруеит.
– Нас ибдыруа ҳәеишь!?
– Сара избоит уара мҩак уқәларц шуҭахыу. Уара иалухит имариам амҩа. Зыԥсадгьыли зыуаажәлари реиқәрхара иашьҭоу ауаҩы, амахә ҩа иқәгылоу диҩызоуп. Убри амахә ҩа уҵахымжәарц азыҳәан, сара сувагылоит сыԥсы ахьынӡаҭоу. Иагьа мҩа хара уқәларгьы угәы ҭынчыз. Уани-уаби, ухшара уҩнра-угәара, урахә-ушәахә хьаас иҟоумҵан, сара сырхылаԥшуеит. Уанхынҳәуа уашҭа цқьакәакәараӡа уҭасырԥшып. Ахаҵа игәы рҭынчны имҩа дықәзароуп. Аԥҳәыс лыҩны дахызароуп дмарымажаха...
Смиал Далҟа данцалаоз Ԥанаҩ  дхыҵыр акәын. Ус ала акәын иара мҩасгьы ишимаз. Шьыбжьон дхалеит Ԥанаҩ акаҵәараҿ. Амҩа дызқәылаз имариаз мҩамызт азы, абра ԥыҭраамҭак иԥсы ишьар акәын. Иҽгьы аӷәра аахыхны инауижьыз шьамхахьы иҩеиуаз ашьха ҳаскьыын, ахәша еиԥш  иаҿаӡаҭуа, аҳәра иаҿын...
Ԥанаҩ ашьха иахылҵуаз аԥша хьшәашәа, Смиал дахьтәаз иԥсы инаргон. Ишәақь еснагь ихианы ииакыз аҵла ашьапы инадиргылан, иаргьы уа иҽнадҵан даатәеит, агәаҽанызаара иманы. Избанзар, зны-зынла арҳәцәа рҽеибыҭан, Абжьыуааи Дали, Ҵабали еимаздоз амҩаҿ рҽырҵәахлон. Смиал еиҳараӡак абра дзаангылаз, урҭ арҳәыҩцәа иҿаҳауазар ҳәа акәын. Иахьа Аԥсны аҭагылазаашьа аныцәгьоу, ауаажәлар ҩ-мцакы ианрыбжьагылоу, дара абна илагәыгәны амҩасҩцәа зырҳәуаз, закәытә хацәақәоу дирбар иҭахын. Акыр аамҭа дыԥшит, аха рхабар анимба амҩа дықәлеит.
Дали, Ҵабали иусқәа ҟаҵаны, ииҭахыз ауаа дрықәшәан, мчыбжьык ашьҭахь Ԥанаҩ дыҩхалеит. Аџь ашьапаҿы иԥсы ааиҭаикырц иҽы данааҽыжәҵуаз, иаразнак аԥшьганк рыла абыжьқәа геит, «узымцеит, уабџьар шьҭаҵа» – ҳәа. Рыбжьқәа ахьгоз ала еиликааит ишикәшаз. Адәы ахи-аҵыхәеи иаразнак илаԥш ахигеит,  аха дара рызагь рҽыԥхьакны абна илагылан. Иара ҽыԥхьакшьа имамызт, адәы дықәркаахьан. Иагьиӡбеит иҿриҭарц. Аԥхьаҟа џьара еимгеимцарак шԥаҟамлари ҳәа дгәыӷны...
– Ушәақь ушьапаҿы инышьҭаҵан, шьаҿақәак уаԥхьаҟа уааскьа, – игеит абжьы.
Смиал убас иагьыҟаиҵеит. Ишәақь нышьҭаҵан шьаҿақәак иаԥхьаҟа дааскьеит, абжьы ахьгаз ашҟа.
– Уа уаангыл, – игеит еиҭа уи абжьы. – Ушьҭахь иавҵоу акьарахә наҟ ишьҭаҵа.
Смиал иԥсы злаз икьарахә, абшьҭамҭала иабацәа инеимда-ааимдо иааргоз, ишьҭахь имаҟа иавҵаз аавҵхны зымҩа инышьҭеиҵеит.
– Абрахь сыбжьы ахьго ашҟа уҿааха, – зыбжьы гац иакәын адҵа ҟазҵоз. – Сара сахь ушиашоу уааила...
Смиал дмыццакӡакәа, ишьаҿақәа рыӷәӷәа иргыло уахь иҿынеихеит.
– Унапқәа урҩаха.
– Сара абџьар скӡам.
– Уара сумазҵааит...Уааскьа сышҟа иаарласны.
Ақәылаҩ иаарласны ҳәа ииҳәаз Смиал ихахьгьы иааимгеит. Иныҟәашәала иҿынеихеит.
– Уа уаангыл, – дыҳәҳәеит уи ауаҩ еиҭа.
– Аах уаргьы-саргьханда, – амацәыс аԥсҭҳәа ианагәыламацәысуа еиԥш, уи иажәақәа игәы инҭамацәысит. Аха еиҭа ихы инапаҿы иааган ибжьы наиргеит.
– Абџьар зкым ауаҩы абас изныҟәоума?
– Абџьар зкымгьы инаигәдҵан душьыр ҟалоит.
– Сушьыртә еиԥш иҟасҵазеи цәгьарас?
– Уԥсы ахьҭоу азыҳәан...
– Уара уаԥсуа хаҵазар, ауаҩы иԥсы ахьҭоу азы дышԥаушьуеи!?.
Уи аҭак ацымхәрас ихылԥа иазымариашан ахы неихашәашәит. Аха уи азыҳәан ихы лаимрҟәит, иблақәагь еихамҟәысит Смиал. Дзызхәцуаз еимгаеимцарак шԥаҟамлари ҳәа акәын. Иааигәалашәеит Инаԥҳа Кьагәа изкыз, иабацәа иарҳәалоз ажәабжь. «Ианиашьа ихаҵашьоуп» – ҳәа...
Смиал иҭахымхеит шьхеи-геи ирхыҩҩуа ибжьы иргар. Уажәазы иалаҟам аӡә еиԥш ихы мҩаԥигар акәын. Дара ракәу здырхуада, ҵыԥх Багада ацҳа даннықәлоз, «узымцеит» – ҳәа иааиҿагылаз, аԥсцаха рымҭакәа даарылагьыжьын иҟәаҟәаса еилеиҵеит. Аӡәы илымҳа хисеит, даҽаӡәгьы абахә хыла длаҭан абна днылашәкәа дцеит...
Абна илагылаз зегьы аалҵны иааикәшан иаагылеит. Ишьҭахь инапқәа ҿеиҳәеит уаанӡа иацәажәоз. Уи ханҩажәа шықәса раҟара ихыҵуан. Дҟәашӡа дышлахьан. Дыӷәӷәан, деилаҟацаӡа дыҟан. Иблақәа аҵәы рхыслазшәа ашьа рхыжжылон. Гәаӷла иҭәыз ихиҿы ччаԥшьк ыҵшәомызт. Иаснагь адҵаҟаҵара иаҿыз, иқьышәқәа амзаша ҷабга иакызшәа аихыхра ицәыуадаҩын. Иԥынҵа лахҭымла иҭасызшәа, ихиҿы иадҟьаҟьалан. Ааҷа анцырхуа еиԥш, иарӷьа лымҳа хҵәан.
– Уабатәиу? – дҵааит уи злымҳа хҵәаз, Смиал иҭырқәа шәақь нарҳәы-аарҳәуа дахәаԥшуа.
– Далтәуп, – ишьҭа ирӡыр акәын Смиал.
– Иужәлоузеи? – ашьа зыхшылаз иблақәа ҵаҟа ирԥшуа дҵааит ақәылаҩ. 
– Ақаҩбоуп Махаз сыхьӡуп...
– Абрахь уабацоз? – дҵааит злымҳа хҵәаз. 
– Абжьуаа рахь, саҳәшьа уа дрымоуп.
– Сара избоит уара ушбашам...
– Ибашоу ҳәа аԥсуа дыҟаӡам...
– Уаҳәшьа қыҭас дабанхо?
– Аимара...
–  Амца ҭашәааит Аимара. Уа шхырцәаӷь ҭроуп. Дудыруазар акәхап Смиал Џьапуа?
– Дсзымдыруазар еиҳа еӷьын. Уи дышхырцәаӷьым, аха дыԥсанкәоуп. Знык дуцҳар уахыԥсаауеит.
– Дуцҳахьоума уара?
– Сара рыцҳа уи дсыцҳар сыԥсы еиқәхома! – иаҳа-иаҳа аҽрыцҳаратәра даҿын Смиал.
– Уара уҽырцҳатәны уцәажәоит, арахь абџьарқәа иреӷьу укуп?
– Иахьадагь абри аҩыза ашәақь снапаҿы исымкыц.
– Нас иабоуго?
– Сымаҳә изызгоит, Смиал далеишьырц азыҳәан.
– Дзыхирҟьозеи Смиал?
– Ҭаха ахьиимҭо. Ирахә-ишәахә ихцаны иахькаицо азыҳәан...
Злымҳа хҵәаз еиҳагьы игәиҽаниҵеит ииҭҟәаз дижьозар ҳәа. Имаҳацызт Смиал дӷьыӷьчуа, дқәыло...
– Сара исмаҳац Смиал дӷьычуа дқәло ҳәа...
– Аиаша уҳәеит. Уи хаҭала дымӷьчуазар ҟалап, аха ауаа ирӷьычуеит. Ҵыԥх саҳәшьа лҿы сшыҟаз дааин сындәылган сганы Инаԥшьык ишьтәа сирӷьычит. Зныкыр сӷьычхьоума. Дышьтәуп уи ала, иабаҟоу арахь сымч хом акәмзар.
– Смиал дышьтәужьҭеи акыр ҵуеит. Абри слымҳа хызцәазгьы иара иоуп. Ҵыԥх Багада ацҳаҿ ҳаиҿаҳаит. Ҳаилагьежьит ҟамаҭыхла. Иахьа еиԥш ҳара убасҟангьы быжьҩык ҳаҟан. Ҳаӡәк ахра деиҭеит. Иаанхаз ҳаԥсы ицәаагеит цәгьала...
– Дзеиԥшрааз иара?
– Дузырбодаз, ихиҿы хҭарԥала иҭаҳәҳәан. Иоура иҭбаара, ижәҩахырқәа, абри уара уеиԥш дыҟан. Уи аахыс ҳишьҭоуп, аха џьаргьы дҳамԥыхьашәом..
– Нас шәлымбаауеи Аимараҟа. Шәааеиҩаӡар, акраҭахума...
– Имариоуп аҳәара Аимараҟа шәлымбаауеи ҳәа! Уи иааигәа анеира уара ишыуҳәоҵәҟьа имариам. Ихала иакәындаз, ауаагь имоуп...
– Сушьҭуазар дшәымԥыхьашәартә сара иҟасҵоит..
– Мап, уоусыжьӡом, уагьысшьуам. Амала сара исҳәо ҟауҵоит. Уаха Дәаб аԥсҭахьы ҳалбаауеит, ҳагьԥхьоит. Уаҵәы ашамҭаз Џьгьарда ҳнахысны Наа ацҳа ҳазцоит. Убра ҳманшәалахар, нас иудысҵо шынаугӡо ала ажәа суҭар уоусыжьуеит. Убз уҿы иҭоукроуп акәымзар, уаӷеимшхарахоит уара узы...
– Атҟәа ибз иҿы иҭеикроуп акәмзар, уаҳа мчыс ҳәа имоузеи, – Смиал игәы иҭаикыз анагӡара. иаҳа-иаҳа дманшәалахон.
Амра ҭашәахьан. Смиал деиқәԥах дҿаҳәаны, Дәаб ахьыҵыҵуа ашьапаҿы ианылбаа. Амҩа инацәыхаран, рышьҭахь ала ааирҭа ахьамамыз абахә ашьапаҿы аӡыхь азааигәара рҭыԥ ылархит. Ишылашьцара илашьцахьан. 
– Мамсыр, ҳазлааз амҩахь уласкьаны уҽынԥхьакны уаагыл, – адҵа ҟаиҵеит злымҳа хҵәаз. – Уара Еснаҭ, абахә ашьпахьы уҩаскьа. Уахьынтәи уаҩԥсы дзылбаауам, аха иудыруазеи. Смиал еиԥш иҟоу аӡәы даҿысргьы ҟалоит. Кәынта абра сааигәара уҟаз, аха умыцәан. Зегь рыла уеиқәшәоуп, аха ацәа уара ԥсцәаҳас иузыҟалеит. Шәарҭ атҟәа шәылаԥш ихыз. Дзымҵасуа аҵла дадҿашәҳәал. Сара сыԥсы ааиҭаскуеит, – иҳәан дахьгылаз иуапа нкаршәны днықәиеит. Ихәда абжьы злагаз ала иаразнакгьы дыцәеит...
Аҵх ахьынӡанеихьаз аилкаара уадаҩын. Адгьыли ажәҩани еиԥшны илашьцан. Зны- зынла гыгшәыгқәак рыхәаабжь абнара ацәа иҭанарӡыӡон. Зегьы раҵкьыс еицәан акьыу абжьы. Иааиқәырццакны атгьы аҿыжра иалагеит, аԥсра аазгоз мҩак ианыԥшылоушәа. Смиал урҭ дырзыӡрыҩуамызт. Ихы иҭаз, ишҭахьҟа инапы злаҿаҳәаз ашаха  аԥыртлара акәын. Иааигәа ахџыџ зҽадҵан итәаз иаҳартә иҽааирҵасит, аха уи акгьы имаҳаит, ибжьгьы мгеит. Ма дыцәан. мамзаргьы ҽырцәа ҟаиҵон. Уажәазы абнагь ааҭынчрахеит...
Смиал аусахь диасит. Деиҭаигәалашәеит Инаԥҳа Кьагәа. Дзытҟәаз шыцәаз инапқәа ааԥыртланы лабала даарылагьжьны зегьы шитҟәаз. Зегь реиҳа ихадараз, инацәкьыс ду ахы иақәиҭитәыр акәын. Усҟан аҷапырхәа аҟәараҟәантәра кәадахон. Ашьа алыжж ишихьуазгьы, аҵх ашара шьарда шагыз, инацәкьыс ду кылиршәеит. Иаразнак инапқәа рхы иақәиҭитәит. Аҵла ашьапы дызладҿаҳәалаз ԥиртлеит. Днаӡҩры-ааӡырҩит, аха зехьынџьара ҭынчран. Уажәшьҭа иҳаибарбап шәаргьы-саргьы ҳәа игәы иааҭиҳәаан дҩагылеит. Ахџыџ иадтәалан ацәа зҽазҭахьаз ихәлымшәа аакны иааирӷәӷәеит. Уи акәхеит, уаҳа ибжьы мго ишьапқәа ааиҵихит. Ишәақь ааихԥааны злымҳа хҵәаз дахьышьҭаз днеихагылеит. Убасҟан арацәа ххыра еиԥш еиқәаҵәаз аԥҭақәа ааимҟьан, амза кьагәа аацәыҵлашеит. Ишәақьи икьарахәи злымҳа хҵәаз иахьиваз иаашьҭхны, шьапԥынҵала днаигәҭасын дааирԥшит.
– Угыл.
Иаразнак дҩықәтәеит злымҳа хҵәаз.
– Уарбану?
– Џьапуа Смиал...
– Агәра сызгом!? – дгыларц дҩеихеит.
– Уа утәа. Сара соуп Смиал Џьапуа.
– Иацы исыҭҟәаз уакәзар, Смиал уиеиԥшӡам!..
– Иумаҳаӡаҵи Инаԥҳа Кьагәа ииҳәаз, «Доусы иақәшәашьа ихаҵашьоуп» – ҳәа. Иугәалашәоит ҳәа сыҟоуп цыԥх Багада ацҳаҿ  шәансықәла?
– Исгәалашәоит, – аҟәара ҳәа дааиҵасит злымҳа хҵәаз. Аха иаразнак ихы инапаҿы иааигеит. Уеизгьы-уеизгьы усҵәҟьа дшәаргәындан дыҟамызт. Ииҳәаз ажәа еиҭаиҳәеит. – Исгәалашәоит...
– Усҟан абри сҟама оуп улымҳа агәҭа еҩзырссаз. Уажәы ухәда иаҵсымшьырц уҭахызар исҳәо ҟауҵоит. 
– Иуҳәо ҟамҵашьас исымоузеи уажәшьҭа.
Иара дызлаҿаҳәаз аҷапырхәа ала, ишьҭахь инапқәа ааҿаҳәаны иҟаиҵашаз наидиҵеит.
– Убжьы рга, уҩызцәа рабџьар шьҭаҵаны арахь иааиртә...
Арахь иааиз аӡыхьаҿ игылаз иоуп, егьырҭ шәаҟьаны абна иасит. Иааизгьы ишьҭахь инапы ҿаҳәаны инаиԥицеит. Амра ҩагылан Аимара ианынҭаԥхаз, иитҟәаз иман ақыҭа даалалеит Смиал...

*  *  *
Смиал игәы иҭеикыз иԥҳәыс иахьеилылкааз даараӡа деигәрӷьеит. Уажәраанӡ имамыз, аха дзышьҭаз хақәиҭрак инаҭеит. Иԥҳәыс лҿы ахьаалртыз иара изыҳәан ижәҩангәашәԥхьарахеит. Убри аҟынтә иажәагь наиҳәеит.
– Аԥсуа ҵеира раԥхьа агылара сылмшаргьы, рышьҭахь сгыларгьы сҭахым. Уи бара быбла алагь иббеит. Иббазгьы пату ақәыбҵеит. Арҩаш ыргьежьны ацаҟьа акыдҵара шзыҟамло еиԥш, саргьы сызнылаз амҩаҿы ргьежьышьа сымаӡам. Cуаажәлар аншәарҭоу схы ԥхьаскыр, аԥсра еиҭаԥсра убри акәхоит...
– Сара уеилыскаауеит, – иажәа днаԥыҩлеит Татышьа. – Абри абжьарак улақәа ирхызбаалон мҩак уқәларц шуҭахыу.
– Бара Анцәа иҟынтә былбаазшәа оуп бшыҟоу. Амҩа сықәларц сҭахуижьҭеи акыр ҵуеит, брыцҳашьан исызбаҳәомзт акәымзар.
– Сара срыцҳаумшьан. Ара зегь маншәалан иҟасҵоит. Амала уара узқәыло амҩа маншәалахар,  – арҭ ажәақәа аӡыхь кәапеила ианҭырто еиԥш лгәаҵа иҭылҳәааит.
– Аԥсны аҭагылазаашьа цәгьахеит. Аԥсҳа Кьалышь, Аԥсны знапы иҵахҩан иаазгоз дыршьит. Уи иҭыԥ аанызкылаз иҷкәын Асланбеи, иаб иара дишьызшәа ахьӡ бааԥс ихҵара  иаҿыуп. Аурысқәеи агырқәеи рымч еиԥшьны, Асланбеи дахҳәаны, иашьа Сафарбеи Аԥсны дахадыргыларц рҭахыуп. Акы уи дҳәатәхаҵаҩуп. Иҩбахазгьы агырқәа дрымаҳәыуп. Агыруа изааигәахаз ауаҩы имилаҭ имырӡыр ҟалоума. Убри аҟынтә Асланбеи ицхраатәуп, ивагылатәуп. Уаҵәы ма уаҵәашьҭахь Аҟәаҟа амҩа сықәлоит.
Таташьа илбон лхаҵа дызқәларан иҟаз амҩа шымариамз. Уи аибашьра амҩа шакәыз. Аха лара лажәа дацәхьаҵуамызт.
– Узқәыло амҩа шымариам шыздыруагьы, Анцәа сиҳәоит, сиашьапкуеит, уманшәалахарц азыҳәан...
Аҟәанӡа ацара шыуадаҩзгьы, дцон иара ихала, ишьҭахьҟа ахьаҵра ӡынӡаск игәы иҭамкӡакәа. Кәыдры аҵҳа данықәырмыжь, Наа ала дахыкәшеит. Ҩыџьара-хыџьара аиҿахысрақәа дрықәшәеит. Аха ахымш аҽны днеит Аҟәа. Аҟәа дышнеихьазгьы, уажәы иара иимбацыз ак еиԥш акәын дшахәаԥшуаз. Раԥхьа уи аҟара уаҩ иҿамҳауаз аԥсуаа, уажә уахьынаԥшааԥшлакь улаԥш иҵашәон, раԥсуа маҭәа рышәҵаны, бџьарла еибыҭаны, рҽы ҳарак дуқәа ирықәтәаны. Аҽыуардынқәагь рацәахазшәа ибеит. Рырхиашьагьы аԥаса аасҭа шьарда еиӷьын. Аҩыча иақәыршәыз ххьала ихырҷан. Изынтәалаз асахҭан татақәа, ауарҳал ԥшӡақәа рықәршәын. Амра ашәахәақәа, еилаарцыруа изқәыԥхоз аҟәынақәа убла хыркуан. Аҽыуардынқәа ирықәтәаз аҭыԥҳацәа, рҳаргь шкәакәақәа рхаргылан инаԥшы-ааԥшуан, зылаԥш ҳаҵашәарыда, мамзаргьы, ҳалаԥш иҵашәарыда ҳәа. Шьапыла иныҟәоз ракәзар, ауаа рацәа ахьеилаз, доусы рмилаҭ ныҟәашьа ала еилукаауан измилаҭцәаз. Аҭырқәцәа реиқәа ҭбаа дуқәа еихьырҳәазо, уажәы-ушьҭан рхәымџьар ԥҵәаны ирышьклаҳартә еиԥш акәын ишыҟаз. Рныҟәашьа акәзар, инҭаҳа-ааҭаҳауа аӡмах иӡааныҟәалоушәа ршьапқәа еихыргон. Аԥсуаа реилкаара мариан. Урҭ, дыԥҳәыс дхаҵа, ашьабысҭа мшәа имрҳа ԥагьа- ԥагьа ианныҟәо еиԥш еилфаҷа акәын ишыҟаз. Абра амилаҭқәа рацәан, аха аурыс димбеит. Аиҳараӡак шықәсқәак раԥхьа ишыҟаз еиԥш абџьар зкыз. «Уи Асланбеи илшаз оуп» – ҳәа игәы иааҭҳәааны, иҽы ишьхәа нарбаны, аԥсҳа итәарҭа абаа ахьгылаз ашҟа иҿынеихеит Смиал.
–  Абрахь уабацо? – ибжьы наиқәиргеит, абџьар кны амҩаҿ игылаз арԥарцәа руаӡәк.
– Аԥсҳа Асланбеи Чачба ишҟа, – аҭак ныҟаиҵеит Смиал, иҽы аӷәра ааҿакуа.
Бџьарла еиқәных, икәша игылаз арԥарцәа, хаҭа-хаҭала илаԥш нархигеит. Игәы иаахәеит, дагьаарыҵашьыцит. Аиашаз дара арԥарцәагь неибеиԥшны, ахырҭәага иҭыргазшәа, урылагь, жәҩахырлагь еиҟаран, илыԥшыхаақәан. Рхырҿқәа џьбаран, аха ааигәа ухыԥшылар ақьиара рхыҳәҳәыла акәын ишыҟаз. Амра иашәыз рхырҿқәа, ахьа цәа ршны аӡы иаҵаҵыз рыхьдыршазшәа икәеикәеиуан. Рызегь рԥаҵақәа сан, рыхцәы рыхәда илықәԥсо иоужьын. Илаԥш зыдхалаз рӡарақәа роуп. Афарџьан агәҭа еиԥш иҭӷәыцәаа, аҳәа чаԥеи, ихьӡыркыз аҟамеи ахьышьҭырхуаз иџьоушьартә иҟан. Рызегь аҭырқәа шәақьқәа ркын. Убри ахыхь, ахыци ахәмпали рҟәаҟәа икыдын, ркьарахәқәагь рышьҭахь иавҵан. Ахыци ахәмпали ахысбжь ахьыргатәым рхы иадырхәон. Аҟанҭаруазқәа еивҵарԥах наҟ-ааҟ рыхәда иахшьын. Иара убас рҟәаҟәа икыдын, ахҿақәа зҭадыргылоз. Инеибеиԥшны ркәымжәқәа жәҩан гәыԥштәылан. Ацәа жәпа иалхын аимаақәа ирышьаз, ркәымзцәа еимсқәа зыбжа цәышыз, зыбжа ҩежьыз рхагылан. Хылԥа рхамызт. Ахҭырԥақәагьы рҟәаҟәа икыдыршәламызт. Роупақәа рҳәны, гарӡган пала иҿаҳәаны, насҭха еикәагылан, ҳаи, рҳәар иаашьҭкәцәаан рҟәаҟәа ишынкыдрҵара.
– Аԥсҳа иахьа Лыхныҟа дцеит, – иҳәеит руаӡәк ибжьы аарӷәӷәаны, макьаназ уахь унеира ҟалом ҳәа аанаго. – Узусҭада? Уабантәиаауеи, насгьы иуҭахыузеи.?
– Сара Џьапуа Смиал соуп. Абжьуаа рҟынтәи саауеит. Аԥсҳа сахьихәо џьара акыр ҟалозар ҳәа...
Арҭ арԥарцәа зегьыҵәҟьа ракәымзаргьы Смиал иӡбахә заҳахьаз ыҟан. Иаразнак рыдҵатә ҭагылазаашьа аҽаԥсахит, рызегь ишҟа иааскьеит, зыхьӡ иҳәаз иакәу-иакәму еилыркаарц...
– Сара исаҳахьеит Абжьуаарҿ хаҵа ӷьеиҩк дыҟоуп, Џьапуа Смиал ҳәа, – иҳәеит  руаӡәк Смиал иҽы аӷәра аанкыло.
– Ахаҵаҵәҟьа дабаҟоу, аха, – иҳәеит Смиал, дахьеилыркааз игәы иаахәаны. – Саргьы џьара схәарҭахап, Аԥсынра абас ианеилашуа. Ҳамч еибаҳамҭакәа Аԥсны ҳзыхьчарым...
– Унеи аҳҭынрахьы, уа иуарҳәап Аԥсҳа данаауа....
Абаа амшын аганахь ала агәашә ду иҿаз аҟны даннеи иҽы дааҽыжәҵит Смиал. Ара иара идагьы, ҽылеи уардынлеи, шьаҟалеи иҟаз ауаа рацәан. Аха урҭ рахь дымнеикәа, аҳҭанра иаҭаауаз рыҽқәа ахьҿарҳәоз аҽхарԥарҭа иаӷәра нахаршәны, амшын агәы дхыԥшыло, шәшьырак аҟны даагылеит. Дахьынаԥшуаз ааигәа, нас иҵагь наҟ инахараны аӷбақәа ӡхгылан. Қьалышь ҵҩа змамыз амшын ихҵаны имаз аӷбақәа. Аԥсуа ӷбақәа ирылагыламкәа насҭхашәа иӡыхгылан амзаҿа зныз абираҟқәа зхагылаз аҭырқәа иӷбақәагьы. Илаԥш ахьынӡанаӡоз урыс ӷбак џьаргьы имбеит. «Уаҳагь иӡхымгылааит абра» – иҳәан, аҳҭынра ашҟа днаԥшит. Уи акәша-мыкәша ауаа рацәаны илеиҩеиуан. Ахадаратә гәашә акәзар зны-зынла иаатуан. Уахьынтәи иааҭыҵуан, ихьӡыԥсараха иҩычаз аҽы уарадынқәа, маҭәа ԥшӡала еилаҳәаны аҳкәажәцәа зықәтәаз. Аҽқәа ракәзар убас ала рныҟәашәа дырԥшӡон, арԥыс дықәԥраан даныкәашо ишьапқәа шеилаиԥсо еиԥш. Адәахьынтәи агәашә иҭалозгьы рацәаҩын. Ажәак ала аҳҭынра агәы еилашуан. Зны-зынла наҟ хара амшын агәахьы игон абзарбзан хысбжьқәа. Ҳәара аҭахыума уи еибашьра хысрамызт. Аԥсуа ҳәынҭқарра аԥсы шҭаз узырдыруаз хысбжьқәан. Амшын ари абжьарак зыцәқәырԥақәа еиқәтәашьа змамыз, убас иҭынчхеит, саргьы аԥсшьара азин сымаӡами аҳәозшәа... 
«Анцәа иџьшьоуп», – иҳәеит гәаныла Смиал. Иҭынчхеит аԥсуаа, имгәаҭеиуа. Абри амшын шҭынчхаз еиԥш. Иудыруазеи уажәшьҭарнахыс ҳмилаҭ рыԥсҭазаара еиьхаргьы?» Аха игәаҿы ихьухьууан Қьалышь ду иҟамзаара. Иаҳаз ажәабжь ихаҿы изаагомызт, аха арахь Аԥсны зегьы ираҳахьан. Уи агәра изгомызт, игарцгьы иҭахымызт, Асланбеи иаб дишьызшәа рылаҵара. Уи иаанагоз Аԥсни аԥсуааи рыбӷа аԥҵәара акәын. Уаха ма уаҵәы Асланбеи иареи еиқәшәараны иҟан. Уа иаҳашаз акәын дзыргәаҭеиуаз. Иҭахымызт иара джьазарц. Аха уажәы иара дзеигәырӷьоз, аҳҭынра акәша-мыкәша аԥсуаа рацәаҩны иахьибоз акәын...
Амра иаҳа ажәҩан агәы иазаааигәахара иаҿын. Ашәахәақәа хәхәаӡа амшын агәы ихыԥсалоз, ацәқәырԥа ссақәа анаҵаслакь, рыгәҭақәа еихыҵәҵәо, аԥсыӡ еиԥш илакьы-лакьуан. Иҵегь зҽыҩшьҭыхны зҿыназхоз ашәахәақәа, аӷбақәа рыԥра ҟәашқәа ианыргәыдыԥхалалакь, абырфын цахаԥшь аҳауаҿ ишәырышәыруа иаҩызахон, инаҳәы-ааҳәуа амазгәыҭ иадҽырбалон. Наҟ хараӡа амшын агәы инахганы, цәаҳәа иаҵәак, амрагылара аҟынтәи амраҭашәарахь ахы рханы, ацәқәырԥақәа иргәылсны ицон. Уи амшын иаҵаз аԥша акәын иныҟәызцоз ацәқәырԥа ссақәа, аԥҳәызба даныччо лхаԥыц ҟәашқәа лқьышәқәа ишрыҵлашо еиԥш, иҟәаш-ҟәашӡа ргыгцәа хәыҷқәа ргыланы, аласбақәа ашьацраҿ ианеибарбылгьо иаҩызаха, аки-аки еихьӡаны еиқәҭәо, амшын агәы аҟынтәи агаҿахь еишьҭалан иаауан. Нас иаԥхьагыла-еишьҭагыла аҟәара рҽықәрыԥсон. Иара аҟәарашгьы, шәара шәмаазҭгьы сҿажәкуан ҳәа аҳәозшәа иаразнак иналбаанадон. Дара ацәқәырԥақәагьы аҟәараш иаҵакәкәан рышьҭахьҟа ианцоз, ачамгәыр арҳәаҩы лнацәкьарақәа арахәц ианахьыслакь ишышәаҳәо еиԥш, ахьхьа ҳәа рыбжьқәа дыргон. Аха иабанӡазҵоз, рышьҭахьҟа иаауаз ацәқәырԥақәа наргәыҵасны еиҭа аҟәарахьы идыргьжьуан. Ауаҩытәҩса иԥсҭазаара аԥсра ишхнаркәшо еиԥш, амшын цәқәырԥагьы изҟәыбо аԥаҩ оуп. Аҷнышқәа ракәзар иаснагь афатә иашьҭоу, ршьапқәа ҟаԥшьӡа, хланҵы амшын иҭасуан џьара фатәык ҳазҭгозар ҳәа. Адгьыл еимакны ауаатәыҩса шеизҭрысуа еиԥш, даргьы ажәҩан рзымхозшәа инеидыслон. Ауарбажәқәа зҽыҳаракӡан рымҵәжәҩақәа рҽанҵаны еилаԥыруаз аӡба иҿажәкуазшәа икьууан. Иҟалап урҭ аӡба иҿажәкуазҭгьы. Зны-зынлагьы акьуура иааҟәыҵны рыхқәа неиларкуан, ирыгыу ирыбзоу еибырҳәарц рҭахызшәа. Нас еибырҳәаз нарыгӡарц азы акәхап, инеимбӷьыжәаан ажәҩан инаҵаӡ ицеит, абрахь ҿааҳәыра рықәымшәа. Абарҭқәа загьы илаԥш рхигеит Смиал.
– Иа, Анцәа суҳәоит, – ихы днацәажәеит ибжьы нҭганы иара. – Абри аԥсабара иахьа ишҭынчыу еиԥш, аԥсуаа жәларгьы ргәы ҭынчны иҟалааит.
Харантә иаҳаз ашьҭабжь игәы иҽаннаҵеит. Мраҭашәара аганахь ала, амшын иаваршәны иаауан шәҩык инареиҳаны аҽыуаа. Смиал урҭ даарликааит аԥсҳа Асланбеи Чачба. Иҽыхәа зхы ажәҩан иаҵакьысуаз, адгьыл ашьапы ықәнаргылар иаҵабгар ҳәа ишәозшәа, арӷьа адгьыл иқәнаркьысаанӡа, арма шьҭнакәыцәаауан. Аԥҳәызба аишәа чараҿ амаҵ анылуа, бзиа илбо иҿаԥхьа дшыҽарбо еиԥш, Аԥсҳа иҽы иҵаҽырбо икәаруа инеиуан. Уи ҟазшьас иаман, аҳҭынра ианазааигәахалакь акьыркьырра. Иара атәала ҳааит акәхарын иаанагоз...
Қьалышь ду иԥа, Асланбеи зҭәымҭа иҭагылаз, зоура зыҭбаара наӡа-ааӡаз, зыжәҩахыри зыхәдаџьали аџыр еиԥш еиларҭәаз, ихиҿы аазыхәхәан, иблақәа ҭбааны, иџьбараны, заб иԥшра зхукаауаз, аби аԥеи лахьынҵала хара еицәымцеит...
Қьалышь ҩ-мцак дрыбжьагылан. Ҭырқәтәылеи Урстәылеи реиҿаҳара, Аԥсны бжьахеит асал еиԥш. Ашәарыцаҩ бзиа зны цқьа дкылаԥшны, нас инацәа ширҵысуа еиш, ишәаны изаны, имилаҭ бжьамырӡкәа иахькылигаша акәын дзызхәцуаз иаснагь Қьалышь. Иар ибон аҭырқәцәа рганахь ала уажәшьҭа лҵшәа шыҟамыз. Хышә шықәса рыҩныҵҟала аԥсуаа ирыхәо ҳәа акгьы шыҟармҵаз...
Аурысқәа рганахь ала акәзар, Қьалышь ибзиан идыруан, урҭ Аԥсны ааныжьны шьҭахьҟа ишымцоз...
– Адунеи иагьаџьара амца акыуп, – иҳәеит Қьалышь шьыбжьонк иҷкәын Асланбеи иареи анааиқәшәа. – Ҳара ҳазҭагылоу еицәоу иҭагылоу амилаҭқәа ауҟахым. Аха убрҭ рахьынтәи зҳәатәы еиқәшәаз нхеит.
Асланбеи иаб имаршә куа акәын иаснагь дышиацәажәоз. Аха иахьа иаахтны азҵаара ииҭеит.
– Сара исҭахыуп иаахтны аиаша саҳарц, ҳадгьыл иқәнагалаз ауаатәыҩса ҳазрыцнхоума?
Иҷкәын изҵаара иаразнак аҭак ҟаимҵеит Қьалышь. Иара изыҳәан уи аҭак аҟаҵара џьамыӷәа цәгьан. Аха иҷкәын абри аҩыза азҵаара баша  иҟаимҵаӡеит. Убри аҟынтә аҭак иҭатәын.
– Саргьы избоит урҭ рыҵынхашьа шуадаҩхо. Аха аӡы иаго инапы иҟьароуп, ҳадгьылаҿ ҳаанхарц азыҳәан. Сгәы исанаҳәоит, ҳмилаҭ мышкы зны ршьапы ишықәгыло...
Аби аԥеи абас еицәажәонаҵ иахьа мацара ауакәхыз. Қьалышьбеи Урстәылаҟа маҷк ахьаԥшра даналага инаркны, иҷкыни иареи рыбжьара азҵаарақәа цәырҵуа илагеит. Қьалышь адәахьы уи аҟара ицәырмгакәа, аҵәгьы мбылуа акәацгьы ӡуа – ҳәа Аԥсны сзеиқәырхозар ҳәа даҿын. Асланбеи уи ихахьы иааигарцгьы иҭахымзт. Уи Ҭырқәтәыла аҟәара еиҳа ихы адикылеит, аурыс дызхылаз иԥсадгьыл аасҭа.
– Сара аурысқәарҿы ԥсҭазаара збом, – иаб игәы нирхарц шиҭахымзгьы, иаахтны иҳәеит игәы иҭаз Асланбеи. – Урҭ абра Аԥсны иҟанаҵ срабашьлоит...
– Уара иудыруеит саргьы саҳәа ҭыхны сшырҿагылаз, – иадара хьамҭак дзаҵаҵуамызт Қьалышь, – аха ҳаԥхьаҟа дара рыда ԥсыхәа ҳамамшәа збоит...
Уаҳа ажәак еибырымҳәеит аби аԥеи. Аԥсадгьыл азҵаара рыхәда иқәыӷәӷәоз ашьҭхра рцәуадаҩны...

                                              *  *  *
– Аԥсҳа Асланбеи дааит. Аԥсҳа дааит, – ҳәа инахара-аахаран игеит абыжьқәа.
Убасҟан абаа агәашә дуқәа ҟьаҟьаӡа иаатит. Смиалгьы иаарҵҵакны уахь иҿынеихеит. Асланбеи ишькылқәа дрынгылан, иҽҩышьҭхшәа ауаа игылаз цқьа ибарц иҭахызшәа дрылаԥшуан. Иара излаиҟазшьаз ала, иагьа аџьар рацәа дрылагылазаргьы, иара иахь лымкаала иԥшуаз дгәаиҭон. Убас ҟалеит абрагь. Агәашә иазааигәан игылаз Смиал дгәеиҭеит. Ихьчаҩцәа ираԥхьагылаз ишҟа адҵагьы ныҟаиҵеит.
– Деилкаа абни арԥыс, агәашә азааигәара игылоу. Уиазҵаа, ииҭахыузеи дзаазеи аҳҭнраҿы.
Ишаахәлаҵәҟьаз амза шапшапуа ашьхақәа иҩарывҵит. Амра ацымхәрас уажәшьҭа алашара сара ишәсырбалап аҳәозшәа. Абыца ҿаны ианкарыԥсо еиԥш, ашәахәақәа хәхәахәаӡа агаҿа рыҽнаварԥсеит. Еиҳа-еиҳа еиқәтәоз абыжьқәа аҳҭынра акәша-мыкәша шаҟа иарҭынчуаз аҟара, аԥсабарагь агәы арҭынчуан. Иааԥсан иҟоу ауаҩы, ахчы ихы шнылеиҵалакь иаразнак ацәа дышҭанагало еиԥш аԥсабарагь аҵх акәа аҽҭаршәра иаҿын...
Асасцәа дахьқәа аҳҭынра иаҭаауаз ахьдырԥхьоз, акәаскьа дуқәа ҩба игылаз руак абарҵаҿ дтәан Смиал. Уи Аԥсҳа данидикыло ҳәа дыԥшын. «Аброуп аԥсҭазаара ахьҟаҵәҟьоу» – ҳәа гәаныла даахәцит иара. Аҳҭынра аҩныҵҟа иҭаз ауаа азныказ уахьрыхәаԥшуаз, иарбанзаалакь хьаак рымамшәа акәын ишыҟаз. Аиҳараӡак хьаа змамыз аҳкәажәцәа. Урҭ аҟәардә ҟәараҟәанҽақәа ирынтәалан, акыркыр иччон. Шьоукгьы инахырҟьацәан. Урҭ рыччашьа игәамԥхеит Смиал. «Пату ақәҵан иччо Аимараа рыҳәсақәа роуп», – иҳәеит иара. Аимаратәи аԥҳәыс лыбжьы лхарззала дыччаӡом, аиҳараӡак ахацәа ианраҳауа, – ҳәа дхәыцуан. Аҳҭынра иҭаз ауаа рацәан. Аҭауад нагақәа, аруаа, асасцәа. Абарҭқәа зегьы илаԥш рхигон Смиал, аха ихи-иԥси зегь ахьыҟаз Аԥсҳа итәарҭахь акәын.
– Аԥсҳа дуԥхьоит, – иҳәеит арԥыс еилҟьа ӷәӷәак, абарҵа иааҵагылаз.
Смиал Аԥсҳа итәарҭа данынҩнала, Асланбеи азал агәҭаны дгылан. Иаԥхьаҟа шьаҿак ааҟаҵан, Смиал инапы аанкыло ус иҳәеит.
–Уеилкаараз адҵа зысҭаз исеиҳәеит узусҭоу, уахьынтәиааз, аха уи иоумҳәеит уззаз сара сыҟны?
–Уи сара хаҭала иуасҳәарц сҭахуп, саҳ ухаҵкы.
– Уааины абра утәа, – аҽкыдҵарҭа змаз аҟәардә ахьгылаз ашҟа инапы наирххеит Аԥсҳа, иаргьы дааиасын иҭыԥаҿ днатәеит.
– Скаҳарым сгылаз, Аԥсҳа ухаҵкы.
– Аҳҭынраҿы аԥсуаа зегьы ҳаиҟароуп. Уи сара сҟынтә иаламгаӡеит, жәытә-натә аахыс иаауеит.
Смиал дызқәмтәацыз аҟәардә тата днылатәеит. Азныказ аӡыжь далаҳазшәа ҵаҟа даман аҿыланахеит, аха иаразнак иҽааникылеит. Иҽы ццышә дақәтәазшәагь иҽааириашеит.
«Абар сара исҭахыу ауаҩы,» – ҳәа гәаныла  даацәажәан Смиал иахь ҿааиҭит Аԥсҳа.
– Уара Смиал Џьапуа, уӡбахә саҳахьан, уа Абжьуаарҿы махәи ҵыси еиқәыртәом ҳәа. Сеигәрӷьеит уахьызбаз аҳҭынраҿы...
– Аԥсҳа ухаҵкы, уара иуҳәаз аҟынӡа сабаҟахыу, аха нхаҩык дшыҟоу сыҟоуп. Иахьа уажәраанӡагь саарц сҭахын, аха Абжьуаарҿы аҭагылазаашьа даараӡа иуадаҩуп. Арҳәыҩцәеи ақәылаҩцәеи рацәаҩхеит. Қьалышь ду дышҭахаз ансаҳа амҩа сықәлеит џьаракыр схәарҭахозар ҳәа.
Абжьуаарҿы мацара акәындаз, Аԥсны зегьы аҭагылаазаашьа цәгьоуп. Уажәы еиҳагьы ҳуардынқәа аҿыжра иалагеит.
Смиал уи дақәшәан аҭак ҟаиҵеит.
– Асапын аҵшьтәуп алыра мҿыжырц азыҳәан...
– Иарбан сапыну иаҵушьуа, убри оуп аус злоу Смиал. Саб ԥсаҭа бзиа, адунеи азна Аԥсны азыҳәан абзеира дуқәа ҟазҵахьаз, ҩ-ҳәынҭқаррак зқәыӷәӷәоз, еиӷьыу ҟасҵоит ҳәа асапын аҵшьра дахьалагаз, иԥсҭазаара далырхит. Ишԥаумаҳац, уи ахәымгара ааган сара исықәрыжьит...
Алашарақәа иаркыз иааҭаазшәа ихиҿы аиқәара нықәлеит Асланбеи. Иҵааԥҽыха игәы ихьшәашәаӡа иҭаз иаб иҭахара ԥсасишьа амамызт. Ҭырқәтәылеи Урыстәылеи, насгьы европатәи егьырҭ аҳәынҭқаррақәарҿы агазеҭқәа иахьанырҵаз уи аҟара ихьааигомзт, Аԥсны аҩныҵҟа ажәа ҟьашь еигәыдҵан ахьрымаз  ахара идҵан иахьихцәажәоз.
– Саб иҭахара азмырхакәа, Аԥсны аҳәынҵәа ақәҭәара илагеит ҳаӷацәа. Абиԥарала уи иҭыԥ аанкылара зҭахыз, рхы иадмырхәаз иҟоузеи хәымгарас. Сашьа Сафарбеи уа даԥыршьит. Аинрал Рокгофи, гыртәыла анапхгаҩы, зхаҵа ашҳам иҭан дызшьыз Нина Дадиани еиҵарҟәаҟәаз ала...
– Сафарбеи дабаҟоу уажәы? – дҵааит Смиал.
– Гыртәылаҟа иабхәаара рахь, – Смиал изҵаара уи аҟара хырҩа аимҭеит Асланбеи, нас иажәа инациҵеит. – Аха Анцәа имч ала сеилкааны исыдгылаз рацәаҩхеит.
Смиал еиликаарц иҭахын акы, убри аҟынтә дагьҵааит.
–Ҳаҭыр зқәу Аԥсҳа ухҵкы, иаахтны зҵаарак азы суазҵаар ҟалоума. Иуеиҳәахьазма уаб иара ишьҭахь уара Аԥсҳас уҟаларц шиҭахыз?
Ихиҿы аихаччеит Асланбеи. Смиал аиаша еликаарц шиҭахыз ибеит. Убри аиаша акәын иаргьы дзшьҭаз. Азал ҭбаа ду дныҩнаԥшы-ааҩнаԥшын иажәа дналагеит. 
– Абар, абыржәы сахьтәоу аҭыԥаҿ Қьалышь Ачачба дтәан. Сара абыржәы уара уахьтәоу сгылан. Аҵыхгьы абыржәааны еиԥш инеихьан. Иҟаларын иҵагь инахысхьазаргьы. Абри исымӷоу аҟама абра аҭӡамцаҿ иакнаҳан. Дҩагылан иаакныхны сара сахь иаирххан ус иҳәеит, «Сара сышьҭахь уара уҟалоит Аԥсҳас. Абри аҟама аҭоурых змоу, абиԥарақәа иргәылган иаагоу, иахьарнахыс уара иуҟәнысҵоит». Сара усҟан мап скит, иԥсы ҭанаҵы иҭыԥ ныскылом ҳәа. Аха иԥсҭазаара нарымкӡеит, дыршьит убри ауха...
Аԥсҳа итәарҭа азал ҭбаа ду, аҩы зҭаҭәам анышә иҵоу аҳаԥшьа еиԥш иҭакка иҟамызт. Аҭӡамцқәарҿ икыдын аҳәа чаԥақәа, ахьӡы зықәҭәаз аҟамақәа. Смиал изымдыруаз аҳкәажәцәак рпаҭреҭқәа. Ацәашьқәа ауада ҭбаа зырлашоз.
– Уанбацо уҩныҟа? – дҵааит Асланбеи.
– Сара абра  уара уҿы саанхарцаз сааит...
– Ишԥа, уара уами изҳәаз уагь ауаа аҭахыуп ҳәа?
– Уа иҟоуп ауаа, сара саҵкьысгьы иӷәӷәоу, иагьҟәышыу...
– Абжьуаа шԥасзыҟоу сара?
– Аԥсҳа ухаҵкы, сара сҟынтәи иашамзар, жәа хәахәак уаҳараны иҟаӡам. Сара исҳәо раԥхьа сара агәра згоит. Нас оуп изасҳәоугьы агәра игарц анысҭахыу. Абжьуаа уара узыҳәан абас рҳәоит, «Хыхь Анцәа, ҵаҟа адгьылаҿ Асланбеи Чачба» – ҳәа.
Ақәаршаҩы хьшәашәа иапҟаз, иаалырҟьан ашәалҟьамра аниқәԥхалакь иԥсы шааивиго еиԥш, иԥсы ааивигеит Асланбеи. «Аԥсҳагьы дуаҩыми» – ҳәа гәаныла иааиҳәан, Смиал ишҟа ҿааиҭит.
– Адунеиаҿы акы сацәшәом акада, ууаажәлар уанырзеилмкаауа...
Смиал уи аҭак даҽак ала иҟаиҵеит.
– Аԥсуаа рыбла иабо ауп еиҳа зыгәра рго...
Асланбеи инапы хьамҭақәа рыла, наҟ-ааҟ Смиал ижәҩахырқәа аанкылан маҷк ишҟа дааихашәа ҿааиҭит.
– Иҭабуп сашьа, иҭабуп...
Убасҟан азал аҭӡамцқәа шәаҳәозшәа иаҳаит Смиал. Убри еиԥш гәыӷра дук иоуит, иаснагь игәы икылхаз Аԥсынра дунеихаан акы амыхьрашәа. Асланбеигьы иҭыԥаҿ днатәаны даацәажәеит.
– Аԥсҳагьы дуаҩуп шәара шәеиԥш, аха шәарҭ зегь шәаҵкьыс дрыцҳауп, шәарҭ зегь шәзыҳәан дахьгәаҟуа азыҳәан. Саб иҳәалон, «Сыжәлар саныргәалашәо, адыдра ианалагалакь оуп», – ҳәа. Ҭырқәтәыла еиԥш иҟоу ҳәынҭқарак уахагылар еиҳа имариоуп, Аԥсны уахагылазар аасҭа. Адауажә ихаԥыц икылахаз акәац, иара икылеихыроуп акәмзар, даҽаӡә иааигәа неишьас имоузеи. – Асланбеи игәы ааиртырц иҭаххеит Смиал иҿаԥхьа. Уи агәра игеит иаснагь иара дызхьаауаз арӷьажәҩара Смиал илшараны дшыҟаз. Иаб Қьалышь агәамчхара зиҭаз Асланбеи, зыҵа кылҵәоу ашхәа дшақәтәазгьы, ус аламала иаӷацәа ихы риҭарц иҭахымызт. «Заб дызшьыз дышԥаҳхагылоу,» – ҳәа дызҭахым Аԥсны ахи аҵыхәеи ашҳам ықәршьуан. Аха Анцәа имч ала аԥсуаа жәытәнатә аахыс, аӡыршы иҭаԥалоз милаҭмызт. Убри аҟынтә,  Асланбеи Аԥсны азҵаараз ихы иаирхәоз, ауаа ҟәышқәеи, ахаҵареи ақьиреи злаз ракәын. Урҭ шаҟа иааигәа иргыло аҟара иԥсы еивигон. Уажәгьы Смиали иареи реибадырра ала иԥсы еивигеит.
– Аурыс Аҟәа игар иҭахуп, – аусахь диасит Асланбеи. – Иӷбақәа Аԥсны амраҭашәара аганахь ала иӡхыргылан имоуп. Аԥшыхәцәа изларҳәо ала, жәаҩа ӷба еиҭа Тҟәаԥсынтәи амҩа иқәлеит.
– Ҳара ҳаӷбақәа? – Аԥсҳа иажәа днаԥыҩлеит Смиал.
– Ҳара ҳаӷбақәагь хианы, уа аҳәаа азааигәара рҽыԥхьакны иӡхгылоуп. Раԥхьатәи аҿагылара урҭ ирылшароуп...
– Нас? – изымчҳаит Смиал.
– Нас аҭырқәа иӷбақәа ҳахьӡоит...
– Рыгәра гатәу урҭ?.
– Аԥсуа ирыцҳара аӡәгьы игәра ахьимго оуп. Сара схықәкы, Ҭырқәтәыла аҽадҵара, асулҭани сареи  аиқәшаҳаҭра ҳабжьаҵара ҳшьапы ҳақәгылаанӡа... Ус сҳәеит ҳәа амилаҭ дуқәа анынаҳәааҳәуа уздырам. Дара иахьырзеиӷьу оуп иахьадырцәыло... 
Смиал Аԥсҳа иажәақәа  игәы иҭиҳәаауазшәа акәын ишиаҳауаз. Убасҟан иҵегь игәы ааиртит иара.
– Иахьаауҭахыу сыхиоуп Аԥсҳа ухҵкы. Аԥсра аҭаххозаргьы схы сеигӡараны сыҟаӡам...
– Аԥсра анаҭаххо зегь ҳаицыԥсыр еиҳа еӷьуп, ҳаԥсымкәа-ҳабзамкәа аурыс инапаҵаҟа ҳҟалар аасҭа...
Убасҟан Смиал иаснагь игәы иҭыхоз иҳәеит.
– Аҭырқәа?
– Аҭырқәа саргьы сицәнымхо сауҟахыу Смиал. Аха уаҳа ԥсыхәа ҳамам акәымзар. Аурыс ҳахирҵәоит, аҭырқәа ҳидикылоит. Аха ҳашидикыло оуп аус злоу. Иахьазы арыц алу иахәлашәаз ҳаиҩызоуп.
– Саҭамзааит абри еиԥш азҵаара ахьусҭо, арӷьажәҩаизы ушԥаҟоу?
Асланбеи игәы иахәеит Смиал абас иаахтны дахьиазҵааз. Иара ианакәзаалакгьы пату ақәиҵон иаахтны ацәажәара. Убри аҟынтә Смиал изҵаара аҭак абас иҟаиҵеит.
– Жәҩахырда сыҟам, аха уара уахьацлаз еиҳагь абӷа сынаҭеит..
Убри акәхеит, Смиал Џьапуа Асланбеи Чачба дарӷьажәҩан дааидгылеит. Аҳҭанраҿ акәзар зегьы даарылаҵәеит. Ар рҿы акыр шилшоз ааирԥшит. Аҩызараҿ дыгәрагахеит. Аҳкәажәцәақәакгьы ааихыбаазап, агәынамӡарақәагь ҟалақәеит. Урҭ ирԥшӡан рцәажәареи, рхырхәашьеи дыхнамхит. Ихахьгьы-игәахьгьы иааимгеит иҭаацәа реилагара...
Асланбеи дахьцалакгьы Смиал дарӷьажәҩан дивагылан. Ашьҭахь иԥшыхәыҩцәа дырхаданы дҟаиҵеит. Иара Смиалгьы наџьнатә аахыс аԥшыхәра дазҟазазшәа, иҟаз аҵкьыс еиӷьны аиҿкаара далагеит. Раԥхьаӡа иргылан арԥарцәа ӷьеҩқәа алихит. Хара избоз, харантәи ашьҭабжь заҳауаз.Аиҳараӡакгьы аҭагылазаашьа зеиԥшразаалакгьы иманшәалан иқәызҵоз. Ианқәыло оума ианхьаҵуа оума, ацгәы анныҟәо ашьҭабжь уаҳар аҳа, зышьҭабжь змыргоз, ашьац рҽаҟаратәны иҳәазоз. Ахьшьыцба амахә ианықәԥррауа еиԥш, иҩышьҭԥаны зҭыԥ зыԥсахуаз. Зегь реиҳа иазҟазан, аҟарул иқәгылоу ибжьы мыргаӡакәа иқәхра.Ахра ахалара албаара, абӷаџьма еиԥш ирзымариазар акәын. Иара убас аҭаацәара иалалар ҟаломызт ҩажәижәаба шықәса ихыҵаанӡа.
Ҽнак шьыжьы амра ашьхақәа ианаарывҵыҵуаз, Асланбеи абааш аҳаракыра дыҩхалан, амшын агәы акыраамҭа дхыԥшылон. Анарԥшыга дкылаԥшуазар аасҭа, ибла иахьынӡабарҭаз инаԥшьны мраҭашәарахь дыԥшуан. Наҟ инаскьагаӡан, амшыни ажәҩани еивҵарсушәа иахьибарҭаз, еиқәаҵәаӡа кәаԥқәак илаԥш иҵашәон. Асланбеи ибзиаӡан идыруан, аурысқәа иахҳәара ргәы ишҭаз. Убри аҟынтә амшынуаа рхада инапы ианиҵахьан, аибашьыга ӷбақәа. мраҭашәареи, мрагылареи рганқәа рахь иргыларцы. Қырҭтәыла знапахьы иаазгахьаз аурысқәа уахьынтәи ала Аԥсны иажәлар ҟалон, мамзаргьы Урстәыла аганахь ала. Убри аҟынтә Асланбеи игәы ҭынчмызт. Ар имаз инахыкны ааԥхьара ҟаиҵеит, абџьар иаҵагыло хианы иҟазарц. Асланбеи иаб Қьалышь ҩымш-хымш рыла ҩажәихәба нызқьҩык ар ықәиргылозҭгьы, иара ҩынҩажәа нызқь рҟынӡа ар ықәиргылар илшон. Асаӡқәеи, аубыхқәеи, ашаԥсыӷцәеи, адыгақәеи аламҵакәа. Асланбеи идыруан аурысқәа рымч заҟараз. Абџьар ӷәӷәагьы рнапы ишакыз. Аԥсҳа аиҳараӡак аҭырқәа ицхыраара акәын дыззыԥшыз. Уахьынтә ажәабжь злааз ала, Самсуни Трапизуни иӡыхгылан аибашьыга ӷбақәа Аԥсныҟа рхы рханы. Аха убарҭқәа зегьы  раҵкьыс, Асланбеи иуаажәлар дрықәгәыӷуан. Аха лмкаала издырамызт, Аԥсны азааигәара шаҟа ӷба ӡхыргылан ирымаз. Урҭ шаҟа-шаҟа бзарбзан рықәыргылан ирымаз. Убри азы игәы иҭеикит, «абз» ааигарц. Дагьиԥхьеит ишҟа Смиал.
– Амшын агәы унхыԥшылан мраҭашәараҟа унаԥшишь, – иҳәеит Аԥсҳа Смиал иара дахьықәгылаз дшаахалаҵәҟьаз.
– Ашәытақәа, Аԥсҳа ухаҵкы. Ҵҩа змам ашәыҭҳақәа..Сымҩашьозар урҭ ӷбақәоуп.
–Урҭ аӷбақәа абрахь рҿаархараны иҟоуп мышкы зны...
–Мышкынӡагь ирымгар ҟалоит, Аԥсҳа ухҵкы...
– Уа уиашоуп Смиал Џьапооуу, (Асланбеи Џьапоу аниҳәоз ооуу – ҳәа инароуны инациҵон.) Урҭ мышкынӡа инарымкӡаргьы ҟалоит. Иаауҭахыу арԥарцәа аалхны амҩа уқәлароуп убрахь.
– Ианба, насгьы иззы?
– Ҳара иаадыруазароуп урҭ ргәы иҭоу, шаҟа ӷба ыҟоу. Насгьы идәықәларц ргәы ианҭоу.
– Иашан еилскаауазар убарҭқәа здыруа ауаҩы даагатәуп.
–Мзымҭа амшын иахьалало мраҭашәара аганахь ала дынхоит зықәрахь инеихьоу, аха  еилҟьаӡа иҟоу аԥсыӡкҩы Асаӡ Хаҳәбиа Кацман. Уи сара сҩыза бзиа иоуп. Иарбан зҵааразалакгьы ауаҩы убас дирманшәалоит, алар мҩа уангылоушәа...
– Уи ҳагәра игарушь?
– Сара сҟынтәи иара иахь инеиуа рыгәра злеигаша ажәа ҳабжьоуп. Аԥсшәа анеибышәҳәалакь ашьҭахь уара убас уизҵаауеит, акалмаҳа амшынахь алеира иалагама? – ҳәа. Иара абас аҭак уиҭоит, илеиргьы иаарласны ахьышьҭрахь игьыжьуеит – ҳәа. Убри нахыс гәаартыла дуацәажәоит. Уаргьы иаҳәа узнеиз, нас Анцәа иҳәозар шәманшәалахап.
Быжьҩык арԥарцәа еиҿамсқәа иман амҩа дықәлеит Смиал. Урҭ амҩа изнылаз ус аламала имариамызт. Аиҳараӡак абрагьцәеи арҳәцәеи рыла иахьҭәыз. Аха дара уахынла изланыҟәоз ала, кьыс рымаӡамкәа инеит Мзымҭа амшын иахьалалоз, ашамҭаз. Аӡнырцә иҩаҳаракны иқәгылан ӷәеихасала иҟаҵаз аҩны. Иԥшӡаны ихкаан агәара. Аӡхықәаҿ аҵлақәа ршьапқәа ирыдҿаҳәалан анышьақәа хәба, ҩыџьа ма хҩык шьҭызхуаз. Ҩба еиҳа иаун, аха аӡәы иҭыԥ акәын ирымаз. Егьырҭ роура уи аҟара иҟамызт, аха хҩык-ԥшьҩык шьҭырхуан. Аԥсҳа излаеиҳәаз ала Смиал агәра игеит уа инхоз Хаҳәбиа Кацман шиакәыз. Убасҟан иҩызцәа рахь адҵа ныҟаиҵеит.
– Ҳааит Аԥсҳа иахьсеиҳәаз аҭыԥаҿ. Абни ижәбо аҩнаҿы днхоит асаӡ Кацман Хаҳәбиа. Уара Қәабзач абра аҽқәа рҿы уаангылоит. Иагьараа ҳмааргьы абра уҟазаауеит. Мыҟәмабарак уақәшәар ухыс. Уара Сунар амшын агаҿахь уласкьаны абнаҿ уҽыԥхьакны утәаз. Қәабзач ҳаҽқәа ихырмцарц уихылаԥшла. Егьырҭ сара шәсышьҭал, – иҳәан аӡы хықәахь иҿынеихеит Смиал.
Мзымҭа арра ус ишымариамзгьы, рабџьарқәа шьҭыхны икны  рҽынахҵан нырцә аԥаҩ иазнеит. Агәашә ианнадгыла ашҭа аӡәгьы дықәрымбааит еицыз аҩызцәа. Уи аҟара идуцәамыз ашҭа иаакәыршан хәажә быцала ихкаан. Агәашәгьы еиқәҟаца иҿан. Игәазҭаз ала мура ду, ашәшьыра иахьыҵаиаз иҩагылан, абжьы гәаҩа харззала агәашә иаадгылеит, рызегь лаԥшыла ианааимнада, рыҩны иаахьаз-ицахьаз шьоук реиԥш иадырқәоз абазшәа, сахьшәеишыз саҭамзааит аҳәозшәа аҵыхәа аршәшәара иалагеит...
Смиал агәашә аартны ашҭа аҭалара иҭахымхеит аԥшәма дцәырымҵыкәа. Аҩны агәара илаԥш нахигеит, аха аӡәгьы дыҟамызт. Амшын аганахьгьы днаԥшит, аха агаҿа аӡәгьы даваимбеит. Смиал игәеиҭеит, ала зны дара ишрыхәаԥшуаз, нас аблақәа нарҟәганы аҩны ашә ахь ишыԥшуаз. Уи иаанагоз, аҩны аҩныҵҟа аӡә дыҟоуп ҳәа акәын. Ус уахьынтәи даадәылҵит уаҩ оук. Азныказ уахьнаигәыдԥшылаз иоура ааџьоушьартә акәын ишыҟаз. Доуны дпаны, ижәҩахырқәа данарԥысыз еиԥш, иӷәӷәаны еилаҟацаӡа. Иныҟәашьа хрыжь-хрыжь, ишьаҿақәа иоура иақәнагааша ала еихҳәо.  Агәашә даназааигәаха ибжьы ааиргеит.
– Бзиела шәаабеит, шәҭал агәашә.
Смиал еиҭа ашҭа агәара блала иааимидан, аԥшәма ида адәы аӡәгьы данықәимба
 агәашә аартны уахь инҭалеит иҩызцәеи иареи.
– Уа мшыбзиа, уашҭа абзиарақәа рзыҳәан ҳҭалалааит Хаҳәбиа Кацман.
– Еиҭахгьы бзиела шәаабеит, – иҳәан, иаԥхьаҟа шьаҿақәак ааҟаҵан, игәашә иҭлаз раԥхьа игылаз ауаҩы, иԥшра исахьа, ичаԥашьа ааигәаԥхан диазҵааит. – Ҵаара ԥхашьарам шәызусҭқәада?
Смиал уаанӡа ирхианы иқьышә иқәкыз иажәа неиҳәеит.
– Ҳаҭыр зқәу Кацман, акалмаҳақәа амшынахь алеира иалагама?
– Акалмаҳақәа амшынахь илеиргьы, ирласны рхьышьҭрахь игьыжьуеит, шәааи аҩныҟа, – иҳәан раԥхьа днагылан иҿынеихеит Кацман.
Смиал Аԥсҳа дыззаишьҭыз Кацман ианеиҳәа, акыр аамҭа дхәыцуан, нас ус ааиҳәеит.
– Аԥсҳа шәыззишьҭыз имариоу усым, аха ҳара иҳармариароуп. Ахьшь зышьҭоу аԥсаатәқәа иреӷьу оуп. Фицарк алдаур дықәкәыцәаатәуп уахатәи ацх ала. Уи уажә иаабама...
Кацман шаҟа дцәажәоз аҟара.еиҳа-еиҳа дыԥшӡахон. Иблақәа иԥсҭазаара зегь зыдҳәалаз амшын агәы еиԥш иаҵәан. Ихиҿы еиҿкаан, аха аарҩара иабылхьоу анышәгәал иаҩызан. Иԥсҭазаара иацбылхьаз иқьышәқәа ҵаӷан. Инапқәа аун иоура еиԥш. Инацәкьарақәа икәашхахьаз, аџь ҵла амахә еиԥш иҩахьӡа иҟан. Уаҩы шәпак иакәушәа ибжьы гәаҩан.
– Иџьашәшьозар акәхап сысасцәа абра аӡхықәаҿ сахьынхо, – иаалырҟьан даацәажәеит Кацман. –Сара амшын оуп абри аҟара сеиҵызхыз. Адгьылаҿ аасҭа сыԥсҭазаара аиҳараӡак амшынаҿ исхызгахьеит. Амшын ацәқәырԥақәа ҩызцәас исымоуп. Даргьы-саргьы цқьа ҳаилибаакац азыҳәан, еиҳа ианыцәқәырԥо уахь срызнеиуеит. Сара исышьҭалан инеиуеит абри Мзымҭа иҭоу акалмаҳақәагьы, аха урҭ иаразнак рышьҭахьҟа игьыжьуеит. «Ацара мариоуп, агьыжьра оуп иуадаҩу,» – ҳәа иҳәалон, цәгьаԥсышьа зырҭаз Аԥсҳа Қьалышь. Уи ахәашабга зыжәлар рзы ибираҟыз, ԥсшьара ҳәа сара сҿы даалон. Анышьа ҳнақәтәан Мзымҭа ҳанхылон, акалмаҳа ҳкуан. Акалмаҳа ӡны бзиа ибон, иара ԥсаҭа шкәакәа, дагьыӡасон ибзиан. Иԥылоз ацәқәырԥақәа дрылҵәраа дышцоз еиԥш акәын иԥсҭазаараҿы иԥылоз ацәқәырԥақәагьы дышрылҵәраауаз, аха днармыкӡеит, зыԥсадгьылаз зхәыцра дуз ауаҩы. Сара ахьуарӡы нахысшьып, шәара шәыԥсы ааиҭашәк. Нас иҟаҳҵаша чан шьҭахь ҳнеицәажәап.
Ауха ажәҩан агәы аԥсҭҳәақәа еихьыжәжәа еиԥыжәжәа ихын. «Ари маншәаларахеит», – иҳәеит Кацман ажәҩан данҩаҵаԥш. Нас ҩ-нышьак инарықәтәан Мзымҭа амшын иахьалалоз ашҟа илеит. Иахьнеиз ҭыԥ ԥшӡаран. Хы-ҵлак рымахә дуқәа рҽеилышь игылан.
– Анцәа иоуп абри аҭыԥ абас изшаз. Аԥшыхәразгьы даараӡа иманшәалоуп. Алаҳәа аҭра еиԥшха, абри аҵла ацәқәа сықәтәарҭа ҟаҵоуп. Уантәи сылаԥш ахьынӡанаӡо амшын агәы схыԥшылоит. – Нас аусахь диасит. – Хҩык абра шәаангылоит. Ҩыџьа сара шәсыццоит, аӡәы Смиал,егьи...
Смиал далихит ирыцыз иреиҵбыз Бабышь. Уи шьҭамҭала Абжьуатәын, ижәлан Абыхәба. Жәохә шықәса анихыҵуаз инаркны аҳҭынра дааӡахьан. Ишәақь инапы инықәырсны аҵыс мҩас абла ҭихуан. Махәҿала дыӷәӷәан. Шаҟа ирласны дқәылоз аҟара, ирласынгьы дхьаҵуан.
– Сара исыццо шәкәымжәқәа шәшәышәх –дҵак еиԥш даацәажәеит Кацман. – Шаҟа шәласны шәеилаҳәоу еиҳа еӷьыуп, аӡасара ҳақәшәар ҟалоит. Аҟама, аҳәызба, аҵәаҳә ианаҭаххо шәхы иашәырхәар оуп. Уажәы нахыс ацәажәара ҟалаӡом. Шаҟа аԥсабара ҳҽалаҳарӡуа аҟара ҳманшәалахоит. Шәыблеи шәлымҳақәеи ҵарыз. Шәзышьҭоу аус ада даҽакы шәазымхәцын. – Нас инапқәа ажәҩанахь иҩышьҭыхны дааматанеит.– Иа, Анцәа ухьы шьаргәҵа сакәхшоуп, ҳарланшәал Аԥсынра ахьӡ ала...
Наҟ инаскьаган аӷбақәа хԥа ӡыхгылан. Акы арахь иааскьаган агьырҭ раасҭа. Уи амазгәыҭ аҿы иаркыз алашара ада егьырахьҟа лашьцаран. Изықәтәаз анышьа ажәҩа аҵишьуан Кацман. Уи убас ирманшәалан иҵишьуан, ан лнапы ҟәымшәышәқәа лыԥшқа ианихьылшьуа еиԥш. Иара анышьагь ацәқәырԥа ссақәа ирықәҵәраан, аӡыжьаҿ аԥсыӡ аныӡасо ашьҭабжь арго аҳа, иаргьы аԥсы ӡаны инеиуан. Смиали Бабышьи ирыздырамызт Кацман игәы иҭаз, уи хықәкыс имаз, иарбан ӷбоу дзыдгылараны иҟаз. Дара ргәы иаанагон, иааигәан иӡыхгылаз аӷбаҿ оуп аус ахьрымоу ҳәа. Аха уи аӷба ашьҭахь ала дазааигәаӡан днавсын, анышьа аарццакны дышнеиуаз, иаҵеишьуаз ажәҩақәа аганқәа инархыхны агәҭа инышьҭаҵан, ибжьы ныҵакны адҵа ҟаиҵеит.
– Анышьа шәҭаиа.
Смиали Бабышьи рҽааиҵыхны анышьа инҭаиеит. Кацман инапқәа амшын ихшьыло еиҳа ихаран иӡхгылаз аӷба ашьҭахь ала анышьа инадиргылеит. Ихәда ирқьақьан иахшьыз ашаха ааихыхны, иршәны аӷба ашьҭахь иахагылаз ашьаҟа инахаиршәит. Нас анышьа аган иадҿаҳәалаз аҵәаҳәқәа аамхны Смиали Бабышьи акака надиркит. Кацман иӡара инакәиршеит ацә цәа иалхыз аҳаҭа ду. Аҵәаҳә иикыз аӷба аган инаҿаршәны, дахьынҳалан иаразнак дыҩхалан, алдауыр иқәыз ааҵәақәа иҽынарываикит. Смиалгьы Бабышьгьы рҵәаҳәқәа ирхьынҳало иҩхалеит...
– Шәымцәажәан, сара иҟасцо ҟашәҵала.
Хрыжь-хрыжь атрышә дасуа, аӷба армарахьтәи аганахь ала давалан дааиуан, амшын ар уаҩ, уажәы-уажәы амаакыра иҽанҵаны ҵаҟа дыԥшуа. Аӷба аҵыхәаҿ данлеи дааҭгылан даанаԥшы-ааԥшит, ҵаҟагьы дылҭаԥшит. Аԥҭақәа гәаҭеиуа ажәҩан агәышҵа иаҵаз рааимҟьарҭаз илаԥш нақәшәеит аӷба ашьҭахь анышьа шадҿаҳәалаз. Аха атрышә асхеи, абжьы аргахеи дахьӡаанӡа, ихәдаџьал ихьамҭаӡа акы наахеит. Уи Кацман ихҭырԥа аҿацә илаҳәаз аԥслымӡ акәын. Кацман абри аҩыза амаана уаха мацара акәхарымызт ихы ианаирхәахьаз. Аԥслымӡ ахҭырԥа аҿацә илаҳәан зыхәдаџьал иаахоз, ибжьы аргаха иоуамызт. Хьаа дукгьы имамкәа дынкаҳауан цәа хаак дынҭанагалазшәа...
Кацман идҵала, Смиали Бабышьи иаразнак илбааит анышьахь. Иаргьы али-аԥси рыбжьара, атҟәа иаҳаҭа дылҭаҵаны ҵаҟа длалбааишьҭит. Аҵх агәы анааҩнашоз, Смиал иҩызцәеи иареи, аурыс мшынуаҩ дрыман амҩа ианықәлоз, Хаҳәбиа Кацман ус дук ҟазҵаз аӡәы еиԥш акәымкәа, арԥарацәа ибжьы нарықәиргеит.
– Амҩа бзиа шәықәлааит арԥарцәа. Аҟәа шәаннеиуа Аԥсҳа исызиашәҳәа, акалмаҳақәа амшынахь илеиӡом, рҽырмҟьашьырц азыҳәан ҳәа...
Зыԥсҭазаара ссиршәа еиҿкааз Кацман Хаҳәбиа, ихи-иареи рхала ианаизаанхоз иҽԥышәара Мзымҭа аӡахьы днеиуан. Инышьа дҩақәтәан ажәҩақәа аҵшьуа, ацәқәырԥақәа дҩарҿагылан аҩада иҿыҩеихон. Аӡы шаҟа иаӷьны иԥылоз аҟара имахәҿақәа ӷәӷәахон. Иӷәӷәахон избанзар, Мзымҭа ацәқәырԥа дзаҿамгылар, уи дагәылсны аҩада дзымцар. инышьагь иаргьы амшынахь иагон. Усҟан уи деиԥшхон зхьышьҭрахь измгьежьыз акалмаҳа. Иԥсҭазаара ԥышәала идыруан, акалмаҳа амшынаҿ ишкалмаҳамыз. Убри азоуп, иқәрахь дышнеихьазгьы, ижәҩахырқәа зирӷәӷәоз...
Кацман Мзымҭа ацәқәырԥа аҟынтәи иҽԥышәан, инышьа нкыдҿаҳәалан иашҭа данаақәгылоз, инапы ажәҩан ахь иҩшьҭхны Анәа димҵаматанеиуан.
– Иа, Анцәа ду, иҳаҭ амч, зны ҳхы ҳаиааиртә, нас ҳаӷацәа...

                                           *  *  *
Аԥсны акәша-мыкәша аҭагылазаашьа цәгьахо иалагеит. Аԥсҳа Асланбеи ир имаз аҟара еиҭа иқәиргылеит. Аха аурыс мрагыларахь ала гыртәыла игылаз иполкқәеи, мшынлеи, мраҭашәарахь ала ар шьаҟауааи, Аҟәа амацәаз ахы иҭарцалеит. Аҟәа ихырӷәӷәарҭа изаанымкылоушәа аниба, ир иман Ҵабалҟа дҩеит. Асланбеи иашьеиҵбы аурысқәа рҳәатәы иҭазыршәуаз, Дадианаа рымаҳә Сафарбеи Аԥсны дахадыргылеит. Убри нахыс ҽаҩраҭагалан абӷьы шкаԥсо еиԥш, аԥсуаа рлахьнҵагьы ацара иалагеит. Аха иагьа ус акәзаргьы, Асланбеи Аҟәа аҳҭынраҿы дыштәамзгьы, аурыс иганахь ала Аԥсҳа ҳәа ихьӡ шихыхызгьы, аԥсуаа еиҳараҩык, лымкаала аҿаҩа қыҭақәа рҟны, Аԥсҳас иршьоз, Асланбеи иакәын. Даргьы иара инапхгараҿы акәын иахьыҟаз...
Асланбеи баша дтәамызт Ҵабал ихырӷәӷәарҭаҿ. Агаҿа зымпыҵахалан иҟаз аурыс гарнизонқәа дрықәлан иҟәыбаса еилаиҵон. Убасҟангьы ивагылаз иарӷьажәҩацәа дыруӡәкын Смиал Џьапуа...
Аурыс ир рнапхгара, ачарҳәаҩцәа рыла еилыркааит, Асланбеи ихадараз ирхәҭа иман Ҵабал дшыҟаз. Аурыс ирхәҭақәа иреӷьыз, аиҳараӡак шьхатәылаҿ аибашьра иазыҟаҵаз, имҩаԥызгоз аԥсуаа рыцны, уахь амҩа иқәлеит, Асланбеи итҟәаразы...
Ауха дызмыцәеит Смиал. Илацәа ааиқәиԥсар, «Умыцәан,» – ҳәа бжьык илымҳа иааҭаҩуан. Иаргьы иаразнак дҩҵҟьон ишәақь аармазеины. Аха захьынџьара ҭынчран. Ар ракәзар ргәы рҭынчны ицәан. Уахынлатәи аҷаԥшьаҩцәа, ршәақьқәа рнапы ианҵаны, агаҿа аганахь ала инеивыс-ааивысуан ргәырҽанҵаны. Зны-зынлагь ԥсаатә бжьык нархаҵаны инеиқәҿырҭуан. Насгьы излеибадыруаз, (атәым дрыбжьамларц азыҳәан) имаӡаз ажәа еибырҳәон. «Ухҭырԥа ухоума,» – ҳәа. «Мап сыжәҩа иқәршәуп», –  ҳәа иҳәар акәын егьи. Убри ззымҳәаз дара дыртәымызт азы ибжьы иргон, «ақәџьма ҳалалеит», – ҳәа. Уи акәхон ар ршьапы иқәгылон...
Смиал ҽышьҭыбжьк иаҳаит. Аҽы ашьапқәа зларгылоз ала иццакуаз ҽуаҩык даауан. Абна аҿықә иҽнылакны ибжьы наиргеит Смиал.
– Ахҭырԥа ухоума?
–Мап, сыжәҩа иқәыршәуп.
– Сыбжьы ахьгоу ахь уааскьа.
Аҽыуаҩ иҽы дынҽыжәԥеит
– Смиал уоума?
Смиал иаразнак аус ахь диасит.
– Иҟалазеи, ажәабжьс иааугазеи?
–Аҟәатәи агарнизон абрахь амҩа иқәлеит...
– Ианба?
– Аҵх агәы анааҩнашоз...
– Ҳарҭиит акәуу еиҭа алақәа!?.
– Ҳазҭиизгьы ҳара ҳтәқәа роуп.
– Шаҟаҩ ыҟада?
– Хышәҩк иреиҵам..
– Иабанӡааихьоу угәанала?
– Ацәылашамҭаз абра иҟалоит...
Смиал дыццакит Асланбеи ишҟа. Аӷәеихаса данынҩнала, Аԥсҳа имаҟа ԥмыртлаӡакәа ацәардаӷәы дықәиан. Цәалашәарак иоузшәа иаразнак дҩагылан дҵааит.
– Иҿыцу ажәабжь ааугама?
– Аурыс ҳашҟа амҩа дықәлеит. Аԥшыхәҩы излеиҳәаз ала ашамҭаз абра иҟалоит.
Аԥсҳа Асланбеи идҵала, ар рыҽшаны рҭыԥқәа ааныркылеит. Смиал ҩажәаҩк аибашьцәа иман, Аҵәаҳә ҭшәара ҳәа иахьашьҭаз адарыԥара мҩа дыбжьысны, аԥсара ахьаанҵәоз иҽыԥхьакны дгылеит. Арахьынтәи зны хланҵы илашьҭыз, нас зҽеиҵыхны Кәыдры аԥшаҳәа иаваршәыу амҩа бзиан ибарҭан. Шьҭабжьык гомызт, Кәыдры ашьҭабжь ада. 
– Аԥсҭҳәақәа рҽышьҭхра иалагеит, уажәшьҭа ишоит, – иҳәеит Смиал ажәҩан дҩаҵаԥшны...
Убас иагьыҟалеит. Аупа еиқәаҵәа аҵла амахә ианахшьыу еиԥш, ахра амыҟәқәа ирыхшьыз аԥсҭҳәа еиқәацәақәа, аԥша анрыҵас, зны еихьынҳало, нас еихьыҩруа, ажәҩан агәы акыдӡылара иаҿын. Ацәылашара ианалага иҿыхаз аԥсаатә аҷҷа ҳәа рашәабжь абнара иҵыҩҩуан. Аха урҭ рашәаҳәара нагӡара амоуит. Игеит ҵҩа змам аҽы шьҭабжьқәа. Кәыдры мраҭашәарахь ала ишьҭаз адәы нықәдәырҭәааит.
Аинрал Шатилов џьарак дызгыломызт дшаҵәы-шаҵәуан. Иахьа дманшәалахар, Кавказаа рабашьра аҟынтәи ԥсеивгарак иоуан. Аха уажәазы иԥырахан иҟаз Қьалышь-иԥа Асланбеи Чачба иакәын.
– Аурысқәа, – ибжьы ҩеиҵихит Шаталов, – ҳара Аԥсны ҳнапаҿы иаагахьеит, абарҭ ашьхақәа рыда. Аурыс дыззымиааиуа мчы ыҟаӡам. Ус анакәха абарҭ ашьхақәагь ҳариааиуеит ҳара. – Иажәа аанкылан ашьхақәа рыҳаракырахь дҩаԥшит, аха убарҭ рыҳаракыра убас дланарҟәит, нацәкьыск даҟараны рымҵан џьара дкаршәызшәа. Аха иагьа ус акәзаргьы уажәшьҭа хьаҵшьа имамызт, ир ргәы ирӷәӷәар акәын. – Абарҭ ашьхақәа дҵәахны дрымоуп аурыс жәлар раӷа Асланбеи Чачба. Уи иԥсы ҭанаҵы аԥсуаа жәлар ҳзеиқәыртәаран ҳаҟаӡам. Ус анакәха иахьа ҳилгароуп...
Иҟалеит иуаӷеимшхараз аибашьра. Аԥсуааи аурысқәеи ахы еиларҵеит. Абзарбзанқәа ҿааихак ҟарымҵеит. Аурысқәа азныказ аҭшәарахь ихьаҵыр рҭаххеит, аха уахь Смиал инаимышьҭит. Иаарыкәыршан абна аҿықәқәа рҟынтәи аԥсуаа реихсуан. Арахь адәышкәаӷьаз иқәхеит, иаҳа-иаҳа иҭахоз рацәаҩхо иалагеит. Аибашьразы аԥышәа змаз аинрал Шатилов игәеиҭеит ир шицәҭахо, адҵагьы ҟаиҵеит рабџьар шьҭарҵарц азыҳәан...
– Шаҟантә иузынасыцҳахьааз аинрал усыцрыҵ ҳәа, – ибжьы наиргеит Асланбеи Шатилав данизааигәаха. – Ҳаԥсадгьыл ҳахцаны ҳахьшәымоу азмырхакәа, еиҭа алаапк еиԥш шәҳацрыхоит ҳахшьаара шәаҿуп. Сгәы иалаӡам, ҳашьраз иааугаз иҭахаз ур уаа. Сгәы иалоу урҭ зыхшаз ранацәа роуп. Ргәы иаанагозма рыҷкәнцәа тәым тәылакаҿ рыԥсыжра ҟалоит ҳәа...
– Зыԥсы ҭоу иоуп арыцҳа, иԥсыз иԥсы ажәҩан ахь ицеит, адгьыл аҟнытә ихы дақәиҭуп, – иҳәеит аинрал Шатилов уажәшьҭа иара изыҳәан зегьы акакәны. Нас Асланбеи иахь даахьаҳәны усгьы нациҵеит. – Аибашьҩы аиааира агара дшашьҭоу еиԥш, аҵахарагьы дазхиазароуп...
– Иахьа уара уиааит аинрал, – иҳәеит Асланбеи Шатилов иблақәа дхымԥшылаӡакәа.
– Уи ишԥа!? Усылахәмаруама Асланбеи?
– Уаргьы-саргьы ҳаибашьҩцәоуп.  Уара ақәылаҩ, сара зыԥсадгьыл зыхьчо. 
– Иахьа азы уара уиааит, ус анакәха иууалу насӡа, сара сшьы, абџьар зкым сыруаа еиқәрха.
– Сара уоусыжьуеит, уца уԥсцәеи уруааи уманы. Амала аказы суҳәоит, ишабалакь шәырзымныҟәан шәнапы ианхалаз, зыԥсадгьылаҿ итәхаз аԥсуа жәлар...
Аԥсҳа еиҳараӡак игәы ԥызжәоз, аҭырқәцәа дахьырԥсахыз акәын. Аҟәа абааҿы дантәаз ивагьыжьуаз, уажәы иахьца-иахьаа имбо иныҵабеит. «Аҭырқәа игәра умган,» – ҳәа иаб еиҳәалоз аҟны даанагеит уажәы. Убасҟан иӡбеит дызхымԥашаз аус. Дҟәыбаса дцеит наӡаӡа дшаҵахаз аниба...

                                 *  *  *
Аҵх шьарда инеихьан, аха дыцәамызт Асланбеи. Иԥсҭазаараҿ уаха аҟара дыԥсыҽны дҟамлацызт. Ибон уажәшьҭа Аԥсны аиқәырхараз акгьы шилмшоз. Убасҟан ишҟа диԥхьеит Смиал.
– Акыраз суҭахызма Аԥсҳа ухҵкы?
– Уара иаснагь усҭахуп, сыԥсы анҭоу акәым ианҭамгьы...
– Ус шԥоуҳәо ухаҵкы. Уара шәышықәса уҳагмыз, убас рҭахуп ууаажәларгьы...
– Ҳауаажәлар ирҭахыз, рхәшҭаара амыцәара акәын. Уажәшьҭарнахыс уи иаԥеиԥшхаша аҳәара уадаҩуп.
– Уажәшьҭарнахысгьы ицәараны иҟаӡам, – иҳәеит Смиал уи аҟара иаамырхьаацәакәа. Насгьы иацы аахыс игәы иҭыхоз, аха зҳәарҭа имоуз, уажәы иҳәартә еиԥш аҭагылазаашьа иоуит. – Саҭоумҵан сызҵаараз Аԥсҳа, исзеилмкааит ҳаӷацәа рхада днарыдкылан иззоужьыз?
 Асланбеи уи аҩыза азҵаара иоура дазыԥшын. Аҭакгьы ҟаиҵеит ҭынч-ҭынч иажәақәа днарызхәыцуа.
– Ҳхәышҭаара ӡынӡаск идмырцәарц азыҳәан.
Изхымго рыцҳашьарак игәы ихьу-хьууа инҭалеит Смиал. Ихгьы, Асланбеигьы Аԥсынрагьы еицрыцҳаишьон. Ихааназ изыҟамлацыз цәанырра хьамҭак иоуит, ажәҩан дкәалкәало далакнаҳазшәа...
– Аԥсҳа ухаҵкы, нас ишԥахьчатәу Аԥсынра?
– Иахьа азыҳәан хшыҩла...
Аԥсҳа Асланбеи Чачба иахьа аҟара иадара хьамҭа ихәда иқәҳан дҟамлацызт. Ихагылаз ахра дуқәа бганы илаиқәҳан дырҟәаҟәазшәа акәын дыштәаз. Иацтәи ииааира иара изы ҵахаран. Убри аҵахара дагьархәыцит иара.
– Уара уиашоуп Смиал, – тыша ҵаулак ибжьы ааҭыҩҩызшәа иаагеит.– Аԥсуа иԥси ихәдеи еиманаҵы Аԥсны ихьчалароуп, аха иаснагь еибашьрала акәымкәа. Уи аиқәырхараз даҽа мҩак ԥшаатәуп. Уи амҩа сашьҭалоит сара...
– Уи закә мҩоузеи аҭауад лаша ухыҵкы?..
– Аамҭала Аԥсны саԥырҵуеит. Сцоит Адлерҟа, мамзаргьы Аубыхқәа рахь. Иудыруазеи Сафарбеи маҷк игәы ирҭынчыргьы. Ар сышьҭаҵара иаҟәихыргьы. Сара исыхҟьаны ауаа дыргәаҟуеит. Уахаҵәҟьа амҩа сықәлоит Адлерҟа...
– Сара сабацо?
– Уара Абжьуаа рахь уцоит.
– Аҭауад лаша ухыҵкы, – иԥсы ааилашәеит Смиал. – Ҳаԥсаанӡа ҳаицызаауеит ҳәа еибаҳамҳәахьази!?
– Уи усҟан, – ибжьы изҭымго даацәажәеит Аԥсҳа. – Иумбои аамҭа аҽшаԥсахыз. Уара Абжьуаарҿ уаҭахыуп...
– Нас уаргьы Аԥсны уаҭахӡами? – Смиал иҽаанкылара ицәыуадаҩын.
– Сара саамҭа цеит уажәшьҭа...
Еиԥырҵит Асланбеи Чачбеи Џьапуа Смиали абас ала. Еиԥырҵит наӡаӡа, уаҳа рымҩақәагьы еиқәмшәеит...

                                                    *  *  *
Хымш рышьҭахь Смиал аҵх иҽалакны Аимара дҩеит. Аха ихәыҷқәа изхара ибартә еиԥш аҭагылазаашьа ирмҭеит. Таҳан ацәгьа иҳәан, уахык  иҩны иаакәшан, дытҟәаны Дранда абахҭа дынҭарыжьит. Ахьшьыцба амахә иқәҿаҳәоу, зыбла ҭраа ажәҩан ахь иԥшуа даҩызахеит Смиал. Ишьапқәагьы инапқәагьы азынџьыр нархаҵаны, ицәаакыз, лашара ахьыҩнамԥхаз аҟарса дынҭарыжьит. Иҿахәы аниҿырхуаз иарбанзаалакь игәҭакы дацәхьамҵит. Абахҭа ахылаԥшҩцәа шиқәӷәӷәозгьы дара рахь дмиасит. Нас хаала ҳәа напы адыркит. Аурыс палковник ичын иҭан, архәҭак ахагылара идыргалеит. Иара уи дахыччеит, аԥсшәа рҵама аурысқәа ҳәа. Иалихит ҩ-мҩакы, абахҭа аҭаԥсра, ма абналара...
Смиал абахҭа дҭакнаҵы, иҩызцәа ииашьара Аимараа ршьапы иқәгылеит. Ашьамаҟа аԥсаса ҭины, иаҭнырхыз аԥара ахьахьы ииаган, абахҭа ахылаԥшҩы ихаҭыԥуаҩ даархәеит. Убри алагь еилыркааит, Петербургтәи адҵа иааз, Смиал Новорассискҟа данхырҵоз амш.
Иалыԥшааз агвардиа, ханҩажәиԥшьҩык бџьарла еиқәных, знапқәеи зшьапқәеи аԥдан рхаз Смиал драԥцаны Кәыдры иаваршәны амшынахь дышларгоз, агаҿаҿы илеирц омак рыгмкәа, аԥсуаа рымҩа кны игылаз иҩарықәлан, ицҟьашәҟьа илықәҵан даарымхны дыргеит...
Убри нахыс акыр шықәсқәа Аԥсны Смиал иӡбахә аӡәгьы имаҳаит. Игәжәажәуа акырӡа иԥшит, Смиал иԥҳәыси иҷкәнцәеи, аха раб илахьнҵа ианаалар акәхеит. Даауеит ҳәа агәыӷра рыман азыҳәан, цәашьыкгьы кыдрымҵеит уасакгьы ахәда хырмҵәеит...
Ашьҭахь сара исаҳаит Џьапуаа ҳабацәа рҟынтәи, Смиал изкны ажәабжьқәа рацәаны. Аха убарҭ ажәабжьқәа рахьынтәи сара иалысхит акы, абри ианысҵаз еиҳа ииашахап ҳәа агәаанагара сыман.
Изларҳәоз ала, Смиал Аԥсны аангылашьа шимоуаз аниба , дцеит Нхыцҟа, Шамил ду иахь.Уи дивагылан деибашьуан. 1855 шықәсазы Шамил иабџьар анышьҭеиҵа, Смиал Авартәылантәи амҩа дықәлеит Аԥсныҟа. Уи ишьклаԥшуаз аурыс ир имҩа ркит акаҵәараҿ. Шьыжьы инаркны хәылбҽханӡа еиҿахысуазаарын. Ихы дамыхәо данырхә, икәшо ианалага, ахра иҽеиҭазаап.
Анс акә, арс акә, Аԥсназы ацәашьеиԥш ибылуаз, Џьапуа Смиал иӡырҭа иԥсырҭа еилкаамкәа дызшаз Анцәа дигеит...


                                                   *  *  *
Аамҭа еикәшара иара атәы ҟанаҵоит. Шьоук агоит, даҽа шьоукых аанагоит. Смиал дагеит, аха ахшара бзиа изаанхеит. Хҩык аишьцәа, рынхара рынҵыра, рыҩнра ргәара Анцәа ишиҳәара иҟан, ран лгәы дамыргакәа дныҟәыргон. Абжьуаарҿы шәнеишь-шәааишь ҳәа зарҳәоз ракәхеит. «Смиал ду иԥацәазар, ауаҩреи, ахаҵареи,  аламыси рыламларц ҟалоума» – ҳәа рзырҳәон рыӡбахә заҳауаз.
Ҽнак шьбжьон, Смиал иԥа аиҳаб Еқәыԥ, ашҭа агәҭаны игылаз ара ашьапаҿы дтәаны иаԥсуа шәақь ширыцқьоз ҿыҭбжьык геит.
– Уа, Еқәыԥ уҟоума, Еқәыԥ...
– Ааи, сыҟоуп, иҟалазеи Уаҳаид?
– Смиал схәыҷы дипҟеит, ари зныкым, ари ҩынтәым...
– Ааит, уи алаԥынҵа икылҟьаз, исырбап абра дмааир дабацо...
Убри аамҭаз, иабду Смиал ду иаҳаҭыр аҟынтә, Смиал ҳәа зыхьӡиҵаз Еқәиц иҷкәын, иҽы лаба дақәтәан ашҭа дааҭаххит.
– Дзыхурҟьазеи уара Уаҳаид ихәыҷы?
– Ҳара дахьҳаиԥшым, дахьшҳаму азы, – иҳәан, иҽы лаба ишьхәа ларбаны ашҭа дылҭҟьеит...
Убасҟан Еқәыԥ иаб Смиал ибла даахгылеит, ҽцәа шәҩык драԥхьагылан рыҩны аԥхьа диасны дцозшәа. «Ҳаи аҩныҟа дмааиӡои,» – ҳәа данҩыҵахх, Смиал хәыҷ илаԥш наиқәшәеит. Уи адәы аҵыхәаҿ даннеи, иҽы лаба нықәырчаразаан даахьаҳәын иаб наиқәҿиҭит.
– Уи дуаҩхаанӡа дсыпҟалоит...
Абас оуп ишыҟоу аԥсҭазаара...
Џьапуа Смиал ду ишьа аусура иаҿын...

                                                                                                 2002 ш.
                                                                                                 Аҟәа.



