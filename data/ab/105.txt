Иаҳхылаԥшхәу, лахь сумҭан,
Сыжәлар рзыҳәан ԥсахрада
Сыҟазарцы иахьысҳәало
Сабацәа рашәа Уарада.
Бжьы ҭаала иансырӷызуа,
Исҳәоит гәырӷьа-ччарада,
Ари ашәа гәаҟ ажәабжьуп,
Игәы ҭшьаагәоуп Уарада.
Абри шԥеиԥшу аиаҭым хәыҷ
Иҵәыуара ауеимада,
Иан лзыҳәа лаӷырӡышак
Анықәиҭәо лыжырҭа.
Исанаҳәоит аԥсҭазаара,
Зқьы шықәсала еилшәарада
Ҭынч ишааиуаз, ԥшак иагазшәа,
Ишыбжьаӡыз хьаҳәрада –
Зынгьы, сразҟы иақәмақаруа,
Иҵәааҵәаауеит џьшьарада:
– Сразҟы, сразҟы, сқьаԥҭажәумтәын
Сара ҩныда-гәарада.
Аԥсҭазаара аҭагәҭасра
Џьоук ықәнахӡоит харада.
Ажәҩан абри гәанамҭозар,
Нас ацәгьара збарҭада.
Иаҳхылаԥшхәу, лахь сумҭан,
Ас сахьашшуа чҳарада,
Уа, зны-зынла иаасырӷызлап:
Уарада-гәышьа, уарада!
Амҩа уамак иҽеимызт, ааигәа мшцәгьак шамбацызгьы, иахьабалак
ҭаҟәаҭаҿаран. Аҽқәа зыласуамызт, рышьи-рышьи неиқәҵо, ашьшьыҳәа амҩа ианын.
Ирыҵаҳәаз афаиетон еиқәаҵәа иақәтәаз арԥыс, иԥсҭазаара зегьы абас
иҭаҟәаҭаҿаразшәа, амҩа анԥшылара шицәыуадаҩызгьы, илахҿыхыз ашәаԥыџьаԥ
ашҟа ихы изышьҭыхуамызт. Иара уи иазиуазеи, аԥхынра инҭагылаз, аҭәымҭа
иамҽханакхьаз аԥсабара дзаҵәны дагәылагылазар. Аҵыхәтәан аҽқәа аҟәрахьы
илалбааит, ршьапқәагьы аӡиас инҭадыргылт. Аӡиас хәыҷын, аха асқәа анӡҭуаз
ихыҵуазар акәхарын, аҟәры ҭбаан. Амҿы цҳагьы хын, ауардын нықәсыртә, амала
даҽа ԥыҭрак хылаԥшра аимоур, еилаҳаӡон. Аҽқәа аӡиас агәҭаны ршьапоуқәа
дрыхьыр цәгьа ирымбеит. Афаиетонхьча урҭ ааҭгылар имуит, ашара акырӡа шагыз
амҩа ишықәлазгьы, абра иааӡанӡа, ажәак зымҳәацыз зхаҵкы изкамыршәуаз арԥыс
акы игәы иабар ҳәа дшәаны. Афаиетон адгьылбыжьҵәа инықәлеит. Ахаҳәрдыдра
агьежьқәа ықәшьқьраауа шәаԥыџьаԥла иҭалаҳаз аҳаракырахь ихәноз амҩа
инықәгылеит.
Уахьҩыхәноз дгьыл иашарҭан. Аҳаракыра аганқәа инарыварххын уҳәо,
баагәарала ихыкәыршаз аҟланаанда акыр еиԥшын, ахысырҭа ҟланқәагьы, уажәшьҭа
рхы ирзархәомузт азы, уаҩы дырхылаԥшуамызт, аилабгарахь рхы дырхон.
Абаагәара ашьаҭа аныркуаз ақьырсианра Аԥсны ианықәнагалаз аамҭа акыр цахьан.
Усҟан идыргылоз ахыхьчагақәа иажәӡеит. Абаагәара иавҵаланы иҩеиуаз амҩа
ишаныз, афаиетон агәашә инадгылеит. Ас шаанӡа уаҩы иахьизԥшымыз акәхарын,
агәашә аркын. Аха анаԥра еиқәаҵәа зшәыз, иара убас еиқәаҵәаз ажакьа зҿаз хаҵак
дмыццакӡо дааин, агәашә ааиртит. Ашҭа ҭбаа агәҭаны аҽқәа аангылеит. Афаиетон
длалбааит арԥыс. Иара дызлалбааз ала акәымкәа, афаиетон егьи аган ала игылаз
аҩны иааҩныҵыз апапгьы дизыԥшымкәа, жәшәы шықәса зхыҵырц уамак
шагмызгьы, ааигәа идыргылаз акы акәызшәа, аԥсҭазаара шыҷкәыназ
унардыруазшәа, зышәқәа аартыз ауахәамахь иҿынеихеит.
Аҩныҵҟа уаҩы дыҟамызт. Азныказ иҿаҳадагәаз нышәынҭрак иеиԥшитәит. Аха
ашәхымс дынхыҵны, ахаҳә дашьма даннықәгыла, иԥсуа маҭәа уамакҵәҟьа
ианымаалоз ир шьаҵа хәҵәҩага ашьхә, ласы имхарц, излачаԥаз аиха абжьы аҿыгә
ҳәа игаз ауахәама ҭынчра ааиланагеит. Даҽазнык аҭынчра еилеимгарц, ишьап ԥынҵа
дықәгылазма уҳәо, иҿынеихеит аҩныҵҟа, ааигәаӡа анышә иамардаз иани иаби рахь.
Урҭ рҿаԥхьа дшьамхышгылан. Ибла иаахаҟәҟәалаз илаӷырӡқәа иаразнак
иааирыцқьеит. Апап, аныхабаа амаҵуцәа иманы, дааихҭықәгылар, игәыԥшқара
иирбарц иҭахымызт. Дҩагылан, дааиҭаҵны хаҳә ԥшьырқцала ихҟьаз адашьма
ахаҳәқәа руакаҿ, ишьамхы еиҭанаирсит. Иҿаԥхьа ишьҭаз ахаҳә аҿы аџьар ҭаԥҟан.
Уаантәи данааиҭаҵ, алтар аҿаԥхьа ишьамхы наирсхт. Анцәа исахьа зныз аикона
аҿаԥхьа:
«Уара уҿаԥхьа сааиаанӡа, сзыхшази ҳашьаҭа зкуаз Аԥсҳаи рҿаԥхьа
сахьышьамхнышгылаз, иаҳхылаԥшхәу, лахь сумҭан! Уи сара сыхшыҩ заа иԥнаҟны
иҟасымҵеит, сҭагылазаашьа иснарҟаҵеит. Аԥсҳа Леуан III иҭахымызт зеиԥш ыҟамыз
ауахәама абра идыргыларц. Аха иара иаԥхьаҟа ари иԥшьаз ҭыԥын. Анцәа ду,
ушьапы ахьыркуаз аҳаҭыр иҵегь ишьҭыхтәын ауаа рҿаԥхьа. Абра идыргылеит
аныхабаа. Апапцәагьы ныхаԥааҩцәахеит ҳара ҳзыҳәан. Аха Аԥсҳа иҭахымызт
аныхабаа абра игылазарц, избанзар уи ахыхьчараз усҟанҵәҟьагьы иӷәӷәаз ҭыԥмызт.
Иара иҭахын иҳәынҭқарра ӷәӷәазарц, иаӷак изеиламырбго. Иара иаԥхьаҟа
иҳәынҭқарра тәыла дуун, аамҭеи аҭоурыхи ирфеит, аха Леуан ихаан Аԥсны
ашәҭкакаҷра иаамҭан, иара ишьҭахьгьы ишьҭра ӷәӷәазарц иҭахын. Ишыҟазаалак,
аныхаԥаарҭа абра идыргылеит. Аԥсны аҵыхәтәантәи аҳгьы абра дамадоуп,
иаҳхылаԥшхәу, унапы дануп. Иахьа стәыла аҳ дамам. Аҳ дызмам ажәлар ыҟам.
Иҳаԥсыхәузеи? Мышкызны, нырцәымҩа санықәло, саргьы уаасхылаԥш! Аныхабаа
ҳашҳатәрак усзаҩызоуп. Аҳашҳатәра – баҟоуп. Уаҳа уаҩы иҭынхари? Сгәы иҭоу
ахьуасҳәаз, иаҳхылаԥшхәу, лахь сумаҭан!»
– Сыҷәын, угыл! – иааиаҳаит ишьҭахьҟа иидыруаз апап ибжьы, уи инапы
изжәҩахырк инықәиҵеит. Иара дҩагылан, даахьаҳәит. Апап ишьҭахь ауахәама
амаҵуцәа еиҳаби-еиҵби ҳәа изеибарԥшны игылан. – Ҳуахәама аҩныҵҟа убара
сеигәырӷьеит, аҳ иԥа Гьыргәал! – аниҳәа, арԥыс ибла ҭраа апап днеиҿаԥшит, – иара
иаб аҳра имырхижьҭеи ус изырымҳәацызт, нас иҽааирҭынчын, ихы изылаирҟәит,
аԥсшәаҳәарак иаҩызаны. – Зус рацәоу анхаҩгьы иусурахь данҭымҵыц уанаҳзаа, акы
уаанацеит. Угәы иҵхо саҳәа, уҽаарт, сыҷкәын! – иҳәеит апап, аха арԥыс ҿимҭуазшәа
аниба, инациҵеит: – Уеилыскаауеит, сыҷкәын. Узықәшәаз агәырҩа ашьҭахь, умацара
уҟазар уҭахыуп. Узаҵәра узхылҵшьҭроу ахьамадоу, иԥшьоу аҭыԥаҿ иухыугарц
уӡбеит. Ҳуахәама аҩныҵҟа аԥсырҭынчга узыԥшаар сҭахыуп, сыҷкәын. Умала
унсыжьуеит.
Апап иуаа амҩа наирҭан, дааҳәны рыгәҭа данаалс, инаишьҭалеит. Урҭ
дрышьклаԥшуа, дааҭгылт аҳ иԥа Гьыргәал. Ажәлар ус ихьӡ ршьон, данырнаҭоз
Гьаргь ҳәа иҭарҩыз. Имацара данынха, лаԥшыла ақәцә илаԥш надхылеит. Иара
уаҵәҟьа даҵагылазаарын. Дындәылҵит. Афаиетон ишҵаҳәаз иҵаҳәаны,
иахьааҭгылаҵәҟьаз игылан. Гьыргәал ашьшьыҳәа, уи ауахәама аҭӡамц ҳаракқәа
шеимидоз, аҭуан харгьежь аҽахьеиднакылоз днавсны, ҿымҭӡакәа иҿанынеихоз, аҽқәа
раԥхьа игылаз афаиетонхьча иахь инапы неиҟьеит, аҽқәа ауижьраз. Афаиетонхьча
еиликааит араҟа акраамҭа ишынхоз, иҽқәа дәықәиҵан, абаагәаранда азааигәарахь
афаиетон неиган, аҽқәа рхы иақәиҭитәит. Уи дизԥшуа аԥсаҵлақәа рыҵаҟа арымӡ
дықәтәан аҳ иԥа. Амҩагьы уарааԥсон. Ас хара дышзымтәоз аниба, дҩагыланы,
агәашә ахь иҿынеихеит. Дахьынҭыҵыз, ҵаҟа, аӡиас леиуан. Уи дахықәгыла, ишьаҿа
неихигеит. Аҟәа дзыҩназ рҩны аасҭа, ара иаҳа иҩнызшәа иԥсыршьаган. Амала
ауахәама амаҵзуцәагьы ахьимбаша дыҟазарц иҭахын.
Аныхабааш зықәгылаз адгьыл ҳаракыра ахьаанҵәаз даннеи, арымарахь ала
ицоз, алада улбаазгоз амҩа данымлакәа, иааԥҵәаны аҟәрахьы илеиуаз амҩахәасҭала
имҩа ааиркьаҿит. Ахаҳә ҟәашқәа днарықәгыла-аарықәгыло, адгьыл бжызҵәоз
Мықәи Дәаби ахьеилалоз дынхықәгылеит. Аӡы шеибафозгьы, аӡиасқәа раасҭа
реилаларҭаҿынтәи ицоз иаҳа ахьибоз, аԥсҭазаарақәа реилаларҭа ибазшәа дыԥшуан.
Агәыӷра мҩанызаҩын, акәымзар ауаҩы иҽзықәиршәашаз здыруадаз. Маҷк игәы
ааҟалеит, избанзар иара, аподпоручик Гьыргәал Чачба адиутантс дызмаз Кавказтәи
ар акомандаҟаҵаҩ Михаил Воронцов ихатәы ҳақьым Ераст Андреевски иԥҳа аиҳабы
Елена қәыԥш, адунеи изықәыз зегьы аницәыӡгьы, лакәын дзызхәыцуаз ихатә
ԥсҭазаараз. Аха уи уажәы изааигәа дыҟамызт, дхаран, ааигәагьы дибашамызт.
Амала иара иԥсҭазаара маҷк аҭҭәаара, Мықәи Дәаби шеилалоз еиԥш, ааигәа
изыҟаломызт. Иара ихаҭа иусқәа убранӡа еилаԥаҭон, ирласны иузеилырго ибомызт,
иҵегь иуадаҩымхандаз. Елена лакәзар – лхаҵацара лаб макьана дақәшаҳаҭхомызт,
дхәыҷӡан ҳәа диԥхьаӡон.
Акәымжәи акабеи рныҟәгара аԥхын иуадаҩын. Насгьы уажәшьҭа ахра
иаахшәеит, амш шыбзиахозгьы, аԥсҭҳәа цәыш иахьалаԥшуаз, ауахәама ихадаз
аҭыԥаҿ икнаҳаз Анцәа исахьа зныз аикона иеиԥшыз, зыцԥхьқәа зхаргьежьызшәа
иубоз Амра. Иахьатәиала чаӷьак лбааимдацызт, дааԥсангьы дыҟамзи, убарҭқәа
ракәхарын маҷк ашоура дазыркуаз. Аӡиасқәа дахьрыбжьагылаз изыԥсҭаҵаган. Маҷмаҷ деиӷьхо далагеит. Арԥыс қәыԥш, ааигәа зхаҿы арыцқьара иалагаз, ихы хтны
дахьгылаз дызбоз аҷкәынцәа, акы иалаҳәаҵаз иакәны дымԥхьаӡакәа, еибарҩны Дәаб
шыҟаз рҿаархеит. Аӡиас иавҵаланы илеиуан, адаӷьқәа ршьырц, ахаҳәқәа аԥыр-сыр
иршәуа. Изышьҭазгьы даӷьык акәзаарын. Иара андыршәлак аҽаҵәахуан, аԥсы
ааивнагарц ианыҩхәыҵҵәраалак, иаваҳауаз ахаҳә иҭнаҟьоз ацәқәырԥа
иахәлаҵәаанӡа, аҽаҵәахуан. Агәы ԥҵәаӡазар акәхарын, аӡиас ирны, арԥыс дахьгылаз
иаахықәтәалт.
– Ишьы, ишьы! – ҿырҭуан ахәыҷқәа.
– Иамашәки, аԥсы ҭазааит, – нарықәҿиҭит, наҟ ираҳартә еиԥш, ибжьы
ҭымгацәакәа.
– Ишьы, ишьы! – еибарҳәҳәон дара. – Адаӷь уеигӡома?!
– Адаӷьгьы аԥсы ҭазар аҭахыми…
Аҷкәынцәа руаӡә зҿааирхаз ахаҳә адаӷь зықәҭәаз ахаҳә ианнырҟьцалеит.
Гьыргәал ас игәы ԥшқаны имбацызт, игәы аҵәы аланаҵеит. «Аҳаҳаира-а!» еибаргәырӷьон ахәыҷқәа. Ишьаҿа неихиган, адаӷь днахагылан, аҷкәынцәа
днарызԥшит. Илаԥш ргәамԥхеит, иҟәиҭ-сиҭуа иааилагылт. Ишьапԥынҵала адаӷь
днагәҭасны, аӡиас инеиҭеит. Аӡеибафараҿ илеиаанӡа, дазԥшуан, нас уаҳа
ибарҭамхеит. Аҷкәынцәагьы, ирыхьыз рзымдыруа, аӡиас иавҵаланы рҿылархеит.
Ԥыҭк ианыласкьа, аӡы иҭалеит, уахь ԥыҭрак рыбжьы гон, нас илаԥш ианааҵшәа,
адырҩегь имацара дшынхаз ааинырт. Иаргьы уи акәын ииҭахыз. Аха абыржәы
акәын урҭ ахәыҷқәа иаҳагьы хьаас ианикыз. Дара иара дырзеилымкааит, избанзар
деилыркаартә рызҳауамызт. Ршьапы хырҟьаҟьа, еихьыжә-кәыжә, ирыгын акыр.
Гьыргәал ианакәызаалак ауаҩраҿ доусы имали ихьӡи рыла еиҩихцәомызт. Дара
зегьы аҭахын, аԥсҭазаара еиҿкаан урҭ рыла. Абарҭ ахәыҷқәа ракәын Аԥсадгьыл
иалахьынҵахашаз, амала иара ахаҭа лахьынҵак амазар.
Мықә ақыҭа иалсуаз амҩа аҿынтә арахь ишаауаз еилургартә, ҽышьҭыбжьык
ааигәахон. Аӡы иааӡхықәгылеит уҳәартә, ашьҭыбжь аанҵәеит. Гьыргәал аӡеибафара
дӡаԥшылон, аҽыуаҩ иара даниба иахь шҿааихаз удыррыртә, аҽы ашьапқәа ахаҳәқәа
иахьынрықәгыла-аақәгылоз ааигәара иаҿын. Гьыргәал изааигәаӡа ианааи, аӡиас
инҭалеит. Аӡы еилырҽҽа ишааиуаз, иааӡхыҵит. Аҽыуаҩгьы дылҽыжәԥеит,
иарԥысрахьгьы макьана дшымнеицыз еилкаан. Гьыргәал идырит ари аҽыуаҩ ҷкәына
дарбаныз. Егьигьы дгылан, аҳ иԥа ихала даахьаҳәуазар, ма зҵаарак ҟаиҵозар ҳәа. Уи
аҳ иԥа дизынаскьагомызт, хԥаҟа шықәса рыла акәын қәралагьы дызлаиеиҳабыз, урҭ
еицрызҳауанаҵы, Гьыргәал зныкгьы иара иимырбеит шьҭрадулоума,
ҭагылазаашьалоума џьара хәыҷык дызлаиеиҳабыз. Аха уажәы аҳ иԥа, дызҭашәаз
аамҭа уадаҩ азы, дааиԥеиԥшит. Насгьы ак бжьаҳазшәа, иҩныҵҟа хьанҭыџьӡа иӷран.
– Усышьҭахх уаазцеи, Манча? – аҵыхәтәан дҵааит Гьыргәал.
Дауҭ Чкатууа, ихәыҷы хьӡы Манча ала даниԥхьа нахыс, идырит ибзыцәашьа
дшыбзыцәашьаз дшынхоз. Игәы аахьаԥсит. Гьыргәал дшыхәыҷӡаз ааӡаҩыс изалхыз
самырзаҟантәи аҭауад, агенерал Жәраб Чкатууагьы аԥа диоуит. Кыкахшк иааӡаз ҳәа
ирԥхьаӡоз аҷкәынцәа ранацәагьы шьҭрала еиҳәшьцәан, и-Дадианқәан. Гьыргәал
хықәкыла аҵара дазыркаанӡа, дахьиз Лыхни Самырзаҟан инхоз Жәраби дрыбжьан,
дахьцалакгьы уажәшьҭа иашьеиҵбыз Манча дааицырмыршәакәа дицын. Арҭ
аҭаацәарагьы рҿы шьха ӡыхь еиԥш ицқьаз бызшәала ицәажәон азы, ахәыҷқәа
рысабира инаркны, ирхатәы бызшәахаз аԥсшәа абеиарақәа рнырит. Уи
инаваргыланы, ранацәа рбызшәа, агыршәа, рҵеит. Гьыргәал иан Александра
дзызҿлымҳаз ақырҭуа бызшәеи алитературеи ахәыҷқәа ирылалааӡан, раԥхьаҟатәи
рыԥсҭазаараҿ ирыхәарҭахартә иҟалҵеит. Аурыс напхгара Аԥсны аҽанарӷәӷәоз
аамҭаз акәын дара анрызҳауаз, аҳ итәарҭа иазааигәаз ақыҭа Бамбора акәын
иахьыҟаз Аԥсны иҟаз аурыс ир акомандаҟаҵаҩ иҭыԥгьы. Аурыс еиҳабыра Лыхны
иаҿцаауан. Гьыргәали ибзыцәашьа Манчеи арҵаҩы дырзалхын, аурыс ҵара
роурцгьы.
Жәа-шықәса зхыҵуаз Гьыргәал раԥхьаӡа даанижьит Манча, избанзар уи
уажәшьҭа иҵара иациҵар акәын, уи азы Манча хәыҷы макьана дмаҷын. Ԥшь-бызшәак
здыруаз Гьыргәал хәыҷы Қәҭешьтәи агенерал-губернатор Гагарин иҩнаҭа
дыҩнанагалеит. Аԥсны аҳра ныҟәызгашаз ауаҩы дазыҟаҵатәын. Даҽа бжьы-шықәса
инеиԥынкыланы аҵара иазкыз аҳ иԥа аҵара ду ирҳаит Қарҭи, Петербурги, Парижи
иҟаз аҵараиурҭақәа рҿы, иҵеит даҽа хә-бызшәак: афранцыз бызшәа, анемец бызшәа,
англыз бызшәа, аҭырқәшәа, алатын бызшәа. Аԥсны аҳра зегь рыла иазыҟаҵаз
дгыланы дыҟан, уи иара иуахҭан. Абри аамҭаз Гьыргәал, ҭагылазаашьак ҟаланы,
Аԥсныҟа данықәнагалалак, итәыла хәыҷы зегь еимидон, иҵаҩратә маҭәа нықәҵаны,
аԥсуа арԥыск ишиаанагара иҽеилаҳәа. Аҳ иԥа дызҳауан, зны данаалак ишәыз
икәымжәи икабеи, иӡеиқәеи ишьаҵақәеи ицәыхәыҷхон азы, даҽазны данаауаз
инаалоз даҽа маҭәа ҿыцк изырӡахуан. Абас дшыҟаз уи раԥхьаӡа дзыниоз Манча-Дауҭ
иакәын, аха иара изы еснагь уи д-Манчан. Гьыргәал ибара иахгәаҟуаз, уи
диҵамхарц, Қәҭешь ҭауади-аамсҭеи ргимназиаҿ аҵара зҵоз Манчагьы ма иаб Жәраб
иҩны дыԥшын, ма Лыхныҟа даауан, иашьа дихгәаҟуа. Гьыргәал Европа дахьалаз,
уахь инхоз ажәларқәа рыхныҟәгашьа абеиарақәа шырҿиҵаауазгьы, ицәеижь иалаҽыз
ҩ-ҩнаҭак дызладырбеиаз ажәытә қьабзқәа ракәын араҟа иныҟәигоз, иаҳа ҳаҭыр
рықәҵаны, избан акәзар аҵара ахьиҵоз ирымаз акультура ирҵаз акы еиԥш
дахәаԥшуан, араҟа дызлааӡаз аҵаси хырԥашьа змамыз ԥсҭазаара-бзазаран. Мачна
Гьыргәал диҵамхарц дишьҭан, аха диҵашьыцуамызт, диеигәырӷьон.
Гьыргәал, иани иаби ауахәамаҿ рызқәа ҭыԥ ылихызижьҭеи, дицрымҵкәа Манча
дицын. Уи ауха аҳ иԥа акыраамҭа дзышьҭамлеит. Ибзыцәашьа, дкараха дшыҟазгьы,
иеиҳабы дышьҭалаанӡа илаԥш игимырхеит. Аҵх агәҭа аҽааҩнашахьан, дара
рҽанеилырхуаз. Еснагь еиԥш уадак аҿы еицышьҭалеит. Аацәылашахьан еиԥш Манча
даадырԥшит. Аполковник Кониар диҭахын аподпоручик Чачба. Арахь аҳ иԥа
Гьыргәал ииарҭаҿ дыҟаӡамызт. Амаҵуцәа изларҳәаз ала, аҳ иԥа фаиетонла дцеит, аха
ихы ахьирхаз рыздыруамызт. Манча игәы иҭашәеит дызбзыцәашьаз дахьдәықәлаз,
дишьҭаларцгьы иҽазикит. Кониар иааишьҭыз афицар имуит, аиҳабыра зыҩназ
ахыбрахь Манча дигарц ӡбаны. Уаҟа Кониар Манча дизҵааит аҳ иԥа дахьыҟаз игәы
азҩозар ҳәа. Манча Кониар дижьеит ус гәҩарак шимамыз ала, аха иара излауаз ала,
ауаа ишьҭаҵаны, диԥшаарци илшозшәа, диргәыӷит. Манча дшаахынҳәыз
дҽыжәлеит, ихала Гьыргәал дишьҭаларц. Игәгьы дамжьеит.
– Усышьҭахх уаазцеи, Манча? – ԥыхьеиԥш ибжьы ҭынчны, Гьыргәал
даақәҵәины, ихаҿы мԥсахӡакәа, иблақәа ҭкәаа, зҽышәаны амҩа ианыз Манча илакыҵ
дныхԥшылеит.
– Аполковник уибар иҭыхуп.
– Избан? – дҭынчхын Гьыргәал.
– Бзыԥаа рыҽдырцәгьеит. Дали Ҵабали ҭынчрам.
– Ирҭахыуи зырҳәаз?
– Акомиссиа рхымҩаԥгашьа ргәаԥхом рҳәеит. Урҭқәа зегьы цқьа иара
иуеиҳәап. Амала иаарласны уибар иҭахыуп.
– Сара исылихи? – Гьыргәал аӡеибафарахь дынхьаҳәит. – Ажәлар ҭынчымзар
рырҭынчраҿ ихы саирхәарц иҭахызар акәхап.
– Ус сгәы иаанагоит.
– Уара угәы ишԥаанаго: схы шԥамҩаԥызгара?
– Аполковник дуԥхьазар, уахь мцашьа умаӡам. Аиакәым ҟалаанӡа,
ацхыраарагьы ҟауҵароуп. Ужәлар роуми.
– Сара сыжәлар сымырххьеит.
– Уара иумырхызаргьы, ажәлар ыҟоуп.
– Аиаша умҳәеи: сахькаҳауа здыруандаз, абамба шьҭасымҵози.
– Узҭашәаз еилыскаауеит. Ҳаб Жәраб анышәаҭара аҽны даақәыԥсычҳан, асы
леиуеит, аха иӡҭны ицоит, џьара аамҭанык ҳазкашәозар аабап ҳәа сеиҳәеит.
– Уаҳа акыр соуҳәома? – дҵааит Гьыргәал, иаҳаз дшақәымгәыӷуаз ирдыруа.
Манча ҿааиҭит, иара ихаҭа игәы иалаз цәыримгарц, аха уи ала Гьыргәал иаҳагьы
инаҵшьны еиликааит игәы иҭашәаз шиашаз. – Издыруеит, Манча, иахьа уныжьны
сахьдәылҵыз угәы ишалоу. Ариабжьарак агәхьаа уасыргаӡеит, маҷк уԥсы ушьар
сҭахын.
– Избан агәхьаа сзаургаз? Уара угәрҩа сара исгәрҩаӡамзи?
– Манча, уареи сареи разҟыла ҳаидҳәалоуп, еидыҵшьагьы ҳамам. Сара ҩҭаацәарак сыман, исзынхеит ҭаацәарак. Уи еиҳагьы ҳаиднаҳәалоит. Аофициалтә
документқәа рҿы иарбоуп саби сани зусҭқәоу, хә-ҩык ахшара ҳашрымаз, сеиҵбацәа
х-ҩык аиаҳәшьцәеи ешьаки шсымоу, саб иашьцәа зусҭқәоу, урҭ рҭаацәарақәа уҳәа,
ҳашьҭра зегьы арбамзаргьы иадырбашт. Аха урҭ ашәҟәқәа реиқәыршәара знапы
иану ирзеилымкаауа доуҳала уареи сареи ҭаацәарала ҳаибыҭоуп. Нас иагьынхааит
уи рзымаӡаны, ус еиӷьзаргьы ҳаздыруам. Амаӡа – хазынарҭоуп.
– Иахьцалакгьы, умала уҟазарц уҭахын. Умала – сара сыда.
– Иуҳәо иашазаргьы ҟалап, – иҳәан, Гьыргәал даахьаҳәит. – Аха сара уара уоуп
саззырхәыц, схаҭа схы иҭамшәеит.
Аҳ иԥа ибон дара зҳацԥхьаӡа маҷ-саҷла реиҟәыҭхара шыҟалаҵәҟьоз.
Ирзеиԥшыз адоуҳа еибаркны иаман, уи ишааӡозгьы, Гьыргәал Европа дахьынӡаҟаз
даҽауаҩхон. Уи дызхысхьаз агимназиатә ҵара дахьаҿыз, Манча иаамҭа даҽакхон, уи
иаргьы дацныҟәон. Нас дышнеиуаз аҵара ду иҵарын, иҵегь дышәрын, дызҳарын, аха
уаанӡа Гьыргәал даҽа ԥыҭк дымнаскьар аушамызт. Аха зегьакакәын, аҳ иԥа агәра
ганы дыҟан – дара ируахҭаз акакәхон.
– Сара ҳашьҭра бзианы издыруан, – иҳәеит Гьыргәал. – Аха аҭоурых адырра
азымхозаап, иахәҭоу алкаа аҟаҵаразы. Сдыррақәа даҽакала срыхәаԥшуа салагеит
анышәаҭара ашьҭахь. Абарҭ зегьы ҿыц срыхәаԥшырц сҭахын, сымала сҟалар еиҳа
еиӷьыз џьысшьон, аха уара уда сыхәшәымзаап абраҟагьы. Усыцхраа, ҳхәыцп
ҳҩыџьагьы. Хылԥак ҳзеицҭахысуазар аабап.
– Аподпоручик, дуԥхьоит аполковник! – ҿааиҭит Манча, даҽа знык ихы
иирдырырц.
– Уи сара иасҳәоит Манча саниԥшааз шьыбжьышьҭахь ауп ҳәа.
– Ас аума аруаҩ адҵа наигӡарц шихәҭоу?
– Умбои иҟоу, сашьа Манча, аполковник Аԥсны алахьынҵа иӡбарц даҿуп. Уи
снапала инаигӡарцгьы цәгьа ибом. Ус анакәха, сыԥсадгьыл, аиашаз, ари сыԥсадгьыл
ауп ҳәа исԥхьаӡоит, сыԥсадгьыл алахьынҵа аиқәыршәара сҽалазгалозар, иҟасҵогьы
здыруазароуп. Иҟасҵо здырырц, ҳҭоурых аҿынтә алкаақәа снапы иакызароуп. Нас
ауп сыжәлар џьара цхыраарак анрысҭо, урҭ ирылшои ианрылымшои анызбо. Сара
саб, Аԥсны аҳ Аҳмыҭбеи Чачба, Михаил – ашәҟәқәа изларҳәо ала, ҩы-шықәса
раԥхьаҟа аӡы дыхҵан. Уи дырбаандаҩтәны Новороссиск днаргеит, уаантәи
Ставропольҟа амҩа дықәыргалеит. Уаагьы дырзаанымкылакәа, Воронеж дыргеит,
убра нхарҭа ҭыԥс ишьҭихырц. Сынтәа, ааԥынра алагамҭа изхымгакәа, иԥсҭазаара
далҵит. Инҵәеит Аԥсҳара. Нас иԥҵәама Аԥсны алахьынҵагьы? Изыҟалеи абас? Уаҳа
мҩак амаӡамзи? – Гьыргәал Манча диҿаԥшуан, изакәызаалак аҭак дазԥшны.
Гьыргәал ҿиҭуамызт. – Аԥсны ҳәынҭқаррас иахьа иамаз аҳра акәын. Уи ахыргеит.
Уажәы ақыҭақәа рҿгьы аҳцәа ҟамлароуп ҳәа иқәгылт. Аимпериа ахьынӡанаӡааӡо аҳ
заҵәык дыҟоуп, уи ацар иоуп. Аха, аҳра ыҟамкәа, ажәлар зыҟалома? Абра избеит
абыржәы ахәыҷқәа. Хылаԥшрадақәоуп. Иршәу ыҟам, ирышьоу ыҟам. Арахь адгьыл
барақьаҭ иқәуп. Жәларҵас абарҭ ирыԥсыхәузеи, Манча? Уареи сареи ҳазларааӡаз
абзазара ыӡуама? Мамзар уи ҽеим ҳәа мап ацәаҳкыртә еиԥш иаԥсоу? Зҿумҭуеи?
– Усҟан ҳхаҭақәа ҳхы мап ацәаҳкит ауп, Гьыргәал. Аҟамзаароуп ари иаанаго.
«Умбои!» – иҳәозшәа, Гьыргәал ихы ааирҵысит. Абри арԥыс дыҷкәыназшәа
дизымхәыцӡацызт. Арахь Манча акыр деиҵбын. Рҩыџьегь ирыбжьаз ақәра
иалагӡаны, Гьыргәал даараӡа акыр ирҳазшәа ибон ихадырразы. Ус анакәха Манча
изҳара макьана иабаҟаз. Аха уи ихәыцшьаз, алкаақәа рыҟаҵашьаз аԥсабара инаҭаз
баҩхатәран акәымзар, макьана иабаимԥыхьашәарыз. Ауаҩы даниуа акәзаарын
иуаҩрагьы аниуаз, амала еиуеиԥшым аԥсҭазаара аҭаҟәаҭаҿарақәа ирыхҟьаны,
еиԥшымыз ацәеижь ахалон умҳәозар. Гьыргәал иоуз агәаанагара
шьақәирӷәӷәозшәа, Манча ус иҳәеит:
– Сашьеиҳабы, уааӡҩры! Угәы ишаанаго ҳҭамхаҵәҟьар ҟалап. Асы леиуеит, аха
иӡҭны ицоит ҳәа ҳаб Жәраб ииҳәаз аасгәалашәахт абыржәы, изакәу сыздыруам.
Уара уаҳра мацара уазымхәыцын, иудыруеи Аԥсны ҭамхар, даҽа мҩак ылнахыр,
насгьы Кониар инапхгара ҳажәлар ирзеиӷьзар.
– Иуҳәарц иуҭахыу аилкаара цәгьоуп, – ибла ҭархәлақәа изҩышьҭымхит аҳ иԥа.
– Иугәаларшәа ажәытә Колхьида аҳәынҭқарра. Гомер излеиҳәаз ала, Кавказ
амшын аҿықә зегь аҵанакуан. Абырзенқәа анаа нахыс, Ҳаиҭ иҳәынҭқарра аилабгара
иалагеит. Аҵыхәтәан Колхьида ыҟаӡамкәа иниаӡаа ицеит. Аха уи иахылҵыз ауп
Аԥсны. Абраҟа еиқәхагәышьеит Колхьида ахьынӡанаӡааӡоз еиуеиԥшымз
цәажәашьала ирҳәоз аԥсуа бызшәа. Еиқәхеит аԥсуаа. Ироуит рхатәы ҳәынҭқарра.
Даҽазны рхаҿы изымааишаз, зны-заҵәык рыхшыҩ еилкаара иаццәырҵыз Мықә
аныхабаа дыргылеит.
– Абас еиԥш ахәыцрақәа абааугеи?! – иџьеишьон Гьыргәал.
– Сара аҵарауаа, ачынуаа, ашәҟәҩҩцәа, ашьҭрадуқәа срыҿцәажәалоит аҩны,
аҵараҿы, сахьаарықәшәо.
– Аиҿарԥшра иҟауҵаз ала иуҳәарц иуҭахи?
– Аԥсны ҭахом сҳәарц сҭахыуп.
– Уи ус акәым, – даақәԥсычҳаит аҳ иԥа. – Ухала иуҳәеит Колхьида Аԥсны
ахылҵит ҳәа. Аха иабаҟоу Колхьида? Колхьида иампыҵакыз адгьылқәа Кавказ
амшын ԥшаҳәа зегьы аҵанакуан уҳәеит. Иабаҟоу урҭ адгьылқәа иахьа? Урҭ
ианраамҭаз хаз-хазы рҽырԥсаҟьеит, уи иагәылҵыз ируакыуп Аԥсны. Аха Аԥсны
илнахуа амҩа арбану? Уигьы ус аҽашар, ҳҭахеит ауп. Ус акәымзар Кониар инапхгара
изықәнаҵо иарбан мҩоу? Изырӡша акәу, иҭызгаша акәу? Ҳаԥсуа шьҭрақәа, асаӡқәа,
ирыхьыз ухамшҭын. Ҳара идырым мҩак ҳангылоуп, еилкаашьа иамоузеи? Маҷк
ахәыцра аҭахыуп, аха уи зылшода?
– Уара ухазынгьы аҭак умаӡами, уи даҽаӡәы иузиамҳәозаргьы?
– Иҟалап исымазаргьы, – иҳәеит Гьыргәал, маҷк данаахәыц.
– Уи уара уазымхәыцыр залшомызт, избанзар хы-шықәса раахыс Кавказтәи ар
ркомандаҟаҵаҩ иадиутант уоуп. Уаҟа инеиуаз ашәҟәқәа зегьы унапаҿы иҟан, иубон
егьырҭ аҳрақәеи Аԥсҳареи рлахьынҵақәа иахьынӡеиԥшызи иахьынӡеиԥшымзи.
– Сара еснагь сазхәыцуеит саб Аҳмыҭбеи аҳра шиоуз. Аха уи аус Аԥсны
Урыстәыла иадлаанӡагьы… – дааҭгылеит иара, нас: – иадырҵаанӡагьы ахы акхьан.
– Аиаша уҳәеит, Аԥсҳа Чачба Манча иԥа Кьалышьбеи акраамҭа ибзианы
иныҟәигон ижәлар, ихьӡгьы нхеит ргәаҿы.
– Умбои, Манча, рыцҳарас иҟалаз: сабду Кьалышьбеи хә-ҩык аҳәсақәа иман.
Аҭырқәцәа ҳтәыла хәыҷы рнапаҵаҟа иааргьеижьҭеи, аԥсылман дин азин инаҭон
аҳәса рацәа имазарц, иаргьы инахаирҟьацәеит. Убарҭ рҿынтә, аԥҳацәа наламҵакәан,
быжь-ҩык ахшара иман. Иара иашьҭахь зегьы аҳра рҭахын, урҭ цхырааҩцәас доусы
ирымаз раншьцәа ракәын. Дарбан еншьазаалак иаҳәшьаԥа аҳра игарц иҭахын.
Уажәы аасҭа Аԥсны аҳра аныҭбааӡаз ыҟан. Ажәытә Колхьида адгьылқәа зегьы
аҵанаклон, халҵыс жәлар усгьы иаԥсыуан, нас Ҟәбанынӡа инаӡалон. Аҳцәа рыхшара
рацәароуп ҳаԥсадгьыл еснагь еиҟәызшоз. Аԥсҳара ззымгаз дзықәтәаз адгьыл ахы
иақәиҭитәырц далагон, ижәлар реизакра игәхьаамкәа. Ихы дашьҭан, аха ихала
иҽшыбжеитәуаз изеилкаауамызт. Нас иҟалон еибашьрак, аешьцәа еидызкылоз, ма
аҳцәа руаӡә еиликаауан ажәлақәа реидкыларада ҿиара шыҟамыз, ма иашьцәа зегьы
инапаҵаҟа иҟазар, ма рыдгьылқәа итәитәырц иҭаххон, избанзар ихаҭа ихшара
ирзишаша дрызхәыцуан. Агәаӷь злаз амч иԥшаауан, ихықәкы анагӡараҿ, аиааирагьы
игон. Аус злаз аԥсуа шьҭрақәа еидкылахон. Абас аҭоурых хҭысқәа
рҽеиҭнырыԥсахлон, арахь ԥхьаҟа цара ҳамамызт. Аԥсны деимуит наунагӡа
еидызкылашаз. Иҳахьқәаз рышьҭахь, абри сазкылсит сара. Абри адгьыл
еимҿыржәжәаарц иҟан быжь-ҩеишьцәа. Аха амчра ргартә еиԥш Аслани, Баҭали,
Ҳасани, Ҭаири, Ҳалили зыҟамлеит, избанзар урҭ хшаара дрымамызт. Аиҳабаӡа
Машмеди Сафарбеии роуп иззынхаз аҵыхәтәантәи ажәа. Арҭ зегьы дыриааирц
иҭахын Аслан. Уи илаз агәаӷьра ҳәашьак амамызт. Уи адагьы ихықәкы анагӡараз
аӡәы диеигӡомызт. Иаб ишьра еиҿикааит рҳәеит. Ирҳәоит уи инапалоуп Кьалышьбеи
дшишьыз ҳәа. Аха, уи аниҵырх, аҳра ирҭозма, – заб дызшьыз дзеигӡодаз. Амала,
Манча, уи изкны иуаҳауа иашамзар ҟалап ҳәа агәаанагара сымоуп. Ус ажәабжьны
издәықәырҵеит, Аԥсҳара аурысқәа ирымҭарц. Уа еилаԥаҭоу аӡәгьы макьана цқьа
иҳаздырӡом.
– Иаша уҳәону?! – Манча иҿы ахьааихихыз иаанхеит.
– Машмед аҭырқәцәа ирыдицәалон, арахь дара ԥыхьа ирымаз рнырра
ыҟамызт, – Гьыргәал излацәажәоз ауаҩы иӡбахә инахигеит, иакәқәамз
рымхаҳәацәазар алшон, арахь еилкаа цқьа рҩыџьегь ирымамызт. – Урҭ рҭыԥ
аурысқәа иааныркылон. Аҵыхәтәантәиқәа дрыдгылар, Аԥсҳара шиауаз ибон
Сафарбеи. ?ԥҭҴшықәсазы, Урыстәылаҟа идәықәиҵаз ауаа рҭакҳәараз, аимператор
иааишьҭит ихаҭарнакцәа. Сабду Сафарбеи Урыстәыла дызладлоз ала ақәшаҳаҭга
рыбжьарҵеит. Хы-шықәса ааҵхьан, аӡынраз изааз ахаҭарнакцәа изааргеит ашәҟәы
аимператор Аԥсны аҳра Сафарбеи инапы изланиҵаз атәы зҳәоз. Уи ала зегьы
ӡбахеит.
– Иӡбахазгьы ҟалеит, аха иӡбахамзгьы ҟалеит. – Манча Гьыргәал иажәа
ааԥиҟеит. – Иӡбахаз дыруп, аха убри ашьҭахь ауп аҳра аҩныҵҟа ақәԥараҵәҟьа
аҽынеиҵнах. Џьоукы ирҭахын аҳраз ақәԥара. Егьырҭ Аԥсҳаразы. Жәа-шықәса анҵы,
аҭырқәцәа рнапаҵаҟа иааганы ирымаз ауаа аҵәы ҩарыларҵан, Гагра инхоз Аслан
иашьа диҿагылеит, Ҳасан аҳра иоурц. Ҳасан иакәзар маӡала Аԥсҳа иуада дныҩналан,
иашьа дишьит. Аслан инапаҵаҟа халҵысжәлар еизигеит, аԥхын анҵәамҭаз Аҟәа
дақәлеит. Аха избан абри аамҭа залихыз? Сафарбеи даныршь амчра инапаҿы
иааигар ҟамлози?
– Ус иҟалеит ҳәа ҳаҳаит, – иҳәеит Гьыргәал. – Аха аиашаҵәҟьа ахьыҟоу
здыруада. Усҟан аимператор иажәа ҿыц имҳәацызт аҳра зырҭашаз иӡбахә азы.
Иԥшын. Аха аҳ дызшьыз иашьа Ҳасан Аҟәа абаа данҭашәа, уи акәындаз, ашьҭахь уи
Сибраҟа аӡы дхырҵеит, еилкаахеит Аслангьы ҳра шимоуаз. Аԥсны ашьапы
иқәиргыларцгьы иақәикит, избанзар Аԥсны аҳ ҿыц дшарҭаз раҳаит. Аурысқәа Аслан
дырҭахымызт, уи, амчра игар, Аԥсҳаразы дықәԥарц иҽазикуан, дара тәыла ҿацә
хәыҷык аҳра амазар иазхон ҳәа ирԥхьаӡон. Уигьы ацәымцхәуп ҳәа зны ишықәгылоз
усҟан издыруадаз. Уи иҭадырхаз Сафарбеи иԥҳәыс аҳкәажә Ҭамара лакәын. Агыруа
ԥҳәыс лыӡбахә зҳәаз Гыртәыла аҳ, Ҭамара, лашьа иԥа Леуан Дадиан иакәын. Аԥсны
аҩныҵҟатәи аусқәа дара аламырхәӡакәа рыӡбара ас ала ашьапы анакы, аԥсуаа
ирзымчҳаҵәҟьеит, Ҭамарагьы мап лцәыркит. Аслан аҳра мчыла игарц иҽазикит. Уи
аамҭаз Александр  Аԥсны аҳра Сафарбеи иԥа Дырмит ииҭарц ашәҟәы инапы
аҵаҩхьан. Уи, Петроград апажтә корпус далганы, Имереҭҟа ддәықәырҵеит. Уаҟа ар
ркомандаҟаҵаҩ Горчаков иӡбар акәын Аԥсныҟа дшықәигалашаз аҳ ҿыц. Аслан Ир
има данықәгыла, акомандаҟаҵаҩ Горчаков иаԥсҭырқәа аԥшаҳәахьы икылиган,
Кәыдрҭа аибашьра ҭеиҵеит. Аслан дԥыххаа-жьыххаа дхьаҵгәышьеит. Аԥсны
ҭынчрахеит. Аҳцәеи аамсҭацәеи шеилагылаз Аҟәа Горчаков ирылеиҳәеит ивагылаз
арԥыс аҳра аимператор ишиаҭәеишьаз. Еилагылазгьы ираҳаз гәык-ԥсыкала
ирыдыркылазшәа ҟарҵеит. Аҳ ҿыц аполковник Дырмит Чачба Лыхны дааргеит.
Горчаков ир ақыҭақәа иҩарылеиҵан, изларылшоз ала идыршәеит, ирымаз-ирыхӡыз
рсаҟьеит, Калдахәара ақыҭан ҩыџьагьы ршьызаап, анхацәа аладыршәарц ӡбаны.
Сафарбеи ианиааз иҷкәын аҵара ду иирҵарц, ишьҭра ус мҩаԥигап игәахәын,
Петроградҟа ддәықәиҵан, уаҳа иԥсадгьыл цқьа имбаӡакәа дызҳаит, урыс ааӡаран
имаз, уаҟа апажтә корпус аҿы амаҵура мҩаԥигон. Ажәлар рҿиара агдыра аасҭа
акырӡа ԥхьаҟа ицаз ауаҩы ижәлар дрыҟәгахеит, дышнеиуаз дагьырцәыӡит,
дрыцәтәымхеит азыҳәан. Абас ихьит аимпериаҿ аҳаҭыр ду змаз аполковник Дырмит
Чачба иаҳра аламҭалаз. Ижәлар рқьабзи рҵаси дырцәыхаран, рбызшәа
издыруамызт. Ихаҭагьы уи иаразнак еиликааит, избанзар даазышьҭыз раҳаҭыр азы
аҳыс дыҟан акәымзар, инапы еиқәыԥсаны дтәан, иҟаиҵара изымдыруа. Нас иусқәа
зегьы иан Ҭамара лнапы ианиҵан, иаалҭахыз ҟалҵон лԥа ихьӡала. Аха Ҭамара
лықәгарала аусқәа рзырҽеиуамызт. Амҩа аԥсахраз аҳкәажә зыхьӡала анапхгара
ҟалҵоз аҳ Дырмит иаҳра даԥыргатәын. Ари аамҭаз Аслан баша дызтәозма, иуаҩы аҳ
Дырмит изааигәаз ауаа дрылалартә иҟаиҵеит. Иара убри иеиҿикааз иабзоураны, аҳ
ашҳам злаз афатә ирҭеит. Урыс Лакәаба идыркылеит ари аус. Иаргьы мап ацәимкзар
акәхап, Лыхнашҭаҿ аҳҭынра иҭагылаз атәаҵла\ дыкнарҳаит.
– Аиаша, – ҿааиҭит Манча, – Дырмит иаҳра шықәсы заҵәык аахыҵуан,
нарцәымҩа анышьҭихуаз. Убри ашьҭахь Кавказ асардар иажәа алеигалан, уара уаб
Аҳмыҭбеи, аурсықәа Михаил ҳәа иҭарҩыз, аҳра иоуит. Сара исзеилмыргеит уи
ахҭыс: аимператор Дырмит иакәзар шықәсык аԥхьа аҳра заҭәеишьаз, избан уажәы
Сафарбеи ишьҭрахь деиҭазыхынҳәыз?
– Кьалышьбеи ишьҭра шынеибакәыз аҭырқәцәа рнапаҵаҟа иҟан, Сафарбеи
иашьҭахь. Уи азоуп дара ирааӡаз Дырмит иханы дзааргаз. Дырмит дагьқьырсианын.
Аха уи даныршь, сгәы излаанаго ала, ацар еиликааит Аԥсны иааӡаз аҳра иимҭар ада
ԥсыхәа шыҟамлоз. Ус иҟалар, егьырҭ иашьцәа иаҳа рыҽдырҭынчыр здыруадаз,
иҟалақәаз ахҭысқәа рашьҭахь. Аха аҳра зегьы иузрыҭом, уара дудгылоуп азы
мацара. Аҳ иаҳра аныҟәгара илшо дыҟазароуп. Игәабзиара ӷәӷәазароуп, ашҳам
дамго дыҟазар еиҳагьы ибзиами. Аҵара имазароуп, аха ихатәы еилҟьеилӷәыцәра,
ахшыҩ игымзароуп. Ианаҭаххалак азҵаарақәа ихала иӡбароуп. Дҟәыӷазароуп,
агызмалрагьы далхәдамзароуп. Аиашаз, зегь раԥхьа игылоу аҳра ианазшьаз
аимператор ихаҭарнакцәа гәыкала дырзыҟазароуп, имжьароуп. Дқәыԥшын, аха уи
зылшашаз аӡәы заҵәык иакәын – Аҳмыҭбеи-Михаил Чачба.
– Уи иаахыс жәла-жәлала рықәибахра ааҭгылеит, – Гьыргәал данааҭгыла,
Манча ицәымӷын ражәабжь ахькаҿхоз, аха уи игәаанагара даҿагылт дзыбзыцәашьаз.
– Сара ус сгәы иаанагаӡом. Еиҿагылаз ирцәыӡыз рымчқәа ааидыргылаанӡа
акәын маҷк ианҭынчраз. Ажәытәанӡа еиԥш аҳ иуалыз иаҳра ахьчара акәын,
иҳәаақәа уаҩы дырхымҵырц, ижәларгьы ҭынч нхара роурц. Уи азы ианааиҭаххо
жәанызқь-ҩык ар рҿынӡа еиқәшәазар акәын, еибашьра аныҟамыз анхара рнапы
шалакызгьы. Бџьарла еиқәных анышьақәа изхиан. Уажәы аурыс аргьы ацхыраара
ирҭон, аха аҳ иаӷацәаз аԥсуаа рыҿгьы имаҷмызт. Аҳмыҭбеи иаҳра уажәшьҭа ҩбаҟа
шықәса ахыҵуан еиԥш, аҳәынҭқар ир отриад ӷәӷәак аҟара аҵахеит Акапа ақыҭан
иахьжәылаз. Уаҟа аруаа ақыҭауаа ирыларыгӡоз аҳәара цәгьоуп. Иаарҿагылаз
кнарҳауан. Рус нагӡаны ишхьаҵуаз, рымҩа ааԥҵәаны иларыжәлан, ар ндырҵәазаап.
Горчаков, ицәынхаз 2000-ҩык иманы, иԥсы иган, ииулак амшын ӷба иҽҭаижьит. Уи
заҳаз Асланбеи, аҭырқәа ӷба дақәтәаны, Анапантә иҿааихан, ир иманы, Бамбора
дыӡхыҵит. Аҳмыҭбеи ижәлар еизиган, аишьцәа реибашьра ҟалагәышьеит, аха иаҳра
еиқәирхеит. Дук мырҵыкәангьы, Горчаков ацхыраара ҟаиҵан, Аҳмыҭбеи ишьапы
ирӷәӷәеит.
– Асланбеи иӡбахә уаҳа имгеит.
– Аха Аслан, асаӡқәа ихы иархәаны, Дырмит, нас Аҳмыҭбеи дахьрабашьуаз,
асаӡқәа аӷацәахеит. Аҳмыҭбеи инапаҵаҟа иҟаз абзыԥқәеи, абжьыуааи,
самырзаҟанааи рзы. Асаӡқәа даҽа жәларушәа Аԥсны иаҟәгахеит, аурыс напхгара
ааижьҭеи. Аԥсуа експедициа еиҿкаан, асаӡқәа рнапаҿы иааргарц. Уи аекспедициа
ихадаз аимператор ирхәҭа акәын, аха уаҟа имаҷымкәа ирылан аԥсуа милициа.
Аекспедициа ирыжәлеит ахалҵыс хылҵшьҭра еидизыкылоз Ҳаџьы Бырзықь
Дагамыҟә-иԥа. Ар ныркылеит, аха Ачаа рнапаҿы иҟаз Хышәҳа ирзалымцеит. Абас
аишьцәа аиӷара рыбжьарҵеит. Асаӡқәа убас рҽырӷәӷәаны иҟан, ҳара ҳаҳрагьы
иазшәарҭан, аҳ Аҳмыҭбеи, Лыхны иаангылара аԥсамкәа иԥхьаӡаны, Самырзаҟанҟа
аамҭала нхара деихарц иӡбеит. Иааикәыршаз ижәларгьы дрыцәшәон акыр ҳәа сгәы
иаанагоит.
– Уажәа хьыла иԥысҟоит, Гьыргәал. Уи аамҭаз ауп Аԥсны абнақәа
анхыршьааӡоз. Ҳаԥсадгьыл абеиара иалачарц ауп изырҭахыз. 80 шықәса раԥхьаҟа
иаҳзааз афицарцәа игәарҭеит ашыцра шырацәаз, аӷба ргылараз имаҭәахәыз аҵлақәа
марианы араҟеиԥш џьаргьы ишырмоуаз. Ус шакәызгьы аԥсуа бна аурыс арра ааглых
роурц ахьы ӷәӷәа ахазынарҭа ишацәцоз, уи абна, напык аҿынтә даҽа напык ахь
ииасаанӡа, ахә шызҳауаз. Аха иалшон иаҳа иаармарианы аԥсуа аҳреи аимпериеи
ахәҳахәҭра рыбжьалар, усҟан абаџь шәарала еилгон. Аха Аԥсны Урыстәыла
ианадырҵа нахыс, абна хҟьара амшын ахь ицо аӡиас иаҩызахеит.
– Иуҳәаз иашоуп, аха сара исҳәарц исҭахыз иацысҵоит. Избанзар уи
акраҵанкуан аԥсуа шьҭрақәа реидкылараҿ, аха ҳара уи ҳлахьынҵамхеит. Аҳмыҭбеи
иан Ҭамара илҭаххеит лхаҵа Сафарбеи иҿаҭахьа налыгӡарц. Сафарбеи Аԥсны
аизҳазыӷьра Урыстәыла адлараҿ инагӡахоны иԥхьаӡеижьҭеи, халҵыс жәлара
Сафарбеи иаҳра мап ацәыркуан. Еиуеиԥшымыз ахҭысқәагьы иаҵган, аиӷара
рыбжьалеит. Сафарбеи уахи-ҽни дзызхәыцуаз асаӡқәа Аԥсны иаҟәымҟьакәа
излаҟаиҵашаз акән. Иԥа Аҳмыҭбеи дшысабиӡаз асаӡ раҳ Арыдба Бесланӷәыр иԥҳа
аӡҟы дизиҳәеит. Ҭамарагьы уажәы даашьҭалан, лԥа дизаалгеит Бесланӷәыр иԥҳа.
Аха Аҳмыҭбеи убри длылаҳәаҵаны бзиа дизымбеит. Асаӡқәа аурысқәа
ирмеибашьырц дрыҿцәажәон, дрызцон ианауаз, аха ражәа уамак еибакуамызт,
рҭыԥҳагьы данигәамԥха, аҵәы рыбжьалаӡеит. Аҳмыҭбеи, ианшьцәа рахь данцалоз,
иибалоз Дадиан Никәа иԥҳа дигәаԥхеит. Никәа иԥҳа Мариа дааигахьан, ас анихьуаз.
Мариа лашьҭахьҟа данца, Александр диԥҳәысхеит. Ус сара сан лакәын, ишудыруа
еиԥш. Аҳмыҭбеи хала ишамуаз ибон, уи азы ижәларгьы аибашьра иазыҟаиҵон
ахалҵысқәа инапаҿы иааигарц. Убарҭ иреицәаны иҿагылан Дали Ҵабали.
Аполковник Муравиов, Далҟа ихы анирхоз, 1840 шықәса аӡынраз ф-ротак заҵәык
ашьаҟауаа иман, Аҳмыҭбеи имилициа 1300-ҩык ыҟан. Муравиов Дал заа инапаҿы
иааигарц зиӡбазгьы еилкаауп: Аҳмыҭбеи идырт халҵыс жәлара далаа ацхыраара
рырҭарц ишыҟаз. Амала урҭ реидгылара ианаамҭаз ирыӡбар, Аҳмыҭбеии Муравиови
русқәа уадаҩхон. Асаӡқәа аурысқәа рнапаҿы хәыҷы-хәыҷла иааиуан. Ус ишнеиуаз
Аҳмыҭбеи инапхгара иаҵаркын, изҭашәаз рҽандыршәазшәа шыҟарҵазгьы, ашьхара
иаҿаԥсаз ақыҭақәа рхақәиҭраз уажәгьы иқәԥон. Далааи Ҵабалааи абрагьра ҵырган,
уаҩы дрыхәомызт. Аха уажәшьҭа акыр ҭынчран.
– Аҳмыҭбеи аимпериа аҿаԥхьа инаигӡаз аус дуқәа рыхә бзианы иршьеит, иԥымҵәаӡоз Гьыргәал игәалашәарақәа маҷк ианааиқәҭәа, Манча иажәа
ныбжьаиргылеит.
– Дара еснагь Аҳмыҭбеи иаҳаҭыр рбон. Иаҳҭынра инеиуан, иаргьы ибзианы
идикылон. Иара имазҵаакәа, уск дақәшаҳаҭымкәа инарыгӡомызт. Аурыс еиҳабыреи
Аԥсны аҳи хеибарҭәаауан. Иара ибон дара рыда иаҳра шыӷәӷәамыз, даргьы ирбон
аҳ ицхыраарада усгьы иуадаҩыз русқәа шыцәгьахоз. Агенерал Раевски, аҳҭынра
даннеи ашьҭахь, аҳ даара ибзианы иӡбахә иҳәон. Муравиов иакәзар, сара сира
аҳаҭыраз Бамбора абзарбзан хыс бжьы 101 дҭырҟьеит.
– Избан 1011
– Аԥсуа иқәра ду нысҵырц акәхап. Уи ашықәсан Аҳмыҭбеи агенерал-леитенант
ичын иоуит, ԥшьбаҟа шықәса ааҵхьан еиԥш агенерал-адиутант ихьӡ иоуит.
Аимпериа еиҳау аорденқәа ианаршьеит. Ԥыхьа иҟақәаз урыхәаԥшны, уажәы Аԥсны
акыр ҭынчран. Аимператор ихаҭарнакцәа ирбон аҳцәа рӷыӷибагара ажәлар
рҽаладырхәыр шырҭахыз. Ргәы ԥҵәаны иҟан, ҭынч анхара иаҳәон. Уажәшьҭа
азыҳәан зҽызмырҭынчуаз аҳцәа рахгара мариахап ҳәа иахәаԥшуан, аха агха рыхьит.
Бџьар мчла еиқәдыртәаз агәшырақәа ркәицқәа мцабзхо иалагеит, аҭырқәцәа Аԥсны
иӡхыҵырц ианақәырк нахыс.
– Умбои, Гьыргәал, урҭ амцабзқәа уамак еибакуамызт, Аԥсны ныжьны
аурысқәа мхьаҵыр. Раԥхьа агенерал Кравченко, ир иманы, Дал шыҟаз дыбналеит.
Ашьҭахь Аԥсны ар инхаз Егры ирыргарц адҵа ирҭеит аҳ Аҳмыҭбеи, уи иусгьы
ламысла изынамыгӡеит ҳәа узҳәом. Аха Аԥсны, изхьчашаз рыла ианымчыдаха,
аҭырқәцәа ӡхыҵит, иагьахаԥеит. Аԥсуаа иҟарҵагәышьози, ирҭахы-ирҭахым
аҭырқәцәа ирыдгылазшәа ддырбар акәын, мамзар рынхарҭақәа ццышәыртәуан,
ирымаз-ирыхӡыз иалхәдартәуан. Еибашьра иааз ус ауп ишыҟаиҵо. Насгьы аԥсуаа
рзын зегьакакәӡамзи ирхаԥаз дарбаныз? Аус злаз ахақәиҭра рымамызт. Иара усгьы
аԥсуаа шынеибакәыз аҭырқәцәа ирыдымгылеит. Амала ирацәан агәала змаз, ацар
Ир иагьырҿагылеит, аҭагылазаашьа анроу. Сара исгәалашәоит аҭырқәцәа,
Самырзаҟан ианааи, ауаа ирылаланы ишрацәажәоз, ианамулак ишдыршәоз. Амала
урҭ русқәа ирыдгылаз аԥсуаа рыда инарыгӡон. Нас саб Жәраб маӡала ҳқыҭа
ҳалеиган, Жәыргьыҭҟа ҳаигеит. Убраҟа шәарҭ, Аҳмыҭбеи ихәыҷқәа, шәашьцәа рҿы
шәахьыҟаз ҳаанрыжьит. Ҽынла Аҳмыҭбеи даабаӡомызт, иугәалашәозар, аха уахыла
уаҟа дышьҭаларц даалон. Усҟан исаҳауаз аицәажәарақәа рхи-рҵыхәеи
сзеидкыломызт, аха сызҳацыԥхьаӡа урҭ срызхәыцуеит.
– Иаахтны исоуҳәом, – Гьыргәал Манча ибла дныхԥшылеит, – аха иахьагьы
иузеилыргом аҳ Аҳмыҭбеи усҟантәи ихымҩаԥгашьа.
– Исзеилыргаҵәҟьом, – Манча, иблақәа Гьыргәал иааиҟәиган, аӡыблараҿ
аӡеибафашьа дназыԥшит.
– Сара исзеилыргахьоу џьумшьан, – Гьыргәал иҩыза игәы ааирҭынчит. – Аԥсны
аҳ Аҳмыҭби дгенералын, аурыс рыр Егры иӡхызгаз иара иакәын, уи адагьы аԥсуаа
рацәаӡаны ар ирылан, афицарцәагьы аԥсуаа ыҟан. Гәыриатәи аотриад ҳәа хьӡыс
изырҭаз акавалериа иахагылаз аполковник Гьыргәал Чачба Алыбеи иԥа иакәын.
Аҳмыҭбеи гәыриатәи аотриад еиҳабыс дарҭар ахәҭан, аха иара ицынхәрас
даарышьҭит командаҟаҵаҩыс агенерал Багратион-Мухрантәи.
– Избан Аҳмыҭбеи абас дзыладырҟәыз, абасҟатәи абзиарақәа ирзиухьаз
ашьҭахь?
– Кавказ асардар иусқәа аамҭала иназыгӡоз агенерал Николаи Андреи-иԥа Реад
игәаанагарала, гәриатәи аотриад ахагылара Аҳмыҭбеи илшомызт, избанзар
аибашьра аԥышәа имамызт, уи иазкны ҵарагьы имоуцызт. Урҭқәа дрыхьӡаанӡа,
дышқәыԥшыз аҳра ныҟәигар акәхеит.
– Сара уи, ҵаҵӷәык аҳасабала, агәра згом. Иугәалашәома, усҟан иара дгәамҵхамҵха даныхынҳәлак, уани иареи, насгьы иабхәеи иареи реицәажәарақәа?
Гыртәыла аҳкәажә Екатерина Дадиан акырӡа диԥырхагахеит.
– Ааи. Екатерина Аҳмыҭбеи дзыниҿаԥшуамызт, Никәа Дадиан иԥҳа Мариа
дахьлылҵыз азы. Излалылшоз ала Аҳмыҭбеи дахьынаҵыслак ашьацҳәа лыргылон, уи
даҿамшәар, шьапҿаршә изылуан. Аҳмыҭбеигьы ихымҩаԥгашьа аилкаара зынӡа
иуадаҩхаӡеит. Уи иуаа, Егры ирны, аҭырқәа ирымпыҵакыз Аԥсны иалан. Нас,
ихынҳәны ажәабжьк изааргазшәа, аҳ иацәажәон. Еиуеиԥшымз уҳәан-сҳәанқәа
гәаралеит. Екатерина Дадиан-ԥҳа лакәзар – Багратион-Мухрантәи ихы ҭылҟьеит,
мышкымзар-мышкы Аҳмыҭбеи чарҳәра шәзиуеит ҳәа. Лара излалҳәоз ала, аԥсуааи,
аурысқәеи Аҳмыҭбеи еичирчарц даҿын. Гыртәыла далцатәын, акәымзар уаҳа ԥсыхәа
аманы илбомызт. Иаалырҟьаны аотриад акомандаҟаҵаҩ диҭааит агенерал Реад.
Аиаша ҳҳәар иаҳа еиӷьми, Николаи Андреи-иԥа Аҳмыҭбеи дизыҟамызт, иззакәу
иахьа уажәраанӡагьы исыздыруам. Гыртәыла аҳкәажә Екатерина ари лхы
иалырхәеит. Агенерал Реад уи диҿцәажәон рҳәеит, уажәшьҭа игәы ԥҵәаны ихала
дҩагылаанӡа. Изласаҳаз ала Екатерина Аҳмыҭбеи ида ҳәатә лымамзаарын. Уи
лаҳкәажә усзура зегьы Аԥсны аҳ изԥшыхәра акәыз џьушьарын. Уи акәхеит. Агенерал
Реад аҳ Аҳмыҭбеи диԥхьеит. Урҭ акраамҭа, еиҿцәажәон уҳәар ииашахом, еицәҳауан.
Акомандаҟаҵаҩ дзыҩназ ахыбра Аҳмыҭбеи дандәылҴԥштәы ихаӡамызт, иԥсахы
еибакны дыҟан, аӡәгьы диацәажәомызт. Хы-мчыбжьа иаԥхьаҟа уаҩы
дааишьҭуамызт, хәыцран дызҿыз. Иҭаацәа данаабоз акрыфараҳәа ҳанааилатәоз
акәын. Бжеиҳангьы ихәы иуадахь ихаргалон. Иаалырҟьаны ҽнак, иуаа иманы Гьаргь
Дадиан иаҳҭынра дынҭҟьеит. Изларҳәаз ала, Аҳмыҭбеи Самырзаҟан дааин, апристав
дижьеит, Реад маӡала идиҵаз анагӡараз амҩа данызшәа. Очамчыра дааизар, аҳ
изааигәаз иаҳцәа еизиган, Аҟәа иӡхыҵыз аҭырқәцәа рыр аиҳабы Мушир Мысҭафаԥашьа иахь идәықәиҵеит. Аԥсуаа Мысҭафа-ԥашьа иабжьаргеит аиқәшаҳаҭра
рыбжьарҵарц. Уи инақәыршәаны, аҭырқәцәа амч ӷәӷәа змоу аотриад ӡхыргар
акәын, усҟан Аҳмыҭбеи итәыла иқәынхоз иманы, дрыдгылон. Ари аус Мысҭафаԥашьа имацара изыӡбомызт. Англыз хаҭарнак Лонгверти афранцыз хаҭарнак
Шампуазои наидыртәаланы данхәыц, Мысҭафа Аԥсны аҳ ихымҩаԥгашьа ак шаҵаз
гәеиҭеит.
– Издыруада ак аҵазар ҳәа мацара дхәыцзар?
– Издыруадаз ус акәзаргьы. Аус злоу Аҳмыҭбеи иажәалагала мап ацәкын.
Мысҭафа иҭаххеит ихала Аԥсны аҳ диҿацәажәарц, иҵаз еиликаарц акәхап. Мушир
Мысҭафа аӷба дҭалан, Очамчыра дааит, аха Аҳмыҭбеи, дычмазаҩызшәа ҿыҵгас
иҟаиҵан, усҟан Очамыра дҟамлеит, аԥашьа иҽиқәимыршәарц. Арҭқәа зегьы цқьа
уаҩы дырзымхәыцӡацт. Мысҭафа уаҩы дшымгәаара дгәааит, аха инапы ианыз
аҭакԥхықәра еиликауаан: Аҳмыҭбеи абыхә жәлар раԥхьагыла Ҳаџьы Бырзықь
диԥшаан, аҭырқә ԥашьа данизишьҭ, Мысҭафа игәы хьаԥсызшәа ҟаиҵан, Очамчыра
деиҭааит. Даԥсышәаха Аҳмыҭбеи диԥылан, аӷба дынҭартәаны, Аҟәа дааигеит.
Аҳмыҭбеи араҟа ҳаҭырла ишиԥылаз атәы аҳәара цәгьан рҳәеит. Уи ублала иубар
акәын. Рнапы дықәыргыланы, иреиӷьыз аҩны дыҩнарҵеит. Урҭ заҟа ивагьежьуаз
ала, Аԥсны аҳ ҿымҭӡакәа аҭырқәцәа иааидырҵалак ҟаиҵозар акәын. Аха иара,
аиҿцәажәарақәа ианрылга, аҭырқә еиҳабыра Аҳмыҭбеи иабду Кьалышьбеи ирҭахьаз
азинқәа ирҭарц азҵаара шьҭихит. Уи азмырхакәа, Аԥсны иҟаз абџьар мчқәа ихадоу
ркомандаҟаҵаҩыс далырхыр акәын. Аҳмыҭбеи ииҳәақәаз, ишқәыԥсычҳауаз мацара,
Мысҭафеи, Лонгворти, Шампуазои анақәшаҳаҭха, Аҳмыҭбеи ҿааиҭит:
«Сара исымоуп даҽа жәалагалак, уи адагьы аԥхьа ишәыдызгалаз аҩ-зҵааракгьы
мчы роуам».
Ари деилагаӡеит ҳәа, иҿатәаз ауаа изԥшуан.
«Бџьарла ма аиҿцәажәарыла сара саҳра иадысҵо адгьылқәа истәу акеиԥш
сышьҭра иазынхароуп».
«Уаҳа даҽак ацумҵозар, уигьы ҳадаҳкылап», – иҳәеит Мысҭафа, уи еиҳаз ак
шизымҳәоз еилкааны.
Убри ашьҭахь Мысҭафа, Ҭырқәтәылаҟа иуаҩ дишьҭит асулҭан арҭ азҵаарақәа
дрықәиршаҳаҭырц. Уи акәмызт Аҳмыҭбеи, рнапаҿы дааргарц, дызқәымгәыӷӡоз
еиҳабыра ҭыԥкгьы изырԥшааит. Уи аамҭа иалагӡаны, аҳ Аҳмыҭбеи Аԥсны далан.
Иуаа дрылацәажәон, аҭырқәцәа ацхыраара рырҭаларц, аха иара, ажәлар рхада,
инапы рымамкәа, џьара еиқәшаҳаҭрак рыбжьарҵар иҭахымызт. Хыхь-хыхь ауаа
иҽшыдирбоз, ажәлар ргәалаҟазаара аилкаара дашьҭан ҳәа агәрагара сымоуп.
Аҭырқәцәеи иара иаҳцәеи имада еицәажәарак рыбжьалар зиҭахымзи? Идгылоз ауаа
Мысҭафа иагентцәа изырҟәигози маӡала? Абарҭқәа рышьҭахь Мысҭафа Аҳмыҭбеи
иабжьеигеит аҳкәажә Александра Жәыргьыҭынтә Аҟәа дааигарц, лхәыҷқәа
налыдкыланы. Уи аус аиҿкара заацәоуп, уажәыҵәҟагьы иауам ҳәа иҽаԥсра зеиҭазеи
аҳ Аҳмыҭбеи? Еилкаан уи ихымҩаԥгашьа иаҵанакуаз. Аҭырқәцәа дрыдгылаҵәҟьаны,
рыгәра ганы дыҟан уҳәартә избом. Ҳан лахь ашәҟәы ааишьҭит, ирласны Аҟәаҟа
баароуп ҳәа. Ҳан ҳаргьы ҳаидылкылеит. Аха иаалырҟьаны, изыхҟьазгьы
ҳзеилымкаауа, Аҟәа сара сызцом, схәыҷқәа Ҭырқәтәылаҟа ирҭиуоу акрыздыруоу ҳәа
дшәаӡызшәа дааҳампыҵахеит. Уи ашьҭахь адырҩегь ашәҟәы лоуит ҳаб иҿынтә, Аҟәа
банымааи, Омар-ԥашьеи Мысҭафеи сылҵуеит ҳәа. Насгьы аҳ Аҳмыҭбеи излаҩуаз
ала, уажәшьҭа аурысқәеи иареи акгьы рзеилам, лара иара мап ицәылкуазар акы
иамусуп, акәымзар Аԥсныҟа лхы зылмырхарызеи. Адырҩегь ҳааидылкылақәеит,
уажәшьҭа ҳақәҵуеит шаҳҳәоз акәымкәа, адәықәлара мап ацәылкыхт. Акырӡа
шықәса цахьан ианеилыскаауаз Аҳмыҭбеи раԥхьатәи ишәҟәы аргама иашьҭархх
ишәҟәы-маӡа шааишьҭыз. Ашәҟәы-маӡа иаҳәон Гыртәыла далҵны џьаргьы
дымцарц. Аха Аҳмыҭбеи 400-ҩык аԥсуаа ры еизигарц, Амаршьан Баҭал
днархаргыланы, Мысҭафа инапы ианиҵеит. Мысҭафа урҭ Кобулеҭ иҟаз аҭырқәцәа
ротриад ахь идәықәиҵеит мшынла. Аҳмыҭбеи ас зыҟаиҵазеи? Мысҭафа ибла аш
хиҵарц аума?
– Сара урҭқәа ирхысҳәаара сыздыруам. Еилкаамкәа инхеит. Хшыҩла
Аҳмыҭбеи анахьгьы-арахьгьы дзыҿцаауаз дреицәамызт, дымиааиуазар, аха амч змаз
аиааира изԥшын. Ус сҳәеит ҳәа, иудыруеи усҟан аиааира игаҵәҟьазар, еиӷьу мҩак
уаҳа иҟамзар.
– Ҳазҵаарақәа рҭак ҟамҵаӡакәа, нас-нас иҟалаз ахҭысқәа гәаҳҭап. Аҟәа дааит
Кавказ аԥшаҳәаҿы иҟаз аҭырқәцәа рыр акомандаҟаҵаҩ Омар-ԥашьа. Уи Аҳмыҭбеи
дибар иҭахын, аха аҳ аҳҭныҟа ацара иҭахымхеит, аӡиасқәа даара рыҽдырҭбааит
амшцәгьақәа рышьҭахь, амҩа ақәлара шәарҭоуп ҳәа ҵаҵӷәыс иҟаҵаны. Избан аҳ
Омар-ԥашьа ибара мап зацәикыз? Иаҳра аҳаҭырбара мацараз абас дныҟәама? Избан
дара аҭырқәцәагьы Аҳмыҭбеи иааҟаиҵалак зианарыжьуаз? Дырҟәырцар ҳәа ишәаны
мацароума?
– Адырҩегь азҵаарақәа, – зҭак ыҟам ҵыхәаԥҵәара змам азҵаарақәа.
– Уамашәа иубап, аха убасҵәҟьа иагьыҟалеит. Омар-ԥашьа жәа-мш рышьҭахь
Аҟәа сеиҭаҟалоит, убасҟан уҽсықәыршәа ҳәа аҳ изицҳаит, гәамҵ-хамҵрак
аамырԥшӡакәа. Абри аамҭа иалагӡаны, Аҳмыҭбеи ԥшыхәра усқәак мҩаԥигазар ҳәа
агәра сымам, абри аҭырқә командаҟаҵаҩ асулҭан иҿынтә иааигаз ажәабжь азы.
Избанзар Омар-ԥашьа даныхынҳә, асқьалаҿ, уи иӡхыҵра дазԥшны, дгылан Аԥсны аҳ.
– Аԥшәымаҵас суԥылоит ҳәа акәзар ииҳәарц ииҭахыз?
– Усгьы ҟалоит, аха Омар-ԥашьа, Анцәа иҩызаз, Аҟәа сузыԥшуп аниҳәа, мап
злеикрызеи? – иџьеишьон Гьыргәал ихаҭа. – Ари амшала укнаҳаны уршьыр алшон.
Нас уазхәыци ҵаҵӷәыс иҟаиҵоз закәыз – аӡиасқәа рызҳара!
– Аха аҳ, иишәаз-иизаз аус аҿы, гха имыхьит. Акәымзар Омар-ԥашьа ас
дыхәшаха иҽыҟаиҵарымызт.
– Омар-ԥашьа Аԥсны аҳ ажәабжьс изааигазеи умҳәои! Анапа инаркны
Баҭымынӡа ахырӷәӷәарҭақәеи ар ртәарҭақәеи ихадоу реиҳабыс аԥашьа далихит
Аԥсны аҳ Аҳмыҭбеи Чачба! Ус анакәха, Аҳмыҭбеи д-Аԥсҳахон зегь раԥхьа. Ажәлар
ргәырӷьа бжьы уаргыломызт, ахысыбжьқәа улымҳа ҵырхааӡон. Избан Аҳмыҭбеи
дзызԥшымыз аиҳабыра, ихаҭагьы исышәҭароуп ҳәа иажәа иалеимҵацыз зирҭаз?..
Зҿумҭуеи, Манча?
– Иахысҳәаара сыздыруам. Уи сазымхәыцӡацт, ас иаразнакгьы аҭак узҳәом.
– Иахьцалак угәаанагара саҳар сҭахыуп.
– Уи ала дхырхӡарц рҭахызаарын. Умбои, аҳ аурысқәа иурымҭаз ҳара иуаҳҭоит
рҳәарц рҭахызар акәхарын. Уаҳа иахысҳәаара саздыруам.
– Аха избан Анапеи Баҭыми изрыбжьаркыз Аԥсны аҳ акомандаҟаҵаҩ хадара
ахьиоушаз?
– Сыздыруам, – иҳәеит Манча акраамҭа данхәыц.
– Иугәалашәозар Мысҭафеи аҳи анеицәажәоз, Аҳмыҭбеи иҳәеит итәыла
иадиҵарц илшашаз адгьылқәа зегьы шьҭрала иара изынхарц. Даргьы гаӡақәамызт.
Ианхәыц ирыӡбеит ажәытә аԥсуа ҳәаақәа рхи-рҵыхәеи неидкыланы
дырхадыргыларц. Уи иаанагоз уи акәын: Аҳ Аҳмыҭбеи, ажәытә Аԥсҳара адгьылқәа
инапаҿы иааигарц, ҽышәала ддырқәԥон. Уи ала дара аурыс политика иаҿагыланы
рықәԥара аҳәаақәа ҭбаахон. Иара дара рнапаҵаҟа дыҟан. Аха иара игәы иҭази?
Абри ауп ҭаха сызымҭо.
– Ас еиԥш ашьапырӷәӷәарҭа аниоу игәы иҭашәарызеи?!
– Аҳмыҭбеи Омар-ԥашьеи леидтәалан, – иҳәеит Гьыргәал, – ԥыхьа излацәажәоз
намгӡакәа, – ишьақәдыргылеит ԥхьаҟа иҟарҵашаз. Амч хадақәа рыманы, Егры
ижәыларц иақәыркит. Уи аамҭаз Кобулеҭ иҟаз абџьар мчқәа иҵегь ирӷәӷәатәын,
Гәриа иажәларц. Дара ргәы излаанагоз ала, Карс иакәыршаз аурыс бџьар мчқәа
ықәыргар акәын, уи ала аҭырқәцәа Қарҭҟа рхы дырхон, иаарласны рнапаҿы
иааргарц. Мыз дуӡӡак убри ашьҭахь Баҭымынтәи, Трапзанынтәи аӷбақәа Аҟәа
иаауан, ар рыӡхыгараз. 30-нызқь-ҩык ар маҷмызт. 40 бзарбзан рыман. Аурысқәа
Егры зыхьчарц иааргаз рхыԥхьаӡара фынтә аҵкыс имаҷын. Уи адагьы аҭырқәцәа
ирыцны аԥсуаа шжәылоз анырба, самырзаҟанаа урҭ ирыдгылеит. Аурысқәа рыргьы
аԥсуаа рылан. Аҳмыҭбеи аҳәынҭқар ир Егры ианыригоз, иара ишьаҟауаагьы рыцын.
Аишьцәа ршьы еибакашырц иҟан, ҩ-ҳәынҭқаррак ахьеибашьуаз уи збодаз акәымзар.
Аҭырқәцәа рҭагылазаашьа иҵегь иеиӷьын, маҷк рхы бзианы имҩаԥыргар, аха
ижәыло ианакәызаалак игәеиҭаӡом дызжәыло ихьаа-баа. Ақыҭақәа рырцәҳәра
рҽазыркит. 30-нызқь-ҩык ар батәын. Англыз ӷба   («Кенгуру»)
анааӡхгыла нахыс, иреиӷьӡаз арԥарцәеи иԥшӡаӡаз аӡӷабцәеи анышьақәа
ирықәдыртәеит, аӷбахь ихәныргарц. Урҭ ирылахәҳахәҭуан. Аха ашьаарҵәыра
ахьыҟаз Егры акәын. Агенерал Багратион-Мухрантәи иӡбит абраҟа Омар-ԥашьа
диҿагыларц. Ашацкыра инаркны, ааилахәлаанӡа еибашьран. Аурыс мчқәа
шмаҷызгьы, аҭырқәцәа ирыцәҭахаз хараӡа ирацәахеит. Аха аурыс командаҟаҵаҩ
иӡбеит дхьаҵырц, избанзар ир хәҭақәа хыдахеит, акомандирцәа ҭахеит, асалдаҭцәа
ракәзар рхыԥхьаӡара маҷхаӡеит. Аха иҭахаз аӡәы, хә-ҩы, ф-ҩы иԥсы иамҭакәа,
нарцәымҩа шьҭимхит. Зегь раҵкыс еибашьуаз араҟа иҭахаз Шәлиман Ажәанба
ибаталион акәын.
Убри ашьҭахь иҟалараны иҟан даҽа еидысларак. Багратион-Мухрантәи
изаарышьҭит 24 баталион, Карсгьы инапаҿы иааигеит. Омар-ԥашьа аидыслара мап
ацәикит, Аҳмыҭбеи ацхыраараҳәа аашә ҽы шизынаишьҭызгьы, аҭырқәа аԥшаҳәахьы
дкылсит, нас, аӡынра изхымгоу здыруада, Трапзанҟа дцарц, ир аӷбақәа
ирықәиртәеит. Уи Аҳмыҭбеи адырра ииҭеит Ҭырқәтәыла дизнеирц. Аха аҳ уахь
дымцеит, изыхҟьах здыруада.
– Аҳ Аҳмыҭбеи дзықәгәыӷуази? Амшын дхымлакәа дахьаангылаз џьасшьоит
сара.
– Арҭ азҵаарақәа убас еилаԥаҭеит, рҭак узыԥшаауам, ахҭысқәа еиҿарԥшны,
гәаанагарақәак шьҭумхуазар. Аҳмыҭбеи Омар-ԥашьа дицны дцозар акәхарын,
аҭырқәа командаҟаҵаҩ гәык-ԥсыкала Трапзанҟа дшынаиԥхьаз идыруазар. Зегь
раԥхьаӡагьы, Омар-ԥашьа данықәҵуаз дзимгеи? Нас ҳазхәыцп уи ашьҭахь итәылахь
Аԥсны аҳ дызиԥхьарыз. Ус анакәха, Омар-ԥашьа данықәҵуаз игәы Аҳмыҭбеи
изҭамызт. Ашьҭахьтәи ааԥхьара даҽа ҵакык амазар акәхарын. Урҭқәа зегьы ҳара
ҳаҵкыс аҳ идыруан, иҟаиҵашазгьы ихала иаҳа дазхәыцыр илшон.
– Избан Омар-ԥашьа игәы Аҳмыҭбеи изизҭамхарыз?
– Ҳазхәыцп уигьы. Амала уи аҭак аԥшаараз ҳхынҳәыроуп. Екатерина Дадиан
лыбз иабзоураны, Багратион-Мухрантәи Аҳмыҭбеи иахь агәахшәара анышьҭих, дук
мырҵыкәа агенерал Реади Аҳмыҭбеии реиҿцәажәарахь. Урҭ еибырҳәоз ҳәа аӡәгьы
акгьы изеилымкааит, иугәалашәозар. Аха Аҳмыҭбеи Гыртәыла данықәҵ,
Самырзаҟантәи апристав арахь дауимышьҭуазшәа аниба, Реад идҵа маӡа насыгӡоит
ҳәа ааиҿыҵҟьеит. Убри амшалоуп Аҳмыҭбеи изы агәашәқәа заартхаз. Убри ашьҭахь,
иугәалашәоит, Аҳмыҭбеи уҭаацәара Жәыргьыҭынтә Аҟәаҟа иааугароуп ҳәа
аҭырқәцәа данықәырцала, дара лабҿаба ирбоз ашәҟәқәа рнаҩсан, аҳ ҳан маӡала
илзааицҳауан Гыртәыла далымҵырц. Уажәшьҭа ҳахәаԥшып аибашьратә
еидысларақәа шыҟалаз. Егры аибашьра анцоз, аиаша ҳҳәап, агенерал
Багратион-Мухрантәи и-Ингәыртәи отриад афырхаҵара ду аанарԥшит. Аха иагьа ухаҵазаргьы,
хыԥхьаӡаралеи бџьарлеи хәынтә-фынтә иуеиҳау аӷа, ашацкыра инаркны
ааилахәлаанӡа, инкылара цәгьоуп. Аха ари иҟалаз хҭысуп. Ус анакәха аҭырқәцәа
рыр реиҿымкаарақәа џьара иааԥшит. Уи иаҳа избарҭаз Омар-ԥашьа иакәын.
Ашьҭахь Гыртәыла ианақәла, иара ус Карсҟа рхы андырха, акомаднаҟаҵаҩ ибазар
акәхарын Аԥсны аҳ гәрамгарҭас дызлаиоушаз. Арахь ауаа ишырбоз уааԥсыла, нас
иааишьҭыз 800 ҽы рыла ацхыраара ҟаиҵон, аха даҵагьежьны даҽаџьара
диԥырхагахазар акәхарын.
– Гьыргәал, иуҳәо зегьы еилкаауп, аха гәаанагарақәак шьақәзырӷәӷәаша акгьы
ҳамам.
– Рыцҳарас иҟалаз – убри ауп. Аҭагылазаашьа ус иҟан, еибашьран, амаӡа –
маӡазар акәын. Аха Аҳмыҭбеи, акы дақәымгәыӷуазар, аурысқәа ахьиааиз
дызлаангылеи, дызцыз дрышьҭамлакәа? Уи азҵаара аҭак, ибжамҽамзаргьы,
иамоушәа збоит. Аибашьра анааихсыӷь, аимператор игенералцәеи Аҳмыҭбеии
еиқәшәеит. Акраамҭа урҭ аҳ дыкҿацаланы дрыман. Иара иреиҳәон дзықәшәаз зегьы,
дара игәра ргомызт. Избанзар шаҳаҭ дыҟамызт, Реад идҵала аус иуан ҳәа зҳәашаз.
Агенерал Реад ихаҭа дыҟамызт. Николаи Андреи-иԥа ашьаҟаруаа ахԥатәи акорпус
дахаргылан Ҟрым, аибашьра еилгаанӡа дҭахеит. Аурыс генералцәа зегь раԥхьаӡагьы
Аҳмыҭбеи ҽԥныҳәас ирҭоз, аҭырқәцәа рыр дырхагыланы, Егры дахьеибашьуаз
акәын. Аха иара иганахь ала уи зегь раҵкыс иӷәӷәаз ҵаҵӷәыс иԥхьаӡон ицхыраара ус
аҿы. Избанзар аҭырқәцәа рыр дахьынӡархагылаз иахәҭаз жәыларак рзыҟамҵеит,
амала дара, рымч иаҳа изладууз ала, зынӡак иузынкыломызт. Аҳмыҭбеи, игәра
рымгакәа ҳауҭиит ҳәа аҵыхәтәан ианиҿагыла, шәара шәоуп сызҭииз, сымацара
сааншәыжьит аибашьра аламҭалаз, уажәгьы ҭаха сышәҭом ҳәа реиҳәеит. Аиаша
ҳҳәар иаҳа иеиӷьуп, агенералцәа Аҳмыҭбеи иус рзеилмыргеит усҟан, аҭыԥгьы
ирзықәымҵеит. Иаҳра имырхыртә ҵаҵӷәы рзымԥшааит, зыгәра гоу аӡәы
диеиԥшынгьы дрымбеит.
Аҳ игәы ԥырҵәаӡеит уахи-ҽни ишьҭазаҩрала. Ачымазарагьы ҵигеит. Ибон аҳра
аныҟәгаха ширымҭоз. Аштаб хада аиҳабы ашәҟәы изишьҭит итәыла анапхгара
шьҭеиҵарц шиҭахыз ала, насгьы аҳәара ҟаиҵон сара, Леиб-гвардиа Преображентәи
аполк апрапоршьик, сизаарышьҭырц, аҳ Аҳмыҭбеи ихаҭа дысхылаԥшуа атәыла
анапхгара сирҵаразы. Уи аусгьы аӡбахә уаҳа иаламцәажәакәа ус иаанрыжьит. Акы
ргәы ишҭаз дырын, аҳгьы дыԥшын.
Аибашьра анеилгаӡа, агенералцәа рнапаҿы ирзаамгацыз ашьхарыуаа нап
рыларкит. Ҳашьхақәа аибашьра рҿалахт. Иахьауаз, Александр II идҵала, аграф
Евдокимов иҟаиҵаз аплан ала, ашьхарыуаа аказакцәа рыбжьандырхо рҿаархеит.
Азныказ Аԥсынгьы ус рҽазыркын, аха аԥсуа хымца ианамыхәа, лҵшәа аимуазшәа
рбеит. Араҟа аҭыԥгьы иауамызт. Ԥсҳәыҟа мацара имҩаԥгаз аекспедициа иалаз
аԥсуаа х-нызқь-ҩык ыҟан. Аишьцәа реибашьра! Асаӡқәа иааҟәымҵӡакәа абџьар
шыркыз иркын. Аԥсуа халҵыс жәлар рыуаа ҟәышқәа ирыӡбеит рыжәлар
еиқәдырхарц. Еилацәажәан, Алекснадр II иахь рхаҭарнакцәа дәықәырҵеит,
ашьхаруаа, ҭынч нхара рыҭаны, рыдгьылқәа ирзынрыжьырц. «Шәықәҵроуп!» ҳәа
рарҳәеит. Адырҩегь аибашьра. Аҵыхәтәан ахалҵысқәа Гәбаадәы шыҟаз иҭарцалеит.
Иаарыкәыршаны шьхаран. Аҳәынҭқар ир рнапсыргәыҵеиԥш ирбон ҽыҵәахырҭа
змамыз ашьхаруаа. Индырҵәеит. Кавказ асардар аҳ ду Михаил Николаи-иԥа
(Романов) Гәбаадәыҟа дхыҵит. Дахьылаԥшуаз адәы шьаарҵәыра ибон. Адәы ҟаԥшь
ҳәа хьӡыс иаиҭеит. Уи сара сицын, иадиутант сакәын. Сара исҭагылазаашьаз
ҳалацәажәарым. Гәбаадәыҟа длыбаан, асардар Кавказ ашьхаруаа риааира
дақәныҳәеит. Кавказтәи аибашьра нҵәеит. Уи ақәныҳәара иалҵшәахаз – асаӡ жәлар
рышьаҭа ыҟамкәа иқәымҵыр ԥсыхәа рмоуит.
Аҳмыҭбеи иаҳра агенералцәа иахьынӡарҭахыз егьырҭ ашьхаруаа
иахьынӡарабашьуаз акәын. Урҭ шынеибакәыз аӡы ианхыла, шәарҭара ыҟам рҳәан,
Аԥсны аҳра ахыргарц рӡбеит. Ҩынҩажәеи ҩба шықәса иаҳыз, зыԥсҭазаара зегьы
аимператор иполитика иақәзырӡыз Аҳмыҭбеи Чачба инапхгара Аԥсны иаҭахымкәа
ирыԥхьаӡеит. Кавказ асардар Александр II изишьҭыз ашәҟәы схала саԥхьеит. Ацар
иӡбеит Аҳмыҭбеи хылҵшьҭрала аҳра анапхгара имхзарц. Уи инапы аҵаиҩит Аԥсны
аурыс администрациа анапхгара ҟаҵазарц зҳәоз ашәҟәы. Қәҭешьтәи агәберниа
Аҟәатәи арратә ҟәша ҳәа жәларык зқәынхоз атәыла хьӡыс иаиуит. Агенерал-губернатор
Свиатополк-Мирски даан, Аҳмыҭбеи дицырхрааны, аиҳабацәа еизганы
аимператор ирзиӡбаз рылеиҳәеит. Иӡрҩуаз ираҳаз згәаԥхаз рацәахеит. Аҳмыҭбеи
иаӷацәа рыбла даԥырыргаз џьыршьеит. Уи даргьы иаарыдгыларц иҟан.
Аԥсны автономиа амхра анырыӡбоз, аҳ Аҳмыҭбеи ихәҭа аҳәынҭқарра инаҭар
акәын. Ашәҟәқәа еизыргон. Кавказтәи акомитет иалахәыз Бутков асардар ихьӡала
ашәҟәы иҩит иара. Иаалказ Кавказтәи акорпус акомандаҟаҵаҩыс даныҟаз,
Аҳмыҭбеи Чачба иҿынтә дырра ӷәӷәак шиоуз, аҭырқәцәа ианреибашьуаз аламҭалаз.
Сгәаныла Омар-ԥашьа Трапзанҟа данца ашьҭахь ауп ианыҟала. Асулҭан Аҳмыҭбеи
афирман изааишьҭзаап. Уи иаҳәон Азиеи Кавкази рҿы иҟаз аҭырқәцәа рыр
ркорпусқәа зегьы дыркомандаҟаҵаҩ хаданы дшалхыз, насгьы Амрагыларатәи
аԥшаҳәа зегьы аҳас дшарҭоз. Аҳмыҭбеи иуаагьы асулҭан иааишьҭызгьы шыԥшуаз,
афирман адгьыл ахь икаиршәзаап, изаарыцҳаз мап ацәкуа. Зегьы еилкаан:
аҭырқәцәа уаҳа ишзымхынҳәуаз анеиликаа, Аҳмыҭбеи иӡбеит зынӡа иҽырҟәиҟьарц.
Аха ицеит ашықәсқәа, Аҳмыҭбеи игәабзиара бааԥсхон. Ҭаха ширымҭозгьы,
ишнеиуаз иаҳра зынӡа имырхит. Убасҟан акәзар ҟалап Аҳмыҭбеи иӷәӷәаз агха
раԥхьаӡа акәны иагьҵыхәтәантәины ианыҟаиҵаз. Уи иҭаххеит асулҭан Абдул-Маџьыҭ
ицхыраара, ашәҟәгьы изиҩит. Ари азҵаара асулҭан имҩаԥигоз аилатәараҿ
ианцәырига, Омар-Ԥашьа ус иҳәеит: «Аҳмыҭбеи Чачба иеиԥш иҭабуп ззымдыруа аӡә
дыҟам. Аԥсны саныҟазгьы, ихы ахькыдиҵарыз издыруамызт. Аурысқәа ахьы
даладыртәазар, 60 нызқь арендла ирҭазар, агенерал-леитенант ичын иаҭәаршьазар, уаҳа ииҭахыузеи?». Асулҭан дааиԥхьхәыцын, Аҳмыҭбеи ишәҟәы аурыс император
ихаҭарнак ирҭарц рыдиҵеит. Уи ашәҟәы Александр II инапаҿы инеит. Аҳмыҭбеи ауаа
имамзи, иусқәа зеиԥшраз еиликаан, Ҭырқәтәылаҟа дықәҵырц иҽазыҟаиҵон.
Агенерал Шатилов Аҳмыҭбеи дбаандаҩитәырц адҵа иоун, шхәала Очамчыра дааит.
Ихарацәамкәа игылан Аҳмыҭбеи Ҭырқәтәылаҟа дызгашаз аҭуџьарцәа рыӷбагьы.
Шатилов аҳ дахьыҟаз Ҭҟәарчалтәи аӡырԥхахьы ицҳаит дышизԥшыз. Агенерал
илымҳаҿынӡа иааӡеит аҳра змырхыз а-Чачба, ар иманы, аԥшаҳәахьы дкылсырц, амҩа
дануп ҳәа. Шатилов бџьармцала уи иԥылара иҽазыҟаиҵеит, аха Аҳмыҭбеи жәеиза-ҩык
ракәын ицыз. Гәырӷьарыла аҳ иԥылеит, рнапы дықәыргыланы аӷба дҭаргалеит,
амшын аҿгьы ишәарыцошәа, илақәеи ихьшьқәеи рыманы. Аӷба амшын ихын.
Агенерал Шатилов дыхәмаруан, дыччон. Алаф иҳәон Аҳмыҭбеигьы, Севастополь
днаргаанӡа. Уаҟа иарҳәеит дшыбаандаҩыз.
Гьыргәал дааҭгылеит. Ҿиҭуамызт Жәраб иԥа Манчагьы. Абасҟатәи аҳ иԥа
игәалашәарақәа зиҭахыз изеилкаауамызт. Лкаак адырҩегь дазнеирц иҭахызар
акәхарын ҳәа дхәыцуан. Амрагьы рхашуан. Рҩыџьегь аӡыблара ихыԥшылон, аха
аӡааԥшылара дыруадаҩуан ихыҷҷылоз ацԥхьқәа. Имҩасуан аԥсҭазаара. Аӡиасқәа
ахьеилалоз еилаҽҽо еибафон. Иӡхықәгылан ҩыџьа, рыԥсадгьыл алахьынҵа
иазхәыцырц. Ирбомызт ԥхьаҟатәи аԥеиԥш. Рхаҭақәа ирразҟхашазгьы
рыздыруамызт. Рыԥсадгьыл азы агәашәқәа аркын, даргьы рымҩақәа ԥҵәон.
– Ҩы-шықәса ааҵхьан, – иҳәеит Гьыргәал, – Аԥсны аҵыхәтәантәи аҳ изхымгеит
ааԥынра. Иԥсы ихихаанӡа, иҿы иаирҳәеит, иԥсҭазаара даналҵлак, иԥсыбаҩ дзыхшаз
ахьжу иамардарц. Дук мырҵыкәа сан, аҳкәажә Александрагьы, дыԥсит. Хымз
ааҵуаны ауп иаҳауалак ҩ-дамрак Аԥсныҟа раагара аиҿкара анҳалшаз. Иани иаби
рзааигәара инышәаҭара залымшеит. Бзыԥын еилаҩынтроуп уҳәо иҟоуп. Еиҳагьы
ауаа арцыхцыхуеит рҳәан, Мықә ауахәамаҿ инышәаҭара азин сырҭеит.
– Гьыргәал, уажәшьҭа уара ухы ухьчароуп, – ҿааиҭит Манча.
– Иззы?
– Уажәы сыздыруам, аха иззы ԥхьаҟа иубарҭахоит. Сгәы иаанагом ухы ззукра
уоурым ҳәа.
– Ухы ззумкра убахьоу, – Гьыргәал адунеи дахыччон.
– Уцәажәара ахы анукуаз, уареи сареи ҳазларааӡаз абзазара ыӡуама ҳәа уҵааит,
уи ҽеим ҳәа мап ацәаҳкратә еиԥш иаԥсоу уҳәеит. «Усҟан ҳхаҭақәа ҳхы мап ацәаҳкит
ауп», – анысҳәа, уақәшаҳаҭхеит.
– Адоуҳа ҳамоуп макьана, ирымхәаҽыр.
– Уи рымхәаҽырц, мҩак ԥшаатәыми.
– Угәанала иҟаҵатәузеи?
– Сыздыруам. Аха зегь раԥхьа Кониар иҿы уцароуп.
– Манча, иуҳәаз иашоуп, – даақәгьежьит Гьыргәал, ауахәама шыҟаз
иҿынеихеит. – Сара Аҟәаҟа амҩа сықәлап, уара – сабаӡеи иаҳҭынрахьы. Сашьеи
саҳәшьеи шыҟоу еилкаа. Уа иҟамкәа, Жәыргьыҭҟа иргазаргьы, унабжьыс.
– Зны ауахәамаҿ снеир сҭахыуп, – иҳәеит Манча, иҽы аӷәра даахан.
Уи, Гьыргәал дизымԥшӡакәа, дыҩҽыжәлан, иҽы амҩа наирбеит. Ирласынгьы
аҳаракыра дҩыхәнеит. Гьыргәал дызлалыбааз амҩахәасҭахь иҿынеихеит.
Ашьшьыҳәа ишьаҿа неихго, дҩыхәнеит. Дук мырҵыкәа абаагәара агәашә дааҭыҵит
Манча. Дыҩҽыжәлан, иҽы наирҭрысит. Гьыргәал дызлааиуаз имбаӡакәа, днаивҟьеит,
алада ихы рханы, архәара днаваҵәит. Аҳ иԥа ҭынч днеиуан, иарымарахь илеиуаз
аӡиас дхыԥшыло. Агәашә данынҭала, апап дааиԥылеит:
– Акреицаҳфарц сузԥшуп.
– Саҭамыз, амала иҟалозар сфаиетонхьча шәааиԥхьа!
– Уи акриҿарҵахьеит. Улеи арахь!
Акрыфарҭа иныҩналеит. Апап асасцәа ара идикылозар акәхарын, ишаанагара
ихиан. Аишәа хәхәа аханы Анцәа исахьа кнаҳан. Аҭӡқәа ирыкәыршаны ақьырсиан
дин иаҵанакуаз сахьала иҩычан. Џьанаҭ унанагазшәа, ухшыҩ «ашьуан». Аишәа
аханы апап днадгылеит, иарыӷьарахь ала аҳ иԥа днатәарц, дааҭгылеит. Гьыргәал
иҽанааирхиа, апап длатәеит. Гьыргәал дахьылатәаз иаԥхьа уажәааны иҟалоз
ашәырхкқәа рацәаны изныз, ҿыц иҟаҵаз гәыблаа ԥшӡак ықәгылан. Анаҩсантәи
ауаҭах ахьтә ашә аатын, асаара рхәы анаргыланы ишикыз, дааҩнашылеит ашьыжь
агәашә изаазыртыз ауахәама амаҵуҩы. Рхәы нарымҵаиргылеит. Гьыргәал игәы
иагомызт, амла дшакуазгьы, аха имч цаӡар ҳәагьы дшәон азы, апап акрахьынӡаифоз,
иаргьы ихәы днамҵклас-аамҵкласшәа иуан. Апап ҿиҭуамызт, ихәы инапы
ахьынӡакыз.
– Узхьчаша ауаа уцымкәа, амҩа узанылеи? – дҵааит иара нас.
– Амҩа иану дзуҭоу акрырдыруоу.
– Убри ауми ишәарҭаӡоу. Аҽы кәадырны уақәтәазар, уажәы амшқәа бзиоуп,
ҳәынҵәы ыҟам, ухы рцәугаргьы ҟалоит, аха фаиетонла аныҟәара цәгьоуп.
Аимператор ашьхаруаа инапаҿы иааигеит, аха ишеибашьцәаз иаанхеит. Агәы
ирызҭоу аҽзаԥсахуам. Амҩа иану иакәым, иԥшьоу аҭыԥ ҳахьчап ҳәа ҳашгәыӷуазгьы,
ҳхы злаҳахьчаша абџьар ҵәахны иҳамоуп. Даҽа тәылак аҿы уахәамак аҿы ас ҟарҵеит
ҳәа уаҳахьоу? Ҳазшаз имҵаныҳәарҭаҿ ахысра ҟалом, аха Анцәа дзықәшәииз аԥсуак,
иабџьар ихарззала, ҳуахәама дааҩнашылар, уамашәа даабаӡом. Ҳашьцылеит. Уара
уеиқәных уахьыҟам џьасшьоит. Анцәа уихьчааит!
Апап иабеидыруаз Гьыргәал ԥшьба-хәба кьарахә еиҵарпапеи аџьаԥҳани
афаиетон аҿы ишизыҵәахыз. Афаиетонхьчагьы убасҵәҟьа деиқәных дыҟан.
– Зеиԥш ыҟам ауахәама рызгылоуп, аха ақьырсиан культурагьы рылааӡара
цәгьахеит, – даҿын апап. – Иагьԥсылманцәам иагьқьырсианцәам, дара ирылоу
ахымҩаԥгашьа иааҟәганы, даҽа бзазашьак рылагалара уадаҩуп. Аӡәы дычмазаҩхар
ауп ауахәама амчра шыҟоу анигәалашәо. Иара усҟангьы имҩаԥигарц ииҭахыу
ажәытә марҭаҭра аҵасқәа роуп, ақьырсиан дин аԥҟарақәа раасҭа.
«Иара убас еиҳа еиӷьзар? – дхәыцуан аҳ иԥа Гьыргәал. – Ажәытәра акәзар
ҳаиқәырханы ҳаазго? Уи ҳнагәҭасыр, иаҳзынхои, иаҳзааргаз ахымҩаԥгашьа ҿыц ада.
Ҳжәытәра еихамҳаӡакәа ҳанызҳа, ҳмыӡи?»
– Амала аԥсуаа урызҿлымҳазар бзиа ирбоит. Ачысмаҭәа иҳамаз зегьы наҟ
џьара еиқәаҳҵеит. Аԥсуаа иаҳзыҟарҵаз асаареи агәыблааи убоит, ҳхы иаҳархәоит
ачаҟәақәа, ахмаҷырқәа. Аӡы ахьаҳто акәапеи хыуп, ныгала аӡы аагоит. Ҳабзазашьа
рыбзазашьа еиԥшушәа рбар, издыруада ҳуахәама иаҳа иаҿцаауа иалагар. Уажәы аҳ
араҟа анышә дахьамадахаз иус дуу акеиԥш сахәаԥшуеит.
Убри аламҭалаз еиқәырццакны ахысбжьқәа геит. Зхәы иахатәазгьы
ҩаҵибарҟьан, иҩдәылибаҳәеит. Ауахәма аусзуҩцәа абаагәаранда ашьҭахьтәи агәашә
хәыҷы шыҟаз инеибарҩит. Аԥхьа идәылҟьаз Гьыргәал иҟалаз изымдырит, аха апап
даадәылҵны «уаала» ҳәа даниԥхьа, агәашә ахь иҿынеихеит. Ауахәама ашьҭахьҟа
нышәынҭрақәак ыҟан, урҭ рнаҩсан баҳчараны инашьҭын. Анаӡара ашьхагәара
убарҭан. Ацхаԥшҩы иакәзар ҟаларын угәахәыртә аӡәы, имыругақәа кажьны, ишәақь
ихарззала дкылԥшуан. Ашьхарҟәыҭқәа ашьхымзақәа ирхагьежьуан, ҵәҩанҵәы ахы
еиԥш иҭаланы, аидара зманы иаауаз ашьх нарыхәлаԥҟарц. Ашьх анырҿыҵашәалак,
«аҿҟаԥ» аарҿыҵгон. Шьхымзакаҿ ашьх гылазар акәхарын, ҵәа махәык
еидырҵәаҵәалаӡаны иахьынҳалан, аха акы аарцыршәар ҟаломызт, ашьхарҟәыҭ
«аҿҟаԥ» аарҿыҵгон.
Ашьхаԥшаҩ дкылԥшуа-дкылԥшуа дхысит. Шьхарҟәыҭк ҵәаа-ҵәаауа илҭалеит.
Уи акәзаарын ршәагас иҟаз. Аҩызцәа еижәхеибаҵаны ладеи-ҩадеи рҽырԥсаҟьеит.
Ашьх шеилауаҭыруаз, зԥсы зауз рышьхымзақәа рахь инеихеит. Ауахәама амаҵуҩцәа
ахаҳәқәа аашьҭырхын, еинҟьо иааикәагылеит, игылаз ашьх рҭыԥахь инеирц,
ацхаԥшҩы ицхраауан.
– Ашьхымза ус аԥсуа ишидыруа ҳәашьак амам, – иҳәеит апап, Гьыргәал дима
данаахынҳә. – Дара ашьх ирыԥсҭазаашьоу убас иџьоушьап. Зегьы усуцәоуп. Баша
итәаз ҟалом. Ҳаргьы ҳныҟәыргоит, рхгьы ныҟәыргоит. Абас ауаа рыбзазашьагьы
еиҿкаахзар!
Ауахәамаҿ ианааи, аҩныҵҟа иныҩналеит. Анцәа исахьа инадгылеит. Гьыргәал
ҿиҭуамызт. Апап дҟәынд-ҟәындуа, иԥшьоу ашәҟәы аақәхны, акы даԥхьон,
«дышҭанагалаз» мҩашьо. Гьыргәал аџьар зныз ахаҳәса ашҟа даахьаҳәит.
Иҩнамырхацәакәа иҿыцыз анышәынҭрақәа рахь дааиасит. Апап ауахәама агәҭахьы
данааи, Гьыргәал уи днаидгылеит. Рҩыџьегь ҩдәылҵит. Ашҭа агәҭаны иԥшын
афаиетон. Гьыргәал апап днаиеихырхәан, уахь иҿынеихеит. Дышҩақәтәаҵәҟьаз
аҽқәа наҵасит. Афаиетон ҭынч агәашә инҭыҵын, амҩа иҩанылеит. Аҳ иԥа ауахәама
ааныжьра иҭахӡамызт. Анцәа имаҵзуҩцәа дрыҵашьыцуан. Аҭыԥ ԥшьа аҭынчра
деилаҳауан зыԥсҭазаара аӡыхь аарла иҵҵыз ауаҩы.
Афаиетон аҟәара ахаҳә рдыдра инықәсын, аӡы ирны, амҩа ҭаҟәа-ҭаҿара шыҟаз
иҩыхәнеит. Анхацәа рынхарҭақәа адәҳәыԥшқәеи абнақәеи ана-ара ирылаԥсан. Мхи
баҳчеи ахьыҟамыз аиҳараӡак бнаран. Аҵла ҳаракқәа урыҵагылазар, ажәҩан хырҩон.
Амра лхыҵхьан. Афаиетон Очамчыреи Аҟәеи ирыбжьгаз амҩахь икылсит.
Анхарҭақәа рҿынтә ирлас-ырласны ас ицыз-цызуа ирымбоз афаиетон иақәтәадашь
ҳәа иазԥшуан. Анхарҭақәа зегьы раҵкысгьы иргәылыҷҷаауан Аԥсны аҵыхәтәантәи
аҳ ишьҭрамҭа иатәыз аҳцәа рашҭақәа. Хаҳә еиҵәала ичаԥаз ашьаҟақәа ирықәгылан
аӷәтәы баақәа иреиԥшқәаз аҩнқәа. Урҭ згәылакыз аанда ҳаракқәа рҿы агәашә дуқәа
ҿан, асалқәа рылаҵаны. Аҳцәа аӡәи-аӡәи ӷыӷеибагон азы, доусы ихазы мацара
ахыхьчарҭа ҭыԥ еиҿикаауан, аҳәоу еиқәыршәашьа рхахьы иааиуамызт,
иқәынзырҵәашаз ԥшатлакәк аладантә ма аҩадантә исаанӡа. Аха дара зегьы
еидызкылоз рзеиԥш аӷа иахь ирымаз ацәымӷра акәын. Уи Аԥсны аҳ иакәын. Иара
дашьҭан дара реидкылара, аха илшомызт, избанзар аладантә ма аҩадантә исуаз
аԥшатлакә иара дықәнагар дара ирзеиӷьхарызшәа рбон. Зегьакакәын дара
дырныруан, мчыла акәзаргьы, еидикылон. Уажәшьҭа уи иаҳра ыҟамызт, даргьы уи
ргәы иаахәагәышьеит, аха аԥшатлакә даргьы ирызԥшын, еидызкылоз
дрымаӡамкәан, доусы ихы ихьчарц иҽазыҟаиҵон. Амала аԥсра иацәшәоз иакәын
ахыхьчара иашьҭаз, аԥсра иацәымшәоз, Аԥсны аҳраз алабаҷышь зкышаз, Амра
ихацеиуа, аха афаиетон маҷ иахьыццакуаз аԥша инаддо, имала амҩа данын.
Аԥсны иҟаз арқәа ркомандаҟаҵаҩ иусҳәарҭаҿ аӡәгьы ддәылымҵыцызт, амш
ааилашәшәирахь ахы шархахьазгьы. Ауадақәа рҿы ацәашьқәа адыркхьан, ахышәқәа
рыла иубарҭан ана-ара ишыҩныҵуаз ишыҩналоз. Гьыргәал дахьыныҩнашылаз,
аишәа еицарса иахатәаз афицар-ҷаԥшьаҩы дҩагылеит. Иааиз акы иҳәаанӡа, афицар
инапы акомандаҟаҵаҩ иуада шыҟаз инаирхеит:
– Аполковник дшәызԥшуап.
Гьыргәал уахь иҿынеихеит. Акоридор аҿы иааиԥылоз афицарцәа
дызларылукаашаз ҳәа акы далаҟамызт. Арахь дааиаанӡа, апоручик имаҭәақәа
ишәиҵахьан. Аха афицарцәа шынаивслак, иаахьаҳәны инаизыԥшыхуан, – иарбан
дара дызлареиԥшымз дшалаҟаз ԥшралеи иаамсҭашәа ныҟәашьеи рыла. Уи адагьы,
даҽазнык инаихьԥшырц рҭахын ирымпыҵархалаз Аԥсны аҳра алабаҷышь
зықәнагахашаз арԥыс.
Иара адкыларҭа дныҩналеит. Уаҟа афицарацәақәак гылан, акомандаҟаҵаҩ иахь
алеишьа иазԥшны. Рхқәа ларҟәны аԥсшәа наиарҳәеит. Адиутант дыҟаӡамызт.
Гьыргәал ашә ааимԥаны длеиргьы, аӡәы изҿыҭуамызт, избанзар, аҳра шимхызгьы,
ауаа рыблаҿ зинқәак иман, акала дҳаракын. Насгьы Кавказ асардар иадиутантра
инаҭон даҽа ԥыжәарақәак: изҭахыдаз ажәа хәанча заҵәыкгьы иара изкны асардар
илымҳаҿ инаӡар, ма асардар иусҳәарҭаҿ усқәак узыҟалар гәаԥхашақә иазымнеиуаз
адиутант инапаҿы инанагар. Иара ус аполковник иуада дааҩныҵит уи иадиутант.
Ашә илагылаз дзусҭаз шибазҵәҟьа, ирҭааз дарбаныз ҳәа иеиҳабы илымҳа аҭшьрагьы
мцхәны аԥхьаӡаха азхәыцхагьы имаӡакәа, днаиеихырхәеит:
– Акомандаҟаҵаҩ дшәызԥшуап.
Гьыргәал иикыз ихылԥа ныкнеиҳан, акомандаҟаҵаҩ иуада ашә аԥхьа
дааиԥхьхәыцит. Ихы-игәы ишҭамыз ала, усқәак шымҩаԥысуаз ҩашьомызт. Иара
идагьы ихәшәымзыр акәхарын урҭ рҭыԥ ақәҵараҿ. Иара игәхьаа иаго ыҟамызт, – уи
еилкаан. Ашә ааиртын, дныҩналеит. Аполковник Кониар гәыԥ-ҩык афицарцәа дҵак
риҭон. Адиутант дааҩнашылахзар ргәахәзар ҟаларын, уаҩы дхьамԥшит. Кониаргьы
илаԥш машәыршәа акәын ишааиршәыз. Аҳ иԥа акомандаҟаҵаҩ идҵала дшааиз
иҳәарц аҽааидԥсылара дахьӡаанӡагьы, аполковник дҩаҵҟьан, аишәа даахыҵны,
дқармаҽо иҿааихеит.
– Апоручик! Уабаҟаз? Шьыжь аахыс сузԥшуп! Уажәшьҭа убара сахьымӡар ҳәа
сшәон. Афицарцәа шәхаҵкы! – иҩаҵибарҟьаз ачынуаа ихы нарзишьҭит. – Шәарҭ
шәхы шәақәиҭуп. Аштаб аиҳабы ишәиҭоит анаҩстәи анапынҵақәа. Шәцар
шәылшоит!
Зегьы ндәылҵит, алҩа аҩны ианыҩначлак, ахышәқәа аауртыр, аԥшабжьҟьа
ишдәылнагаӡоз, аӡәаӡәала еишьҭеибаҵа. Кониар иадиутант дааиԥхьан, иԥшыз
афицарцәа аштаб аиҳабы иахь инапынҵақәа рзы инеирц наиеиҳәеит. Ихаҭа ахышә
азааигәара еиҿагылаз акреслақәа руак аҿы аҳ иԥа днаиртәан, егьи
дынӡааҟәрылазшәа ихала днантәалт. Аԥсны аҳ иԥа иааира ишус дууз удыррытә,
акомандаҟаҵаҩ иԥсы ааивигеит. Қәралагьы уамакҵәҟьа дҿамызт, ихәда иқәҳаз
аҭакԥхықәра дуун, арахь иԥынгылаз жәлар рымч иусқәа иаҳагьы идыруадаҩын, ауаа
рԥан азнеишьа изыԥшаауазар ҳәа дгәаҟуан. Урҭ реиқәкраз Гьыргәал диваиргыларц
иҭахын.
– Ашьыжь ауахәамаҿ сыҟан, – иҳәеит Гьыргәал аҵыхәтәан. – Уаҩы
иамҳәаӡакәа сцеит, сыԥшаарагьы цәгьахеит. Саҭамыз!
– Уахьыҟаз здырырц сашьҭам, узҿызи ҳәагьы сҵаауам, – икарахара зныԥшуаз
аполковник иблақәа ҭыџьџьаауан, дахьааԥышәырччазгьы иԥҵы ау иашақәа
рыҽҩышьҭырхит. – Ашьыжь амшын схылоит. Егьа сԥсы сфазаргьы, уара усыхьӡеит.
Аполковник дҩагылан, аграфин аӡыхь аҵәца инҭеитәан, даҵашьшь ижәит.
Ашоура изыхгомызт, уи азакәхарын аӡыхь хҭакны изимаз. Иаартыз ахышә
днадгылан, абаҳча аиаҵәара иахылҵуаз аҳауа цқьа лалбааидеит. Иҽмырҵыӡо уа
дгылан. Уажәшьҭа маҷкгьы ахьшәашәарахара аҽазнакуан. Аполковник даахынҳәын,
длатәеит, иблақәа аахҩаны, ихы нкыдиҵазшәа иуит. Аӡыхь ашьҭахь иааиқәнаҭәаз
аԥхӡы иқәхьшәашәахон. Убасҟан акәын, ишәыз имаҭәеи ицәеи еиқәҷабуазшәа,
иҩныҵҟала ацәанырра бааԥс аниоуз. Аха, иҽаарҭынчны даатәар, иааихгон.
– Ҳусқәа уамак иҽеимхаразшәа цәалашәарак сымоуп, – иҳәеит иара, иблақәа
анаахит. – Сҿы ҭабоит. Ус саныҟало, ак сԥеиԥшуп еснагь.
– Шәахьааԥсаз акәхап. Маҷк иадамхаргьы, шәышьҭалар – шәымчқәа
хынҳәуеит.
– Уажәшьҭа сагьышьҭалоит. Мчыбжьык ҵуеит Бзыԥын ауаа еиласижьҭеи.
Саргьы уахгьы-ҽынгьы тәамҩахә сымам. Урҭ Дали Ҵабали рыхьԥшуеит. Абжьыуааи
самырзаҟанааи макьана ҿырҭцәом, аха арҭ рыҿкы урҭ ирмыхьп ҳәа узлагәыӷуеи.
Уаҵәы Бамбора сыӡхыҵуеит. Ажәлар срацәажәароуп ҳәа сгәы иҭоуп. Иауазар, аха
узацәажәода, ашхырцәаӷь реиԥш уркыр. Ашьх ангылалак, ашьхарҟәыҭгьы уамак
егьрылшом.
Аҳ иԥа дааҭрысит, аха иҩныҵҟала ихәаҽырц, дәахьла иҽцәыримгеит, ахьшәҭҳәа
ихы анҩышьҭиԥаа, ибла ҵарқәа Кониар даблыртә инаилаирҟацеит акәымзар.
Акомандаҟаҵаҩ уи изгәамҭеит, ихатә хәыцрақәа дрымҽхарк дрыман азы. Гьыргәал
иааигәалашәеит Мықә ауахәама иатәыз ашьх аҽны ргылареи урҭ ашьхарҟәыҭ
ирылази. Иаалырҟьаны Кониаргьы ихы ҩышьҭиԥааит, идтәалаз лаԥшыла
дкылиблаауа. Аха дызҿаԥшуаз иҿаԥшылашьа изеилкаауамызт иара, еиликаартәгьы
дызхәыцуамызт.
– Аҳәынҭқар ихатәымчра иаҿагыларц зларгәаӷьӡазеи? – иџьеишьон
аполковник, игәаӷгьы пеипеиуа ихыҵуан. – Изларгәаӷьӡазеи?! – дҩаҵԥеит иара,
ишьҭахьгьы инапы ааҟаиҵан, иааиаҭәоумшьартә дыццакны даалаҩеит. – Асаӡқәа
ирыхьыз зырхашҭзеи! Ҳара ҳнапхгара иаҿагыланы ҳнапаҵаҟа аҟазаара зҭахым даҽа
мҩак изԥшума? Арҭ имбжьо уаауп. Аха рыбжьараҿ усыцхраароуп, акәымзар русқәа
цәгьахар алшоит.
– Иҟоу-иану ҳәа акгьы, сыздыруам. – иҳәеит Гьыргәал. – Ажәлар рҽызхдырҟьо
ҳәа лымҳаҭасқәакгьы цқьа исмоуцт.
– Умбои, сыхаара, анхамҩатә реформа аԥсуаа иргәаԥхом. Ҳимпериа
ахьынӡанаӡааӡо ареформа мҩаԥаагеит ҟыҟҿыҟрада. Сразҟы шкәакәара абаҟоу
акәымзар, иаҳа иахьамуаз сара салашәеит. Аимператор Александр II иаҳа ишәзеиӷьу
аполитика мҩаԥигоит анаҳҳәа, анхацәа ҳадгылар акәымзи, аха дара ҳҽагылеит,
умбои?!
Акомандаҟаҵаҩ аполковник Кониар ааха зегьы аԥсуаа иахьрыдиҵоз шиашамыз
дазхәыцуа, иара иаҳақәахьаз ажәабжьқәа наицырхырааны, уажәшьҭа Гьыргәал
илшон уажәраанӡа заха имамыз ахҭысқәа ҭырҭәааны рышьақәыргылара. Аԥсны
имҩаԥысуаз аилашыҩкра иҽалаимгалар ада ԥсыхәа аныҟамла, иҟаз шыҟаҵәҟьаз
ихаҭа идыруазар ихәҭан, уажәшьҭан иҟаҵатәхашаз аус ахь даниаслак, иахьакәымыз
ишьаҿа имыргыларц. Кониар аҳ иԥа изеиҭеиҳәон, иааԥсара ихаршҭны, ажәлар
ргәынамӡарақәа зыхҟьақәаз, амала аурыс чинвоникцәа рыгхақәа иҵәахуан.
Ажәлар дҵәыбзны дрылалеит астатс советник Чернов. Бзыԥтәи аокруг бзианы
усҟан иҭиҵаахьан азы, убрахь дагьдәықәырҵеит, аамсҭа Тыт Мани анхаҩы Ҟәамӷаз
Ҳагбеи наицҵаны. Чернов дицхраарц игәыԥ даларҵеит Бзыԥтәи аокруг аиҳабы
иусқәа назыгӡоз Измаилов. Черепов игәыԥ Бзыԥынҟа идәықәырҵаанӡа, иара
дызлахәыз, амаиор Сулхан Баратов икомиссиа еизган, даҽазнык иахәҭаз ахырхарҭа
рыҭараз.
«Ҳаҭыр зқәу! Шәарҭ аинструкциақәа шәымоуп, аха даҽазнык
ишәгәаласыршәар сҭахыуп иҟаҵатәу, – иҳәеит аполковник Кониар усҟан абри
иуадаҿыҵәҟьа. – Сара снапы иану атәылаҿ иҟоу ауаа реизыҟазаашьақәа акыр
еилаԥаҭоуп. Аха, ус иагьа иҟазаргьы, шәара ишәуалуп еиуеиԥшым агдыра
ҳаракырақәа рҿы иҟоу ауаа реизыҟазаашьақәа реилкаара. Уи азын қыҭацԥхьаӡа,
ҭаацәацԥхьаӡа шәрыҿцәажәароуп. Нас имариахоит ареформа амҩаԥгара амҩа
аԥшаара. Амала, шәара ижәдыруеит аҳра Аԥсны ишыҟамыз жәытәнатәгьы, аҳра
змаз Аԥсны аҳ иакәын. Егьырҭ аҳцәеи аамсҭацәеи ахьӡ рыман акәымзар, адгьыл
зтәыз ҳәа уаҩы дыҟамызт, адгьыл азы зегьы еиҟаран. Убри шьаҭас иҟаҵатәуп
ареформа амҩаԥгараҿы. Усҟан аҳәынҭқар ихазына иҭыҵуа амал маҷхоит, аҳцәеи
аамсҭацәеи рынхацәа рхақәиҭраз ираҳҭаша аҳарџь ауп сызҿу. Ахылаԥшцәеи
ахьыԥшцәеи роуп Аԥсны иҟоу. Урҭ доусы рмал ала еибаркымызт, доусы
рылшаратәы умҳәозар. Аиаша ҳҳәозар, адгьыл анхацәа иаҳа иақәиҭуп аҳцәеи
аамсҭацәеи раасҭа. Избанзар араҟа ауаа рыԥсҭазаараҿ ԥҟарак акәын ишьақәгылаз, адгьыл хҟьаны, ирыцқьаны илазҵаз ихатәын, – даҽакала иуҳәозар, ари МАНУ
ԥҟароуп. Аҳцәеи аамсҭацәеи ахьӡ роуаанӡа ихырҟьаз ауп акәымзар, иахьа анхацәа
раасҭа адгьыл излақәиҭи, напыла уск рымуазар? Абасала, ҳара ҳнапхгара иахьа
уажәраанӡагьы цқьа издызымкылац иҳаракӡоу азин ҷыда змоу аԥсуаа рхы
иазынхоит. Еиӷьуп абарҭ амалакрыфацәа џьала ирфаша дырҳар. Инхоит анхацәа.
Урҭ, иара иаҳаракыра аимператор Александр II иеиҳабыра иаԥнаҵаз аԥҟара
инықәырныҟәаны, рхатә мал ала рхы ҿырхыртә иҟаҳҵап. Ираҳәатәуп аҳәынҭқар
ихазынаҭра капеи кылҵәак шҭымҵуа дара рхақәиҭраз. Насгьы, анхацәа рхақәиҭра
ҳалагоит анаҳҳәа, уи иаанагаӡом макьана рхы иақәиҭуп ҳәа. Доусы знапаҵаҟа
дыҟоу, ихәҭоу иҭаны, ихала ихы ҿихроуп.
Гьыргәал иаҳауаз џьеишьаӡомызт, иидыруаз иациҵон акәымзар. Кавказ
асардар иадиутантра инарбон аҭагылазаашьа неизакны изеиԥшраз. Аԥсынра иҟаз
аизыҟазаашьақәа бзианы идыруан. Ари иара иԥсадгьылын, идаракәац иахылҵуаз
аимадага дахьцалак игон. Ижәлар рыҩныҵҟа ирымаз аиҿцаарақәа рҷыдарақәа
бзианы идыруан Кониаргьы, уи аус зируаз акомиссиагьы. Анкьантә иаауаз
аизыҟазаашьақәа еиҟаранатәуан хьыӡла ихәыҷызгьы идуузгьы. Адгьылгьы, аиашаз,
ажәлар ракәын изтәыз, нас доусы имч зықәирхаз аҿацә иара ихатәхон. Адгьыл амчра
убас идуун, убас иԥшьан, ирыцқьаны узқәаарыхуаз амхы, шықәсык ианузыламҵа,
адырҩашықәсан илазҵаз ихатәхон.
Аха аурыс напхгара аԥыжәара анаиу, адгьыл азы аиҟарара еиҟарамрахеит.
Анапхгара зауз амилаҭ реизыҟазаашьақәа шырзеиӷьыз рбан, аԥсуа аҳцәеи
аамсҭацәеи адгьылқәа дара иртәын, анхацәагьы дара ирмаҵуцәан ҳәа иаақәгылеит.
Аҳәынҭқар ичынуаа иргәаԥхеит Аԥсны азин ҷыдақәа, хьыӡла мацара акәымкәан,
аԥсҭазаара иҟанаҵаз аиҟәшараҿ ирымазарц аҳцәа иахьырҭахыз. Аха, анхамҩатә
реформа анцәырҵ, ачынуаа рполитика аҽаԥсахит: урҭ ирҭахын аԥсуаа жәытәла
ирымаз рҵасқәа рзынханы иҟазар. Гьыргәал лабҿаба ибон ареформа Аԥсны
амҩаԥгашьа аҷыда мҩа иаанахәаз: уи аҳцәеи аамсҭацәеи агьрынаҭомызт, уи азын урҭ
ргәынамӡара хыжжыр алшон; убасҵәҟьа иҟан анхацәа рзынгьы, избанзар адгьыл
змаз игәы иҭамкәан, ихы иҭамкәан, ауал даҵалон, измамыз усгьы акгьы имамызт,
иоурцгьы дыҟамызт. Ус анакәха, аԥсуаа рызҿлымҳарақәа еизакхон,
аицжәыларахьгьы еихарын.
Ажәлар рацәажәара уадаҩхон. Излауала ухшыҩ урҭынчыр акәын, аиакәым
уҿыҵымҟьарц, уажәа раӡатәын, уанцәажәоз унапҟьара-ушьапҟьара уацклаԥшырц
ухәҭан. Ажәакала, аԥсуаа раамсҭашәара уаамсҭашәазар акәын. Еснагь ахақәиҭраз
иқәԥоз ауаа, рычҳара хыжжыр, ампышҭ ҭырччы аҟама ԥынҵа абазар иаҩызан. Аха
аҳ иԥа игәаанагара цәыригомызт. Ачынуаа рымчра иақәгәыӷуан, еиҳараӡак рыбџьар
амч. Ҳара иаҳиааиуада ҳәа, аруаҩ ихәыцшьакәын ирымаз. Уара уҵас бзиеи уқьабз
шьахәи иазхәыцуадаз. Аҿыц политика амҩақәҵашьа амҩақәа ҳәа ирышьҭадаз. Дара
изқәыркыз мҩак акәын, уаԥырагыларгьы руамызт. Уаргьы, умч узымшәар,
уҭадырхон.
Гьыргәал, иҽырҭынч дыштәазгьы, аԥхӡы иқәнаҭәарц агьигмызт. Иҩныҵҟа
еилашуан, аха, иқәра шмаҷызгьы, ихы инапаҿы аагашьа дазыманшәалан, аԥсҭазаара
амаҟәмабарақәа уи идырҵахьан. Дҩагылан длаҩеирц, ма абаҳча ԥсыршьага
дныҵалар иҭахын, аха аполковник Кониар баша дполковникмызт,
дкомандаҟаҵаҩын, уи дахьынӡацәажәоз, ишиҭахыз ишьапы еиҵихырц аҩаҵыззара
илшомызт, ихаҭа асардар дадиутантзаргьы. Аҵыхәтәан, – уи иаԥсуара ус
инарҟаҵомызт.
– Аҳцәеи аамсҭацәеи ирыхәҭоу ахазына ирызҭыгатә, – иҳәеит Гьыргәал,
иахьцалак макьана дгәыӷуан аимпериа егьырҭ аҿацәқәа рҿы ареформа шымҩаԥыргаз
еиԥш араҟагьы иазхьаҳәрын ҳәа. – Анхацәагьы рлахьынҵа даҽакала иазхәыцтәхар
ҟалап.
– Ус ҟаҳамҵои, егьырҭ аҿацәқәа рҿеиԥш аизыҟазаашьақәа ыҟазар, аха араҟа,
ақыҭақәа рҿы аҳцәеи аамсҭацәеи рыӡбахә салацәажәом, Аԥсны аҳҵәҟьа зинла
еиҟароу аҳцәа дреиҳабызар иаҩызан иҭагылазаашьа. Аурыс напхгара ацхыраара
инаҭоз ауп акәымзар, Аԥсны аҳ аранӡагьы дзааиуамызт.
Гьыргәал ажәалагала ахьыҟаиҵаз иаразнак дахьхәит, изыӡырҩуадаз, зегьы
усгьы ирӡбхьан ҳәа дазхәыцны. Аха, ас дхәыцаанӡа, Кониар иҽԥныҳәа аҭак
ҽԥныҳәала иҿыцҟьарц уамак игымхеит. Избанзар акомандаҟаҵаҩы Аԥсны аҳ мчыс
иҵагылаз анапхгара акәын ибла иабаз, аха Аԥсны Урыстәыла иадырҵеижьҭеи,
аҭырқәцәа, аурысцәа ирҿагыланы, Кавказ агаҿа ақәлара шырцәыуадаҩхаз аӡбахә
цәыригаӡомызт. Аҳмыҭбеии аҳәынҭқар инапхгареи рышьхә анеивҵала, Аԥсны аҳи
асулҭани еимадарак рыбжьаларц ишыҟалоз шырбазҵәҟьа, Аԥсны аҳра ахырхит. Уи
иаанагоз – аҿиара иаҟәҵт акәын.
Уажәы аҳреи аамсҭареи ҟамлаӡарц, амҩа ылырхырц иашьҭан. Анхаҩы иакәзар
ихы изҿыхуамызт, ахақәиҭра иоуртә еиԥш. Амаиор Сулхан Баратов икомиссиа
ԥсҭазаашьала еиуеиԥшымз агдырақәа рҭагылазаашьа рҵар акәын, ашьҭахь доусы
рзы иахәҭаз алкаақәа ҟарҵарц. Аха акомиссиа иалаз адҵа рыман, убри адҵа
инақәыршәаны аҭагылазаашьақәа иашамкәан ирызхәыцтәын, заа иҟаҵаз алкаақәа
шьақәзырӷәӷәашаз ԥшаатәын.
Жәа-мшҟагьы мҵыцызт, урҭ, ақыҭақәа рахь ицаны, аусура иалагазижьҭеи, аха
иааҩуаз ажәабжьқәа ирҳәон ажәлар агәынамӡара ӷәӷәаны ишрымаз. Зегь реиҳа
аиҿыхарақәа ахьыҳаракӡахаз Бзыԥын акәын. Уахь ицаз Черепов иакәын. Кониар
иҳәомызт, издыруадаз ус дахьыҟаз игәаԥхозаргьы, аха Черепов аԥсуаа ибаны
даанхомызт. Аҳәынҭқар ибла ашәшьы хызҵозгьы аҭыԥантәи ачынуаа ракәымзи.
Дара ракәымзи иқәынхоз ирзутәыз ҳәа изызыцҳауаз.
Астатс советник Черепов аҭыԥан ауаа дшырзыҟаз аусура даналага аҽныҵәҟьа
иаразнак илжжит. Игәыԥ иалаз иманы, Лӡаа иатәыз Пицунда ауахәамаҿ дахьлеиз,
анхацәеи иареи рҳәатәы еибамкит ҟыҟҿыҟда, ауахәама анапаҵаҟа ишыҟаз анырҳәа.
Аха анхацәеи иареи ахьеилеибаҵаз Инқыҭ дахьааиз акәын. Издыруадаз акомиссиа
зышьҭаз аус ауахәама иахылаԥшуаз ишырзеиӷьымз еилкааны, анхацәа иҟарҵашаз
ҳәа дыррак рырҭазаргьы. Ус еиԥш афакт аполковник Кониар имамызт, аха убас
иҟалазар ҳәа агәра изгомызт. Аполковник имырӡеит, аха Гьыргәал иаҳақәахьан,
иара акомандаҟаҵаҩ ицәажәашьагьы иаҵубаауан, ачынуаҩ Черепов ихымҩаԥгашьа
инқыҭаа ишырнымаалаз.
«Знапаҵаҟа шәыҟада?» – иара раԥхьа ҭынч анхацәа дрызҵааит.
«Наџьнатә иналаа рнапаҵаҟа ҳаҟоуп!» – ҳәа ирҳәаз изеиҭеигеит Черепов ицыз
Тыт Маан.
«Ааит!» – иҳәан, дааҵҟьеит ачынуаҩ, ацәымӷра иааигаз ахҭҟьеиԥш
аҽаацәырнаган. – Шәаҳцәа ишәыдырҵаз ауп ишәҳәо. Шәара шәшеизыҟақәоу
сзымдыруа џьышәымшьан. Ҵаслеи қьабзлеи шәеибаркыуп акәымзар, дабаҟаз Инал-иԥа
даҳны? Ма шәыбзазашьақәа ззымдыруа аӡәы иашәҳәондаз! Сышәжьарц
амалахазгьы шәҽазышәымкын! Шәызлаҟоу ҳәа иаасзымдыруа усгьы егьыҟам, еиҭасҳәахуеит. Уи акәым шәыҳәсақәаҵәҟьа аӡә даанмыжькәа иҟьантазӡа иааилыхны
избахьоушәа издыруеит».
«Уоора, ари ииҳәо закәи?» – иааилауаҭырит еилагылаз.
«Хеилагак даҳзаарышьҭит, убоу!»
«Шәанаџьалбеит, даҽа ҽадак иираны иҟазаргьы ҳара ҳзын ииуеит. Ас
убахьоума!»
«Шәҿажәқәа еихашәк!» – дҩарыҵаҟааит ачынуаҩ, ирҳәаз еиликаазшәа.
«Аказы сузҵаауеит, – ҿааиҭит быргк. – Иналаа ҳартәымзар, знапаҵаҟа ҳаҟада
ҳара?»
«Инал-иԥа ҳәа аҳык сара дсыздыруам. Аамҭала зны ихылаԥшцәан, аха,
шәабацәа хылаԥшрак урҭ ирырҭазар, уи иаанагаӡом аҳра роур ҟалоит ҳәа.
Хылҵшьҭрала иналаа жьицәоуп, рыжәлагьы уи ауп иаҳәо».
«Дад, ҳара иҳаиҳабу дыҟамкәан, иҳаиҵоу дыҟамкәан адунеи ҳашԥақәу? –
дҵааит абырг. – Ҩыџьа ахьеицу руаӡә деиҳабупеи!».
«Аха дыҟам Инал-иԥа зыжәлоу дшәаҳны».
«Нас иҳаҳда ҳара?»
«Аимпериаҿ иҟоу аҳ заҵәык иоуп. Иара иимператортә ҳаракыра, аҳ Ду
Александр II. Дарбан Инал-иԥоу зыӡбахә шәымоу?!»
«Уара зегь удыруазар, ҳцәагьы ккаӡа иаҳхыухуазар, ҳзиндоутәуазар, ара ус
ҳамам», – рҳәан иналаа ҩаҵибарҟьеит. Урҭ еишьҭагыланы ауаа инарылҵит.
«Уахьааз уца, убаашәт!» – иҳәан, абырг урҭ днарышьҭалеит. Егьырҭ анхацәагьы
имақаруа рҿынархеит, Черепови иуааи ааизныжьны.
Черепов, уи аҽны ар имазар, ԥсы зхаз аӡәы доуижьуамызт, убасҟатәи
деилашәеит. Акраамҭагьы ихы инапаҿы изаагомызт. Аха иус наимыгӡар ҟаломызт,
аруаҩ идҵа анамгӡара ухала ухәда ашаха ахауршәыр иҩызан. Қыҭа-қыҭала
дрылаларц иҭахын, ауаа рызҿлымҳара еизакымхарц, аха қыҭак аҿы аӡәы
иҽиқәимыршәеит. Амала мҷышьнырцәаа зегьы Калдахәара рҽеизыргеит,
иаахҵәангьы иарҳәеит аокруг ахьынӡанаӡааӡоз анхацәа зегьы еизаны изҵаарақәак
аҭак еицыҟарҵон акәымзар, аӡәаӡәала дрыҿцәажәар шырымуаз. Ус анакәха, арҭ
маӡала еилацәажәаны ҿаҭахьала ажәа еибырҭахьан ас ишныҟәашаз ҳәа.
– Ма раҳцәа ирзыӡырҩуа иҟоу уаандаз, – иџьеишьн аполковник Кониар. –
Арахь урҭ рнапаҵаҟа ҳаҟоуп ҳәа игылт. Ари закәызеи?! Анхацәа раҳцәа рҳәатәы
ахаҳҵом ҳәа заҟантә иалагахьоузеи? Хара ҳцарым, даагап агенерал-маиор Маан Кац
ихаҭа. Инхацәа ирықәиҵаз ашәахтә рзымбатәбарахан, Бзыԥ ирны анхара рҽазыркит.
Урҭ абыргцәа рышьҭаҵаны ирхынҳәырц иақәикит. Аха, Анцәа иишәиша, арҭ
хынҳәуазма. Ажәлар еизганы, Бгардәаны, аԥсуаа ишырҳәо еиԥш, былды идырҳәеит.
Ажәа риҭар акәхеит иуаа рзинқәа шеилеимго ҳәа. Уигьы агәра рымгазт, иҷкәын
Дыдрыԥшь-ныха дамҵадырныҳәеит. Ас ззыруа ҳаҳцәа ҳәа ззырҳәо роуп. Ари
закәызеи? Нас араҟа иҳаракыуп илаҟәуп ҳәа еиҟәаагарыда? Уи амацара акәзар, ҳхы
иаақәаҳкрын. Аха ацар игенерал дышԥатәарымбоз?! Мап. Мап! Ара апориадок
ҟаҵатәуп! Уажәшьҭак иазхоуп!
Гьыргәал дӡырҩуан, аха, ихшыҩ нхьаҵны, акомандаҟаҵаҩ ииҳәоз иарҿыхоз,
аҭоурых ахазынарҭа иаҵәахуаз ахҭысқәа дрызхьаҳәуан. Аҳ иԥа ибзиаҵәҟьаны
идыруан, аурыс напхгара ихы иархәаны, Аҳмыҭбеи ижәлар рҵаси рқьабзи акырӡа
шеилеигахьаз. Ауаа иҿагыларц рҽанааидыркылозгьы, аимператор ир ракәын
дзықәгәыӷуаз. Урыстәыла аҳык инапаҵаҟа иҟаз ишьхәа иҵацаланы ишимаз еиԥш,
иаргьы, уи диеицәамкәа, иуаа аџьамыӷәа иҭаргаланы имазар иҭахын. Аԥсны
ақыҭақәа рҿы аҳра змазгьы Аԥсны аҳ иҿыԥшуан, урҭ рынхацәа хәыҷы-хәыҷы
иҵаркырц иаҿын. Анхацәагьы рхақәиҭра карыжьуамызт, излауаз ала иқәԥон. Аха
уажәы, аимператор инапхгара Аԥсны аҳгьы уи инапаҵаҟа иҟаз ауаагьы
ианырҿагыла, агаҿа иаваз ашьха тәыла иқәынхоз зегьы рызҿлымҳарақәа еизакхеит.
Урҭ еиланарҵәеит амаиор Баратов икомиссиа иалаз Черепов ихымҩаԥгашьа. Аиаша
уҳәозар, ачынуаа рыгәҭакы агәылыжжуан Черепов зҭагылазаашьа ҭиҵаарц идыз
ажәлар рцәымӷра. Убри азакәын адгьыл уаҩы итәымызт ҳәа ачынуаа зықәгылаз.
– Анхамҩатә реформа, – иҳәеит аполковник Кониар, – имҩаԥаагароуп
иҟаҳҵалак. Уи аус Аԥсны аурыс ҳәынҭқарра аԥсҭазаара иаланарҵәеит. Аԥсуаагьы
рыбзазашьа даҽа хырхарҭак аиуроуп. Амала ԥыхьа аԥсуа ҭауади аамсҭеи
рхылҵшьҭрақәа ахазынарҭа иабарц сгылазаргьы, аамҭа цацԥхьаӡа, иаҳа-иаҳа агәра
згоит аурыс аамсҭа дидкыланы аԥсуа аамсҭа ихәаԥшра залымшо. Аԥсуа ҭауади-аамсҭеи
иахьа хәарҭарас ирылоуи зыҳаракыра дуу аҳәынҭқар изыҳәан? Акымзарак
рылам. Анаҩсангьы аԥсуа дгьыл аԥсуаа ирзеиԥшуп, уи иаанаго аԥсуа дгьыл
уажәшьҭа аҳәынҭқарра иатәуп, аҳәынҭқар ишиҭахыу, иахьиҭахыу, ианиҭахыу ихы
иаирхәоит. Акыр иаԥсоума ари акәым ҳәа уаҿагылар? Аимператор имҩа, хаала
иахьылымҵыз, мчыла илҵуеит. Ацәгьара ухы изаургагәышьои! Ареформа нагӡатәуп.
Уаҳа ԥсыхәа ҳамам. Убри азоуп хымшҟа раԥхьа сыԥсҭазаара ашәарҭа изҭасыргылаз,
– аизарашҟа сықәланы сызцаз.
Уаҟа иҟалақәаз цқьа игәалашәазар акәхарын, издыруадаз ицәа
дааҭаӡыӡазаргьы. Аполковник илахь аԥхӡы нақәнаҭәеит. Уи аарыцқьашәа, ичавра
пашә иџьыбахь иныԥхьакны, аҵәца азна аӡы лҭаирԥҟахт. Аиашаз уи аҽны, даҽа маҷк
аҽынкылара ҟаимҵазҭгьы, дҭадырхар алшон. Иара усҟан, Лыхны даннеи, аиҳараӡак
дзықәгәыӷыз Дәрыԥшь аизара ахьыҟамлацыз акәын. Ус анакәха, уаҟа ауаа
аилацәажәаха рмаӡацызт. Егьырҭ ақыҭақәа рҿы, даара иааџьоушьартә, ауаа, ақәты
ҿырҳасра иадукылартә, иаразнак еизон, ирҳәоз-ируаз акакәын: ачынуаҩ Черепов,
изҵаара рҭак мап ацәкны, дыррак ирҭомызт. Дәрыԥшьаа рыԥсыҽрак
шԥаизымԥшаарыз ҳәа дрызцеит, шәарҭак ҟалозаргьы, дзыхьчашаз аказакцәеи
кәымжәи-кабалеи еилаҳәаз аԥсуа милиционерцәеи гәыԥ-ҩык дрықәгәыӷны. 33-ҩык
аполковник дзықәгәыӷшаз ауаа еизыргеит.
Кониар иахьцалакгьы Черепов ишахәҭаз еиԥш ауаа дызрацәажәомызт ҳәа игәы
иаанагон. Анхамҩатә реформа ажәлар рхы ишақәиҭнатәуаз аӡбахә цқьа
иреилиркаар, ииҳәоз ауаа иашаны иазнеирыз џьишьон. Уи ала аԥыжәара игарц
дашьҭан.
Қәҭешьтәи агенерал-губернатор илымҳаҽынӡа инаӡар Аԥсны иҟаз ар
ркомандаҟаҵаҩ иҟәышратәы, уи иара иаҳаракыра Кавказ асардар иеиҳәарын
аполковник Кониар ачын ҳарак шиаҭәашьатәыз. Иара иаԥхьа акомандаҟаҵараз
Аҟәа иаарышьҭуаз генералцәан. Иаргьы ихәҭан уи ачын ҳарак, аиашаз. Ар
ркомандаҟаҵаҩ иакәмызт, анапынҵараҵәҟьа изымдыруа аҿынӡа, иҵарадаз Маан Кац
дгенерал-маиорын. Аҳмыҭбеи Чачба дгенерал-леитенантын, Иара Иаҳаракыра Ду
игенерал-адиутант ихьӡ иман. Уи инаигӡоз аусқәагьы акомандаҟаҵаҩ иакәын зыхәда
иқәыз. Ус анакәха уи имаз ахьӡи ачыни иара, Кониар, иакәын изаҭәашьатәыз.
Анхамҩатә реформа анагӡара иарццакуан уи игенералра! Гьыргәал, асардар
иадиутантра иабзоураны, идыруан аполковник Кониар ичын аҳаракыра ашәҟәқәа
реиқәыршәара ишалагахьаз. Араҟа дызлашәаз, аилаԥаҭара дшалҵшаз акәҵәҟьан аус
злаз уажәшьҭа.
Кониар иқәгылара шынеибакәыз еизаз ирзеиҭеигеит апап Гьаргь Ҭкецишьвили.
Уи иаԥсшәа цқьа аӡыхь иаҩызан, аха аполковник иажәа шиажәаз еиҭеигар акәын.
Черепов ииҭахыз адыррақәагьы ирҭарц анреиҳәа, уи мап шацәыркуаз атәы
ицқьаҵәҟьаны урысшәала акомандаҟаҵаҩ изеиҭеигеит. Ауаа рыԥсыҽра
дахьақәгәыӷуаз рпара шизымкуаз аниба, Кониар деилашәагәышьеит, иҳәатәы
змаҳаз асалдаҭ дшизымчҳауаз еиԥш, ахәацыхәаԥшьра дамҽхакны. Аԥырқәҳәа
иҩаҵҟьаз амцаԥшь дааиланаргьежьит.
«Сҳәатә хамҵара закәу шәсырбап сара, – аҭырџьман дизымԥшкәа, дмақаруан
аполковник. – Абыржәыҵәҟьа астатс советник Черепов адыррақәа ииҭахыу ишәҭа!
Хаала еиҳа еиӷьуп, акәымзар абџьар ԥынҵа амчала ишәсырҟаҵоит. Уажәы ахашәала
шәыла ҳалагап. Ажәлар абас шәаарылҵ, Черепов ашәҟәы шәаниҵоит».
Еилагылаз уаҩ дрылымҵит, дрылҵырцгьы аӡәгьы игәы иҭамызт. Зегьы блак
еицырхазшәа иԥшуан. Кониар ицәымӷын рыфышә-блакгьы. Ақыҭа ҩадала
иахыкәыршаз, ажәҩан иаҵырсыз ашьхақәа ауаҩы имч ала иузырҵысуазар, абарҭ
ахышә-ҩыкгьы ргәаҭақәа урҵысрын. Урҭ еиԥхьзырттоз абџьар мцакәын, аха иара
дрыхьчарц ицыз рымала иулшози.
«Исҳәо шәмаҳаӡои? – дҩарықәҟааит Кониар. – Ахашәала арахь шәаарылҵ
сҳәеит!».
«Дад, ҳара ус ҳаҽшаны ҳалҵуам, – ҿааиҭит аԥхьа игылаз, усҟатәи дажәымзаргьы,
ишлахьаз аӡәы. – Ҳара иаҳҳәаз ҳәоуп. Аԥсуаа, зегьы еизаны, абри ачынуаҩ
изҵаарақәа рҭак рзыҟаҵозар, ҳаргьы убарҭ ҳрылазаауеит. Араҟа аӡәгьы ҿаҳҭырц
ҳгәы иҭам. Абас ҳазиаҳәа, ухаҵкы сцеит!».
«Дышәҭҟәа!» – Кониар аказакцәа днарыҵаҳәҳәеит.
Даргьы ахашәала иахь инаҭрысит. Анхацәа рабџьарқәа инарзыҭрысын, ахаҵа
рыгәҭахьы дырҵәахит. Аказакцәа ирура рзымдыруа иаахьаҵит. Ҭауади-аамсҭеи
Кониар иааикәшан, рыжәлар ирыҵаҳәҳәо, ирулак иааныркылазшәа руит. Ауаа
шыҩкны еилауаҭыруа еилагылан, Кониар дзыгәҭылакыз дрыма ианцоз. Аӡхыҵра
даанахәаз џьушьарын. Урҭ еицҽыжәлақәан, Лыхныҟа рхы рханы рҿынархеит. Тыт
Маани апап Гьаргь Ҭкецишьвилии наҟ-ааҟ акомандаҟаҵаҩ ивагылан, иҽирҭынчырц
иабжьо.
«Уахаҵәҟьа аинициаторцәа рыбаандаҩтәра аҭахыуп!» – аполковник иблақәа
ашьа рхын.
«Иҟалом, иҟалом, – диабжьон Тыт Маан, акомандаҟаҵаҩ иарӷьажәҩа
иакәызшәа. – Асалдаҭцәа рымч мхар ҟалоит».
«Ааигәа ҩ-ротак сымоуп».
«Урҭ рхыԥхьаӡара маҷуп, араҟа хышә-ҩык абџьар ркыуп», – ҿааиҭит апап
Гьаргь.
«Асалдаҭ иабџьари анхаҩы иабџьари узеидкылома?» – дыцәгәыршуан зхы
знапаҿы иззаамгоз акомандаҟаҵаҩ.
«Аԥсуаа зегьы еиднакылоит ари ахҭыс, бџьаршьҭыхрала еицгылар,
шьаарҵәырала еибашьрахоит, аполковник ухаҵкы», – Кониар илымҳа иахьагьы
иҭыҩуан Тыт Маан иажәақәа.
Лыхнашҭаҿ зегьы ааҽыжәҵқәеит. Иӷьазӷьазуа ашҭа иҭагылаз аҳҭынра ахан
иныҩналаанӡа, Кониар Бзыԥтәи аокруг аиҳабы Измаилов иахь даахьаҳәит:
«Исабжьажәгои?»
«Ар раашьҭраз адырра ҟаҵатәуп агенерал-губернатор иахь».
«Апрошение еиқәыршәа! Ҩ-баталионк ари ҩ-бзарбзанки сызхоит ари атәыла
арҭынчраз».
«Уи зегь раҵкыс имариоу усуп», – дааӷьаҵәыӷьаҵәит апап Гьаргь Ҭкецишьвили.
«Исабжьажәгои? – уи иахь Кониар даахьаҳәит. – Еиӷьу мҩак шәызхәыцма?»
«Аполковник ухаҵкы, – Тыт Маан апап Гьаргь дааидгылеит, арҭ рҩыџьегь ак
шеицырӡбаз мҩашьо, – ақыҭақәа рхаҭарнакцәа ҳаарыԥхьап, ҳрыҿцәажәап, ажәлар
еиқәыркырц».
«Бзиоуп, усгьы ҟаҳҵап, аха абаталионқәа раара хырԥатәым. Сҽы аажәгеи арахь!
– даақәҵәит Кониар. Еиҵамхакәа иҽы ааиҵадыргылеит. – Сара ара аангылашьа
сымам. Сцоит Аҟәа. Агенерал-губернатор иахь схала ашәҟәы зҩуеит. Ақыҭақәа
рхаҭарнакцәа шәзеизгозар шәхала шәрацәажәа, иаҭахызар Аҟәа исзыҩашәышьҭ, иҳәеит иара Измаилов иахь. – Уаҵәы ашьыжь аҭагылазаашьа зеиԥшрахо азы адырра
сышәҭа!»
Адырҩаҽны Кониар иоуит Измаилов идырра. Уи ақыҭақәа рхаҭарнакцәа
рыҿцәажәара аҭахымкәа иԥхьаӡон, избанзар аокруг анхацәа аизарақәа хыџьара
имҩаԥыргеит. Урҭ излашьҭырхыз ала, дарбанзаалак аӡәы ихала ҿцәажәарак ҟаиҵар
ҟаломызт, аӡәы, ианиԥхьа нахыс, зегьы ицны ицар акәын. Кониар иуаа ҿанаҳәон ари
ахҭыс. Иара ихаҭагьы дашьаҳауан, избан акәзар диҿцәажәарц аӡәы диԥхьар,
жәларык еицеизон, нас узацәажәодаз?
Адырҩаҽны ашьыжь Аҟәа, иусурҭаҿ дахьнеиз, акомандаҟаҵаҩ изааргеит
Измаилов иахьынтә адырра ҿыц. Даҽа қыҭақәак рҿгьы аизарақәа ҟалазаарын,
ахаҭарнакцәа рыҿцәажәара аԥшьыргар ауаа еиҳагьы иарҿыхон, еизнагар алшон.
Аполковник Кониар ихы кны дтәан, напзлеикрыз изымдыруа. Иуадахь уаҩы
дааишьҭуамызт. Адкыларҭаҿ џьоукы изԥшызаргьы, урҭ иҟаз-иҟамз изеиԥшын.
Аԥсҭазаара аангылаз џьишьон. Бзыԥ аокруг ақыҭақәа рҿы имҩаԥыргоз аизарақәа
рҿы ирыдыркылаз ақәҵарақәа ирҳәоз иаҳазижьҭеи, уаҩы димыԥхьар, аиласрақәа
ааҭгыларызшәа, дыԥшын. Уахь ҭынчрахарызшәа дгәыӷуазар, заҟа иԥсыршьагахози.
Усҟан аԥсҭазаара кәты ҿырҳасрак аҟарагьы иааҭгыломызт. Ахҭысқәа, аки-аки
еишьҭагыланы, убас иццакуан, аамҭа аццакра ираԥнагон. Ҩнаҭак аҿы ҭынчрамызт.
Игәы раҳаҭны хаҵак дзыцәамызт. Иҟаларызеишь ҳәа аҳәсақәа ргәы хыҭхыҭуан.
Ахәыҷқәа зегьы рзымбатәбаран. Адунеи ҿыхазшәа илахҿыхын. Еигәныҩуан ауаа.
Урҭ рынеидгыла-ааидгылара уажәшьҭа иацәшәомызт, иацәыԥхашьомызт.
Рхымҩаԥгашьа армаӡара аамҭа цахьан. Зегьы шаргамазгьы, аизара дуқәеи
аилацәажәарақәеи убас ирацәахеит, Измаилов иуаа урҭ рызкылԥшра иахьӡомызт.
Аха Бзыԥтәи аокруг аиҳабы цқьа данхәыц, усгьы ирҳәо дырын игәахәшәа, аҽҟьара
даҟәыҵит. Инапаҿы иҟаз афактқәа еизганы Черепов ииҭеит, уи Аҟәаҟа амҩа
дықәлон азы.
Кониар, адунеи ҿаҳа-дагәаны ибозижьҭеи, уажәшьҭа ҩымш ирықәын. Аха,
Черепов дшааиз ала, адиутант адырра анииҭа, ацәа даалҵызшәа, дагьыҩагылеит.
Ачынуаҩ Черепов ицәаԥштәхәы цахьан. Ацәа шигыз ҩашьомызт, иблацәа ҭакнаҳан.
Ибла заҵәык маҷк акәеицеира иуеилнаркаауан игәы аус шауаз. Уи иаанагоз – рыдҵа
нарыгӡар акәын ҳәа дгылан. Ус ихьаҵуазгьы уаҩымызт иара.
«Шәтәа, шәтәа! – иҳәеит иара, ихаҭагьы длатәеит. – Нас иҟоузеи? – дҵааит,
дзықәгәыӷшаз ак шԥеизаарымгарыз ҳәа дхәыцны».
«Абзиарахь аиҭакра ҳамаӡам, – ҿааиҭит Черепов. – Арҭ абнауаа сызҵаарақәа
акызаҵәыкгьы аҭак ҟарымҵеит. Рызынтәыкгьы ирҳәац рҳәоит: аӡәаӡәала
уҳаҿцәажәар ҳуам, аԥсуаа зегьы ҳаизаны ҳуацәажәоит рҳәеит».
«Измаилов ихаҵкы еиликааз уи ауп: ауаа, адырра злаҳарҭаз ала, рхақәиҭра
рҳарџь ала иҟалароуп, ус анакәха, знапаҿы ҳаҟоу ҳаҳцәа рҿы ахақәиҭра ҳаура
ҳахәдаџьал иқәзаап; уи азмырхакәа, мшынк ҳарт шаҳҳәо, ҳамч зқәымхаӡо даҽа
мшынк ааҳаԥгылашт. – аҳәынҭқар ихазынарҭа арҭәразы, ауал ҳзаҵҵышам рҳәеит».
«Ах, алақәа! Зегьы заа ирдыруеит, – дҩаҵԥеит Кониар. – Зынӡак иҵактәуп,
акәымзар урҭ рхақәиҭра ҳахькылнаго уаҩы издыруам».
«Анхацәа раҳцәа рҿынтә ахақәиҭра иашьҭаӡам, излазбо ала. Аиҳабыра
ахақәиҭра ҳарҭарц рҭахызар, ус дара рзы иаҳа еиӷьуп азоуп изашьҭоу, – рҳәеит. – Ус
анакәха аиҳабыра иргааит уи аҳарџь».
«Уи ҟалашьа амам».
«Убри ауми иҟалаз».
«Нас ажәлар ргәы иҭоуи?»
«Аизарақәа еихсыӷьуам. Азеиԥш еизара ду ҟарҵарц рҭыхуп ҳәа ҳаҳаит».
«Ҳахәмарцәеит ҳәа сыҟоуп. Иазхоуп! – Кониар иҭыԥаҿ днатәан, зыбжарак ҩны
иаԥхьа иқәыз ақьаад даахан, ажәжәаҳәа акы нанҵаны, аҵыхәтәа наигӡеит.
Иадиутант дааиԥхьеит. – Амаиор Красницки дысҭахыуп. – Адиутант дшыхынҳәыз
еиԥш, Кониар Черепов иахь даахьаҳәит: – Убри аизара ду аҿы ирӡбарц ирҭахи?»
«Излаҳаҳауала, анхацәа рыхҿыхра аҭахны ирԥхьаӡом. Избанзар ихырҟьаз
адгьылқәа дара ирхатәуп ҳәа ирԥхьаӡоит».
«Ҭауади-аамсҭеи анхацәа реизара рҽадыркылоу рҽадрымкылоу?»
«Рҽадыркылар ҟалап. Урҭ рхымҩаԥгашьа аилкаара уадаҩуп».
«Анхацәа, хык дрымаӡамкәа, рхала ас рҽеидыркылоит ҳәа сара агәра сызгом, иҳәеит Кониар. – Урҭ зегьы зырҵәиуа аҳцәа роуп. Урҭ закәытә ҳасабтәқәоузеишь
ҳҿаԥхьа иқәдыргылара?»
«Измаилов уи еиликаарц даҿуп».
«Иахьцалак?»
«Зегь рҿаԥхьа урҭ рыхәҭа роурц иашьҭоуп!»
«Уи мацара акәым», – даақәыԥсычҳаит аполковник.
Дааҩнашылеит Аҟәа арратә ҟәша аиҳабы иканцелиариа анапхгаҩы амаиор
Красницки.
«Амаиор ухаҵкы! – Кониар уи иахь абӷьыц наирххеит. – Абыржәыҵәҟьа абри
ашәҟәы кьыԥхьны, агенерал-губернатор иахь амҩа уқәлароуп. Араҟа имҩаԥысуа
ахҭысқәа ҳҿи-ҳнапи еиқәҵа атәара азин ҳарҭом».
Адиутант данындәылҵ, Кониар абаталионқәа аармышьҭыр алшон ҳәа
даахәыцит. Уи уажәраанӡа ихшыҩ азимшьҭӡацызт, агенерал-губернатор, Кавказ
асардар илымҳаҿынӡа инамгаӡакәа, аполковник Кониар дзыҳәоз шизынамыгӡоз.
Абаталионқәа Аԥсны иаанӡа, мчыбжьык аҟара бжьысрын. Нас иахьцалак
изаармышьҭрызи? Аԥсны аҭагылазаашьа шыҟаз усҟан џьаргьы иҟамызт.
Иаармышьҭыргьы, Кониар ԥсыхәа имамызт. Аха иаармышьҭыр? Усҟан
иҟаҵатәызеи? Кониар ихәыцрақәа еишьҭан. Инапаҿы иҟаз ар рыла жәларык
рынкылара уадаҩын, иагьалшомызт. Уаҩы дышрықәымгәыӷуазҵәҟьа, рыжәҩахыр
еибырҭеит арҭ ауаа.
«Шәара шәаҳаракрашьҭа! – иҳәеит Кониар Черепов иахь. – Шәыԥсы ааиҭашәк.
Аха иахьаҵәҟьа амҩа шәықәлароуп… Бзиоуп, уаҵәы иахымгакәа».
Черепов дындәылҵит. Уи, изалхыз ауадахь даннеи, иҽааиҵыхны дахьнықәиаз,
уажәы-уашьҭан дҩагыларц дышгәыӷуаз, дамхацәеит. Ԥхыӡкгьы имбеит. Ибазаргьы
игәалашәомызт. Данааԥш аҵх агәахьы инеиуан. Ахышә днадгылан, ажәҩан кеикеи
иалаԥсаз аеҵәақәа днарзыԥшит. Ихы ихьуан. Даахынҳәын деиҭанықәиеит.
Деиҭамхацәеит. Аҽны Аҟәатәи аҟәша аиҳабыраҿ имҩаԥысуаз аилашыҩкра уаҳа
имбаӡакәа.
Уи ауха Измаилов дааишьҭит ауаҩы, адырраҭара инапы ианҵаны. Уи аҽны
Лыхны иаҵанакуаз Аџьымҽыӷра ацуҭаҿы аизара мҩаԥыргазаарын дәрыԥшьааи,
бгардәнааи, хәаԥааи. Егьырҭ ақыҭақәа ыҟамкәа иҟамызт. Бзыԥтәи аокруг аиҳабы
аизарахь дишьҭит жәлар рыӡбаҩы Маан Тыт. Уи еснагь игәра игон, аха уи
дахьаԥсыуаз заҵәык акәын гәрамгарҭас маҷк дызрымаз. Иара дызлиааз рахь
гәблырак имамкәа ҟаларымызт. Аха Измаилов уи иаҳа игәра имго даныҟала,
Аџьымҽыӷра дцаны, Дәрыԥшь ақыҭа зымпыҵакыз Лакр Смели Маан Соулаҳәи
аамсҭацәа ргәынамӡара ҳәа иарҳәаз аҿаҭахьа анааигаз акәын. Тытгьы даамсҭан,
дәрыԥшьтәи аамсҭацәа агәынамӡарақәа анеиқәдыршәоз ихаҭагьы, абас ҟаҵатәын
ҳәа, ихы рылаирхәызар алшон.
Урҭ агәынамӡарақәа рҿы убӷа ааԥызҵәоз раԥхьатәи аҿаҭахьа акәын: дара
ирмазҵааӡакәа, Аԥсны аҳ иахгара иашамкәа иҟалазаарын. Измаилов ари аниаҳа, дара зусҭқәада ҳзызҵаауаз? – иҳәан дҩаҵԥеит. Бзыԥтәи аокруг аиҳабы иуаҩы Кониар
иҿы ари азҵаатәы анцәырига, аполковникгьы дҩаҵирԥеит: «Дара зусҭқәада
ҳзызҵауааз? Иара Иаҳаракыра Ду аимператор Александар Аҩбатәи иприказ
инақәыршәаны иҟалеит ари зегьы. Дара зусҭқәада агәынамӡара змоу?» Нас
иҽааиҟажын, ичҳаны аҩбатхи агәынамӡара дазыӡыҩрит: аҳ иԥацәа Аԥсны аҳра мап
анырцәыркуаз дара иахьырзымҵааз.
«Ҳа-ҳа-ҳа!.. – иԥаҵа дуқәа днарцәыҵаччеит Кониар, ихы шьҭахьҟа
инхыршәҭшәа. – Аҳ иԥацәа аҳра ахьырмоуз усҟатәи игәхьаарымгозар здыруада, аха
ирзымчҳаз убри анырӡбоз, дара иразҵаар акәын? Аа? Адырҩегь дара?! Нас, нас, наҟ
уаҳа ргәы ззынамӡои?»
«Аиҳабыра ахьԥшраҿынтә зегьы рхы иақәыҭыртәырц иахьаҿу рҭахым», иҳәеит Измаилов иааишьҭыз.
«Арҭ зынӡа еилагеит! – иџьеишьон Кониар. – Зегьы еидгыланы иаҳҿагылеит,
иаахҵәаны иуҳәозар. Аамсҭацәа маҷк рҽыԥхьакшәа иҟан, аха анхацәа андыргыла,
абар дара рхаҿгьы ахьаадырԥшыз. Ишԥагаӡақәоу! Урыстәыла ахьынӡанаӡааӡо
ахьԥшра аԥырхыуп, абраҟа, аҵыхәтәантәи ашьаҿа анаанха, шҳааҭымгылоз
рзымдырӡеи».
«Даҽа ускгьы нагӡатәуп ҳәа ирԥхьаӡоит, – иҳәеит Измаилов иуаҩы. – Лыхны
абахҭаҿ иҭакыу аԥсуаа зегьы рхы иақәиҭаҳтәроуп».
«Акызаҵәыкгьы назыгӡом!» – ҿааиҭит Кониар.
«Аокруг ахьынӡанаӡааӡо аизарақәа мҩаԥысуеит. Қыҭацԥхьаӡа ршьапы
иқәгылоуп. Азеиԥш еизара амҩаԥгарахь рхы хоуп. Иҟаҵатәу аахҵәаны иҳаӡбароуп
рҳәеит. Џьара мҩак ылаҳхроуп».
«Ҳара хьаҵшьа ҳамаӡам».
«Азеиԥш еизара ҟалар, аусқәа иаҳа иуадаҩхоит».
«Шәымшәан! Ҳара мҩак ауп иҳамоу, аимператор иаҳирбаз амҩа. Уи иполитика
амҩаԥгацәа ҳауп ҳара. Ҳусгьы наҳагӡароуп, ҳхы ақәаҳҵозаргьы. Хьаҵшьа ҳамам.
Азеиԥш еизара ҟалап ҳәа аокруг аиҳабы игәы ишԥаанаго?»
«Ииуль 25 рзы акәхап».
«Уаҵәашьҭахь? Избан уи аҽны залхыу?»
«Ус агәаанагара ыҟоуп. Ажәлар Измаилов изаарышьҭит адепутациа, асардар
иахь Қарҭҟа ацара азин роурц. Измаилов мап ацәикырц игәы иҭан, аха даргьы
рыҽдырӷәӷәуеит. Ус анакәха, аиҳабы Кониар иахь ицара азин ҳашәҭа рҳәеит. Заа
ишәасҳәарц сааишьҭит Измаилов. Адепутациа уаҵәы ашьыжь ара иҟалоит».
«Аиаша ҟаиҵеит», – иҳәан, Кониар иҭааз доуишьҭит.
Уи ауха шаӡомызт аполковник изын. Адепутациа иҭааны ирҳәо аҳара
дахгәаҟуан. Ашарԥазшәа акәын ибла цқьа ианынҭааз. Аха ашарԥазыҵәҟьа дгылар
акәын. Ихы ихьуан, деилахәахәазшәа акыргьы ицәеижь ихьаауан. Амшын аҳауа
инымаалозар акәхарын, аха уажәыҵәҟьа урҭқәа зегьы ргәрҩа имамызт. Адепутатцәа
рааира дазԥшын ашьыжьынӡа иуадаҿ.
Даргьы ааҩнашылеит. Абарҭ абнауаа, анхацәа, иара аполковник Кониар
игдыраҿ иҟаз ауаа хархьқәа рхы шымҩаԥыргара, иаамсҭашәаха рҭыԥқәа аалырхит.
Измаилов урҭ ирыциҵаз апап Гьаргь Ҭкецишьвили дырзыҭарџьмануан. Дааҩналеит
Черепов. Зегьы ҩаихаҵгылеит. Ргәы иҭаҵәахыз уаҩы иааирԥшуамызт, аха Кониар
идыруан Черепов арҭ шзыниҿамԥшуаз.
«Уаҳаҭыр аабоит, – иҳәеит иааз рхада, иҭырџьманра зуаз излеиҳәаз ала, Осман
Шамба. – Ҳаҳаҭыргьы убарц ҳуҳәоит, аполковник Кониар. Бзыԥын аизарақәа
мҩаԥысуеит, ишудыруа еиԥш. Ҳара ҳалырхит ҳуҳәарц уск азы. Анхацәа аиаша
ахьыҟоу еилыркаарц рҭахыуп. Убри азын абра иааршьҭыз аҳ ду Кавказ асардар
иҿала иҳәоны иҳаҳарц ҳҭахыуп аҳәынҭқар ду иусқәа Аԥсны ишымҩаԥырго иашоу
иашаму. Уи анаҩсан ҳхаҭақәагьы асардар ихаҵкы илымҳаҿынӡа инаагарц ҳадуп
ҳ-Аԥсны иқәынхо аԥсуа жәлар ржәытә ҵасқәа зеиԥшроу, абри ала ҵасла ҳзинқәа
ахьынӡаиашоу иҳардырп ҳәа ҳгәы иҭоуп».
«Ҳара ҳагәра шәымгаӡои?!» – ҿааиҭит Кониар.
«Ажәлар рыдҵоуп инаҳагӡо», – иҳәеит Осман Шамба.
«Уахь ацара иаԥсаны избом саргьы, – Черепов аиҿцәажәара иҽналаирхәит. –
Асардар инапынҵоуп ҳаргьы инаҳагӡо. Изаҭахыузеи Қарҭынӡа шәцара?»
«Умбои, ҳаҭыр зқәу, – ҭынч дцәажәон Осман. – Имҩаԥысуа аизарақәа рҿы
аҳәынҭқар иҳақәиҵаз закәу иашаны ираҳҳәароуп. Иакәым акы ҟарҵар, амалагьы
злахьынҵа уамак иҽеим ҳауаа ҳацәҭахар алшоит».
«Иазхоуп ҳәа сыҟоуп мцала ахәмарра, – иааиз рыҳәара мап шацәкыз Кониар
идеилиркааит. – Амца уабылуеит. Ҳаргьы гәрамгарҭас ҳаҟаҵара аҭахым. Избанзар
Баратов икомиссиа аазышьҭыз иаҭахыз аинструкциақәа рырҭеит. Урҭ
дрықәныҟәаноуп аус шиуа Черепов. Иашамкәаны иҟаиҵаз сара егьызбом. Нас, сара
шәсывсны, шәызцари? Сара атәыла анапхгара сылымшоны жәбама? Ишәҭахыу
зегьы асардар илымҳаҿ сара иназгоит».
«Аха, – адепутациа реиҳабы иаразнак ибеит Кониар драԥысырц шиӡбаз, – ҳара
уажәыҵәҟьа асардар иахь амҩа ҳақәларц ҳгәы иҭамызт. Қарҭҟа ацара азин шҳамоу
ауаа ианрылаҳҳәалак, инҭкааны асардар иаҳҳәаша ҳарҭоит. Урҭқәа макьана
иҳаздыурам».
«Уажәы шәца шьҭахьҟа шәахьааз. Анхацәа ргәы шәырҭынч, аполковник
Кониар даҳхаҵгылеит, ҳажәа асардар иҿынӡа ихала инаигӡоит шәҳәа».
«Ус ҳагәра ргом».
«Нас сара снеиуеит шәеизарахь. Убраҟа иаашәҭахыу зегьы сашәҳәап. Саргьы
шәус иахәҭоу амҩа иқәысҵап. Уажәы аамҭа шәмырӡын».
Ираҳаз рцәымӷны, ахаҭарнакцәа нахынҳәит, Кониари Черепови ааизныжьны.
«Адепутациа рыхынҳәра ажәлар азԥшуп ииуль 25-нӡа, – иҳәеит Черепов. – Ус
анакәха адепутациа ираҳауа уа ирыларҳәароуп. Аԥсуаа уи шрыдыркылаша уаҩы
издыруам».
Кониар, имаз адыррақәа еидихәыцларц, иҽааирҭынчит. Ихыснацәа иџьымшь
жәпақәа рыбжьара инадикылан, иблақәа аахиҩеит. Иҟаҵатәыз иӡбарц даҿын, аха
уамак иӡбо дыҟамызт. Хыларҟәрак аарԥшра ҟамлар акәын. Аха зегь раҵкыс
дзықәгәыӷуаз абаталионқәа раара акәын. Арахь аамҭа маҷын.
«Ааи, – иҳәеит иара аҵыхәтәан. – Схаҭа сцароуп уи аизарахь».
«Уа шәарҭоуп».
«Сцароуп, уаҳа ԥсыхәа сымам. Схала срацәажәароуп. Адепутациа иалоу
асардар иахь рышьҭра шаԥсам агәра дыргатәуп. Насгьы ҳазҿу аус аанкылашьа
шамам заа еилыркаар иаҳа иеиӷьуп, – иҳәан, Кониар иадиутант дааиԥхьеит. – Уаҵәы
ашьыжь шаанӡа, ииарҭа даагәылҵны, дысзаагатәуп апоручик Чачба. Уаха агәхьаа
дашәмырган. Анаҩс: уаҵәашьҭахь Бамбора сҟалартә еиԥш, зегьы еиқәыршәатәуп.
Иласу ӷба хәыҷык дырхиааит. Астатс советник Черепови апоручик Чачбеи, даҽа ԥыҭҩык ачынуааи сыццоит. Инашәыгӡа! – иҳәан, адиутант доуижьит. – Закәытә уаа
ҳәатәхамҵақәоузеи?! Русқәа зегьы зеиԥш еизарала ирӡбар рҭахыуп. Зеиԥш
напышьҭхрала. Идзырҵада абри абарҭ абнауаа?! Уамашәа иубап. Рыбӷақәа
ԥаҳамҵәар ада ԥсыхәа ҳамам».
Черепов данцагьы, аполковник иҿаԥхьа аамсҭацәа иқәдыргылаз
агәынамӡарақәеи анхацәа рдепутациа рҭаххарақәеи ааидикылеит. Уажәшьҭа аргама
иҳәан аамсҭацәеи анхацәеи еидгыланы ишеицықәгылаз. Инхаз аҭауадцәа ракәын.
Маӡала аус шыруаз усгьы еилкаан, амала адәахьы рхы аадмырԥшыцызт. Аха урҭгьы
рхы аадмырԥшхьази?!. Черепов Инқыҭ дахьнеиз акәымзи Иналаа аизара кажьны
иахьцаз! Аҳцәа ракәымзи, зҭагылазаашьа згәамԥхакәа, аганқәа ирывҵаз. Арҭ зегьы –
аҳи, аамсҭеи, нхаҩи – еидгылт. Араҟа агәшәымшәҳәара аушамызт, алабжьара
рзеилкаауамызт, уҭачкәым шьҭухит ҳәа, иузыршәашамызт. Иахьцалак, излауаз ала
аилаԥаҭара ҭынч алҵраз аҽазышәара аҭахын.
– Сара сахьахәаԥшуа, – акомандаҟаҵаҩ Гьыргәал Чачба дааирӡыҩрит, – аԥсуаа
рбунтра зыхҟьаз акы заҵәык ауп Аԥсны ԥыхьатәи аҳ Аҳмыҭбеи Чачба, арахь
дааганы, шәҵасқәа рыла иԥсыжра ахьыҟалаз. Уи амҩаԥгара азин ахьыҟаҳҵаз агха
ҳахьит. Убра иацуп аҳра зыхәҭоуп ҳәа ирԥхьаӡо уара, Гьаргь Чачба, аԥсыжраҿ
уҟазаара. Иахьа уажәраанӡагьы ара уахьыҟоу ауаа рхы арцыхцыхуеит. Уажәшьҭа уи
абунт аиқәкраз уҳацхраароуп.
– Макьана ари бунтуп ҳәа аԥхьаӡара заацәахар?!
Гьыргәал еиликаауан абунҭқәа рыхәаҽра закәыз. Уи жәларык рыбжара
алаӡуан. Ажәлар хадада инхон. Дара ԥхьаҟа рынеиҭаҵра зымҳазымҵарахон. Ршьапы
иқәгылаанӡа, инхазгьы атәым культура иагон. Кониар игәаанагара излауаз ала
иԥхьеирҟәҟәарц даҿын.
– Дәрыԥшь гыруа нҵәаԥшык дырҭҟәарц анрыдысҵа, рабџьар сықәыркит, иҳәеит Кониар. – Ари захьӡузеи? Акомиссиа иалоу рызҵаарақәа рҭакҟаҵара мап
ацәыркит аӡәк иеиԥш, азеиԥш еизара ҟаҳҵоит, иҟаҵатәугьы ҳаӡбап рҳәеит. Ари
захьӡузеи?
– Ауаа ргәы ахьынамӡаз еиҿагыларақәак ҟамлар ҟалом, аха абунт аҿынӡа
ҳамнеицт ҳәа сыҟоуп. Уи ҟамларц азы иааҳалшо зегьы ҟаҳҵароуп. Сара, шәара
шәхаҵкы, сшәывагылоуп сахьаашәҭаххозаалакгьы. Гәынҷыхьак рымазар акәхап
асҟатәи ахҭысқәа зыҟалаз, аха ауаа зынӡак иааҳзымӡҩрӡо иҟаларым. Аԥсуаа
ианакәызаалак аизыӡыҩрра рыман, еилабжьон. Уи азоуп рус еицырыӡбарц
изалагазгьы. Уахь ацара ахьышәыӡбаз даара ибзиоуп.
Абас аниҳәоз, Кониар иҿаԥшылара «уара, аласба, уоума уажәы ахшыҩ сызҭо!»
ҳәа уанаҳәон. Аха Гьыргәал уи уамак дазымхәцит. Избанзар убасҟанҵәҟьа
хшыҩзцарак изааит: аԥсуаа ржәытә ҵасқәеи рқьабзқәеи азакәан ҿыци реивҵалара
ақәцәанӡа иҩеит, убри азакәын реиҿагыларагьы реивҵалара агдыранӡа изхалаз.
Уажәшьҭа ари еилгашьас иаиуаз аилкаара уадаҩын, игәаӷьыуацәан абас мҩак
ылнахуеит ҳәа аҳәара. Уи адагьы, узызԥшӡамыз ахылаӷьара унықәнарххыр алшон.
Амала Гьыргәал дзықәгәыӷуаз ижәлар аҳәатәхеибаҵарагьы рылааӡан, иудыруази
ижәлар (уажәшьҭа иара ижәларымызт аха) ахра-ҿҟьара иамгарц, цхыраарак
изыҟаҵар. Нарҭ Сасрыҟәа иашьцәа ԥхаԥсын рԥсы зкыз, аеҵәа нрызкыдиԥаауаз.
Ауаҩы ахәыҷы аду алихуеит акәымзар, даҽа ганкахьала, уаанӡа аусқәа ҿиарын
ҳәа дзазԥшрызеи? Ажәлар рхаҭарнакцәа аарышьҭзар, Қарҭҟа рцаразы азин
ылырхыр, ари бунтран ҳәа узазхәыцрызи? Иҟоу еилаҳкаарын, ҳзеиԥшрақәоугьы
наҳҳәарын рҳәазар, цәгьарас иҟарҵазеи? Арҭ рхымҩаԥгашьа уара заҟа иашала
уазнеиуаз акәын аус злаз. Ачынуаагьы аинструкциақәа ирықәныҟәаҵәҟьазҭгьы,
араанӡа аусқәа ааиуамызт. Егьырҭ атәылаҿацәқәа рҿы ишыҟарҵаз еиԥш
имныҟәакәа, шәызланхаша шәымҭаӡакәа шәынҳажьуеит ҳәа рарҳәеит џьоукы, даҽа
џьоукы, анхацәа, шәҳарџьала шхы ҿышәх ҳәа рарҳәеит. Арахь акапеи кылҵәа
иалаҟаӡамызт. Ачынуаа рхала аҭагылазаашьа еилырымкаацызт, иҟаҵатәыз ҳәа заа
ирҳәеит. Аха арҭқәа зегьы зыҽԥнукылодаз?! Изыҽԥынкылатәыз амчра рыман, аԥҳал
амаа иахьырҭахыз иарҭон. Аха аҴаҿыҵәҟьа иамуазаарын.
– Уажәшьҭа уцаны уԥсы шьа! – иҳәеит аполковник. – Ашьыжь амшын
усыцхылароуп.
Гьыргәал амҩахь, дандәылҵ, ифаиетон днақәтәеит. Хара имгакәа длалбаан,
афаиетонхьча днауишьҭит, шьапыла дышнеиуаз наиаҳәаны. Аиашаз, аҽнынтәарак,
афаиетон дақәатәаны, амҩа дшаныз хәлеит. Ишьапы ааиҵихырцгьы цәгьы ибомызт.
Амшын шыҟаз иҿынеихеит. Ацәқәырԥа ссақәа ахьҿықәсылоз абӷанч
еиладыршьқьраауан. Егьирахь зынӡа ҭынчран. Амшын ахатәы ԥсҭазаара аман.
Адгьыл иқәыз ауаа реимак-реиҿак иалахәымызт. Иара ахатә гәеисра аман. Ауаҩы,
ицәгьахәыцрақәа адгьыл ианизамырклак, амшын дхылон, аха иара дзаиааиуамызт.
Уи уааҵашьыцратә ахы иақәиҭын.
Абзыԥқәа ргәынамӡара иаҳа изхыжжыз азхәыцра аҭахын. Егьирахьгьы
иҭынчрамызт, аиҳараӡак далааи ҵабалааи ахҭысқәа ргәы иҵаххуан. Аха ирбоз
ираҳауаз рчҳауан. Акомиссиа иалаз егьырҭ раасҭа, Черепов ихымҩаԥгашьа акәзар
убарҭқәа зырҿиаз? Аԥсуаа рҭагылазаашьа иахьабалакгьы иуадаҩын, аха
уахьынӡарызԥсышәаз иузыԥсышәан. Амца шоура катәан ҳәа, акәиц зламшәаз
аҭәаҟәа амца акуамызт.
Гьыргәал издыруамызт, аха иара аполковник иуада дшаадәылҵызҵәҟьа, уахь
днеит Ҵабалынтә иааз акапитан Шавров. Иара анхацәа рҭагылазаашьа зеиԥшраз
аҭҵаара даҟәыҵыр акәхеит. Далааи ҵабалааи ргәынамӡарақәа рҽеизырго иалагахьан,
иакәымз ахь икылнагар ҳәа дшәаны, ихыжаанӡа иҳәан, Аҟәаҟа амҩа дықәлаазаарын.
Уи Кониар диҳәеит анхацәа рхьыԥшымраз мҩас илхыз аӡырымгара азин ииҭарц.
Аполковник дааимахәлаӡан, аӡара ииҭарц акапитан инаидиҵеит. Зны абзыԥқәа
рахьырхәра мҩаԥигар акәын, нас уи арратә мҩа зылгаз ашьха иаҿаԥсаз ихаҭа нап
рылеикрын.
Амшын ацәқәырԥа анааиуаз, инапы нагӡаны ирбааӡеит. Аҽыкәабара
игәазыҳәон, аха дахьылиҳәҭҟәыҟәлаз ус дтәан. Амшыни аҳи… Амшын дуун. Адгьыл
иагәыҵаӡомызт. Ма иагәыҵамӡозшәа убарҭан. Аҳ ддуун. Аха аҳ иԥа зынӡа
дхәыҷхеит. Абарҭ абӷанҷқәа руак даҩызан. Ацәқәырԥа, знык ианыкшалак, иԥсуеит.
Убас дыҟаӡамзшәа ихы ибон аҳ иԥа. Аҳ аҳра ахьынӡаимаз акәзаарын дахьынӡадууз.
Аҳцәа заҟаҩы адунеи рԥсаххьада. Амшын зегьы ирхаанын. Аҳрақәа рацәаны
иаҩнаххьеит. Иқәихуаз ауаҩы адунеи? Аха ажәлар рхьаа уцрымҵуазар, ухаҭагьы,
уаҳымзаргьы, ужәлар умырхызаргьы, аԥсра уҭахымзар?!
Гьыргәал дҩагылан, абӷанҷра даалҵны, аԥслымӡрахь днаскьан,
даақәыԥсычҳаит. Ладеи ҩадеи уаҩы ицәаара улаԥш иҵашәомызт. Аеҵәақәа кыдыӷӷаа
ажәҩан ҵырҟьарц иаҿын. Адунеи ҭацәын. Аҳ иԥа иҩныҵҟагьы ҭацәын. Амшын
дхыԥшыло, дзаҵәӡа дгылан. Азаҵәра иҭахын уажәыҵәҟьа. Ишьҭахь ала иԥсадгьыл
шьҭан. Уахь аԥшра ицәымӷын. Амшын шыҟаз иаҳа ицәылашан. Ашьхақәа рцәаара
убарҭан ишьҭахьҟа, аха уахь иаҳа ицәыҵлашьцан, аԥсадгьыл аразҟы унарбозшәа.
Аха азаҵәра ацәыҵлашьцара иаҳа иаҳәон. Гьыргәал даахьаҳәит. Игәы ԥшаауан, аха
иҽахьиҟажоз игәы иҵаччуан хаҳәык. Аҳ иԥа убас еиԥш иҟаз ақәра дҭагылан, ақәыԥш
хышьҭыхра, доуҳала мацара акәымкәан, ицәеижь аназыҳәоз. Ақәыԥш иҭагылазаара
аныманшәаламхалак, аҿара агәаӷьра ласын, аԥсҭазаара агәахшәара ҵигон, ихгьы
игәаӷьуан. Аҳ иԥа иҽынкылашьақәа џьашьатәын, иааӡара иацыз агәаҟра атәы
узымдыруазар.
Иҟаиҵоз дазымхәыцӡакәа, иафицар китель аҳәынҵәрақәа ааԥиртит.
Иаалырҟьаны аҽыкәабара ааихҭашәан, аҟәры днықәтәан, иҽааилихӡеит. Амшын
дынҭалан, дшыӡсоз днаскьаӡеит. Игәы ҩарханы дныхиалеит. Амза гәыбзыӷӡа
аҽышьҭнахуан, акы уақәнаргәыӷрызшәа. Уи ухәыцрақәа урылнахуан. Амала зынӡак
ухшыҩ азырцәомызт, иаҳа узырлахҿыхшаз, ма, уаанӡа имнеиргьы, угәаҵа
аазырҟәандашаз узцәырнагон. Амза ахаҭагьы иахьабалак еиԥшымызт. Уи иаҳа
ицқьан абра, аҳ иԥа иԥсадгьыл аҿынтә уанԥшуаз. Иаҳагьы иразын амшын ҭацә
сакарраҿынтә убла ианыхгылаз, иаргьы амшын гәеиужь иахьӡааԥшылоз, асаркьа
ианыԥшылозшәа, ажәҩан аҿы асар рымҩа еиԥшны, аӡаҿы иахькәалыкәаџьоз.
Асардар иҳақьым Андриеивски иҩны зҭагылаз абаҳчара иҵагылаз арымӡ
иқәтәаны, Еленеи Гьыргәали аҵла махәы ирылԥшны иааԥшуаз Амзеи рылаԥшқәа
анааиқәшәалак, лара иџьалшьон лара лтәала ажәҩан зырлашоз ахаҿы. Усҟан иара
игәалашәон Амза ахаҿы Аԥсны иаҳа ишыцқьаз. Лара, и-Аԥсны иалаԥхо Амза
даҽакыума ҳәа, дцәыҵаччон. Нас иара аԥснытәи Амза убас исахьаиркуан, лара
дызлагылаз аԥсабареи илбоз Амзеи иреиԥшымз даҽа сахьак цәыригон. Уи иџьалшьон
уахыла адунеи иаҳыз иаҳа иахьыцқьаз, иаҳа иахьхараз, аха аԥштәы иҵегь
иахьыкеикеиуаз, акыргьы угәаҵа ахьарԥхоз, уахьаргәырӷьоз. Усҟан лхаҭа илбар
лҭахын Амзеи аҳ иԥеи иԥсадгьыли реизыҟазаашьа дагәылаланы. Амшқәеи аҵхқәеи
мццакуазшәа лбон, лызҳара дахыццакуан.
Нас Гьыргәал иԥсҭазаара аилаԥаҭара ласхеит. Абаҳчахь ааира ицәыуадаҩхон.
Даниқәшәозгьы иара ихатә усқәа дрылацәажәомызт, иԥсадгьыл аӡбахә
иҿыҵиршәомызт, аха лаб иаҳауаз иԥшәма илцәиҵәахуамызт, нас лылаӷырӡ лҿыҵамӡо
лан лара илалҳәон Аԥсны иахаҷҷоз Амреи Амзеи рышәахәа ишзамырԥхоз. Лыԥҳа
лгәы дасыр ҳәагьы дшәаны, ан лгәы назымгӡоз акакәын: Елена днасыԥдахар алшон.
Амала уи заҳауаз аԥҳа лакәызма, лхала дгәырҩон, ҿымҭкәа лгәы дҭаҵәыуан,
лылаӷырӡгьы уаҩы илырбомызт. Ус шлыхьуаз иара ихаҭагьы еиликаауан, зны-зынла
ианеиқәшәоз ахьҿылымҭцәоз ибонаҵы. Аԥсны аӡбахәгьы ахьылҿыҵымшәацәоз
иунардыруан уаҟа иҟалақәоз ԥыҭ-чыҭқәак шлаҳауаз.
Ахәыцра ҟәандақәа ахәыцра хәашьқәа рыхьнымҳалар шамуаз аниба, игәы
ҩарханы, ҭынч дшыӡсоз, дааҳәын, аҟәарахьы днаццакит. Аӡы дыҩҭыҵын,
дааҭгылеит, амшын ӡы наиқәбаанӡа. Иҽеилеиҳәеит. Иԥсы инаршьазшәа ихы
шибозгьы, акраамҭа амшын дахьӡаамҵыз иааԥсара изацнаҵан, аԥслымӡра
днылаианы, аԥсшьара ааигәаԥхеит. Аха ус иҽиҟьашьуан. Аҟәры дықәланы днеиуан.
Нас амҩахь дкылсын, аҩныҟа иҿынеихеит. Уамакгьы харамызт.
Иуадаҿ иҽааилихын, ашьамхқәыршә ырбааӡаны ихьишьит, ицәа иадҷаблаз
аҵаара ирыцқьарц. Ахышә аатын. Аҳауа хьшәашәахон, аҵх агәахьы инеицԥхьаӡа.
Ииарҭаҿ иҽанааиҵих, азныказ ацәара ааицәыуадаҩхеит. Ибла анынҭаа аԥхӡы маҷк
ааиқәнаҭәеит, аха уи иқәхьшәашәацԥхьаӡа игәы раҳаҭӡа дарцәон. Ашьыжьшәакәын
аԥхыӡ анибоз.
Дҩагылеит. Афаиетон изԥшын. Днақәтәеит. Аполковник Кониар дшыԥшыз
идыруан. Асқьала шыҟаз аҽқәа рҿынархеит. Аха уахьҵәҟьагьы рхы хамызт.
Афаиетонхьча иҽқәа рхы ахьдырхаз мап рцәикуамызт. Иаалырҟьаны аҽқәа
наҭрысит, аха иагьшԥанаҭрысыз! Ацәымзкыра ззааз ажәқәа ибахьан, аха аҽқәа
ашоура иаргәаҟны, ас амзаатә рызркылсуаны издыруамызт, иԥсҭазаара зегьы аҽқәа
ишрыдҳәалазгьы. Афаиетон хышәҭәырц иҟан уҳәо, ана-ара ианҭаслак, азганкала
ихаҵҵало, иқәҟьо аҽқәа инаргон, аҳаиуанқәагьы џьара ԥықәсыларак роузшәагьы
рыццакра аадырмаҷуамызт. Афаиетонхьча, ишшәарҭахоз аниба, аӷәра рҿархха икит,
аха аҽқәа изынкыломызт. Урҭ ирыҵалаз аниба, Гьыргәал ҭынч дтәан,
дҭадырхарҳәагьы уамак игәхьаамкәа. Афаиетон Гәымсҭа иазааигәахон. Аҽқәа аӷәра
иацымныҟәаӡакәа, аҟәры инықәлеит. Агьежьқәа ирзыхгарымызт уҳәо, ахаҳәқәа
ирынҟьарынԥон. Аҽқәагьы аӡиас еимырҽҽо инҭалт. Аӡы ргәыҵаҽҽо ианнеи, иааҭгылт,
рқьышәқәагьы нӡаадыршьшьит.
Убри аамҭаз амца ашыкьбжьы гозшәа иаҳаит. Ажәҩан иалҵәраа илеиуан
зԥынҵа амца фақь ҭҟьоз аҽқәа. Урҭ ирыцраҳәан амратә ҽыуардын лас. Иара идырт
уи иақәтәаз Амра анцәахәы Гелиос иԥа Фаиетон шиакәыз. Иара изнымкылоз аҽқәа
рԥышә иҭҟьоз иззааигәахаз Адгьыл аблырц иҟан. Ажәҩан аҿы иаамацәысит.
Еилкаан Адгьыл ахылаԥшра иаҳа изуалны изԥхьаӡоз Анцәа Зевс шиакәыз адунеи
зырмацәысыз. Фаиетон амца ицралт. Уи дшылбааҟьоз Гәымсҭа далаҳаит. Гьыргәал,
иҩаскьаганы аӡиас аҿы иҿыцәаауа иӡааҟәрылоз Фаиетон иҽыуардын лас
дахьахәаԥшуаз, иџьеишьон: «Фаиетон дызлаҳаз аӡиас Еридан акәын. Нас ари
Гәымсҭа акәӡами мшәан?..» Аҽыуардын лас аҽахьаҵәахуаз, аӡы аҵаҟагьы
ибылуазшәа, иҭҟәацит. Ацәқәырԥа еигәыдланы Гьыргәал дзықәтәаз афаиетон ахь
аҿаанахеит. Иаргьы дцәырҳаны дҩықәтәеит: «Сразҟы сқьаԥҭажәумтәын ҩныдагәарада…»
Дҩагылан. Иҽааилеиҳәеит. Дындәылҟьан ӡыхьла иҽиӡәӡәеит. Маҷк ихы аҭыԥ
иазыхынҳәит. Иацы Мықәынтә даныхынҳәуаз акәын аҽқәа узнымкыло Кәдры
ианӡаалоз. Аиашаз уаазцәшәашаз хҭысын уи. Аха избан иԥхыӡ аҿы аҽқәа Гәымсҭа
изӡаалоз? Ари акыр аҳәозмашь? Амра анцәахәы Гелиос иӡбахә иазҳәаз Елена
лакәын, уи абырзен миф ашәҟәы изырбазгьы лара лакәын. Иара Аԥсны афаиетон
ихьӡала ишыҟаз анлеиҳәа, Елена илгәалашәеит абырзен нцәахәы иԥа Фаиетон ихьӡ
ишадҳәалаз уи анаиааига. Убри аахыс абырзен миф аӡбахәгьы игәалашәомызт. Нас
ԥхыӡ убри зибарызи? Изеилымкаауаз ак изԥшызшәа ибон. Иаарласны акранифагьы,
изԥшыз афаиетонхьча ихы дақәиҭитәын, шьапыла иҽынеихеит. Макьана цқьагьы
мшацызт, ианаамҭаз асқьалаҿ анеира дахьӡон.
Амҩаду ҭбаа данын. Наҟ-ааҟ ҩбаны еихагылаз аҩнқәа дыргылақәахьан.
Аӡышьҭрақәа ҭҳәаан. Аҟәа аиҵыҵра иаҿын. Иара иаакәыршаз абнареи аӡбаарақәеи
хьаҵуан. Арҭ аусқәа рымҩаԥгара ианалагоз аҳ Аҳмыҭбеи ихаан акәын, ихаҭагьы урҭ
рыӡбарақәа дрылахәын. Аха аиҭакрақәа иблала рбара аҵыхәтәанӡа дахьдмыргӡеит.
Гьыргәал арҭқәа зегьы дырхаанхеит, изааигәаз иагьицәтәымыз абзазашьа
далагылан. Иаԥхьаҟа афицарк ашьшьыҳәа амҩа данын. Ацәылашамҭаз дабацоз
игәахәшәа, днаццакны днаихьӡеит.
– Ҟаи, аҳ иԥа Гьыргәал! – даагәырӷьеит аподполковник данаахәаҳә. – Иацы
акырынтә сузнеит, аха усымбеит.
Гьыргәал иаб иашьа Алықьсандр иакәын ари. Ихаҭагьы аҽны Кониар аӷба
дицҭаларц дыҟан.
– Аӡы иаанахәаз аҭәыц дазыҭрысуеит ҳәа баша ирҳәом, – иҳәеит иара амҩа
иахьаныз. – Кониар уажәоуп аҭәыц иадамхаргьы ҳшаҩсуаз анидр. Ҳажәлар ҿыхеит
умбои. Урҭ рыгәшәымҳәара иаҳа изылшода? Ҳара? Ус анакәха иаҳзыруқәаз
ҳзырымур дара рхаҭа ирзеиӷьын.
– Иҟалаз ҳзырхынҳәуам, аха ажәлар иахьакәым рхы нарымгарц ҳныҟәароуп.
– Уажәшьҭа иаҳмыхьц иҳахьуазеи зугәахәуа? Ԥыхьатәи ҳаԥсҭазаашьахь
ҳхынҳәыроуп, Гьыргәал! Аҳра еиҭашьақәыргылатәуп.
– Уи алшоны иубома?
– Изалымшарызеи?!
– Аҳра анҳамаз ҳзеидымгылеит, уажәшьҭа ҳазхәарҭоузеи?
– Ҳы-ҳы!.. – дааччашәа иуит Алықьсандр. – Ҳхылҵшьҭра зеидымгылеит, уа
уиашоуп. Ҳабиԥара иатәыз рызынтәыкгьы рхала иҟазарц рҭахын. Усҟан
ирызкамшәаз ахдырра иахьа еиднакылеит, избанзар Аԥсны аҳ иԥеиԥшра даргьы
иаарыхҭықәгылт.
– Ажәлар еигәныҩт. Аполковник агенерал-губернатор иахь Красницки
дишьҭит, ар аарышьҭырц аҳәара инапы ианҵаны.
– Иаабап иҟало, – даахәыцт Алықьсандр.
– Амала Аԥсны аԥсынҵры Урыстәыла иадҳәалахароуп. Уаҳа ԥсыхәа ыҟам.
– Асардар иадиутантра ухы ҭнаҟьазар ҟалап.
– Аҳ Алықьсандр, – Гьыргәал иаҳаз ааицәымӷахеит. – Ажәлар реигәныҩра
зырцыхцыз урылазар ҟалап, аха уа уҩызара сылшом.
– Мамоу, – азныказ ииҳәарызгьы ааиҿамшәеит аподполковник, – сара
иахьа-уаҵәы ак ҟалоит ҳәа зынӡа исыздырӡомызт, аха…
– Умбои «аха…»
– Ишԥаҟаҳҵари? Зынӡа ҳахьықәырго умбаӡои? Нас Аԥсны аҿиара Урыстәыла
изладҳәалахои?
– Аԥсны зымпыҵазкырц иаҿу аҳәынҭқаррақәа раасҭа, Урыстәыла аҿиара ду
азԥшуп. Уи агәра згоит.
– Нас ҳтәыла зҿиауоу? Убри ауп иуҳәаша. Ацар иара и-Урыстәыла аԥеиԥш ауп
дзышьҭоу. Убри азоуп аимпериа аҳәаақәа зеиҵихуа. Уареи сареи хьаасгьы ҳимаӡам.
– Иҟаҳҵарызеи, ҳажәлар хәыҷы ҳаргылоит ҳәа изхәарҭоузеи?
– Ҳара ҳабжа Ҭырқәтәыла иҟоуп.
– Уара излоуҳәо ала, асулҭан ицхыраара уаҳәоит.
– Акрыздыруоу аха…
– Убри ауп сабгьы дызқәыӡыз. Нас уара иахьа уабацои?
– Кониар дсыԥхьеит, иҟасҵари. Иҟоугьы сымбари.
Асқьала ааигәара ашьҭраду иаиуз еилагылан. Зегь раҵкыс иҽырхықәымҵа
иааиуаз ирызԥшуаз иара иаҳаракшьҭра Черепов иакәын. Ацар иқәҵарала шьҭрала
аамсҭара зманы хаҭала аамсҭара зауз астатс-советник Черепов иакәызма ҳаҳцәан ҳәа
абри атәыла хәыҷ иқәынхоз ирхагылаз заҭәазшьоз! Уажәы иахьаарылагылаз
ицәымӷын, аха аҭагылазаашьа уаҳа иамуит акәымзар.
Иҽнымырхацәакәа афаиетон дыллыбааит Кониаргьы. Уи зегь раԥхьа Гьыргәал
дааидгылеит.
– Иҟоу удыруама, сыԥшқа? Аԥсуаа ираҳазаап аурыс напхгара ахазынарҭа
ахьӡала Аԥсны абнарақәа шҭаҩхоз, аԥсуаа ракәзар еиҿкаау аиланхарҭақәа
рзаҳԥшаарц ҳшашьҭоу, насгьы рхы аархнахит рҳәеит арратә маҵура рыдаагаларц
ахьаҳаӡбаз. Ажәлар рхы еивызгаӡашаз џьоукы иҳампыҵырхит, умбои. Абри ажәабжь
ҿыцны иахьа исзааит. Амцашоура ҳаладыргыларц џьоукы ирыӡбеит, аха ҳаргьы
аихаблы икылсыз шҳакәыз шԥархашҭуаз? Амца уалахәмарыр ҟалома, уабылуеитеи!
Уаҳа дымԥшӡакәа, асқьала днықәлеит.
Аибашьыгатә шхәа «Соук-су» асқьала иазааигәахацԥхьаӡа, иаҳа-иаҳа еилыкка
иубарҭахон аказакцәа еиқәных ахықә аҿы ишыԥшыз. Асқьалаҿ, аӷба ахьнадсылоз
аҭыԥ аҿы, игылаз акапитан Измаилов иакәын. Ашхәаҿгьы, шьҭа ҳаӡхыҵындаз ҳәа,
рычҳара хыжжуа, еилыгалан. Измаилов урҭ рыгәҭа аполковник дахьимбоз
иахиҳәаара издыруамызт. Ус ашхәа ӷба асқьала иаадсылеит. Еилагылаз амҩа
ныҟарҵеит. Аполковник Кониар урҭ дыргәылсны дааиуан. Гьыргәали, Алықьсандри,
Черепови, даҽа ԥыҭ-ҩыкгьы ишьҭаланы асқьала иаақәгылаанӡа, акапитан
акомандаҟаҵаҩ иҿаԥхьа иҽыҩеиҵихит:
– Аполковник!..
– Иҟоузеи, акапитан?! – уи, ирапорт кьаҿ анаҩсангьы, аҭагылазаашьа зеиԥшраз
ирласны ахы днықәирԥшырц дааҿахиҵәан, аамҭагьы имырӡырц, аӷәтәы сқьала
дықәланы, ахықә аҿы аказакцәа зыдгылаз аҽқәа рахь иҿынеихеит.
– Анхацәа Акәасқьамца ақыҭан аизара иаҿуп, – аокруг аиҳабы иааз,
игәалаҟазаашьаз баны, иаҳа ихадаз ахҭыс закәыз наиеиҳәеит.
Кониар, изааргаз аҽы данҩақәтәоз, ишькылкра еибызымҭоз афицарцәагьы
иаразнак иҽыжәлеит, реиҳабы дыдмырԥшырц. Иара иҽы шыџьбаразгьы ааинырит.
Уажәы згәы зыҵԥраауаз аҽы абасҭахыз ҳәа даахәыцит, аха игәҭакы инымырԥшыкәа,
ишьхәа наирбан, ахдырԥра дҩыхәнеит. Уи иарыӷьарахь ала акапитан Измаилов
дааивагылеит. Иарымарахь ала дгыларц, Черепов днаихьӡарц цәгьа имбеит, аха
ашхәа иахьынӡаҭаз, аполковник иааирԥшит иахьа Гьыргәал хшыҩзышьҭра шихәҭаз.
Черепов даҵашьыцуан зӡыхь ыҵнамхыцыз «азҳазымҵа» имш. Аҳ иԥа Гьыргәал
аполковник инаҩс аҭыԥ ылхра дахыццакуамызт.
– Угәы ишԥаанаго: нап злактәузеи? – ҳәа Кониар иҽы Гьыргәал иахь
ианирхагьы, Черепов еиликааит Аҳмыҭбеи, аҳра змырххьаз, уи иахԥсааз Аҳмыҭбеи,
иԥа дааивагыларц шиҭахыз. Убасҟан акәын Гьыргәал, иҽы нарццакны, Кониар
данааивагылаз:
– Ргәы иҭоу еилкаатәуп.
– Тыт Маан шәааиԥхьеи! – Кониар Измаилов инаидиҵеит. Измаилов
даахьаҳәын, иблақәа а-Маан инаиирбеит, ирласны дихьӡарц. Тытгьы Измаилов
дааидгылеит. – Маан ухаҵкы! – иҳәеит Кониар. – Акәасқьамца уцаны, аиҳабыра
рҿынтә исзеилкаа иахьа ҳаиқәшәарц ахьырҭахыу!
– Бзиоуп, аҳ ухаҵкы! – Тыт иҽы ишьхәа наирбеит, ԥыҭк данынаскьа,
аҟамчԥҵаҵа иаирган, ахы ашьҭоуҵар иахьымӡо, иҽы наҵирҟьеит. Иаргьы ибӷаӡара
ҭӷәыцәаа риашаӡа дахьҽыжәыз, даҽа ҳамҭанык архәара дамҵәахындаз ҳәа
уихәаԥшларын.
– Ус иаҳа еиӷьуп, – иҳәеит Кониар. – Узызҵамгылаша ак рыӡбаанӡа, заа
сыҽрықәсыршәар, снапаҿы иаазгап. Угәы ишԥаанаго, акпитан ухаҵкы?
– Ус ауп, шәхаҵкы! Амала, ар хәҭак шәыцны иаар цәгьамызт.
– Иаҭахым, – иҳәеит аполковник, иара дахьыҟаз ар иҟарҵарызи иҳәарц
иҭахызшәа, арахь Лыхны игылаз аказакцәа дрықәгәыӷуа.
Аиашаз, аполковник игәы иаанагомызт зынӡа уаҩы ииҳәоз змаҳауаз џьоукы
дрыԥгылан ҳәа. Ишахәҭаз иҽырцәгьаӡаны ихы изаамырԥшызар акәхарын, аԥсуаа
рхы рымаԥызаны изымҩаԥыргоз. Аҟәа иҟаз ар хәҭа алигар, иҟалаз аиласра ҵак дук
амазшәа иҟалар алшон, ажәларгьы рус иаҿхагахазшәа рҽыҟарҵон. Уи адагьы Аҟәа
иаанхаз ар маҷын. Амҩақәа рыргылараз ар хәҭақәа Аԥсны иалган. Ахаԥыц ӷәӷәа
умамкәан, агыгшәыг уеишит ҳәа иалоухыз, иаҳагьы иурӷыӷкуан. Насгьы Аҟәа ар
хәҭада иҭоурцәыр ҟалозма. Инхаз аполковник Кониар хаҭала иҟаиҵашаз анырра
акәын. Жәлар реигәныҩра аанкылара мацара акәмызт иара дзышьҭаз, иприказгьы
нарыгӡар акәын.
Убасҟан аполковник иааигәалашәеит акапитан Шавров Ҵабалынтә иаара.
Ахрақәагьы ҭынчмызт. Аҟәатәи аокруг шынеибакәыз аӡәкны игылар, иуҳәоз
заҳауадаз. Қәҭешьынтәи ар раара дақәгәыӷуан. Аха уахь идәықәиҵаз иканцелиариа
аиҳабы амаиор Красницки иӡбахәык макьана иҟамызт. Аиашаз уи дцеижьҭеи уамак
ҵуамызт, ихынҳәра ахыццакрагьы заацәан, аха аамҭа ԥшуамызт. Аокруг аиҳабы
иҟаиҵаз аҳәара агубернатор иахиҳәаарызишь? Асардар иакәын уаазыцәшәашаз. Уи
Аԥсны ахҭысқәа рыӡбахәык изырмыцҳаӡацыст, иҟаз акгьы издыруамызт. Уажәы
иаразнак ар рдәықәҵара дақәшаҳаҭымхаргьы ҟалон. Насгьы Аԥсныҟа ар
рықәгылара, аиҳараӡак аԥхынра, асардар еснагь иҭахымызт: асалдаҭцәа аиашаз
чмазара рзышьҭхуамызт.
Аҽцәа рҿаԥхьа иаатит Лыхнышҭа ду. Уи дуун амҽхак мацарала акәымкәан,
доуҳалеи ҭоурыхлеи. Анкьаӡа зны Аԥсҳацәа аҳҭынрас ишьҭырхит ари ашҭа. Аҳ
итәарҭаҿынтә атәыла ахԥша амшын нырцә инаӡон. Атәылагь хәыҷымызт зны. Уи
амҽхакра иахьа ахаҿы аагара гәаӷьыуацәан. Аха аҭоурых ҭоурыхын, адгьыл
алахьынҵа иацын, ауахҭа доуҳала иарбеион, ашәиқәара мшқәа аназкашәоз
аламҭалазыҵәҟьагьы. Убри иаҩызан уажәтәи аҭагылазаашьагьы. Аха ицыз зегьы
ирзеилкаауамызт. Ашҭа иахьаҭыԥҵәҟьаз игылаз аханҵәцара инагәыдԥшыло, џьоукы
қәыԥсычҳауан, џьоукы ргәы иҭаҵәыуан. Аха џьоукых уи ахьгылазгьы рзычҳауамызт,
иааԥса-икараха иахьыҟаз, убра аԥсааиҭакра акәын изызхәыцуаз умҳәозар.
Аҽцәа лҽыжәԥеит. Аказакцәа аҽқәа аҽҭрахьы иргеит. Уи ладаҟа игылан. Ԥыхьа
аҳ иҽқәеи илаҵгақәеи ирҭыԥын. Амаҵуҩцәа рҭыԥгьы аказакцәа казармак алырхын,
ирхатәны иҩнан. Ԥыхьатәи аԥсҭазаара абаҟаз, аԥсы алӡаахьан. Аха уи адоуҳа амчра
злаҽыз макьана ргәамцашыра еиқәтәамызт. Ашҭа еиҵҳәагьы аказакцәа ракәын
еиԥхьышәшәа иқәубаауаз. Аԥхын мшы шеилгаз узырбоз, ԥҭацк зхымз ажәҩан гәын
ашҭа иагәыз. Кониар иакәзар – иԥҵы дналаччашәа аҳ Аҳмыҭбеи изхьаауаз рҵәылхра
дазхиан. Уи илақәеи ихьшьқәеи ҵҩа рымамызт. Исасцәа има, лаҵгара данҭыцлак,
амхқәа ԥхасҭеитәон. Усҟан ишизгәаауаз рхашҭит. Кониар иаҳахьан Аԥсны аҳ
иҿагыланы ишиарҳәахьаз, инапы ианыз аусқәа дырҟәаҵны, амшгарахь ихы ширхаз.
Аурыс напхгара инаҭоз ацхыраара акәын акәымзар, ажәлар рхаҭа раҳ
дахырҳәахьазаарын, изааигәаз ауаа рыҳәсеи рыхшареи цәыбзақәас иахьыҟаиҵаз азы
мацарагьы.
Кониар, ари адгьыл иқәынхоз заҟа иҭахымыз аҟара, даҿынҵәаауа аԥсабара
игәаԥхон. Амҩа азааигәара аҭәаҵла еихашьшьы еилагылан. Аҳҭынра иакәыршаз
анхарҭақәа напы рыгмызт. Ауаа еигәныҩны аизарақәа ирхашәаломызт, анхара
ианбахьӡоз. Урҭ анхарҭақәа ашьхақәа иргәыҵарҳәҳәазшәа ирхагылан. Аказақ ҽқәа
есымша иқәыршьаауаз ашҭа ҳаскьын қашәқашәо изҳауан. Адәышәҭқәа аҳауа
дырманшәаларц афҩы хаа рхылҵуан. Урҭ зегьы аполковник илаԥш нархигеит, Аԥсны агәбылра аман, – аха ӷәӷәала хшыҩзышьҭра изрыҭомызт: амҿтәы гәашә ду
дааҵсны, ашҭа дааҭалт Тыт Маан дыццакуа.
– Аполковник ухаҵкы! – Тыт данааҽыжәԥа Кониар дааидххылт. – Ажәлар
аҳәара ҟарҵоит уаҵәы ашьыжьынӡа уаарԥеиԥшырц.
– Бзиоуп нас, – даақәшаҳаҭын аполконик. – Аха ирҳәои?
– Адепутациа Қарҭҟа рцара мап ахьацәкыу даара еилаганы иамоуп.
– Заҟаҩы ыҟада?
– Аҳәара уадаҩуп. Ирацәаӡоуп. Ауаа шаац иаауеит. Бџьарла еиқәных иҟоуп.
– Аԥсуа данбеиқәныхмыз, – иҳәеит Кониар.
Бџьарла еиқәных ишыҟаз Тыт Маан иҳәазар, уи Кониар ишеиликааз еиԥш
акәмызт ишеилкаатәыз. Уи идырит Гьыргәал. Ма изеилымкаазшәа ҟаиҵон, иаҳаз
аҵак ду аимоурц. Аха ара адәы иқәгылацәан, ахан ахь диԥхьеит аҳ иԥа «исасуаз»
Кониар. Аполковникгьы амардуан ахь ишьаҿа неихигеит. Шьаҿак аԥхьа днеиуан
Гьыргәал аԥшәымаҵас. «Ари ԥшәымас ихы иԥхьаӡоитеи?!» – иԥсы изеивгомызт
Черепов.
Ауада ҭбаа-ҭыцә иныҩналеит. Уи убасҟак иҭбаан, аҭуан ҵыргәада еиламҳарц
иаангыломызт азы, агәҭаны ашьаҟақәа ҩба инеихыкны иаҵагылан. Агәҭантәи
аҭӡамц иаласаз ауаџьаҟ зларԥшӡаз ахаҳә жәҩанԥштәын. Аишәа еиҵҳәа уаа шә-ҩык
асасцәа лахауртәон. Иааҩналаз ана-ара еидгылақәаз акреслақәеи адиванқәеи
инарынтәалеит, еиҿцәажәо ҩыџьагьы инаҩсан итәаз ауаа зынӡак ирԥырхагахомызт, убас урҭ нахаран.
– Гьыргәал ухаҵкы! – Тыт аҳ иԥа дааиԥхьеит. – Исгәаԥхом еизаз рҟазшьа.
– Избан?
– Рлеишәақәа дырцәгьаӡарц ргәы иҭоуп. Иакәым рымхаҟаҵар ҳәа сшәоит.
– Иаҳҳәап?!
– Аполковник изымӡырҩыр?..
– Ҳарҭ ара ҳаҟами.
– Зегьакоуп – шәарҭоуп.
– Уаҳа иааҳҳәо рмаҳаӡозар, ҳаԥсы зҭахыузеи.
– Уахәаԥш. Угәы уҽанысҵар сыхәҭан. Усасцәа иакәымкәа ирызныҟәар
сҭахымызт. Ҳара зегьы иҳасасцәоуп, – иҳәан, Тыт Маан днахынҳәит.
Аҳ иԥа исасцәа ҳаҭыр рықәҵазар иҭахыҵәҟьан. Убри аамҭаз азала ду аҩныҵҟа
аишәа еиҵҳәа архиара иаҿыз аказакцәа илаԥш нараахеит. Адәахьгьы амаҴзуаз урҭ
иреиуаз ракәын. Дара зҿыз аиҿырцааҩс ирхагылаз Измаилов, аҳ иҭыԥ ылихызшәа,
зегьы изҵаауан, иаргьы дҵақәак ҟаиҵон. Даԥшәымазар Гьыргәал аҳ диԥаны
даанхозма, даҳамзаауази. Аха иара, иқәыԥшра акәзу здыруадаз, ара
дахьынӡарылагылаз, издыруада иԥсы ахьынӡаҭаз акәзаргьы, иаҳра
далхәдатәызаргьы, даԥшәыманы ихы иԥхьаӡон. Ианамуӡах, аҳҭынраҿы даԥшәыман.
Ара иҟаз амал зегьы ихьӡала иҭаҩҩын макьана. Имгәыӷкәа иԥсхьадаз.
«Абнауаа» раҳ иԥа дизцәыҵаччо дыԥшуан Черепов, жәа-шықәса раахыс
аҳаракшьҭра зауз. Аԥсуаа рҭоурых ҭиҵаахьан иара. Ихәынгашьатәыз шьоукы реиԥш
дышрыхәаԥшуазгьы, рҭоурых адырра иҵанамҳәарц ауамызт ажәытәӡан адунеи
зымпыҵазкуаз анкьатәи атәылақәеи аԥсуааи аиҭанеиааирақәа шрымаз. Ираӷацәаны
абри атәыла иқәнагалозгьы, ирҩызцәаны иӡхыҵуазгьы, ус уарла-шәарла
ирзықәнагалозгьы, акыр шәы-шықәсақәа рышьхә иҵацаланы ишрымазгьы, дара
реизҳарахь икылыргарц иаҿын, аха аԥсуаа шаԥсыуааз иаанхон, уаҳа ԥхьаҟа хьаҵрак
рзыҟамҵаӡакәа. Дара рҵасқәеи рқьабзқәеи иреиҳаз акультура ахаҩаӡараҿ иҟаз
џьушьарын. Ақьырсианра дара ацәтәымын, аԥсылманра рзыбжамҽамхеит. Адинқа
ажәлар рзеиҟәымшеит, дара жәларны ишакыз иаанхеит. Аха арҭ ршьапықәгылара
аҳәынҭқар иполитикала иҟалар акәын уажәшьҭа. Уи иакәын мрас ирзылԥхашаз.
Амала, дара акультурахь ркылгара ауазу иамуазу здыруадаз. Иуааны, ахшыҩ
рызҭаны, акультура злаурҵәоз уааԥсны иҟазар, аха… Ианамуӡах – иахцатәын.
Иблақәа амцаԥшь рхыланы, ахан абарҵа шыҟаз дындәылҵит. Ашҭа еиҵҳәа
дахьнықәԥшуаз, ашәҭ какаҷ зықәҳәҳәыз ашьацра аказақи урҭ рҽқәеи ршьапқәа
иршьаҽыхуан. Ашьаци ашәҭ какаҷи ҿымҭ-ԥсымшьа ашьшьыҳәа еиҭагылон, ашҭа
еиҳа идырԥшӡарц. Абри аблахкыгара зызџьамшьоз ауаа абри адәы шәы-шықәсала…
зқьы-шықәсала иахьықәыз акәын аҳәынҭқар ичынуаҩ Черепов изымчҳауаз. Ашьа
зҭыҵәҵәоз игәы злаиҟажуаз абри адәыԥшӡара аҵыхәтәан аимператор ири ирахәи
ахьаӷрагылоз акәын. Дара абарҭ иагьыртәхаӡон еиҳаби еиҵби ззымдыруаз, чын
ззеиҩымдраауаз, инеибынеиԥшны аҳи нхаҩи еицеиҟараны, бџьарла еиқәныхыз
аԥсуаа ыҟамзар. Аха, дааиԥхьхәыцит иара, ирыцәшәодаз ршьанҵа шәақьажәқәа.
Урҭ рыбџьар ирыцәшәодаз ҳәа игәы иахьааҭиҳәаазгьы, ҩныҵаҟала
иааԥхеишьеит. Убасҟатәи уаас икны русеилыргара иахьашьҭаз зынӡа деиланагон,
адәахьы иааимырԥшырц иҽиҟажон умҳәозар. Ԥыхьатәи раҳ иԥа, ахырҵлаӷь, асардар,
даҽаӡәы иакәмызт, аҳ ду, Кавказ асардар адиутантс димахын. Уи убранӡа инагара
абаҭахыз. Аԥсны аҿиара Урыстәыла иадҳәалазар еиӷьын ҳәа иԥхьаӡон ҳәа. Аҳраз
мап ицәкын ибзиашәа, аимпериа иабаҭахыз ус змамз даҽа аҳык иныҟәгара. Уаҩ
дахьыҟамыз пату иқәын ҳәа рхаҭақәа ирҳәон еиԥш, цәҳәаа ҟьантазк
дырхадыргылеит. Аимператор, аҳ ду имаҵурала, ихы ныҟәигар ихәҭан.
Зегьы шьыбжьхьафараз ианаарыԥхьа, Черепов аҩныҵҟа длеин, аџьаз лагьанаҿ
инапы ааидырӡәӡәеит. Аишәа аханӡа аполковник иҭыԥ ылиххьан. Уи иармарахь
атәара иҽазикуан аҳ иԥа Гьыргәал. Черепов азныказ амцаԥшь ааиҿыҵҟьеит, аха игәы
нызкылоз аполковник аишәаҿ аԥшәымара ахьиуаз акәын, насгьы уи игәаԥхарала
акәын Гьыргәал дызтәаз. Зынӡа диҟәиҟьарц иҭахымызт, аҽнытәи аҭагылазаашьа ус
иҟан. Аха уи иааҩсан Гьыргәал иаб диашьан ҳәа акәхарын Алықьсандр дызтәаз.
Бзыԥтәи аокруг дызлеиҳабыз ала арыӷьарахьла актәи аҭыԥ амаиор Измаилов
иааникылашт. Уи иааҩсан дтәарц Черепов иҿынеихеит. Аишәа иқәыз ашьамхқәршә
шкәакәа иаԥхьа инеиҭан, ихахьы итәақәаз рхәы рнапы шадыркуаз аниба, аҳәызбеи
ачхьыԥи аақәихит.
Акрыфацәа ццакуамызт. Ццакырҭагьы рымамызт. Рбжьы ҭганы еицәажәомызт.
Зыжәҩахыр еидкьысло еидтәалаз акы ааибырҳәозар, егьырҭ рзы имаӡан. Акәац
ҽыҭқәа рычхьыԥ ала иааханы, рчанахқәа инарынҵаны, ҳәызбала са хәыҷык
аамырхуан, нас чхьыԥла идәықәырҵон. Рҿыҵақәа ирыҵаҵаны маҷ-маҷ хаԥыцла
ирҟаҟон, рҿқәа дҭырчаауамызт. Рхы иацклаԥшуан. Аҳәынҭқар ичынуаа
рхымҩаԥгашьала заҟа иуаа ҳаракыз ддырбар рҭахын, аха дара рҟазшьақәа ара итәаз
аԥсуаа иџьаршьомызт. Аишәаҿ ахымҩаԥгашьа ԥсабарала рхаҭақәа ирылааӡан, уи
рԥсҭазаара иабжан. Егьырҭ иахьа уажәраанӡагьы иџьаршьон абас ахымҩаԥгашьа арҭ
иахьрылаҽыз, амала иахьрылаҽыз ҳәа ихәыцӡомызт дара, ирылааӡаз џьыршьон.
Избан акәзар рхаҭақәа европаа ирҿырҵааз абарҭ ашьхаруаа рҿы излааирыз?!
Аԥшабжьҟьа злысуаз аԥацхажәқәа рыгәҭаны еиҿкааз ахәшҭаара иахылҵуаз
алҩа зыҩнатәаз, изхылшәшәоз аҩныҵҟа иҩназ ауаа аишәа хәхәақәа рбысҭа рынҵаны,
рнацәкьарақәа рыла акрызфоз ауаа иабааргеи акрыфарантәи ахымҩаԥгашьақәа,
ахаҵгыларақәа, аихаҵгыларақәа? Ачынуаа зегьы ирызхәыцхьан арҭ абнауаа ҳәа
рзырҳәартә, аха абарҭ «рыбнауаҩра» иацыз ашьхауаҩ идоуҳа беиара рызгәаҭомызт,
уби ирзымаӡахаз аҵаулара иднарбомызт рынхашьа адәахьтәи аиҿцаашьа. Абарҭ
аиқәымшәарақәа ахьырзеидымкылаз, иахьырзымаӡахаз иахҟьақәаз рацәахаӡеит. Урҭ
ирхылҵит, ганкахьала, аилымкаара, егьи аганахь ала, атәамбара аҿагылара.
Черепов иарӷьарала алаԥш ааинырит. Ихы аахьаирҳәызар, Бзыԥтәи аокруг
аиҳабы диҿаԥшуан. Уи илаԥш иаҳәоз изеилкаауамызт азын, егьи ихы анааириаша,
иаргьы ихәы дназԥшит. Усҟан амаиор Измаилов ихатә хәыцрақәа дрылан.
Еиликаауан аҭыԥантәи ауаа рышьагәыҭра ишахдырҟьоз. Аимператор иполитика
дадгылаҩын, ичынуаа имҩаԥыргоз амҩа алхраз ацхыраарагьы ҟаиҵон, аха ибон
ишхадырҟьацәоз, – афицарцәеи аказакцәеи раанкылара уадаҩны, рҿы иҭашәоз ала,
ҳәсеи-хацәеи еилымхкәа, ауаа ишрацәажәоз, ишаарҭахыз ирызныҟәарц ишалагоз,
зқьы-шықәсала иҿиаз рыламыс аҷыда ҟазшьақәа шеиларгоз. Зыхәда иқәымӷәӷәацыз
ари изеилкаауамызт, аха ачҳара цәгьазар акәхарын. Аиҳараӡак ахара здиҵаз иватәаз
Черепов иакәын. Уи иҿы иҭигоз зхы пату ззақәымҵоз, аруаа ршьаҿеихгара
изақәымшәоз, аҵыхәтәантәи аказақ иҿыҵамшәар ҟаларын. Уи аганахь ала, аҵара
змаз, иахәҭаз ааӡара анимоуаз, дзыҿцәажәоз зынӡа дирччархәырц далагон. Амала
Измаилов, ус иагьа иҟазаргьы, деилаганы дызмаз ажәлар мшәаӡакәа аурыс напхгара
иаҿагыларц иахьықәгылаз акәын.
Аишәа иахатәазгьы аамҭа ргаӡеит. Уаҳа усс ирымази. Аԥсҭазаара ахьеилашуаз
доусы рыҩныҵҟақәа рҿакәын. Адәахьала ҭынчран. Ачара ишәа ишахатәамзгьы
убарҭан, аха амш ниакәкәа ицон, даҽа мшык шцац еиԥш. Аԥсҭазаара аилашыраҵәҟьа
рнаҩс, уамакгьы инахарамкәа, ааигәаӡа џьара ишымҩаԥысуаз зегьы рдыруан.
Уаҟаҵәҟьа иҟаз цқьа еилкаамызт. Ачынуааи дара ирыдҳәалаз аԥсуааи рахь неишьа
рымамызт. Аполковник Кониари амаиор Измаилови. «рмаҵуаруаа» уахь
инарышьҭыртә, уаҩы дырзазыҟамҵеит. Убас ахҭысқәа ирласны инеишьҭагылеит,
аҽазыҟаҵара иахьымӡеит. Уа аӡәык-ҩыџьак ирылаҵаны Измаилов имазгьы иаԥсыуаз
уаҩы дыҟамызт.
Ажәлар хадара рзызуаз ҳәа зҽааидызкылақәаз уаҩы игәра ргомызт,
ирӡбаҵәҟьозгьы шымаӡаӡаз инхон. Насгьы урҭ дырхагылан Кац Маан. Уи акәын
узыцәшәашаз. Заҟа дҵарадаз аҟара дгызмалын, дҟәыӷан. Аԥхьагьы аԥсуаа инапаҿ
аагараз ашьха ирҿанхоз ақыҭақәа рахь имҩаԥигаз аекспедициақәа рзы агенерал ичын
ианашьан. Аҳ Аҳмыҭбеи арӷьажәҩас диман, уи инапаҵаҟа зегь ҟалоз џьишьозар
акәхарын, асҟатәи иҽзишәоз. Аԥсуа аҳра шзыҟамло аниба, дзыдгылаз драӷахеит. Уи
аԥсҭазаара еилашыра далагылан. Араҟа ҭынчран, аха иагьҭынчрамызт. Избанзар
дарбанзаалак дазхәыцуан анаҩс, рацәак хара имгакәан, имҩаԥысшаз аԥсҭазаара
еилашыра. Убри акәын абарҭ зегьы еидызкылазгьы. Уаҩы ибарҭамыз аԥсҭазаара
еилашыра мҩаԥысуазаарын анкьатәи ашҭа ду иқәгылаз ажәытә хан аҩныҵҟагьы.
– иаалырҟьаны дҩагылан, аполконик Кониар афырџьан ҳаракы
аашьҭихит, итәазгьы ааирӡырҩит. – Сара иныҳәаҿа скыр сҭахыуп Иара И-императортә
Дуӡӡара, ацар Александр II! Изеиӷьасшьоит Урыстәыла анапхгараҿ
ақәҿиара! Аҳра зуа иҭаацәара агәабзиара рыгымзааит!
Зегьы ҩеихаҵгылан, рфырџьанқәа аашьҭырхын, аполковник иахь иаахьаҳәны,
иҭарцәны инықәдыргылеит. Кониар дшылатәазҵәҟьа, егьырҭгьы леицтәеит. Уаҳа
иҟамызт уажәраанӡа ари азала иҩныҩлоз аҭыԥантәи ҵасмҩаԥгашьала даҽа
ныҳәаҿақәак. Адунеи аӡы наҿаҵәазшәа, ус итәан, ҭынч рҿаҵақәа нылбаадо.
Шоурацәазма уҳәо, адәахьы амш еилган, Амра шылхыҵхьазгьы. Ахышәқәа
аартӡаны, аҩныҵҟа аԥша ҩнадырсуан акәымзар, ахан аҭӡақәа злеиқәҵаз ахаҳә
ирзырхьшәашәомызт. Аха итәаз ргәқәа еиқәыхьшәашәан. Иҟаларызишь ҳәа зегьы
акы иазԥшын. Аԥсуаа ргәы хыҭхыҭуан ганкахьала, џьоукгьы шәон, – иакәымыз
ҟалар зҭахыдаз. Афицарцәа ракәын цәымӷрала еиқәыхьшәашәаӡаз. Урҭ шәомызт,
рабџьар ирықәгәыӷны. Зҽааиқәызкӡарц згәы иҭамыз аԥсуаа рҭыԥқәҵашьа иахьа
ирбазма.
Иҩагылеит. Амаҵуцәа аишәа еилдыргарц иааԥшит, егьырҭ ахышәқәа рахь
инаскьа-ааскьанӡа. Зхызҿы ҭҭәааз, акраамҭа аусҳәарҭақәа рҿы аус зуаз афицарцәа
иклахәҵәаӡа ишыҟазгьы, зӡамҩақәа ӡыӷраԥшьыз, зыблақәа ҵарыз, кәымжәи-кабалеи
еибыҭаз аҭауадцәа инарызԥшуан ргәы рызҭаӡамкәан, амала дәахьыла иҿаԥхаҿаччон.
Убасҵәҟьа рхы мҩаԥыргон ҳабааиднагалоз ҳәа ихәыцуаз, згәы нханы иҟаз
аҵыхәтәантәиқәагьы. Афицарцәа изларԥхьаӡоз ала арҭ атуземцәа ԥхьаҟа иргар
рҭахын, ржәытәра иалхны. Егьырҭ ракәзар изышьцылаз анхашәа-чашәа мчыла
иахьаҟәырҟьоз рцәымӷын. Еиҿагылоз, аиаша ҳәазар иаҳа еиӷьын, мчқәан – ҩ-мчык
ыҟан. Иаҳа иашаз абри акәын ҳәа узҳәомызт, доусы дзыдгылоз иаҳа иашан ҳәа
иԥхьаӡон. Доусы, идоуҳа аиааира агарц, имч ԥишәон уҳәар – имаҷын, ихақәиҭра
дазхиан. Аха аус злаз араҟа доусы ииашареи ииашамреи ракәӡамызт, амчқәа иаҳа
иӷәӷәаз акәын аиааирагьы зыдгылоз, ииааиз диашахон. Амала аиааира згоз заа
дуздыруамызт, амчқәа анеиҿагылоз, абџьармца шьҭызхуаз ихаҭа деиқәхарын ҳәа
дгәыӷуан, иҿагылаз иаасҭа иара дыӷәӷәаз џьишьон аха. Амала анапхгараҿ иҟаз
еснагь хаала ауаа ирҭынчырц иҽазикуан, «хаала» ҳәа иара дзышьҭаз ауаа
ирзыхаахомызт аха.
Аполковник Кониар уажәшьҭа ашоура изымчҳазт, адәахьы дындәылҵит,
дышиашазгьы аҭәаҵлақәа ахьеилагылаз иҿынеихеит, уаҟа еснагь аԥша ыҵасуаназ.
Ҩыџьа х-ҩы ихаҵкы камыршәуа ицын, егьырҭ еицырбза имццакӡакәа иааиуан.
Аҭәаҵлақәа рыҵаҟа арымӡ хәхәақәа ыҵагылан, инықәтәа-аақәтәаргьы ҟалон. Аха
акомандаҟаҵаҩ, ашәшьырҵа дыҵаланы, ишьапы ааиҵихырц иҭахын, ицызгьы, уи
имада имтәарц, илеиҩеиуазшәа рҽидырбон. Адунеи амаакра ианаршьазшәа
дрылагылан аполковник, усҟатәигьы иԥшнын, ашлара злаҳәҳәыз ихахәбабеи,
ибакьенбардқәеи, иԥаҵа дуқәеи уи инаҵыршьуан. Афицарцәа уи иашьапкуазма уҳәо,
ихьышьыргәыҴиакәхшозшәа, рылаԥш ихдырԥомызт. Усшәа рхы мҩаԥыргон
кәымжәи-кабалеи еилаҳәаз ауаагьы, аха ргәы иҭаҵаҵәахыз цәыҵрымгарц, ҩныҵҟала
ицәыҵаччон.
Ауахәама иакәыршаз, аҵыҭәеи аиаҵәареи зхиааз абаагәара иаҿаҟаҵаз агәашә
хәыҷы аартны иҿааихеит апап. Ауахәама амаҵзуҩцәагьы ҩыџьаҟа ишьҭан. Ихцәы
еиқәа ду агәҭа еиҩшан, изқәаҿ инаԥар еиқәаҵәа иқәыԥсан. Ижакьа самсал ашлара
ааланаԥсарц иҟан уҳәарын. Апап ишаанагара даун, игын уҳәартә дыҟан, аха
дыцәхрыцмызт. Аԥшӡареи агәыкреи ихаҿаҿы еилаӡҩон, ибла ҟәыӷақәа ҵаулан.
Ишьи-ишьи еиқәҵо. аполковник дизааигәахеит.
– Зхьышьаргәыҵа сакәыхшоу духылаԥшуп! – иҳәеит иара, аполковник
днаиеихырхәан.
– Шьыбжьхьафара ҳантәаз, сааузҿлымҳахан, – иҳәеит Кониаргьы, – аха уҟам
ҳәа сарҳәеит.
– Аиашаз сыҟамызт. Ҳазҭагылоу аамҭа сацәшәоит.
– Избан?
– Иакәым алҵыр сҭахымызт.
– Угәы изаанагои иакәым алымҵыр ада ԥсыхәа ыҟам ҳәа?
– Ус ада ԥсыхәа ыҟам сымҳәеит, аполковник ухаҵкы! Аха сацәшәоит: ажәлар
реилаҩынтра ҽеи алымҵыцт.
– Ҽеи алымҵыцт дара рхаҭақәа рзы, – ҿааиҭит Кониар.
– Ус ауп, аха ҳара ҳзы зегьакакәӡами?
– Ҳҳәатәы змаҳаз ҽеи дақәшәом, – идыру усуп. Иахьцалак, ажәлар
рхымҩаԥгашьа иахыуҳәаауеи?
– Ауаа рахь сыҟан срылабжьарц, абыржәҟәароуп саныхынҳәыз. Еигәныҩт.
Аҽеидкыларақәа ирҿуп, ргәы иҭоу аилкаара уадаҩуп, хыхь-хыхь ирҳәо иалаҳхыузеи.
Зегь раԥхьаӡагьы, уаҵәы аизараҿ ауаа рацәахоит. Иуадаҩхоит анапаҿы раагара.
– Аурыс напхгара иаҿагыларц ргәы иҭоуп, аха лҵшәас иаларго иазхәыцхьоу?
– Ишԥа «лҵшәас иаларго»
– Рхы здыркыларыда? Аҭырқәцәа?! Аҭырқәцәеи аурысқәеи иахьа еибашьра
рыбжьам, аха аҵыхәтәантәи реибашьра аахыс еинаалангьы иҟам. Уи аибашьра
алҵшәоуп Аԥсны аҳра ахыхра. Ус анакәха, еилкаауп иахьа аԥсуаа, рхырхарҭа амшын
нырцә ианыҟала, аимператор иполитика ишаҿагыло. Аимператор иаӷацәа ҭабуп ҳәа
реиҳәоны сара зныкгьы исымбацт, инирҵәоит акәымзар. Абри азхәыцра аҭахыуп.
– Ажәлар зыҳәаз мап рыцәкра аҭахымзар?
– Уи арбан, ҳаҭыр зқәу Иоанн?
– Адепутациа асардар ихь рышьҭра.
– Уи ҟалашьа амам.
– Убри ажәлар акыр еиқәнакрашәа збоит.
– Мап, мап! Ҳара араҟа азҵаара аҭыԥ иаҳзықәымҵашәа, ус аныҟәара иашаны
исԥхьаӡом.
– Убас иаҳа еиӷьны избоит, иакәымк алҵаанӡа.
– Аиакәым ашҟа рхы дырхозар, аиакәым иақәҳаршәароуп. Аха Анцәа
имҵаныҳәарҭа амаа зкыу ари аус иҽаналеигала, сгәы иаанагоит ацхыраара ду ҳауп
ҳәа.
– Уи сара исуалуп.
– Ҳлатәап, Иоанн ухаҵкы!
Апап Гьагьиа Иоанн аполковник днаидтәалеит арымӡ аҿы. Насҭха игылан
Черепови аҳ иԥа Гьыргәали. Урҭ уамак рҽааидырхалангьы изеицәажәомызт,
еибацәымӷын. Урҭ рнаҩсан амаиор Измаилови Алықьсандри еидгылан. Дара
рызынтәыкгьы аполковники апапи ирзыӡырҩуан. Аҭырџьман Ҭқьецишьвили
макьана Кониар имԥан дааиуамызт, аиҭагаҩ диҭахымызт азы.
– Қыҭас уара уабатәиу?
– Лыхны салиааит.
– Сымҵааргьы ҟалон, – дааччеит аполковник. – Ас иҟоу аҭыԥ бзиа Анцәа
имаҵуҩ бзиа далымиаар залшомызт. Изҿузеи ҳуахәама?
– Ажәлар рҵарадара ҳарцәарц ҳҭахыуп.
– Пиотр Карл-иԥа дызлагаз аус аанымгылароуп.
– Ааи, агенерал Услар ауацхыр бзиа шьҭеиҵеит. Бартоломеи икомиссиа аус
ӷәӷәа ҟанаҵеит. Аԥсуа нбан ҳамоуп. Уи анеиқәҳаршәоз, иаарласны ашколқәагьы
ҳзаартуаз џьаҳшьон, аха макьана ус ҳааиуеит. Лыхнаа уажәшьҭа ашкол рымазарц
рыхәҭоуп.
– Уаргьы раԥхьатәи рҵаҩызарц уҭахыуп?!
– Ахьӡ зго иакәым аус злоу, ҳажәлар ахьҵарадоу ҳазынтәык ҳзы ихьымӡӷыуп.
– Аиашаз, ашкол аарттәуп. Ауаа аҵаралашарахь икылгатәуп. Идеилыркаатәуп
изнылаша амҩа. Аԥсны еснагь ахақәиҭраз иқәԥоит. Аха Урыстәыла аимпериа
иадҳәаламкәа, уи ахатәы мҩа аиуам. Амала зны аҵыхәтәа ԥҵәатәуп аилаҩынтреи
аизареи. Зны ҳусқәа рҭыԥ иқәаҳҵап, нас ашкол аартра аӡбахәгьы ҳалацәажәап.
Аҳәынҭқарра мҩаԥызго ацар иҭаацәаратә политиа аилымкаара аҵыхәтәа ԥҵәатәуп.
– Аполковник шәхаҵкы! – Измаилов дааскьан, Кониар днаиҿахәыҭхәыҭит. –
Иахьатәиала даара шәааԥсеит, шәыхгьы нықәгәымҵацт. Шәԥсы шәшьарц
шәҭахӡами?
– Ааи, ааи! Амрагьы ҭашәеит. Чаик ыжәны сышьҭалароуп. Аб Иоаан,
ачаижәра мап ацәышәкрым ҳәа сыҟоуп.
– Даараӡа иҭабуп! Ауахәамахь сымнеир ҟалом. Саҭамзааит.
– Уаҵәы ашьыжь снеиуеит ауахәамахь, ҳусқәа маншәалахарц, Анцәа ишьапкра
иаԥсоуп ҳәа исыԥхьаӡоит.
– Гәыкала сыԥшуп, – апап аполковник дҩаицгылан, днаиеихырхәан ауахәама
шыҟаз днахынҳәит.
Ашә аартны, абаагәара дынкылсын, иԥшьаз адгьыл ҿаҵа дынҭалеит Иуана
Гьагьиа, аӡы дынӡаархуаз Иоанн ҳәа ашәҟәы иҭарҩыз. Зышәқәа тӷьаса иаартыз
ауахәама дныҩналан, ахышә анаҩс, хара дымцакәа, дааҭгылеит. Аҩныҵҟа джын,
аҭырқәцәа Аԥсны рнапаҿы ианаарга нахыс, раԥхьаӡа иқьырсианхаз аҳ Сафар. Аԥсны
Урыстәыла аимпериа иалалеижьҭеи раԥхьатәи аҳи аҵыхәтәантәи аҳи, аб Сафарбеии
иԥа Аҳмыҭбеии, атәыла ладеи ҩадеи игылаз ауахәамақәа рҿы рызқәа ҭыԥқәа ылхын.
Аб аурыс ҳәынҭқар инапаҵаҟа аҟазаара итәыла иахәарын ҳәа иԥхьаӡон,
дқьырсианхеит. Аха ацар мап ицәикит уи иԥа. Ауахәамақәа шаҳаҭра руан. Ари
ауахәама ахьықәгылаз, аҭәаҵлақәа рыгәҭаны, иԥшьаз дгьылын. Уи ацқьара
иашьанан азакәын хара имгакәа аҳҭынрагьы анкьаӡа зны изалхыз.
Апап Иуана аҵара иман. Ауаа реигәныҩрагьы даҽакала дахәаԥшуан, дацәшәон.
Знапаҵаҟа уҟаз Анцәа узиҿагыломызт. Уи ихьышьаргәыҵа уакәахшалар акәын.
Иара ижәлар иахьа уажәраанӡагьы нцәас ирԥхьаӡози ақьырсиан нцәеи еиԥшымызт
акыр, аха ирзеиԥшызгьы рацәан, уи акәмызт, Иуана Гьагьиа дызлахәаԥшуаз ала, аӡә
иакәын. Амала ауаҩытәыҩса дызҳацԥхьаӡа, Анцәа иҿынӡа дҩаӡарц, амҩа данын.
Анцәа иахь амҩа уадаҩын, ихаран, иҳаракын. Уахь ахалара зегьы ирылшомызт.
Аԥааимбарцәа заҵәык ракәын Анцәа игәы иҭаз агәныҩра зылшоз. Ажәҩани адгьыли
еимардалар акәын.
Аԥааимбар ԥшьа Симон Кананит Иаса Қьырса иира ашьҭахь, Аԥсны даны,
ақьырсианра аӡбахә иманы, аԥсуаа Анцәа ианимаида нахыс, адунеи даҽакала
илашеит. Аԥшьа Симон Кананитгьы ари адгьыл аҿы наӡаӡа дынхарц иӡбеит.
Дзаԥырҵуамызт ақьырсиан лашара зызлыбааигаз адгьыл, изқәа ҭыԥгьы ылихит
Ԥсырӡха иӡыхгылаз Анаҟәаԥиа. Иара ицыз аԥшьа Андреи ашәамахьқәа дрызцеит,
ақьырсианра рылаирҵәарц. Абасала Анцәа дыззылбааԥшыз ажәлар ихьышьаргәыҵа
иакәхшон. Избанзар «илахь» роурц рҭахымызт, аха, аҭырқәцәа рымшала, акыр
инаивсижьҭеи, рлахьынҵа ауадаҩхара аҽазнакит. Адырҩегь Амра рзылбааԥшырц
иҟан, аха ирхылаԥшхәыз иазхьамҳәырц рыӡбеит. Знапаҵаҟа уҟаз уиҿагылар
ҟалозма? Убри иаҩызахеит аҳәынҭқар иполитика ацымныҟәара. Зашҭа уҭалаз иашәа
уҳәар акәын, ухы ухьчарц уҭахызар.
– Зхьышьаргәыҵа сакәхшоу, сыжәлар лахь румҭан! Ирзымдыруа иаҭоумҵан! –
Анцәа исахьа ахькыдыз днадгылан, ихы ҩышьҭихын, дааматанеит апап Иуана
Гьагьиа ихатәы бызшәала.
Апап Иуана макьана аԥсышәала инаӡаны дзыматанеиуамызт, аха уажәы ус
дазымхәыцӡакәа иааиҿыҵшәеит ииҳәаз шиҳәаз. Ауахәама маҵзура мҩаԥигон аҵара
злеиҵаз аурыс бызшәала. Иматанеира иаҳәоз иуаажәлар ирзеилкаауамызт. Аха
агәыӷра ду изҭан, избанзар ихаҭа далахәын «Аԥсуа нбан» аиқәыршәара. Аԥшьа
шәҟәы аиҭагарагьы иҽазикырц иҭахын. Иагьа умҳәан, Анцәеи ажәлари, ажәҩани
адгьыли дрыбжьагылан, дԥааимбарын.
Ауахәама амаҵзуҩцәа руаӡәк дааҩналан, аԥшьа Иуана днаиеирхырхәеит:
– Нхаҩык, алашьцара иҽалак, аҳҭынрахьы днеиуеит. Анцәа ишьапкҩы
игәиҽанҵара ахәҭаны исыԥхьаӡоит.
Апап дыҩдәылҵын, агәашә хәыҷы аартны, еҵәала илашаз ашҭа днықәыԥшит,
аха аказакцәа рыда ибла уаҩы дыҵамшәеит, амаҵуҩы днаизԥшит.
– Ахан аҿы дрыдыркылахьазар акәхап, – иҳәеит егьи.
– Уизҿлымҳази! Акыр узеилкаауазар убап, – аԥшьа Иуана днахынҳәит дхәыцуа:
«Дзусҭадашь?!. Акыр ҟалама?!. Закәытә жәабжьузеи ирзааигаз?..»
Уи анхаҩы усҟан абарҵахь днарган, Ҭқьецишьвили дидгылан.
– Амаӡажәа узаазгеит, – иҳәеит иара. – Аиакәым ҟалар ҳәа сшәоит.
– Иаахҵәаны исоумҳәо иҟалаз!
– Ахадацәа еибырҳәаз саҳаит. Урҭ уаҵәынӡа ҳаԥшыр ҟалаӡом, аамҭа ҳацәцоит
рҳәеит. Ргәы иҭоуп ишәыжәланы шәыхәҵәы ндырҵәарц.
– Убасҵәҟьа иныҟәарцу?! – Ҭқьецишьвили иаҳауаз агәра изымгеит.
– Акрыздыруоу, аха ишеибырҳәоз саҳаит. Урҭ рҟазшьақәа злаҟоу ала, исаҳаз
агәра злоумгаша егьыҟам.
– Нас урҭ рыцәгьа уҳәарц зуӡбеи?
– Сыздыруам… Амала аҳамҭа сашьҭам. Ус шәгәы шәҽанысҵар иаҳа
еиӷьасшьоит, – иҳәан, длалбааит, аха, хара дымцакәа, даақәгьежьит. – Сара аҳамҭа
сашьҭам. Исымам, исыхӡым… Ус сынхоит ишубо. Аха сара схәыҷым, ԥыҭк
схыҵхьеит. Саныхәыҷыз аҳҭынра аус зуан. Усҟан аҳыс даарышьҭит Дырмит.
Игәакьацәагьы дырҭахымызт азы, Урыс Лакоба дидыршьит, ахәшә иҭаны. Усҟан
аҳҭынраҿы аус зуаз ирзаарцаз аҳәара цәгьоуп. Сара схәыҷын, аха акыр салабзаз
џьыршьон, алаба садыргеит. Сԥсы зымцо-изымаауа сшыҟаз, Урыс иус иҵырхын,
ахан аԥхьа аҭәаҵлаҿ дыкнарҳаит. Уажәы жәларык еицгылеит. Иахьеизаз улеии, иҟоу
убап. Сзыршәо умбои – усҟан, саныхәыҷыз, избаз сыбла ихгылоуп. Абыржәы ахан
иамкуа аҳәынҭқар ичынуаа ндырҵәар, иҭабуп ҳәа разҳәода?.. Сара аҳамҭа сашьҭам.
Анхаҩы даақәҵәиин, ирласны ашҭа ду ааихиҵәан, амҩаду днаныларц днеиуан.
Ҭқьецишьвили ииҳәара иҿамшәо дгылан. Иаҳаз иахьахәҭаз ишнагатәыз
даазхәыцшәа, азала дныҩналеит. Ачааижәра иалган, аишәа иҩахыҵқәан, доусы
ирызшаз ауадақәа рахь ицарц егьрыгмызт. Аполковник Кониар имацара уадак
изалхын. «Абзиараз» ҳәа днареихырхәан, иаақәҵәимҭаз Ҭқьецишьвили дааихьӡеит.
– Аполковник шәхаҵкы! Аҳәатәы ӷәӷәа сымоуп.
– Сышәзыӡырҩуеит! – Кониар даақәҵәит.
– Даара ирмаӡаны…
– Иаҳагьы сазҿлымҳауп, – иҳәан, зегьы неиҭаҵ-ааиҭаҵаанӡа, дааԥшит. –
Сышәзыӡырҩуеит.
Ҭқьецишьвили ихы маҷк ԥхьаҟа инаирнаан, Кониар илымҳа дынҭахәыҭхәыҭит.
Аполковник дӡырҩуан ҿымҭкәа, игәы иҵхоз аилкаара уадаҩны. Аиҭагаҩгьы иаҳаз
убас инҭырфаҷа далацәажәон, изеиҳәоз уаҳа зҵаарак имоуртә. Иаҳашаз аниаҳа,
иблақәа ырҵарны Ҭқьецишьвили днаизыԥшын, днаиқәҵәҟьеит.
– УдәылҴнаҟ ԥшахьырсра! Ухы еилыккар убап. Иуаҳалак агәра угар ҟалома?!
Ҭқьецишьвили дындәылҟьеит. Кониаргьы, абарҭ ддыршәоз џьыршьозма ҳәа
зҳәоз аԥшра аахәаны, иуадахь дцарц иҿынеихеит. Амиаор Измаилов данаақәгьежь
аиҭагаҩ днаишьҭылеит. Ҭқьецишьвили ашҭа агәҭахьы днеирц агьигмызт. Уи акы
иӡбарц дхәыцуан, нас амаиор днаидгылаанӡа, даахынҳәхьан.
– Шәара шәҿы снеирц сгәы иҭан, – иҳәеит иара, изааиуаз данеилирга. –
Абыржәы анхаҩы исзааиз исеиҳәеит уаха ишәықәланы шәындырҵәарц ӡбаны
ирымоуп ҳәа. Аполковник ихахьы иааимгеит.
Амаиор Имзаилов ҿымҭкәа дааҭгылт. Ашьҭахь, дааизԥшырц наиаҳәаны,
днахынҳәит. Ахан дныҩналеит. Аиҭагаҩ Ҭқьецишьвили аҟарулцәа рҽырԥсахырц
ишнеиуаз ибеит. Урҭ ашҭа иакәыршаны игылагәышьан. Маҷк игәы ааӷәӷәахеит,
хылаԥшрада ашҭеи ахани ныжьмызт. Хара дымцакәа, абарҵа азааигәра дааҭгылт.
Рацәакгьы аԥшыха ирымҭакәа, аполковник дышиԥхьоз аниарҳәа, ашә илагылаз
аказак днаивсын, аҩныҵҟа дныҩналеит. Кониар хыхьынтә амардуан длыбаауан,
аиҭагаҩ ихынҳәра дзазымԥшызшәа. Иԥшрагьы цәгьан.
– Гаӡажәас иҟоу зегьы рыгәра зго дабасзаанагеи?!. Ари закәызеи?!. Уцо-уаауа
уаха ҳандырҵәоит ҳәа ушԥарылоу?.. Уаҳа убжьы сумырҳакәа, уҽеиқәк, акәымзар
даҽакала сузныҟәоит. Уи аӡбахә ала, уаҳа агәхьаа сашәмырган! – даақәҵәит иара
ишьҭаланы илалбааз амаиор Измаилов иахь, нас шьҭахьҟа днахынҳәын,
ишьҭаларҭахь деиҭаҩыхәнеит.
Ауада дшыныҩнашылазҵәҟьа, иҽааилихит. Харԥзаҵәы ахышә азааигәара
акресла днантәалеит. Аҳауа зҩыда изааиуан. Иԥсеибакра маҷ-маҷ аҽарҭынчуан.
Дахьтәаз, агылара дацәаашьон, убасҟатәи изыманшәалан, дышьҭаларгьы
дызмыцәар ҳәа дшәон. Абас маҷк иԥсы ааишьар еиӷьеишьон. Изгәамҭакәа, ихала
иҽалеимгалакәа, ахәыцра дынҭанагалеит. Дзызхәыцшазгьы акгьы имамызшәа
дыҟан, зегьы ӡбан. Џьоукы ар иаҿагыларц иаҿуп, аха уи залымдарран, акәымзар
аҳәынҭқарра мҩа уаԥгылар ҟалозма, ухы уцәымӷымзар.
Кониаргьы акгьы дацәшәомызт, аӡәгьы дицәшәомызт: уи адҵа наигӡон. Агха
ихьыр, иара иаҳа изивырбарыз? Рымҩакәын дызқәыз. Аха итактика иашамызт
зҳәашазгьы ҟаларын, рхы аларыхьчарц. Усҟан иара ихаҭа иеизҳара, маҷк акәзаргьы,
иаԥырхагахарын. Арахь иара чынлагьы дызҳар акәын, маҵура ҭыԥлагьы. Иара
уажәшьҭа дгенерал-маиорзар акәын. Иара иҭыԥ уажәраанӡа иаанызкылоз
рызынтәыкгьы игенералцәаз уажәгьы иҽырҭынч дзазхәыцуамызт. Нас агенерал-губернатор
иҭыԥ иоур акәын, иара ус дсардархарын. Акәымзар иалаихызи асҟатәи
ҟыбаӡыбара. Дызныз амҩа аиашара агәра игаҵәҟьон. Амала даҽа маҷк уи азхәыцра
иҭахын, аха иахьцалак амҩа аиашара шьақәзырӷәӷәашаз акәын дзышьҭаз.
Раԥхьаӡа иара ихы иааҭашәаз инапы ианыз атәылаҿацә ауаа реизыҟазаашьа
акәын. Акәамаҵамақәеи асса-мыссақәеи урышьҭамлакәа, ихадаз классла иушар ауан
аԥсуа жәлар: – аҳцәа-ахылаԥшцәа, анхацәа-ахьԥшцәа. Аха, Сафарбеи иаҳра
Урыстәыла иадиҵаанӡа, асҵәҟьа иҟамызт. Анхацәагьы хылаԥшра аныруаз ыҟан.
Анхаҩы, ламыслеи ибаҩ ласреи рыла аҳ жәла змаз ианиаԥигоз, хылаԥшра иуан. Уи
инапы ахылаԥшра уаҩы ианиҵаӡомызт, ашәарҭеи агәаҟреи анааилак, иара
ихымҩаԥгашьеи ифырхаҵашьеи жәларык раԥхьа даргылон.
Инапы ианызи ахылаԥшҩы? Зегь раԥхьаӡагьы уи иуаа еиларҵәаны имазар
акәын, ақәыларақәеи аимҵәарақәеи рхы ацәырхьчарц. Аха ус еиԥш ианақәшәахгьы,
ирымаз ирыхӡыз шьҭахьҟа ирхынҳәраз, ма иҭахаз ауаа ршьоура рылшартә еиԥш
иара еиҿикаарц ихәҭан. Уи адагьы, ҭынч анхара анрымаз, еилаз ауаа рҟыҟ-ҿыҟ
иҽалархәны, аимак аҭыԥ ақәҵара дазыманшәаламхар, иаҳаҭыр изыхьчомызт,
аиҳараӡак иуадаҩыз ашьоура аҵыхәаԥҵәара акәын. Амала уаҩы уи аҵыхәа цқьа
изԥымҵәеит. Аха ахылаԥшҩы абарҭ зегьы илаԥш рхызар акәын. Аиҳараӡак уи инапы
ианыз ананамгацәа ракәын. Урҭ рырахә лассы иӡуан, уажәгьы уи аус аанкыламызт.
Убасҟан ирхылаԥшыз ауаа рцәыӡ иԥшаар акәын. Аа, хра злаз! Ацәыӡ зауз еснагьы
дынхаҩын. Уи еиҿызкаауаз ҭауади аамсҭеи ракәын. Ус анакәха ахылаԥшра зушаз
анхаҩы иҭахрақәа зхьчашаз иакәын. Уи дынхаҩызар акәын! Аха иахьа хылаԥшра
зуаз иӷәӷәаз акласс акәын. Уи, хымԥада, аурысқәа ирҿыԥшны акәын аҳцәа ақыҭақәа
рҿы амчра аныргаз. Аурым напхгара ааижьҭеи акәын абас ианыҟалаз.
Абас акәын араҟа аҳцәа амчра шыргаз. Анхаҩы иаҵкысгьы адгьыл
иақәиҭымызт. Аужәра хызҟьаз иакәын адгьыл згоз. Дынхаҩымзар иҵыбӷьаҭрыдаз?
Ашьҭахь, аурысқәа ирҿырԥшны, аҳцәа рынхацәа, аԥхьатәи аҳаза иацҵаны, ауал
рықәырҵарц рҽазыркит. Аха, акырџьара ирықәманшәалахазаргьы, аиҳараӡак
анхацәа ируамызт раҳцәа иаарҭахыз рзырутә еиԥш. Иахьа уажәраанӡагьы ари
азҵаара аҳцәеи анхацәеи ирзеимакырҭан. Аҳцәа аҵахон аҿыц напхгара амчра
рзыҟамлар. Дзусҭадаз Аԥсны аҳ? Гәыԥ-ҩык аҳцәа раҳ?! Уигьы аҿыц напхгара
иҵагылан, акәымзар ижәлантәқәа дықәыргон. «Нас иаҳра ҳара ҳакәзар иаҵагылаз,
ҳара ихәҭамкәа ианаҳаԥхьаӡа, ҳара имаҳхит, – дхәыцуан Кониар. – Иахәҭамкәа
иҳаԥхьаӡазар, ара аҳцәагьы раҳра рымаҳхыроуп. Ҳара ишаҳҭахыу еиԥш иҟаҳҵароуп.
Аӡәы иҳабжьеиго ала ҳазланыҟәари».
Аиашаз, аԥсуаа жәла хәыҷи дуи реизыҟазаашьа аҭҵаара иалагаз Кониар ихаҭа
иакәын. Адгьыл азҵаара акәын араҟа ихадаз. Уи акәын зегьы рхы зланыҟәыргоз.
Амала зегьы зтәыз ҳәа аӡәы далкааны дибомызт, ауаа зегьы ирзеиԥшын. Аполковник
игәаанагарала, ахьԥшцәа рнапаҵаҟа иҟаз адгьыл дара ирзынхар акәын, уи азын
ахәԥса рықәырҵаргьы иаԥсаны ибомызт. Инхаз адгьыл ахылаԥшцәа ирзныжьтәын.
Аполковник усҟан еидихәыцлақәаз агенерал-губернатор Свиатополк-Мирски мап
ацәикит, уи итәала адгьыл Аԥсны аҳ итәызар акәын, аха иара дызлахгаз ала, уи
изааигәаз аҳцәа иртәышьҭран. Асардар иоуит ахԥатәи агәаанагара, уи
иагьҵыхәтәантәихеит: атәра ыҟамзар, ҿыц иаԥшьгатәымызт, избан акәзар қьарк
зламыз, ус муӡакәа ахныҟәгашьа зҽақәзыршәашаз амалуаа рцәырҵра ахәҭаны
ибомызт.
Ари агәаанагара Кониар иаҳа дадгылаҩын, избанзар аҳәынҭқар ихазына ԥара
ҭыҵуамызт. Аха аԥсуа хылаԥшцәеи анхацәеи дара-дарала акыр рыбжьан ҳәа
ирԥхьаӡазар, ахьԥшцәа рҳарџь ала рхы ҿырхааит. Аус злаз даҽакын: Аԥсны иаанхон
адгьыл рацәа, аколониалтә политика амҩаԥгара маншәалахон, Урыстәыла
агәаҿынтә ауаа ааганы иахьықәынурхашаз ҭыԥ бзиан. Нас аԥсуаагьы рҟыҟ-ҿыҟ гара
маҷӡахон. Имчыдахон. Аҳреи аамсҭареи раҳаҭыргьы бжьнахуан ари амҩа. Кониар
убри акәын игәы иаахәаӡаны иҟаз. Ахылаԥшцәа ракәын еснагь аҿыц напхгара
иаҿагылаз. Уажәгьы дара ракәын ажәлар зырбунтуаз. Ареформа мҩаԥгара
иднардырит феида шырзалымзхуаз, изхылаԥшуазгьы ахақәиҭра аархәарц, уи адагьы
аҳәынҭқар хазына ҭацәымхарц, ауал ршәаларц анрарҳәа, анхацәа, руӷә
изаҵымҵуазар, адунеи иқәырхуазеи ҳәа иаақәгылт.
Кониар дҩагылан, ахышә днықәтәеит. Ажәҩан цқьа аеҵәа алџьџьаауан.
Ишԥеиҭахыз ԥҭацк иадамхаргьы ихызар. Усҟан амшцәгьарахь ахы амырхози.
Ахьшоурацәаз, иԥсы аҭкаара ахьицәыуадаҩыз мацара акәмызт уи агәыӷра дзаҳәоз.
Аншоураз аԥҭыц ажәҩан ианхылалак амшцәгьа иазҳәан. Уи аҽеиҵнахуа мацара
адунеи хнаҩон араҟа, ақәа кыдхаҽаны илалагон, ирласны аҽеилнаргаргьы ҟалон, аха
зынгьы мчыбжьык аҿынӡа цқьа ианхымкәозгьы ыҟан. Убас изыҟалар уаҵәы ажәлар
зеизомызт, нас маҷ-маҷ ргәы рхыԥсаарын.
Ашҭаҿ ҭынчран, аҟарулцәа рыда уаҩы дубомызт. Аха аҭәаҵлақәа рзааигәара
аӡәы длеиҩеиуан. Изааигәара казакцәакгьы ыҟан. Аҳ иԥа! Гьыргәал иакәзар
ҟаларын, уи ицәаара акәын имаз. Аӡәы дизԥшын узҳәомызт, ишьапы неиҵихырц
иҭахыхызшәа дыҟан. Уи дшәарҭамызт. Аха ззынӡак игәра згатәызи? Арҭ аҩ-ганк
рызхәыцра аҭахын. Иаҳҳәап, Гьыргәал аурс напхгара даҿагылон уҳәартә
изеиԥшразаалакь дыррак Кониар имоуцызт. Зегь раԥхьа. Уи иаб дзықәшәаз
дацәшәозар акәхарын, уи инарбон анапхгара аҿагылара акгьы ишизаԥсамыз,
дҭанамархозар дарбзазомызт. Насгьы иара Кавказ асардар диадиутантын, еиӷьыз
аҭагылазаашьа абеиԥшаарыз, ҩажәа шықәса данырҭагылаз аламаҭалазы. Егьи аган
ала уахәаԥшыр, Гьыргәал гәрамгарҭас дызлактәыз уазхәыцыр акәын. Кониар
игәаанагарала, ажәлар рықәгылара Гьыргәал дыхнаԥаар алшон. Ус ргәы иаанаганы,
рхы дадырхәарц џьоукы рҽазыркырц иаламгар ауамызт. Уи заагьы дазхәыцхьан
аполковник, амаиор Измаилов адҵагьы ииҭахьан, ашҭа анҭыҵтәи аимадарак
Гьыргәал изышьақәдыргылозар дазкылԥшырц. Аха, зегь раҵкыс Кониар
дзықәгәыӷуаз Гьыргәиал иара – Кониар ихаҭа – дицәшәаны шьаҿакгьы
дымҩахымҵуазар ҳәа акәын. Мап, Гьыргәал шәарҭас дыктәымызт.
Уи иаб иашьа Алықьсандр ианакәызаалакь ус ԥылҳаҭк иҽалеигаломызт. Аҳраз
аишьцәа еибарԥсырц ианеиндаҭлоз, иара аҳ инапаҵаҟа ҭынч иԥсҭазаара мҩаԥысуан,
ианамуӡах амчра змаз дидгылаҩын. Гьыргәал иааҩсан дышгылаз ажәлар ирбар
иҭахын Кониар.
Аиҭагаҩ Ҭқьецишьвили аҭырџьманрада акгьы иламызт.
Маан Тыт Черепов икомиссиа дрыцхраауан, анхамҩа ареформа
аацәырҵижьҭеи. Макьана иӡбахә ҽеимкәа изларҳәашаз ала ихы ааимырԥшыцызт, аха
иара иакәын ицо-иаауа аҳәынҭқар имаҵуҩцәеи ижәлари ирыбжьаз, еилкаамыз уск
даҿызар здыруадаз. Амала уи имаҵураҿы ҭыԥ ӷәӷәак ааникылар, чынла дызҳар
иҭахын. Урҭ рцәыӡра дацәшәон. Аиашаз икласс дрыдгылазар иҭахын, уи аӡбахә ала
ажәак иҿыҵимыршәацызт аха. Измаиловгьы уи игәра игон. Мап, уи ачарҳәра
илшомызт.
Ихаданы инхаз Ҭалупар Ачба иакәын. Гаграа раҳ асаӡқәа хҵәаны амшын
нырцә Ҭырқәтәыла дгьыл ҳаԥсадгьылхозар ҳәа игәыӷны имцар ада ԥсыхәа
ахьрырымҭаз игәы иалан аҵәымаӷ илазшәа. Изааигәаӡаз Аԥсны аҳ Аҳмыҭбеи
дахьахагылазгьы ихәда икәаҽ даман. Аҳмыҭбеи идамра иаҵаланы Бзыԥынтә
абжьыуаа рахь дызгоз дрылагылан. Анхацәа реиԥш иаргьы ишьапы хтын. Ауаа рҿы
ҳаҭыр иман, аха анапхгара даҿагыло уаҩы имбацызт, ажәлар дахьынрылагылаз
дахыумырҟьозар. Уаҵәы ашьыжь ажәлар рахь иара дышьҭызар иаҳа еиӷьзар
ҟаларын, Тыт Маан иаасҭа. Тыт уажәшьҭа ргәы ԥиҵәазар алшон, игәра
рымгозаргьы здыруадаз. Иаҳа деиӷьын Ҭалупар! Ирзынармышьҭыц дрызнеир,
иаҳагьы ргәы каҳарын, уажәраанӡа ирызнеиуаз иаасҭа игәра ргарын. Амала ажәлар
рхаҭа иаарышьҭуаз ирызԥштәын. Уаҩы дмааир акәын Ҭалупар дандәықәиҵашаз.
Егьырҭ аҳцәа ак рыӡбарын ҳәа Кониар дгәыӷуамызт, хыхь зыӡбахә игәалашәаз
ирыхьԥшыз уаан. Аполковник, ахышә днаԥырҵырц игәы ишҭаз, даҽаӡә
дааигәалашәеит, аиашаз уи дагьигәалашәомызт, ажәҩан ахьынтә иааԥшуаз
аеҵәақәеи Амзеи рыбзоурала ихаҭа ицәаара днахьымԥшыр. Аԥшьа Гьагьиа Иоанн
ауахәама злаҭакыз абаагәара ахьынтә дааиуан Гьыргәал дзықәтәаз арымӡ ахь.
Гьыргәал уи дизԥшӡамызт, аха изааигәахоз даниба, дҩаҵҟьеит. Апап Иоанн Гьагьиа!
Аԥсуаа рыблахтраз Анцәа адунеи иқәиҵаз аӡә иакәны ихы иԥхьаӡон. Ақьырсиан
хьӡы ирҭеит даниы нахыс. Ус анакәха шьҭрала уи ақьырсиан мчра дазыҟан. Ижәлар
реизҳара здикылоз аурыс напхгара акәын. Аҭырқәцәа иҭахымызт, – урҭ
ԥсылманцәан. Аамҭала иԥсадгьыл рымпыҵакын, аха иазхан уажәшьҭа! «Аԥсуа нбан»
акыр џьабаа адибалт. Аԥсуа школқәа рҿы уи ашәҟәы рхы иадырхәо ибар, уаҳа насыԥ
дук дашьҭаломызт. Уи дшәарҭамызт. Аха избан уажәы аҵхагәҭан Гьыргәал иҿы
дзааиз? Игәы иҭыхо цәгьарак аҵамзар акәхарын. Маӡала еиԥылеит ҳәагьы
узҳәомызт. Иаарыкәыршаны аказакцәа ыҟан. Урҭ Гьыргәал ихылаԥшуан.
Измаиловгьы рааигәа дыҟан.
Кониар даахынҳәын, акгьы иқәмыршәыкәа, аиарҭа днықәиеит. Уаҵәы ихы
шымҩаԥигашаз, ауаа иреиҳәашаз иӡбарц дыҟан. Аха дзызхәыцрызи, зегьы
имыӡбахьази? Амала дырҩегь иҭахын дышцәажәашаз ихаҭа ибла еиҭаахгыларц.
Кониар ибла дамжьеит. Аҭәаҵла аҵаҟа ихәыцуа итәаз Гьыргәал қәыԥш иакәын.
Уи иҭахыҵәҟьан аԥшьа Иуана дибарц, ԥхьатәи алахьынҵазы гәҟаҵага ажәақәак
иаҳар, насгьы цәашьыла илашаз ауахәама аҩныҵҟа дныҩналаны, иабду инышәынҭра
днахагыларц. Амала аҭәаҵлақәа рҿынтә уахь ашьапеихгара ицәыуадаҩын,
иагьилымшеит. Измаилов иуаа гәрамгарҭас дыркуан. Зыцәгьа уҳәоз ушә
дыхгыламзи, дзызхәыцуаз аԥшьа данааидгыла, игәҭакы еилкааны дааизар аҟара
дшәан, дахьгылаз дыҵазар иҭаххеит. Еилкаан Иуана ихаҭа аҳ иԥа дибарц шиҭахыз,
акы дацәымшәакәангьы дшизааиз.
– Анцәа духылаԥшуп, дад сыҷкәын! – иҳәеит иара.
– Иҭабуп уахьысзааиз! – иҽааиԥсахит аҳ иԥа.
– Утәа, сыҷкәын! – иҳәан, Иуана ихаҭагьы днатәеит. – Иухәыцуеи, сыҷкәын?
– Анцәа дызхылаԥшу иихәыцреи?
– Ус угәы каумыжьын, сыҷкәын! Анцәа иҿаҭахьоуп мҩас иҳамоу зегьы.
Ҳлахьынҵақәа ӡбоуп.
– Нас ҳзықәшәаз ҳазхьаауа ҳаҟам? Ҳажәлар ршьапы иқәгылеит. Ҳабжарак
ықәӡаахьеит. Инхазгьы ашәарҭа ҳҭагылоуп.
– Ҳажәлар зҿу саргьы маҷк исгәаԥхом. Нцәа дызмам иоуп Анцәа иҿагыло.
– Ҳара ҳакәхап зегь зхароу?
– Ҳамацара ҳакәым, дад сыҷкәын. Изааӡарызеи аҿыц напхгарагьы Анцәа имҩа
иацәхҟьеит Аха амчра змоу Анцәа дихылаԥшуп, уиҿагылар иуам. Ча ҭины. чашыла
аазхәаз ҳаиҩызахар сҭахым дырҩегь. Ус акырынтә иҳахьқәахьеит.
– Анапхгара ахьымҩахҟьаз абыкәу?
– Дад сыҷкәын, ача лаҵаны, џьқәреи узаарыхуам.
– Иашоуп, аха…
– Ашьҭраду Черепов дааит, анхамҩатә реформа амҩаԥгараз, иаҭахыу
аҭҵаарақәа ҟаиҵарц. Уи ихадоу ҵакыс иамоу – ихьԥшу зегьы ихьԥшымкәа рхы
роужьроуп. Ҳара зегьы акраҳҿазҵоны ҳаԥсы ҭакны изкыу адгьыл ауп. Акомиссиа
излаҭнаҵааз ала, Аԥсны дгьылла хьыԥшра ыҟам. Зегьы рхы иақәиҭуп. Анапхгара
ирҭахыуп ихьԥшу рхы иақәиҭыртәырц, анхамҩатә реформа излаҳәо ала. Нас
ихьыԥшу уаҩы дҳамамзар, анхамҩатә реформа зламҩаԥугои? Зхы иақәиҭутәуада?
– Саргьы уи ауп сзызхәыцуа, аха…
– Дад сыҷкәын, еилыскаауеит уҽԥныҳәа. Иҟалаз анудыруаз иаахтны иуҳәар,
аидыслара ҟамлар ҟалон уҳәар уҭахыуп. Аха ухаҭа ус узымныҟәеит. Уҳаԥшьа
кылҵәазар исырҭәуеит ҳәа узалагазеи? Иуҳәо заҳауада, дара ирҭахыу ҟарҵоит.
– Нас иҳаԥсыхәузеи?
– Знапаҵаҟа уҟоу уҿы хьыла иҭәуп ҳәа иоуҳәалароуп, дад сыҷкәын, иҿы
шҳамла ишҭәу удыруазаргьы, акәымзар ашҳам ақәиҭәоит. Ҳаицхырааны ҳажәлар
ҳрылабжьароуп. Иахьатәи аус амацара акәым, ԥхьаҟагьы, арҭ ҳрыдзар, алахтраҿ
иҳахәаша ҟалоит. Ҳара ақьырсианра раԥхьаӡа ашьапы зкыз ажәларқәа ҳреиуоуп, аха
аҭырқәцәа ҳаиларган, аԥсылманра ҳабжамҽамха ҳҟанаҵеит. Ақьырсианрахь
ахынҳәраз ҳаныманшәалаха, ҳамҩахымҟьароуп. Аҭырқәа ҳахьынӡаидыз, ҵарак аӡәы
изымҵеит, хәаџьацәак ҳалиааит акәымзар. Уажәы «Аԥсуа нбан» еиқәыршәоуп,
изҭахыу анхацәа рыҷкәынцәагьы аҵара дҳарҵартә азыҟаҵарақәа мҩаԥысуеит. Ари
ҳхы иаҳархәароуп, дад сыҷкәын. Аԥсны знапаҿы иаазгарц иашьҭоу аҳәынҭқаррақәа
зегьы раҵкыс Урыстәыла ԥхьаҟа аҿиара аԥеиԥшушәа збоит. Убри ӷәӷәала
ҳҽадаҳҳәалар еиӷьушәа збоит.
– Сгәы иҭоу ауп уи зегьы. Урыстәыла ҳҽадҳамкылар ҟалом. Аҳәынҭқар иуам
даҽа мҩак алхрагьы. Ара ҳара иаҳҭахыуи иаҳҭахыми ҳәа уаҩы дазҵаауам. Баша ҳхы
зҳаргәаҟрызи.
– Анцәа духылаԥшуп, дад сыҷкәын! – Иуана Гьагьиа дҩагылеит. Ицгылаз
Гьыргәал илахь-иџьымшь ааиӡатәын, ишьҭахьҟа днахынҳәит.
Гьыргәал, даныҩеихаҵгыла нахыс, ҿыц атәара ааиҭахымхазт, усгьы
дтәеижьҭеи акрааҵуан, деисирц егьигмызт, ишьапы ааиҵихырц, ашҭа злаҭахкааз
даваланы иҿынеихеит. Дахьиз, дахьааӡаз аҳҭынра хәыц-хәыц идыруан, ус мацара
акәымкәан, изгәакьан, иԥсадгьыл ахы ахьыҵнахуаз изыԥшьаз, изыҿҳәараз ҭыԥын.
Аха абри зегьы ахьимхыз игәаҵанӡа дарӷызуан. Ус алхәдара ус баша-маша ахгара
ауамызт. Амала ауаҩы зегьы илаӡагәышьон. Дыҟан излаӡоз.
Ианизҳауаз, ма џьара дцаны даныхынҳәуаз, ма аҵарахьынтә аанҿасра ҳәа
аԥсшьараз данаауаз, ԥсеиҭакрак имаӡамкәа, ааԥсарак изымдырӡо, ашҭа ду дықәын,
игәазхара изымбо. Аҷкәынцәа дрыцны, Лыхны далан, илаԥшҳәаа маҷ-маҷ иҭбаахон.
Иара ус, инеи-ааи аҽарҭбаауа, егьырҭ ақыҭақәа дышрылаз, иԥсадгьыл ахыи-аҵыхәеи
аимдара иҩныҵҟатә уалхон. Аҳ данахыргагьы, иара асардар иадиутантра
иаҭәашьаны, Кавказ иҟаз ар акомандаҟаҵаҩ инапхгара хыбра дахьынӡаҩназ, уаҟа
иқәшәаз асардар иҳақьым иԥҳа бзиа даниба ашьҭахьгьы, дгәыӷуан аамҭала зны
Аԥсны аҳра еиҭашьақәдыргыларын ҳәа. Аԥсҭазаара аҿиарҭа агәҭа дахьалагылаз,
ибон ус ҭагылазаашьак шзыҟамлоз, аха имгәыӷкәа иԥсхьадаз умҳәозар. Издыруадаз
уи иқәыԥш хәыцрақәа ракәзар, ма Елена лзааигәара акәзар ихатәы ԥсҭазаара иаб
иаҳҭынраҿы ихәыцрақәа рҿы изырбоз. Амала, аамҭа цацԥхьаӡа, иаҳа-иаҳа ихшыҩ
еилкказшәа ибон ихәыцра еижьагақәа ҵабыргхашьа шрымамыз. Уи амацара акәзар
ухы иаақәукрын, аха урҭ ахәыцра еижьагақәа аргамахара уацәшәарын, алаԥш маӡа
ухымлар уҭахызар.
Аҳҭынра анҭыҵ. иарбанзаалак ԥсҭазаара ыҟаӡамызшәа ҭынчран, уаҩы
дубомызт. Уаха ирыжәларц иҟан индырҵәарц ҳәа адырра ироуз даамҽханакын, уи
аҭынчра дагьаацәшәеит. Даақәҵәины ахан шгылаз иҿылеихеит, аха дмыццакӡакәа,
ашьацра илаԥсаз адәышәҭқәа имшьаҽырц ишьапқәа иргылозшәа. Издыруадаз
идыршәарц ус еиԥш адырра ахан аҿынӡа иааӡартә иныҟәазар? Уаха аҵхагәҭан зны
ижәыларгьы иудыруазеи! Мамзар, ргәы иҭаз шаргамахаз еилкааны, иааҭгыларц
иақәыркызу?
Гьыргәал акы наиабжьазгашаз гәаартыла диацәажәарц иҭахын, аха ауаа
ирзааигәаз ҳәа уназыдгылодаз? Иаб иашьа Алықьсандр аҟыба-ӡыбарақәа
дрылагылазар иҭахымызт, Кониар ибзоурала ара дыҟан умҳәозар. Егьырҭ иаб
иашьцәа рхәы ҭарыжьуамызт, ирыхәҭаз амалгьы аҳра иалыргеит ианраамҭаз,
ианырҭахызгьы аҳ, рашьа, иҿагылан, ма аҳәынҭқар имҩа иаԥгыларц, аҽзышәарақәа
ҟарҵон. Алықьсандр, аиаша уҳәозар, ихамкәа-ихӡымкәа аҳҭынра дадҳәалан, иара
усгьы дагьаанхеит. Аҳ даныҟамлагьы, уи изынхаз амал даанагон, ихатәык ҳәа
имаӡамкәа. Уажәтәи аҭагылазаашьа иаб иашьцәа рҿынтә зегь реиҳа ибзианы
еилызкаарыз Кәаҵиа иакәхарын, аха уигьы 1882 шықәсазы ақырҭқәа рзеибыҳәара
иҽалархәны, ҩ-нызқь-ҩык аԥсуаа рыдигаларц игәы ишҭаз иҵырхижьҭеи, Аԥсныҟа
ақәлара далхәдартәит. Аҳ данахырга нахыс, Кавказ ақәгылара азингьы имырхит. Уи
аахыс Феодосиа дынхон, иԥҳәыс диманы.
Дзаҵәын Гьыргәал. Дызлашәарц иҟаз аилаԥаҭаразгьы дқәыԥшцәан, иахәҭаз
мҩак ылихыртә. Аҭагылазаашьа уадаҩрақәа Кавказ ажәларқәа шҭашәалоз
зныкымкәа-ҩынтәымкәа ибахьан, аха насҭха угыланы аԥшреи рызхьаареи ухаҭа уи
аус уаналагылази узеидкыломызт, аиҳараӡак аԥсҭазааратә ԥышәа анузымхоз, арахь
иарада уаныхәшәымыз. Ихы зқәикрыз, дыззаишаз анизымԥшаа, Гьыргәал ахан
шыҟаз днаццакит. Алықьсандри иареи ирзалхыз ауадаҿ днеины, ихы нықәиҵарц
иҭахын. Имацара данзыҟамлалак, ихшыҩ аԥсшьарахь еихар здыруадаз. Ахан
днадгылаанӡа игәы иҭыхац ҭыхон: уаҵәы, аиҿцәажәарақәа раан, ажәлар аполковник
ицәымӷыз акы иарымҳәандаз!
Амардуан дҩаҿагылаанӡа, аказармаҿынтә дааиуазу, иара дизкылԥшуазу
здыруадаз, дааидгылт амаиор Измаилов. Дизкылԥшуазар ҟаларын ҳәа иаҳа иадиҵеит
аҳ иԥа. Иахьцалак иара идыруан, ас еиԥш ианагәылагылаз, аӡәгьы игәра шырымгоз.
Ах ус еиԥш ихы ишҭашәаз ирмаӡарц, игәыҵхоз даҽа зҵаарак ала иахигарц иӡбеит:
– Шәгәы изаанагои ажәлар реигәныҩра Маан Кац дахагылоуп ҳәа?
– Маан иҷкәынцәеи иареи роуп зегьы зыӡбо. – иҳәеит амаиор. – Ус
иаҳзаарыцҳауеит ҳауаа. Ихаҭа иҽцәыригом, аха ус ауп ишыҟоу. Иҳауа адыррақәа
рыгәра злаҳамгаша егьҳамам.
«Ус акәхап. – Гьыргәал даахәыцит. – Аҳ иарӷьажәҩа иакәын агенерал-маиор
Маан Кац. Аҳ дықәыргеижьҭеи, иаргьы ицәыӡ изырхынҳәуам. Амала ажәлар
ирымеики?!» Аҳ иԥа еиликаауан, абри ахҭыс анеиқәтәалак, ахы аҭа ашьапы аҵаҵа,
иара ишиҭахыз еиԥш аполковник Кониар агенерал-губернатор иахь адырра
шыҟаиҵоз. Уаҟа аполковник «ифырхаҵашьа» агәыламжжыр алшомызт, иҿагылаз
ауаагьы «атәыҩа ҵарқәа шырхагылаз» изыҵәахуамызт. Уи асардар иаҳар афырхаҵа
ихәҭаз аҳамҭа иоурц ацар диҳәарын, аха ажәлар лахь рыҭара шахәҭазгьы
ихаиршҭшамызт. Ахҵәара рықәшәар?!.
Гьыргәал амардуан дҩаҿалеит.
Аҳ иԥа зегь раԥхьа дҩагылеит уи аҽны. Ицәа ҭынчмызт. Узыцәогьы иҟамызт,
убас шоуран аҩныҵҟа. Иацы аҵкьыс иахьа ишеиӷьымхоз ҩашьомызт. Аха урҭқәа
рнаҩсангьы, аҳ иԥа игәы ҭынчмызт. Ихы иҭагьежьуан акырынтә иаҳахьаз, абра,
Лыхнашҭа, иҟалахьаз ақәгылара аӡбахә. Уиаахыс ҩынҩажәеи хәба шықәса ҵхьан,
аха, уи ахҭыс амшала, анхацәа лахьы ӷәӷәа роуит. Лҵшәасгьы иҟалаз – Аԥсны
иацәтәымны иааӡаз Сафарбеи иԥа, Аҳмыҭбеи иашьа, Дырмит аҳра даарышьҭит. Уи
иԥсадгьыл убранӡа дацәтәымын, аҳра изныҟәымго днеихьан. Ари збоз аҳҭынра
иазааигәаз ауаа ирзычҳауамызт. Урыс Лакәаба акәац ашҳам алаҵаны изҿеиҵаз
Дырмит дагеит. Иалеигеи абри аус Урыс Лакәаба? Ауаа ирбо-ираҳауа, ашҭаҿ
дыкнарҳаит, аҳәынҭқар иҿагылаз имҩа зеԥшрахоз рбарц. Иалеихызи аҳҭынраҿы
имаҵуҩыз Урыс абарҭқәа зегьы? Аҳ илақәа рыкәабарала иԥсҭазаара ахы аиркызар,
иара ус иагьнеигандаз.
Абри дазхәыцуан аҳ иԥа Гьыргәал, заанаҵы дгыланы, аҽнытәи аус излауаз
ала деилҟьеилӷәыцә даԥыларц, шьыжьнаҵы маҟҿаҳәара иҽирхьырц даныллыбаауаз.
Амаҵуцәа аӡы иқәырҽҽа, ицәеижь андрыхь, аҳ импахьшьы ҳәа иааидыркыз
иҽалаирбонаҵ, акыр дааилккеит. Амала, имаҭәақәа анааишәиҵа, ицәеижь ацәаакыра
алабаанӡа, иԥсы маҷк еибакуан. Ашьҭахь азалахь даахынҳәын, ауаџьаҟ илаԥш
надхылеит. Игәаԥхомызт иара иаб иашьа Дырмит идҳәалаз ахҭыс иахьа
дахьатәнатәыз. Уи усҟак хьаас икломызт. Издыруадаз иацжәацы Мықә ахықәан
Манчеи иареи реицәажәара ахы зладырҵысыз иара ахьакәыз амшала игәалашәараҿ
иҿыцыз мҳәырны изхазынхаз? Манча дизымхозаргьы ҟаларын уажәы. Амшқәа
аныцәгьаз рҩыџьегь ауаџьаҟ аҿаԥхьа итәалон, ахәшҭаарамца еиԥш иарԥхон. Аха
иахьа мшы цәгьамызт, нас иахьатәи ашьыжь амшцәгьа изаҩызеитәрыз? Амала
Манча дизхаҵәҟьомызт. Азныказ уи дахьизымаацыз игәы иааҵхеит. Иеиҵбацәа
машәырк рмыхькәа иҟаландаз ҳәа иаҳхылаԥшхәыз димҵаныҳәарцгьы инақәикит,
амрагылара шыҟаз азала акәақьҭахь днаԥшын, гәанылагьы иааркьаҿны
дааматанеит.
Ахан аҿы ишьҭаз асасцәа риарҭақәа ишыргәылҵқәаз убартә, хыхьтәи
аихагылаҿ ауадақәа рышәқәа џьара-џьара иаатуан, иакуан. Гьыргәал иҽеилаҳәаны
дахьгылаз, ишьар дықәӡамкәа ихы ибон, наҟ дындәылҵит. Усқәак имазшәа, аҽҭраҿы
аказакцәа днарыдгыла-аарыдгылеит, аха аусҵәҟьа шимамыз даргьы ишеилыркаауаз
рыбла ианхикаа, дырԥырхагамхарц алаҵга рҭыԥахь днеит. Усҟантәи ацқьара абаҟаз,
аиҿкаашьа абаҟаз. Зегьы даҽакала иҟаҵан, уамак агәхьаа мкцәакәа. Аԥыхьа аҳ ила
ирхылаԥшуазгьы акала, ҳаҭырла ихьӡ рҳәон, имаҵура иаҭәашьаз ажәла ихырҵон.
Уажәы араҟа амаҴзуазгьы издыруамызт. Алаҭра днадҵит, уи тәымны ибозу, ихаҭа
иаразы дтәымзу цқьа дзазымхәыцуа.
Ахан иҩдәылҵқәуеит џьоукы. Урҭ аполковник макьана дрылибааӡомызт. Уи
дгылаанӡа, зегьы ршьапы иқәгылазар рҭахын. Уахь анеира иҭахымызт Гьыргәал, аҳҭынра дацәтәымызшәа ихы ибон, ҩныҵҟала иԥшәмара шьҭеиҵахьан. Макьана
иара ихьӡала иҟан, аха аҳҭынра иҭагылаз ахан ду аҳра збоз изыҿҳәаран. Заҳра
змырхыз иаҳҭынра ацәеижь ихыҵхьеит. Уи хьӡыда-ԥшадан. Аха, даҽа ганкахьала,
аҳҭынра иаҭааз рахь дымнеир, иахьа дызлаҟазгьы далнахуан. Ихьыз иқәнаган,
дсасдкылаҩымызт рҳәар аҵкьыс, дрызнеирын.
Абарҵа даақәгылт Ҭалуԥар Ачба. Егьырҭ лбааҟа рҽырхианы игылан, акы
иазԥшышәа. Алықьсандр Чачба, уаҩы дилаҳәаҵацәамкәа, хазы дгылан уҳәартә,
днарылҵит. Уи иахь иҿынеихеит Ҭалуԥар. Рҩыџьегь, рыблақәа ааихаччазшәа,
иааиԥылақәеит. Рарӷьа напқәа ирҭаҷкәымбжашәа иҩышьҭырхит, рлымҳарҭақәа
рҿынӡа, жәытәла аԥсшәа еибырҳәарц. Урҭ ахьықәгылаз Аԥсны иахагылаз ашьха
еибаркыра иаавҵыжуаз Амра ацԥхьқәа нықәнырԥхахьан. Макьана аӡаӡа мбацызт.
Рызиацкқәа ашьац иаҵәара цәаакӡа ирыдҷабламцәарцаз, инҭгыла-ааҭгылон. Иарӷьа
напы илымҳарҭа инадкылашәа, даарыдгылеит Гьыргәалгьы.
– Ҳазқәшәазеи, џьушьҭ! – даақәыԥсычҳаит Ҭалуԥар, иҟама ахәы аҿы
инапсыргәыҵақәа неиқәиҵан. – Аԥсцәа гылеит, абзацәа ԥсуеит рымҳәои.
Иааҭырҟьашьа уацәшәартә иҟан, асҟатәи атәымқәа иахьрылагылаз, ииҳәаз
аилкаара шуадаҩызгьы. А-Чачбақәа неиҿаԥшы-ааиҿаԥшит, аха ргәы инҭаиршәыз
акәиц имцабзны иамыргамарц, рылаԥш ҭынч инеиҟәыргеит. Аԥсны аҳра ныҟәызгоз
ажәытәан рыдгьыл дуун, иаазқәылаз аҭырқәцәа, нас аурысқәа рыцхыраарала,
қыҭақәак еимаркьакьаны ишрымаз, уажәы дара урҭгьы нарымпыҵкәкәаа
иахьырцәыргаз азы, аҵәы шнарылеиҵаз усгьы идырын. Амала ихьымӡӷыушьашаз,
игәҭаҵәыуагаз уи ахшыҩзцара иацын, узыршәашаз даҽа лкаакгьы, ажәакала,
Ҭалуԥар иҿынтә ираҳаз цәыруго иҟамызт. Арахь даарыдгыларц дааиуан амаиор
Измаилов.
– Ҳаҭыр зқәу аҳ! – уи Ҭалуԥар иахь ихы наирхеит. – Аԥсуаа, ажәлар
ирылагыларц ианцо, иԥхнуп, иӡнуп ҳәа еилых ҟамҵакәа, ркәымжәы жәпа
ршәырҵоит. Уара иахьа акыр иԥшқоу аба иалхыу укәымжәы ушәуҵеит.
– Сара уажәшьҭа сыуаҩра сҭагылоуп. Ашоурагьы ахьҭагьы ӷәӷәала исныруеит.
Уи адагьы, сынтәа хәыҷык сгәабзиара сгәаԥхом. Уааҳадгылаанӡагьы абри акәын
ҳазлацәажәоз.
– Иаҳҳәоз иагьшԥеиқәшәеи!
– Аиаша: аӡын уҽеилауҳәароуп, ахьҭа уламларц, аԥхын уҽеилухыроуп, ахьҭа
уламларц.
Убри аамҭаз абарҵа даақәгылеит аполковник иадиутант. Еилкан Кониар
дышгылахьаз, адәылҵрагьы дшазхиаз, аха акы маҷк дшааннакылоз. Измаилов инапы
Гьыргәал ижәҩахыр инықәиҵан, дима ахан ашә шыҟаз иҿынеихеит. Азала
иныҩналеит. Аԥхьа Гьаргь дахьгылаҵәҟьаз иҭыԥ ылхны, ауаџьаҟ дахәаԥшуан
аполковник Кониар. Уи иарӷьа напы анацәаду икитель азҳәынҵәрак ахьеибаркыз
инҭарԥашәа, иарма напы ишьҭахь иҟаҵаны, Анцәа иԥааимбар иԥшра аахәаны, азала
ахьӡырҳәага уаџьаҟ дадгылан.
– Изакәу жәдыруоу, – иҳәеит арҭ анааидгыла, – аԥсуа нхаҩы ихәшҭаарамца
ԥсҭазаара ҿмырцәагас ишимоу еиԥш, абри ауаџьаҟ џьашьахә ихәшҭаарамца
ԥсҭазаара иазшьананы ахан иаҿаҟаҵоушәа збоит. Аха иҟоуп даҽа уалԥшьак: ацар
имаҵура! Изакәу сыздыруам, абри ауаџьаҟ иахьа избазшәоуп сшыҟоу. Насгьы,
изакәу сыздыруам, сара сзықәлоу ахҭысгьы аасгәалашәоит. Абри ауаџьаҟ
дадтәаланы акрифозаргьы здыруадаз аполковник, аҳ Чачба Дырмит, ашҳам
данадыргоз. Мда!.. Уажәшьҭа ҳдәылҵып, иҳазԥшызар акәхап.
Гьыргәал дааҭрысит. Иџьоушьартә Кониари иареи рхәыцрақәа еиқәшәеит.
Арахь уи ахҭыс дара ирбартә, ираҳартә иахаанымызт, аха иахьеицрызхәыцырҭаз
зызҳәазеишь? Уи иҭеиҭԥш ацәаԥштәхәы аԥсахзаргьы здыруадаз, амала Кониар, уи
изгәамҭакәа, дындәылҵырц иҿынеихахьан. Азалаҿ дааҭгыларц дааиҵаст аҳ иԥа, аха
уаҳа ааҭгылашьа имамызт, арҭ дрыцны дымдәылҵыр иашахомызт азы, днарыхьӡеит.
Ахан азааигәара ашҭа иқәгылаз аҳцәеи ацар имаҵзуцәеи Кониар аԥсшәақәа
нареиҳәеит. Даргьы аӡәаӡәала инаиеихырхәеит, рхымҩаԥгашьа акы аҵеимбаарц,
раамсҭашәара инаҵшьуа. Уажәшьҭа иҩхалахьаз Амра ацԥхьқәа реиԥш, Кониар ргәы
ҟаиҵазшәа, еихалашон дара. Рыгәҭа данаалагыла, дааргәҭыларкит, мцхәы
изааигәацәамкәан, наҟгьы инаскьагацәамкәан, иара ишааиҭахыз дрыҿцәажәалартә
еиԥш.
– Амш зеиԥшрахо шьыжьнаҵы иудыруеит ҳәакәу аԥсуаа ишышәҳәо?! –
дааихаччеит аполковник Кониар. – Иахьа ашоурагьы бааԥсхоит, аха ҳара ҩынтәны
ашоурамца ҳҭадыргыларц иҟоуп. Амала уи шәацәымшәан, ҳҳәынҭқарра иабахьоу
ари еиԥшума. Ҳусқәа маншәалахарц, ишаԥу еиԥш, ауахәамахь ҳнеип. Ари адунеи
иаԥшәымоу ҳаргьы даҳхылаԥшуп. Нас ҳус напалаҳкып.
Хаҳә чаԥала еиқәҵаз ауахәама абаагәаранда шыҟаз рҿынархеит. Ҭынчран
иаарыкәыршаны. Аԥхынра ашараз аҵар иаархылҵуаз рашәа аҽны ашьыжь иҟамызт.
Амра иканарцеирц ишыҟаз унарбон акәымзар, адунеи ҟәызгахазшәа аҽунарбон.
Ааигәа-сигәа уаҩы дубомызт. Ашҭа заҵәык акәын аԥсҭазаара шеилашуаз узырбоз.
Аԥсны аиҳабыра ҳәа ззуҳәашаз аӡәыр ыҟазар ауахәама абаагәаранда агәашә
иазааигәахон. Даргьы рнеишьа убас иццакырамызт, хьаа-баак злаз дрылагыламызт,
дагьрыладыргыломызт уҳәарын. Арахь доусы ихәыцырҭақәа ҳәаак рымамызт.
Џьоукы аҳәынҭқар иус рхьаан, џьоукы – рыжәлар рус, дара урҭ инарыцраҳәаны,
доусы рыхгьы иазхәыцуан. Аха уажәыҵәҟьа анҭгьы арҭгьы рхатәы ҭахрақәа усҟатәи
ирызҿлымҳамызт, доусы дызлаӡаз амҩа аныӡӡаара заҟа игәхьааз аҟара. Амала
дзусҭазаалак дзынгылаз амҩа аниашамхалак акәын ихаҭагьы лахь аниоуаз.
Издыруадаз убри амацараз ауаҩы ари ма ани аус напаиркуазар, аха усҟан ижәлар
рлахьынҵа дзадгыларызеи? Еиӷьымхози аҳәынҭқар иус иаҳа хьаас икыр, ихаҭагьы уи
дыҭнамгози. Аха арҭқәа зегьы ирызкны аҵыхәтәантәи алҵшәа иаразнак ишумбоз
еиԥш, аҵыхәтәантәи алкаа аҟаҵара залшомызт. Аԥсҭазаара ахаҭа иунардыруан
ауаҩы ихаҭара дахькылнагоз. Ацаакыра аҭахымзар акәхарын.
Измаилов агәашә хәыҷы анааирт, Кониар иԥшьаз адгьыл днықәгылеит. Уи
днаишьҭалеит аҳ иԥа Гьыргәал. Еишьҭагылаз зегьы абаагәарахь ианлеи, зышәқәа
аартыз ауахәамаҿынтә иҿааихеит апап Иуана Гьагьиа.
– Аҳ ду имаҵуҩы, Анцәа имаҵуҩы дгәырӷьаны дуԥылоит иԥшьоу аныҳәарҭаҿ, иҳәеит апап, инапсыргәыҵақәа ҩышьҭхшәа, абаагәаранда наҟ-ааҟ иавагылаз
аԥсаҵла дуқәа дрылаԥшшәа, ажәҩан дҩаҵаԥшын.
Иуана аполковник иганахьшәа данаагыла, рҩыџьегь еицны рҿынархеит.
Ауахәама еицыҩналан, агәҭаншәа иааҭгылеит. Егьырҭ рышьҭахьҟа иааизыҩаанӡа,
иааԥшит дара. Апап имала ишьапы неихиган, акафедра днадгылан, аныхаԥааҩра
иҽыназикит. Аполковник ихылԥа, акьамам инацәқәа рыла икны, инапсыргәыҵа
инықәырсшәа ишикыз, изшьамхык адашьма хаҳә хьшәашәа инаирсит. Уи
неиҿыԥшит ишьҭагылаз. Апап, аҳәынҭқари иҭаацәеи раҳра наӡахарц, ҳазшаз ишьапы
аник, аҳ ду имаҵуҩы аҳ Кониар иусқәа импыҵаманшәалахарц, иаҳхылаԥшхәз илаԥш
ихызарц, аҳәара ҟаиҵеит, уи дызхадыргылаз ажәларгьы ихшыҩ ду иацныҟәарц
ашьапкра наԥишьит. Аполковник ихаҭагьы дааматанеит ибжьы ҭымгакәа, нас,
илахьи иџьымшьи ааиӡатәын, дҩагылеит, апапгьы длалбаан, иарӷьа напы ахәнацәак
ааидкыланы, аҳ илахьи иџьымшьи ааиӡатәит.
– Аполковник ухаҵкы! – Иуана ҿааиҭит, ауахәама ус анхыркәшаха. – Иахьа
узҭааз ауахәама Лыхнашҭа ду иқәгылоуп. Аԥсуа аҳра ашьапы анакуаз аахыс ари
ашҭа аҵак ду Аман иаҳҭынран азы. Убри азакәхап ҳшәышықәсԥхьаӡара
ашәышықәса аахыс абри ауахәама абра изгылоу, уи еиҭакрақәак аиуазаргьы. Иара
ҭеиҭԥшла Пицундатәи ауахәама еиԥшуп, шәагала имаҷуп акәымзар, насгьы Аԥсни
Нхыҵи руахәамақәа гәыԥк еиднакылоит. Ԥсырӡха иҟоу Симон Канонит
иуахәамагьы нарылаҵаны. Аԥсуаа, еилкаауп, аимпериа ахьынӡанаӡааӡо ақьырсианра
раԥхьаӡа издызкылаз жәларуп. Раԥхьатәи апостолцәа Аԥсны ианаа, Симон Канонит,
ма Зилот захьӡыз, гәаҟрыла нарцәымҩа анышьҭих, Ԥсырӡха аҳаԥаҿы анышә
дамадахеит. Уи иҩыза Андреи Первозванныи Шәамахьтәыла шыҟаз ихы ирхеит,
имҩатәны ажәларқәа ақьырсианра иаҳәо ажәа ҟәыш рызнеигарц. Урҭ рус
иалҵшәаноуп ҳзыҩнагылоу аныхаԥаарҭа азҳара зыҟалаз. Ауахәама иану аҩырак
иаҳәоит 1066 шықәсазы кометак ҳадгьыл знапы ҳану ишазааигәаитәыз. Егьи аҩыра
– ҳҭоурыхҩыроуп… Ауахәама аҵаҟа изқәаҭыԥ ылихит Аԥсны Урыстәыла адлара
зыбзоуроу Сафарбеи Чачба. Ари зегьы зысҳәо аԥсуааи ақьырсианреи
шеихылҵшьҭрахаз удырырц ауп, сыҷкәын! Аԥсуаа ирзымдыруазы Анцәа иаҭеиҵом.
Арҭқәа зегьы заҳахьаз, уажәгьы зҿлымҳара агмыжькәа иӡрҩуаз аполковник,
ихьаҵуаз иԥшра шьҭымхкәа, днахынҳәит ашьшьыҳәа, аныхаԥаарҭа аҩныҵҟа
аныхаԥааҩ игәы цәимҟьарц. Адәахьы индәылҵит. Аполковник Иуана диԥхьеит
шьыжьхьафараз, апапгьы мапкышьа имамызт. Еицны агәашә хәыҷгьы инҭыҵит.
Ашҭа абжара ааиҩыршахьан, аполковник Кониар Ҭалуԥар Ачба дааиԥхьеит:
– Арҭ реизара ахьыҟоу усызцароуп. Хадара зуа сзааиааит. Иҟаҵатәу азы
ҳаилацәажәап.
Кониар ажәлар реиҳабыра драцәажәарц иҭахын, иауазар урҭ рнапала егьырҭ
рҭаххара аҵарра хиҽырц. Шьыжьхьа иахьынӡахатәаз, урҭ ааиргьы цәгьа ибомызт,
аха иахьымӡозар акәхарын. Ус анакәха, иаармарианы жәлар рхаҭарнакцәа рзы
ирхиатәын аишәа. Ачеиџьыка иахаиртәар, рацәажәара изымариахон, даргьы
рыҿцәажәара ласхон. Апап Иуана иакәын ус иабжьазгаз, рҩыџьегь ирыцыз
рҽаарыҟәгашәа аԥхьа иахьнеиуаз. Уи ииҳәоз ацныҟәара маҷк азхәыцра аҭахын,
избанзар уажәраанӡа Аԥсны аҳ ицныҟәыргарц иаарышьҭуаз аиҳабыра аԥсуаа
рыбӷапара ахьыркшаз иашьҭалалон, рчеиџьыкагьы рхы иадырхәон. Агенерал
Раевски, ҩажәеи хәба шықәса раԥхьаҟа, амшын Еиқәа аԥшаҳәа иаваз архәҭақәа
данырхадыргыла, иштаб аиҳабы Филипсон даашьҭихын, агенерал Чачба Аҳмыҭбеи
диҭааит Лыхны иаҳҭынраҿы. Убри инаркны арҭ аиҩызара ӷәӷәа рыбжьан. Нас иахьа,
шьаҿа хәыҷык шьҭахьҟа маҷк иҟаҵаны, ажәлар рхаҭарнакцәа Кониар днарыдтәалар,
иҟаларызи? Иалҵшагьы имбарызи. Амала игәы ишамуаз, ииулак, ихдырра риааины,
цәгьала акәын уи ашьаҿа хәыҷӡа маҷӡак шьҭахьҟа ишыҟаиҵоз. Нас дааиԥхьхәыцын,
аишәа дрыцахамтәаргьы ҟаларын игәахәит, избанзар ажәлар рхадацәа усгьы
дрыԥхьарц игәы иҭан, урҭ рыла ари аус инапалеикырц.
Ҭалуԥар днаццакын, аҽҭра шыҟаз иҿынеихеит. Уамак мҵыцкәан, казақк ҽызк
кәадырны иааҭиган, ашькыл кны, Ҭалуԥар дыҩҽыжәиҵеит. Аҽыуаҩ ишьхәа анаирба,
агәашәаҿгьы амҩа анарҭа, аҽыз ашҭа инҭҟьеит. Уи ашьҭыбжь анаӡара амҩан иӡуан
еиԥш, иишьҭыз Ҭалуԥар иакәымкәа, даҽаӡәы дрыздәықәиҵар еиӷьзар ҳәагьы
даахәыцит аполковник, ицыз рықәҿымҭцәакәа, ахан ахь ҭынч дахьнеиуаз. Уи
идәықәҵара иаалырҟьаны иҟамлеит, иаха дазхәыцхьан, аха, аамҭа излаинаҭоз ала,
даҽазныкгьы ишәар-изар цәгьамызт.
Аиашаз, Ҭалуԥар Ачба иеиӷьыз ара дыҟаҵәҟьамызт. Уи игәра злоугашаз акыр
далаҟаҵәҟьан. Аурыс ҵара иман. Доурыс фицарын, дкорнетын. Аԥсуа ҽыбӷаҟазашьа
злааӡаз, ар рҽы данақәтәаз, даҽаӡәы диеиԥшымкәа, акавалериа далагылан гаграа раҳ
Ҭалуԥар Ачба. Жәаф шықәса раԥхьаҟа, авенгрцәа ареволиуциа анышьҭырх, аурыс
ры дрыланы, Шандор Петефи дызхагылаз авенгр жәлар рбунтра аиқәкра далахәын.
Уи иԥсахы еибакуа, зныкымкәа иҳәахьан аурыс генералцәа Венгриа иҟарҵаз агхақәа
шмаҷмыз, насгьы иаҭахыз ианаҭахыз ишырымӡбоз. Акәымзар алҵшәақәагьы иҵегь
иеиӷьхон. Авенгр револиуциатә мчқәа ирхагылаз Гиоргеи ижәлар ԥхьаҟатәи рус
имԥсахыр, аимператор Иосиф иҳәарала Николаи  уахь иишьҭыз ар акомандаҟаҵаҩ
хада Паскевич ахьымӡӷ игарц дыҟан. Ҩ-рык ахьааиҿаҳаз Вилагош акомандаҟаҵаҩ
Гиоргеи инапқәа дырҩахеит. Ҭалуԥар ус ихәыцра усҟантәи иқәыԥшра иацыз
ацҳафырра акәын изхараз ҳәа дхәыцуан аполковник Кониар. Усҟан игәы иҭаз
изыҵәахуамызт (аԥсуа игәҭакы анбеиҵәахуаз), убри иахырҟьаны ирра маҵура
шьҭеимҵар амуит. Аха ԥыхьатәи иҵаррақәа уажәгьы иахьицыз аполковник иаҳагьы
еиӷьишьон, ихаҭагьы изеиӷьын. Ус иҟаз афицар иакәын иара итәылаҿ Аԥсны иҟалаз
ақәгыларагьы ииашахашаз азхәыцра азҭоз. Уи адагьы, аурысшәа аниҳәоз ибжьы
ианыԥшуан дшаԥсыуаз. Иуаа дрыҟәгамызт, урҭ рыбзиеи рыцәгьеи бааԥсыла
дрылаҟан. Рҭоурых идыруан. Анхацәа уахыла ахәшҭаарамца ргәыҵарԥхо, аџьқәреи
ҽҳәаҵаны, иӡны ифо, ражәабжьқәа анеиҭарҳәоз, ихаҭа ажәабжь еиҭаҳәараз нхаҩ
бзиак диҵахомызт. Ажәлар рҿы аҳаҭыр ду иман. Дшыҷкәынамзгьы, деилҟьан, ибаҩ
ицәыласын. Аицлабрақәа рҿы арԥарцәа дреикануан. Ҩыза дышьҭымхӡакәа,
шәарыцара ашьха имала дцалон. Иара дызлахәымз еиндаҭлара ӷәӷәак
рзымҩаԥгомызт.
Кониар игәы иҵхоз Ҭалуԥар Ачба дышҩеиуаз игәеиҭеит анысақьыз ӷәӷәаҵәҟьа
амҩа ишангылаз. Рызынтәыкгьы шьапыла иҟан, рымҩаныфа зҭаз ихәыҷыз ҳаҭак-ҳаҭак
рыжәҩахыр ихшьын, егьи рыжәҩахыр ихшьыз рабџьарқәеи дареи
еибакапануазшәа. Еизыԥшны имццакыкәа амҩа ианын дара. Ҭалуԥар идырт
Лыхнашҭаҟа рхы шхаз. Аҽыуаҩ данырзааигәаха, иӷәра ааҿаирххан, дылҽыжәԥеит.
Ҷкәынак дааидԥалан, иаӷәра ааимеихит. Ҭалуԥар иааҭгылаз ажәлар рахь
иҿынеихеит. Изымдыруаз уаҩы уа дрыламызт.
– Амҩа алԥха зауша, бга шәԥылт! – иарӷьа напы илымҳарҭа инадкылашәа
днареихырхәеит иара.
– Уа, еицаҳԥылт, ҳаҭыр зқәу Ачба Ҭалуԥар ду! – ҿааиҭит Осман Шамба.
– Бзиа збаша! Бзиара убааит! – ааҿырҭқәеит егьырҭгьы.
– Сара аполковник Кониар сааишьҭит, – Ҭалуԥар имӡеит аиаша, ажәларгьы ус
иаҳа игәра рымгози.
– Иаабоит, – иҳәеит Ҷаны Зафас. – Аха уара уҭыԥ иара иганаҿ акәым, уаԥсуа
жәлар рыгәҭаноуп.
– Уи иганаҿгьы ауаа шәҭахыуп, – ҿааиҭит Ҭалуԥар. – Амала ҳазҿу аус ахьынӡа
шәоу-изоу аҳәара уадаҩуп.
– Уи ҳаҟәыҵп. Иҳәа иуҭахыу! – ҿааиҭит Осман Шамба.
– Аполковник шәхаҭарнакцәа дрыԥхьоит аиҿцәажәараз.
– Ҳаиҿымцәажәахьеи. – даарылҵит Осман Шамба.
– Шәеиҿцәажәахьеит, аха адырҩегь шәеиқәшәар иҭахыуп, ижәдыруеи
ишәеимҳәац акы иҳәозар.
– Ииҳәарц ииҭахыз иҳәахьеит, – иҳәеит аамсҭа ду рышьҭра змаз, аха макьана
қәрала иҿаз Заурбақь Ӡаԥшь-иԥа.
Ашьҭраду жәлақәа ыҟан ажәлар рыгәҭаны, аха имаҷын иахьцалак. Арҭ
ирхагылаз уажәы аԥхьа игылаз ракәмызт, Ҭалуԥар дгаӡамызт, уи бзианы еиликаауан.
Ахадақәаҵәҟьа, Маан Кац дназлаз, рҽынаԥхьакшәа иҟазар акәхарын, аиааира гарҭа
анырбалак иҩцәырҵырц. Ма ак рыӡбозар?
– Ииҳәарц ииҭахыз иҳәахьеит, – ибжьы рӷәӷәа ҿааиҭит аамсҭа Шьмаф Маан,
иашьа Елмырза дахьидгылаз. Арҭ рҩыџьегьы рыбла ашьа хыҵәҵәалон, еидысларак
аҿы рашьа Алхас аказакцәа дыршьхьан.
– Ҳара ҳзызԥшыз аполковник изаҳашьҭыз ауаа ракәын, – иҳәеит Елмырза,
зынӡа иааҭгылоз иԥшра имаӡамкәан. – Асардар иахь Қарҭҟа ацаракәым, агубернатор
иҿынӡагьы уишьҭуам. Ага ицо лак рыцуп ҳәа, ииҳәалак ицызҳәо Черепов ҳәа гәыжьк
дизыҟалеит. Рыжәҩахыр еибырҭар, рнапаҿы ҳарзааго џьыршьоит. Ҳхаҭарнакцәа
Осман дырхагылан, абан дахьыҟоу. Уажәшьа ҳус ҳара иаадыруеит.
– Нас уажәшьҭа шәгәы иҭоуи? – даазҿлымҳахеит Ҭалуԥар, иакәым рхы
аларгаларгьы иҭахымызт, амашәыр излауаз ала иаԥхьырҟәҟәатәын.
– Аҳҭынраҿы ҳнаӡар, иубап, – иҳәеит Ҟалӷьы Ҳанашә.
– Иахьцалак даҽазны шәиҿцәажәар сҭахын сара.
– Уи ҳиацәажәо егьиуа, аамҭа баша изаагои? – дыҵҟьарц агьигмызт Заурбақь
Ӡаԥшь-иԥа. – Иаҳҭахыу агьҟаиҵом, уи еилкаауп. Еиӷьми, аҳҭынра ҳшынҭалалак, ахан
ҳажәланы, а-Кониар ҳааилгар?!
– Ҟаи, иуҳәо закәызеи?! – ҿааиҭит Ҭалуԥар. – Ар уриааирц угәы иҭоума? Арҭ,
рхыԥхьаӡара нҵәара ақәымкәа, иаарышьҭлоит.
– Ҳаргьы ҳмаҷым! – дыӷәӷәан Ҟазылбақь Маан.
– Ҳаиҭаиҿцәажәап нас, – дааиԥхьхәыцт Осман Шамба.
– Иуҳәо закәузеи? – уи дџьеишьан Заурбақь Ӡаԥшь-иԥа. Уара уакәымзи а-Кониар
иҿцәажәара уаҳа иаԥсам, еиҳабы диздыруам, еиҵбы диздыруам, ҳаҭырк
имаӡамкәан даҳхадыргылеит ҳәа иҳалагылаз.
– Иудыруеи хәыҷык иаргьы деиԥхьхәыцқәазар.
– Уа ицаны иҿцәажәаз ирҳәаз иалашәхи, – дааҵԥеит Елмырза Маан, – ҳара
ҳхаҭа дҳамбаӡаци?!. Ибз аҳәа ццышә иаҩызоуп, аха аҿанааирхалак еиха цагәыла
ухәда дасзар иаҩызамзи.
– Ус иагьа иҟазаргьы, гәыԥ-ҩык шәизнеи! – дрыҳәеит Ачба Ҭалуԥар.
– Ҳнеип, дад, ҳнеип! – дақәшаҳаҭын Осман Шамба. – Амала ԥыхьеиԥш гәыԥҩык ҳазнеиуам. Ажәлар зегьы ҳаицнеиуеит. Дааҳалагылааит. Иаҳҳәо дазыӡырҩып,
ииҳәогьы ҳаҳап. Аӡәаӡәала – мамоу! Ҳшыжәлару ҳидикылааит, иҭахымзаргьы иамур
ҟалап.
– Бзиоуп нас! – иҳәеит Ҷанба Зафас.
– Иаабап нас! – ҿааиҭит Ҟалӷьы Ҳанашәгьы.
– Ажәлар рҿынтә аурысшәа здыруа маҷуп, аамсҭадуцәақәак рыӡбахә умҳәозар,
– даахәцт Осман Шамба. – Аҭырџьманра џьоукы ишәықәшәоит. Уҩызцәагьы
иҳазраҳәа, ухаҭагьы угәы иҭаз, Ҭалуԥар ду, иааҳҳәо зегьы цқьаны а-Кониар
илымҳаҿынӡа ишнагатәу.
– Ҳзеиԥшроу убоит, – даақәгылеит Заурбақь Ӡаԥшь-иԥа, зегьы ирмаҳартә
ибжьы рмаҷны, – ажәлар рҿгьы иҟоуи иануи цқьа иззеилымкаауа аӡәык-ҩыџьак
ыҟоуп. Урҭ цқьа идеилыркаатәуп аангылашьа шҳамам. Аполковник ииҳәогьы
ибзианы аиҭагара азхом, ауаа арааԥкыртә ухаҭагьы амца ацраҵаны, иажәахә
еиҭоугароуп. Уи сымала сакәым ус иахәҭоуп ҳәа изԥхьаӡо.
– Ажәакала, шәеицәажәоит! – инапы ианыз наигӡазар аҟара ихиҿы аалашеит
Ҭалуԥар.
– Бзиоуп нас! – иҳәахт Ҷаны Зафас.
– Иаабап, иаабап! – Иҳәахт Ҟалӷьы Ҳанашәгьы.
Егьырҭгьы арҭ изрықәымчуамызт, ирықәшаҳаҭхеит, ажәларгьы нарышьҭалеит.
Амҩа ианын зҵыхәа ахьыҟаз умбоз ауаажәлар. Арҭ, ахы бзиа рмоур, иахьакәымыз
икылнагар рылшон. Бжьынтә ишәаны, знык иԥызҟуаз ауаҩы инапаҿы иааганы
имазар акәын. Ус акәымкәан, згәы цҳафыр нызкылашаз ахы змамыз, ианаамҭамз
иаҭахымз ашьаҿа ԥхьаҟа иҟеиҵар, жәларык шҳәыԥыз ишьҭалон, убасҟан акәын
ашәарҭагьы ианҭагылоз.
Ҭалуԥар дынҽыжәлан, иҽы наирццакит, иаарласны архәара днаваҵәит,
шьапыла иаауаз анысақьыз ишьҭахьҟа иныжьны. Анаҟәоу ашьшьыҳәа, иҵааршәха
албаашьа шубарҭамз еиԥш, ҵыхәаԥҵәара змамыз ауаа амҩа ианын. Анаҟәоу албаара
аамҭа шмаҷмыз еиԥш, мҩа дук инықәгылеит, убри азын иццакуамызт уҳәарын,
ашьшьыҳәа иахьлеиуаз. Арахь ргәшыра мцабзха иҩаҵҟьарц акгьы рыгмызт.
Анаҟәоу акәмызт, аихаршы амҩа еикәаҵәи ианыз џьишьарын уи збахьаз, ауаа
рҭагылазаашьагьы бзианы издыруаз дрықәшәар.
Ҭалуԥар аҳҭынра дынҭалан, аҽҭра шыҟаз анеиха имоукәа, ахан аԥхьа
дылҽыжәԥеит, иааидԥалаз аказақ иҽы аӷәра наииркит. Луанытә даақәыԥсычҳан, ахан
абарҵа дыҩхалан, ашә ааимԥааны дныҩнаԥҟарц дласын, аха даҽазнык иԥсы
ааивиган, ашьшьыҳәа дныҩналеит. Зегьы рхәы иахатәан. Иагьа иҽирҭынчуазаргьы,
аҭагылазаашьа дзықәшәаз ихаҿы ианубаалозар акәхарын, рыбла ҭырхаха
иааиҿаԥшит. Иибази иаҳази реиҳәарц иҿы ааихыхха дахьымгӡакәа, ихы назқәикыз
Кониар ҿааиҭит:
– Улатәа аамсҭа ду Ачба! Акы унацҳап.
Ҭалуԥар иаҳаз даргәаарцгьы маҷк ауп иааигхаз, аха аполковник иара, ихәы
длахаиртәар, маҷкгьы дыхьшәашәахар ицәыргатәызи ицәыргатәымзи дрызхәыцны,
иҳәатәын ҳәа еилиԥшааз игәы иааинаҭан, амаҵуҩы ӡӷаб изаалгаз аџьаз лагьанаҿ
инапы ӡык нақәҭәаны, иҭацәыз аҭыԥ ааникылеит. Ихәы инапымыркыкәа дыԥшын,
иааизыӡырҩуазар ҳәа дгәыӷны. Аполковник, ибла ҩышьҭымхыкәа, акрыфара даҿын,
иааигәа-сигәа аишәа иқәыз ҳәа уамак шыҟамызгьы: уи изхара ифахьан. Егьырҭгьы
рычхьыԥқәеи раҳәызбақәеи аақәырхын, ҿыц рхәы рнападыркит. Аӡәгьы ҿиҭуамызт.
Ҭалуԥар арҭ ццакыр иҭахын. Уажәы-уашьҭан ашҭа аадырҭәуан амҩа ианыз, нас
иҟаҵатәыз ҳәа ахәыцра уалагозма, узхьымӡашаз ускгьы ыҟанеи.
Ҭалуԥар иҽааирҭынчын, ихәы напаиркит. Аус ӷәӷәа рыԥгылан ҳәа аӡәгьы
ҵәыцак ада имкит, иара усгьы ашьыжь арыжәтә уамак уаҩы инааломызт.
Ҭалуԥаргьы аҩы еиқәаҵәа ԥхеиԥхеиуа даахан, дҩагыланы «Анцәа улԥха ҳаҭ!» иҳәан,
ижәит. Уаҳа ихы дымҩахаӡакәа, ҭынч акрифон. Аполковник уажәшьҭа Ҭалуԥар
дааизхьаԥшыр ҟалон игәахәуа днеихьан, аха гаграа раҳ ҿиҭуамызт, Ҭалуԥар Ачба
иакәзар идирбарц игәы иҭазшәа, рԥсы ааибаиркыртә, дмыццакӡакәа акрифон.
Уажәшьҭа ргәы кыдгылазар анигәахә, изхарагьы анифа, ампахьшьы хәыҷы
аақәихын, инапы ааирыцқьан, иҿгьы инахьшьшәа, ирҷыгәны шьҭахьҟа инықәиҵеит.
Акәымжәы зшәымыз зегьы уи ампахьшьы хәыҷқәа раԥхьа иарҭон, аха акәымжәи
акабеи ныҟәызгоз уи ала раԥхьа рҵәахуамызт, иахәҭаны ианырԥхьаӡоз, аишәа
иаақәхны, рхы иадырхәон, зынгьы шьамхқәыршәс иааҟарҵон акәымзар. Дшыхиаз
дирбарц, ихы ҩышьҭхны зегьы даарылаԥшит, ашьҭахь Кониаргьы днаизԥшит. Иара
ихынҳәра иазымԥшӡакәа иахьтәаз зхараитәуаз аполковник иакәымзи.
– Иудыз наугӡама? – дҵааит Кониар, Ҭалуԥар ҿымҭкәа азҵаара дшазԥшыз
ангәеиҭа.
– Аполковник ухаҵкы! Сара амҩан исԥылеит ажәлар. Урҭ арахь иаауеит. Дара
рхаҭарнакцәа рыҿцәажәарала, аус аҭыԥ иаҳзықәҵом. Ҳшыжәлару дҳацәажәааит
аполковник Кониар рҳәеит.
– Дара заҟаҩы ыҟада?
– Иуадаҩуп аҳәара.
– Иахьцалак, бжьаратәла уахәаԥшуазар, заҟаҩы ыҟада?
– Уаа жәанызқь-ҩык ыҟазар ҟалап, – аниҳәа, зегьы шшанхаз аарнубаалеит,
Кониар ида:
– Иҟазар иҟоуп, усҟатәигьы срыҿцәажәоит ианаҭахха.
– Урҭ аҭыҳәҭеиқәа рыжәҩахыр ихшьуп, ргәы иҭоу сыздыруам, мышқәак
ирызхаша амҩаныфагьы рымоуп.
– Зегьы хацәоума, ԥҳәыс дыҟаӡамеи?
– Мап, ԥҳәыс дыҟам. Урҭ аднагалар, рхыԥхьаӡара зынӡак еиҳахоит.
– Аибашьра рҽазыркҵәҟьазшәоуп рсахьа шҭухыз, – дааԥышәырччеит Кониар.
– Уи ус ауп, аполковник Кониар ухаҵкы.
– Шәара шәықәҵны шәцароуп! – дҩаҵҟьеит амиор Измаилов аполковники
астатс советник Черепови рзы.
– Уҽырҭынч, амаиор! – Кониар иблақәа Измаилов инаиирбеит.
– Аполковник ухаҵкы! – дтәаны дышцәажәоз, Ҭалуԥар дҩагылеит, Кониар
Измаилов дшылаиртәаз еиԥшҵәҟьа. – Уара угәы иаанагозар ҟалап… – аниҳәа,
аполковник маӡала даақәыԥсычҳаит, аԥсуаа «уара» ҳәа ахьиарҳәоз
дагьзамышьцылацызт, иагьатәеибомызт. – Аполковник ухаҵкы! – еиҭеиҳәахт
Ҭалуԥар. – Уара угәы иаанагозар ҟалап Ачба Ҭалуԥар, ижәлар дрыдгыланы, маанала
Лыхнашҭа сықәицар иҭахыуп ҳәа.
– Аҳ Ачба игәра сымгозар ажәлар рахь ддәықәысҵомызт.
– Уи зегь ззысҳәо уԥсҭазаара шәарҭахар сҭахыҵәҟьам. Ауаа ргәы шны иҟоуп.
Заурбақь Ӡаԥшь-иԥа иаахтны иҳәеит аполковник иҿцәажәара аамҭа ҳцәагеит, ахан
ҳагәыдланы даҳшьыр иаҳа еиӷьуп ҳәа. Иқәшаҳаҭуп иҩызцәагьы.
– Уи зегь башоуп, – ҿааиҭит аполковник, дзыдтәалаз «ауу» рыхга ианааилала. –
Шәарҭ шәшәоит ҳәа сыҟоуп.
Кониар аишәа дҩахыҵт. Аишәаҿынтә шьаҿақәак наҟ иҟаиҵаанӡа, зегьы ршьапы
иқәгылан. Ахышә дынкылԥшырц шааиҭаххазгьы, уи дазааигәамхеит, иахьцалак
дшәон рымҳәарц. Игәы маҷкгьы иҭрысҵәҟьомызт иара. Амала акы дҿанаҳәозшәа,
ҩныҵҟала еибарххарак иман, иуадаҩыз амш хьанҭара шизԥшыз ицәаныруазшәа.
Ажәлар ахьиҿагылаз акәхарын игәы иаамыхәоз, арахь, инапы знык иҟьаны,
иҿагылаз амч ибла иахьизаԥырымгоз ицәымӷын. Абри иара дланарҟәуазшәа ибон.
Изычҳауамызт абарҭ анхацәа иара – аимператор иполковник, аҳ, – иахьиҿагылаз.
Иара иакәмызт дара рнапы ззышьҭырхыз, урҭ злагаз аус иҵегь иҭбаан, аха иара ала
акәын рнапы шадыркыз. Арҭ лахь рымҭакәа рныжьра илшомызт.
– Сара, суадаҿ сҩыхәнаны, маҷк сԥсы ааиҭаскуеит, ҭакзыԥхықәу амш ҳазԥшуп, иҳәан, идгылаз амаиор Измаилови, аҳ иԥа Гьыргәали, астатс советник Черепови
ааныжьны, амардуан днаҿагылеит. – Шәара шәыԥсшьарҭа ҭыԥ ахь шәца,
ишәцәымӷымзар, – даахьаҳәт иара Иуана Гьагьиа иахь. – Анцәа илԥха ҳаурц
шәиҳәала, – аниҳәа, Иуана днахырхәан, шьҭахьҟа иҿынеихеит, аполковникгьы ҭынч
хыхь дҩыхәнан, иуадаҿ днеин, иаартыз ахышә днадгылан, аҳауа цқьа луанытә
дқәыԥсычҳаны илбаадо, ихәда инакрны, икьитель аҳәынҵәрақәа ааԥиртлеит.
Ажа рыҵаҟа ауаа аизыҩра иаҿын. Макьана уамак ирацәамызт, аӡиас амшын
ианӡаалоз, амшын иахьацлоз шумбоз еиԥш, ауаа рхыԥхьаӡара шызҳауаз убарҭамызт,
аха урҭ ԥшьшьала ишаауаз удырратә, улаԥш иҵамшәацәаӡакәа, ажа рыҵаҟа
рымҽхаркуан. Аполковник, уи аҭыԥ иаҳа ибарҭан азы, акреслаҿ иҽааиҵихит.
Ишьапқәагьы ҩышьҭихын, иааихданы аиарҭа инықәиҵеит, аԥхынхыза имҟьашьырц
даацклаԥшны. Ишьаргәацәқәа ихьуан, идақәа ишьа рҭаныҟәара рцәыуадаҩхазшәа.
Иаха цқьа дызмыцәеит, аԥсшьара иҭахыҵәҟьан. Уажәы дахьылатәаз изыԥсырҳаган.
Амала ажа рыҵаҟа иибоз дарҭынчуамызт. Даршәомызт, амала дарҭынчуамызт.
Иблақәа аахиҩеит, акгьы имбарц, акгьы дазымхәыцырц. Ҳамҭакы ус дтәан. Нас
акгьы игәалашәомызт, ашә аӡәы дахьасуаз аҭҳарцәҳәа даанарԥшаанӡа. Амала ашә
асбжьы убас ирԥшқан, ацәа дшалазгьы, дҭахәхәа дааԥшит. Уамашәа иубартә еиԥш,
ихы-игәы еилган, хьаа-баак змаз иакәӡамызшәа. Ирласны дҩагылан, иҽааирҽеит,
аиарҭахь дааиасын, уа дықәиазшәа, днаиан, ашә иадгылаз дааирц, адырра ииҭеит.
Дааҩналеит амаиор Измаилов. Уи иԥшҭәхәы ҽеимызт. Еилкаан аполковник еиԥш
амаиоргьы ахышә дышкылԥшхьаз.
– Саҭамыз, аҳ! – ҿааиҭит иара. – Ҵаҟантә саарышьҭит. Урҭ еицҿакны
ирԥхьаӡеит, аполковник шәхаҵкы, машәырк ҟалаанӡа, шәықәҵра ахәҭаны.
– Сароу?! – аполковник дҩаҵыззеит. – Ҳар, ашьа каршны, Кавказ рнапаҿы
ианаарга, абра бнауаак еизеит ҳәа, срыцәшәаны, сыҽдмырбаӡакәа, хәдаҟа
савҵаланы, сҵеиҟә-ҵеиҟәа сцозаргьы, шәарт сшәышьҭуану?!
– Саҭамыз, аполковник шәхаҵкы! Ахышә шәкылԥшхьоума?
– Избан? – агьзымбацыз иеиԥш, Кониар дҩагылан, ахышә ҭбаа днадгылеит.
Ажа рыҵаҟа ианамк, ауаа адәахьы игылан, Амра рықәцеиуа. Ажәлар шырацәазгьы,
урҭ ирыцлоз ргәаҭара ԥыхьа аасҭа ишыуадаҩызгьы, аполковник ибла иаахгылаз, аӡы
анхыҵлак, ихыҵәаны арха шамҽханакуаз акәын. – Уажәы слыбаауеит. – иҳәеит иара,
амаиор иахь дхьамԥшӡакәа, ишьҭахьҟагьы ашә нкыдҳалеит, Измаилов дыццакны
дышлыбааз еилургартә.
Кониар еиликаар иҭахын ҵаҟа изԥшыз рԥсы еиқәдырхарц рҭахызу, иара
иԥсҭазаара ашәарҭа иҭагылар ҳәа ишәозу. Иара ишьҭазгьы рхы акәын
изышьҭагәышьаз. Шьаҿак шьҭахьҟа иныҟаиҵар, даҽакгьы идырҟаҵон. Иуаа
ирхымҩаԥгашьаз иаргьы дацныҟәон ҳәа иазԥшызар аӷацәагьы. Уи азакәхарын
Ҭалуԥар ишиаҳауаз Заурбақь Ӡаԥшь-иԥа аполквоник иҿцәажәара аамҭа рцәагон,
ахан иагәыдланы дыршьыр иаҳа иеиӷьын ҳәа зиҳәаз. Кониар ашәара игәгьы
иҭамызт, еиқәных еилагылаз аӡәы бџьарк иқәикрын ҳәагьы игәы иҭашәомызт.
Амала ауаа, рҭаҳәҭеи иҭаз рабџьарқәа реиԥш, раҳаҭ хәыҷқәагьы ирықәгәыӷуа
иахьрымаз ҵакыс иарҭоз изеилкаауамызт. Мчыбжьык аизара мҩаԥыргарц ргәы
иҭазма?
Абри зегьы изеиҵазҟәаҟәадаз ҳәа, ихы уахь иазцеит, ишәыз ир маҭәа еиҿкаауа,
ауада дахьыҩназ. Ихы ааиҳәан, ихылԥа неихеиҵеит. Иԥаҵақәа иршо, днарыха-аарыхеит.
Аҳмыҭбеи дыԥсаанӡа аԥсуа аамсҭадуқәа цо-иаауа ибжьан, дырбарц
иҭаауазшәа ҿыҵгас иҟаҵаны. Убарҭ баша ибжьамызт. Аҳмыҭбеи иакәын, хымԥада,
зыжәлар рықәгылара еиҵызхыз. Ари ахшыҩзцара акырынтә ишизааихьазгьы, уажәы
иҿыцны иааизцәырҵит. Аҵыхәтәантәи аамҭаз Аҳмыҭбеи изгәакьацәа зынӡак
ихҭакны ирыман Воронеж ацара-аарақәа. Ажәлар ықәгылартә амца еиҿакын, аха
имцабзхомызт. Акәиц мцабзызтәыз иара, ԥыхьатәи аҳ, иԥсракәын. Арахь анхамҩатә
реформа амҩаԥгара аус иҟама ццышәха иаарҿагылеит. Зегьы иаразнак
еилалагәышьеит.
Аха ажәлар аимператор иполитика ишԥаҿагылоз? – уи акәын Кониар
изышьҭымхуаз. Иӷәӷәаны лахь рыҭатәын. Ааи, ус ҟаҵатәын, абыржәы излауазала
иааиқәкқәазар. Еилцашьас иҟази? Жәа хаала иауамызт, Кониар излеибоз ала. Арҭ
ршәатәын, уаҳа ԥсыхәа ыҟамызт. Уаҩы дшырцәымшәаз рхаҿы инагатәын ҳәа
дхәыцуа, ахышә деиҭанкылԥшын, ауаа реизара шырацәахаӡоз адырҩегь иаазгәеиҭан,
иаҳәа ааиҟәниҵеит. Уажәшьҭа адәылҵра дазхиан. Ашә ааиртын, амардуан
дааҵагылеит. Анцәа дырзылбаауазшәа, зегьы рыбла ҭырхаха азалаҿынтә
иҩаиҵаԥшит. Дмыццакӡакәа данлалбаа, иааира иахгәаҟӡоз амаиор Измаилов
дааидԥалеит.
– Сшәыҳәоит! – Измаилов инапы ашҭахь удәылызгоз ашә ашҟа акәымкәан,
ашьҭахь иҿаз ашә ахь инаирхеит.
– Шәеилагаҵәҟьама?! – Кониар иблақәа аашаҟьшаҟьеит, длалбаауеит ҳәа
зеиҳәаз амаиор, аҽқәа ирхиар, амшын ахь еихар акәын ҳәа шеиликааз ихаҿы иааин. –
Ҳақәҵны ҳабацои?
– Сышәзеилымкааит, аполковник шәхаҵкы! Шәареи ҳаҭыр зқәу Черепови
шәықәҵроуп. Зуалԥшьа назыгӡаша ара ҳаҟоуп.
– Шәаҟәыҵ! – илахь ааимарџьахәны иблақәа инархаижьын, аполковник ахышә
днадгылеит. Уаарыцәшәартә ауаа еизон. Арҭ бунтыр рынкылара зылшашаз амчқәа
Аԥсны иабаҟаз, аха хьаҵшьагьы ыҟамызт. Зегь раԥхьа иара ихы дақәгәыӷуан.
Ибжьы ҩыҭцаны, дҩарықәҟаар, абжеиҳара-ҩык еиԥхьирттарызшәа ибон. Амала
ашьхарыуаа ишәарын, иԥхашьарын ҳәа згәы иҭазкуаз дрыламызт. Агәы ӷәӷәа
ирызҭаз иркыз рабџьар, аҟама кьаҿ мацара акәзаргьы, анырзацлалак, хьаҵшьа
рымамызт. Шамильҵәҟьа, ачерқьес-хыхҵәацәа еизганы, ҩажәеи хәба шықәса
рабашьра даҿын. Уажәы Кавказ инхаз абри Аԥсны абжакәын. Егьи абжа,
издыруадаз абжеиҳара акәзаргьы, иқәынхоз рыдгьылқәа ирыхцан. Нас абыржәы
абра еизаз ракәызма рнапаҿы ирзаамгоз. Уи аҵыхәтәантәи аҭакԥхықәра здызгьы
иара, аполковник Кониар, иакәын. – Сара жәлар рхаҭарнакцәа рыҿцәажәараз
сыхиоуп.
– Ҭалуԥар игәра угоазр, – иҳәеит Черепов, – арҭ уаҩы дрылҵны дааиуам. Зегьы
ишҳәыԥкәу рыҿцәажәара аҭахыуп, ҟаҵашьас иамоу сыздыруам аха.
– Ааи, ус ауп, – иҳәеит Кониаргьы. – Нас ажәлар рыҿцәажәараз, ҳдәықәышәҵа!
Уажәшьҭа иаамҭоума? – аполковник Гьыргәал иахь даахьаԥшит.
Аҽны иҟалақәаз дрылахәӡамызшәа згәы изнаҭоз Гьыргәал, ҭакԥхықәра здыз
иеиԥш ихы мԥхьаӡакәа, иаб иашьа Алықьсандр дивагылан. Ацәа даалҵызшәа
иҽааириашан. Уажәшьҭа шьыбжьонхарц егьагмызт, акы шыӡбатәыз иирдырт. Иара
аиҳараӡак дзыцәшәоз ауаа ашҭа иахыҵәаӡар ҳәа акәын. Аамҭа усгьы анысақьыз
иаҩызахахьан.
Ашҭа ашҟа ахан ашә анаадырты, Кониар дындәылҵын, абарҵа днықәгылеит
имацара. Амаиор Измаилов уи дынивагылеит. Егьырҭгьы нымхакәа иаадәылҟьан,
аполковник дрыларҩашьо акыр иааикәшеит. Гьыргәал уи ижәҩахыр нидсыло
дидгылан, машәырк ҟазҵарц иақәызкыз дшаагәеиҭалак, аполковник
иҽынеиԥырикырц. Амала, ус дныҟәаны, ихаҭагьы дҭахаҵәҟьарын, абасҟатәи ашықәс
маҷ нҵны ҳәа, зынӡакгьы ихы иҭашәомызт. Аҽнытәи аусқәа реиҿкаареи рҭыԥ
рықәҵареи зыхәда иқәыз аполковник иакәын, ихаҭа имаз аҭакԥхықәра иныруамызт,
Кониар ддауаԥшьызшәа диқәгәыӷуан.
Зегь раҵкьыс ишаҟь-шаҟьоз амаиор Измаилов иакәын, уи дҭынчызшәа ихы
шымҩаԥигозгьы, ҩныҵҟала дшыгәаҭеиуаз Гьыргәал еиликаауан. Уи идҵала
иадиутант Артиухов дызлагылаз даарылҵын, ирласны аказакцәа ахьтәаз аказармаҿ
днеин, рҽырхиашьа еиликааит. Дыззааизгьы уамашәа ирбон, избанзар аҽырхиараз
адҵа роухьан, аруаа ҩынтә-хынтә ргәаҭара заҭахызи. Аха дара ирылшози умҳәозар,
бџьарла аказакцәа израҩымсуазаргьы, еиқәных игылаз аԥсҭыр наӡак иазынаԥшуаз,
ашьаҟарра злыҵшаз ауаа рҿаԥхьа. Артиухов дшаахынҳәыз Измаилов илымҳа
дынҭахәыҭхәыҭит, Гьыргәал идырт уи иаиҳәоз закәыз. Уи лаԥшықәымҵакәа ԥхьаҟа
дыԥшуан аполковник, нас зегьы иааџьаршьартә иаацәыригеит:
– Анхацәа ареформа иалацәажәартә ишԥанаагеи? Уи еиԥш џьаргьы
иҟамлацызт.
Аполковник ашҭа агәахьы иҿынеихеит. Ажәлар рзааигәараҵәҟьа дымнаӡакәа,
дааҭгылеит. Ицызгьы иара ивсны иабацоз. Ашҭаҿ ҭынчрацәан. Арахь ажа, аҭәаҵла
рыҵаҟа узыҵаԥшуамызт, адәы акәзар уааԥсыла ихҟьаӡан. Ладеи ҩадеи иҟаларызишь
ҳәа иԥшын. Аҭынчра уацәшәарын. Ауаҩы ҩныҵҟала деилазыргьежьшаз, шьаҿа
мцхәык данарӡыӡшаз, иагьа дызцәымшәашаз ишьҭахьҟа иус дуқәа вбак рылырбаар
еиҳараӡак ианицәымӷхашаз аамҭан ари. Асҟатәи ауаа реизараҿ иуҽԥникылашаз азы,
аӡәгьы дшәомызт, дырҳауамызт. Иааикәыршаз зегьы иара идгылан, усҟан акәын
дызлагылаз ахацәа рфырхаҵара игәы аназыҳәоз.
Анахьгьы арахьгьы реиҿаԥшышьа еилазгашаз аилкаара уадаҩын. Ауаа
ахьеилагылаз ишеилашуазгьы, қәа млеиӡакәа, адгьыл аарҩара ианамҽханаклак, ԥша
анықәмз аҭакар зхатәаз амх ду ҽырҵысрак шузалымбаауаз еиԥш, рԥсыԥ лагаҩагара
ааныркылазшәа, ауаа мармалташьхазшәа иԥшын. Еилкаан еиҳа еиӷьыз
ахымҩаԥгашьа Кониар дшашьҭаз. Аха иара ишьаҿа еихигаанӡа, аа-ҩык ажәлар
иаарылҵын, рышьи-рышьи неиқәҵо, раамсҭашәа ныҟәашьа Кониар иԥсахы
еибанаркыртә, рҿаархеит. Урҭ раԥхьа дгылан Осман Шамба.
– Адырҩегь иара иакәхыуп. – Кониар ицәыҵаҟәындҟәынд бжьы Гьыргәал
илымҳаҿынӡа иааӡеит.
Кониар, иқәыԥшра шықәсқәа инадыркны, арра маҵура иақәирӡит иԥсҭазаара
зегьы. Уи игәалашәомызт анхацәеи иареи уск еимҿаркуаны, еиҟараз ауаа реиԥш. Уи
адагьы иара иаҵкыс чынла, маҵура ҭыԥла имаҷызгьы диҿамԥацызт, зегьы идҵа
нарыгӡон. Иҟалазеи абра? Иаӡәыкын ҳәа иааидгылаз анхацәа аӡәы дузрылгомызт,
ирҳәоз-ируаз еицҿакын. Осман Шамба, игәыԥ иманы, дааидгылеит.
Диаҭәеишьомызт, дызлагылаз агәыԥгьы иаҭәеишьомызт, зыхьӡала дааиз ажәларгьы
иаҭәеишьомызт, ихәынгеишьон, аха уашҭаҿ ашәа дурҳәарц, зашҭа уҭаз иашәа уҳәар
акәын, уи ус шакәыз ихшыҩ аганаҿ џьара иҵанаҳәон.
А-Шамба иқәра маҷмызт, ицызгьы қәра дуқәан, аха иара иҵегь деиҳабын.
Икәымжәи икабеи рымацара аибашьҩ иԥшра ирҭон, ҟәынала еибыҭаз имаҟеи,
инаԥсыргәыҵақәеи ааихданы изқәыз иҟама кьаҿи еиҳагьы дыбџьарыртәуан, зҭыҳәҭа
иҭаз ишьанҵа шәақьи иаҳаҭа хәыҷи даазлыҵыз рҿы ишынижьызгьы. Уи ижакьа
еиқәышла иқәра акыр иӡышнатәуан, амала ишьамхы шыӷәӷәаз узырбоз ихәамц
иаша дызҭагылаз аԥсҭазаара иазырхәарц иҟамызт рҳәартә, ибла ҵаулақәа
цамцамуан.
– Уа мшабзиақәа! Бзиала шәаабеит! – нациҵеит, иарӷьа напы ҩышҭхны,
инацәкьарақәа маҷк иаахарҟәылашәа илымҳарҭаҿ инадиклон еиԥш. Иҩызцәагьы ус
аныҟарҵа. урҭ рҿаԥхьа игылазгьы, дДоусы ишраҭәаз аԥсшәақәа рҳәеит.
– Сӡырҩуеит! – иҳәеит Кониар, а-Шамба иахь ихы наирхан, иара усгьы
аԥшәмара акәын еимаркуаз иаргьы даргьы. Арахь раԥсшәаҳәашьа злаҟаз ала
рыԥшәмара карыжьырц ргәы иҭаӡамызт.
Осман Шамба дызлагылаз ҩбаҟа шьаҿа даарылҵын. илабашьа наирсит, ажәа
змаз иара иакәын иҳәарызшәа. Дцәажәарц игәы иҭазар, уажәшьҭа далагар
цәгьамызт ааугәахәыргьы алшон, иара илабашьа ақәцә кны дгылан, иҿагылаз ауаа
аӡәаӡәала рхаҿы ианыз ҭиҵаауазшәа дырҿаԥшуа. Аиҳараӡак илаԥш зхыз аполковник
иакәын, даҽа знык цқьа дирӡырҩыр иҭахын, иауазар ажәлари анапхгареи
еиҿанамгыларц. Абырг иӡышра инарбон абыржәы ииҳәоз а-Кониар игәаҵанӡа
ианизнамга, аполковник ихаҭагьы еиликаарц данашьҭамла, згәы кыдгыланы,
зҭаҳәҭеи зыҟәныз, рабџьарқәа иҩарыхон, уаҩгьы изынкыломызт, зыӡкыра ԥжәаз
аӡхыҵра шизаанымкылоз еиԥш. Уажәшьҭа аӡҩрра иазыҟаҵан анигәахә, а-Шамба
аполковник иблақәа ибылрызшәа днарыхԥшылеит.
– А-Кониар ухаҵкы! – ҿааиҭит иара, ибжьы, иеиҿагылаз ҩ-гәыԥк рыдагьы,
ажәлар иаархыҵәарц ирдуны. – Иҿыцу иуаҳамҳәац акгьы ҳамам. Амала даҽа знык
уааҳзыӡырҩырц сҭахыуп. Избан акәзар уара иааурԥшуа аҟәыӷареи, ахшыҩеилгареи,
ахымҩаԥгашьа бзиеи роуп, ара ҳаԥхьаҟа ҳныҟәызгараны иҟоу.
Гьыргәал игәаԥхон а-Шамба ҭынч-ҭынч ицәажәашьа. Иара иалагашьагьы
уаахыҽхәартә иҟан. Уи даақәгылан иаразнак аполковник игәы дамысит.
Дагьимырҽхәацәеит, аха аиҳабы игәы абзиара ҭашәаны иҟазар, дызхылаԥшуаз ауаа
рныҟәгарагьы уи шакәхоз имӡеит. Аиашаз, а-Шамба ииҭахыз ахшыҩ зыбла
дхыԥшылоз дабалаҟагәышьаз, аха игәырҵҟәыл изырцыхцыхуазар ҳәа дгәыӷуан. Уи
ииҳәоз иазыцклаԥшны аполковник изеиҭеигон аҭырџьман Ҭқьецишьвили. Осман
усгьы, ииҳәоз цқьа игәныркылартә, дынҭгыла-ааҭгыло акәын дышцәажәоз.
– Ҳара ҳҭагылазаашьа еицәамхазар еиӷьымхаӡеит, аҳәынҭқар инапхгара
ҳзааижьҭеи. Ҳаиӷьхоз џьаҳшьон, аиашаз, аха ус иҟамлеит, аҳәынҭқаргьы иҵегь
даҳхылаԥшп ҳгәахәын, уахьгьы ҳзеигәырӷьаша аабом. Уажәраанӡа нхыҵаа
руаацәгьақәа рҽаҳцәырыхьчон, ҳхылаԥшцәа ҳаидкыланы ҳрыман,
ҳаимырҵәаӡаҵәҟьар руамызт. Уажәшьҭак зынӡак ҳаиԥхьыттеит, анхыҵқәа рҿгьы
ҳҳаҭырдаха ҳанхеит, знапаҿы шәыҟоуи ҳареи агьҳзеилам ҳәа иаҳхыччо аҿынӡа ҳнеит.
Арахь шәара шәсалдаҭцәа ҳара ҳарзыхьчом. Ус акәындаз, аказакцәа, ҳқыҭақәа
ианрылалалак, ҳдырцәҳәуеит. Ҳаҳәсақәеи ҳаӡӷабцәеи шынеибакәу раҳаҭырдара
иашьҭоуп. Нас ана ак ҟашәҵеит, ара ак ҟашәҵеит ҳәа ҳаҷкәынцәа ҭаркуеит. Уа
рҳәатәы анеибамклак, иаарысуа ирыԥҟоит. Ирацәаӡоуп иузымчҳақәаша, аха ара
зегьы злаҳҳәарызеи. Иҳамҳәаргьы уара ухаҭа иудыруеит ҳазқәшәыршәақәаз.
Згәы кыдгыланы, заҳаҭыр зыԥсҭазаараз ажәа аниоу, дзыҿцәажәоз иаҳаҭыр
ибозаргьы, игыз иаҳәатәын, анхаҩы цқьагьы маҷ-маҷ джәылон. Уи ауаҩы иуаҩбжара
зықәраз аҭоурых убла иаахгылартә еиԥкаауа далацәажәон. Уи дшахцәажәоз ала,
атәы ззымдыруазгьы еиқәҷаб еилиргарын. Аполковники уи дызхагылаз анапхгареи
ирыдиҵоз аара еилкаан: араҟа адгьыл иқәынхоз ррыцҳарақәа зегьы.
– Абарҭқәа ҳзымхарызшәа, аполковник ухаҵкы, аҵыхәтәан даҳзааушьҭит
Черепов ҳәа, хьымӡӷы ззеилымкаауа, ауаҩ иҷыдарак злам аӡәы. Уи ихымҩаԥгашьа
зеиԥшраз иахьа иаабазма, ус егьаҩы ҳрылаԥшқәахьеит, аха иаҳзааигаз аус ахь
ҳаиасып. Ҳара иаҳзеилкаауам закәытә хақәиҭроу иаҳзаажәгарц шәгәы иҭоу. Уи
зныкымкәа ҳалацәажәахьеит, аполквоник ухаҵкы, уаргьы ҳуҿцәажәеит, аха
иаҳзеилкааҵәҟьом. Ус џьара иаҳзеилымкаауа хақәиҭрак амҩа ианызаргьы, ҳара
ҳхала ҳхы злаҿаҳхша ҳәа егьҳамам, ҳӷаруп. Ус анакәха, ҳҭагылазаашьа еицәамхозар
еиӷьхом. Иалаҳхыузеи ас еиԥш иҟоу ахақәиҭра? Ҳара ҳатәны ҳаҳцәа ҳрымамызт ҳәа
иҳаԥхьаӡоит, аха иҳадыжәгалаз ахақәиҭра аасҭа, урҭ рнапаҵаҟа ҳаҟазаауеит. Ус
иауам ҳәа, шәус анагӡара аанкылашьа амамзар, аҳәынҭқар илаԥш ҳагижьрым ҳәа
ҳгәыӷуеит, ҳҿихааит ҳӷаршьа гәаҭаны, ҳаҳцәагьы ирыхәҭоу рыгимыжьааит. Аҳәара
иҟасҵаз ансгьы иауам асгьы иауам ҳәа угәы иаанагозар, азин ҳаҭ асардар иахь амҩа
ҳақәларц, ианамух ма агенерал-губернатор ҳидикылааит. Ҳара иаахҵәаны иуаҳҳәар
ҳҭахыуп ҳаҭыр зқәу аҳәынҭқари аҳ ду асардари анхацәа рхьыԥшымра абри уара
ушаҿу ала имҩаԥыргарц рҭахыуп ҳәа агәра шаҳзымго. Ҳара ҳтәала, ари аус ас
амҩаԥгара уҩызцәеи уареи шәхала шәҽазышәкит, шәеиҳабыра ишәзанаршьарц. Азин
ҳаҭа – асардар иҿынӡа ҳцоит. Исҳәо шәақәшаҳаҭума, ажәлар?! – илабашьа
ҩышьҭхны, даахьаҳәит а-Шамба.
– Иашоуп! Иашоуп!.. – абыжьқәа адәы инахыҵәеит.
– Абри ауп иуасҳәарц исҭахыз. Абри ауп ажәлар рҿаҳәатәы! – иҳәан. Осман
Шамба, шьҭахьҟа дааиҭаҵны, илабашьа нарсшәа иааирнаан, иҩыҵра иныҵаиргылт.
Ашьха ӡыш еиԥш, дӡышӡа дрылагылан.
Аполковник Кониар, иҩныҵҟа шеилашуазгьы, дәахьыла уамак инимырԥшыкәа,
ҭеиҭԥшк шьҭых дышгылац дгылан, иарма напала иаҳәа ахәҵәы кны, иарӷьа напы
анацәхыԥ икитель шкәакәа аҳәынҵәра ахьеибаиркыз инҭарԥаны. Амшын еиԥш ауаа
еилақьызуан. Рхаҭарнак иқәгылара ашьҭахь маҷк рҽырзеиқәкуамызт. Аполковник
дыԥшын. Игәы ихьуан дахьрылаԥшуаз, рыгәхьаа дагоны акәмызт, дызҭашәаз
аҟнынӡа алаҟәра иара даԥсамкәаны ихы иԥхьаӡон. Дрықәиҭызшәа игәы иабон, аха
ауаа анааидгыла рықәиҭхара уадаҩхозаарын. Амала дрықәиҭзар уаҩы диеигӡомызт.
Ҩныҵҟалагьы маҷӡак дшәозар акәхарын, иара ида уаҩы изгәамҭоз, ишьамхқәа
ҵысуан, ашәара идақәа ирҭахәмаруан. Еилагылаз аӡәы заҵәыкгьы ччаԥшьк
ааиҿықәломызт.
Анхаҩы Осман иакәзар, иара иаҵкыс ҳаҭырла деиқәшәаны, ижәлар рлахьынҵа
илахьынҵаны, дрылагылан, илабашьа аариаша иныҵарсны, инапала ашыц иалхыз
иҭаҭыныжәга апақ-апақҳәа дахо, зыр зыхьчар зҭахны, аиҿцәажәара мҩаԥызгоз
агенерал диеиԥшны, дзыҿцәажәоз акомандаҟаҵаҩ иажәа дазԥшуазшәа. Аполковник
уаанӡа ихшыҩ еилцашьаз днанамгеит, аха а-Шамба иҭакԥхықәыз уажәыҵәҟьа
агенерал иҭакԥхықәыз аасҭа ихьанҭан, ари ижәлар рҿахәы иҳәар акәын, урҭ ажәала
ихьчар акәын. Уаанӡа Кониар дымхәыцит, аха уи ахәынганк ицәеижь иалаз адақәа
ирҭахәмаруан, ихшыҩдырраҿынӡа имнеизаргьы, уи еиԥшыз аԥыжәара иҿагылаз
иахьиоуз ҩныҵҟала дақәшаҳаҭмызт. Уи наҟтәи иқәгылашьа, ихымҩаԥгашьа
ианымԥшыр зыҟаломызт, амала уи зԥырхагахоз дарбаныз дзазхәыцуамызт, избанзар
урҭ зегьы еилцаны дрызхәыцыртә дыҟамызт, иахьцалак иара иԥырхагахарын ҳәа
зынӡа ихахьы изаагарымызт. Иара усгьы уажәшьҭа иаамҭан арҭ иреиҳәарц игәы
иҭаз, иахантәарак, ариабжьарак абас иҳәарц игәы иҭеикуаз ацәыргара.
– Сара ара сзыҟоу Иара Иаҳаракыра Ду аимператор идҵа анагӡаразоуп. Аӡәы
игәы иаанамгааит уи аилагара ҟалоит ҳәа. Уи аилагара сара, насгьы исыцу аӡәы
иҽазикыр ҟалом. Шәара шәганахь ала аӡәгьы ихаруп ҳәа ҳгәы иҭам. Нас
изаҭахыузеи абасҟатәи ауаа, русқәа ирҟәаҵны, иахьа абраҟа реизара ду. Ҳара иахьа
имҩаԥааго аполитика зегьы ишәзеиӷьуп. Уажәраанӡа анхацәа аамсҭа дуи аамсҭа
хәыҷи рнапаҵаҟа шәыҟазҭгьы, уажәшьҭа шәхы шәақәиҭхоит. Ус акәымкәан, аӡәыр
ахақәиҭра наӡа шәымазҭгьы, уаҩы инапаҵаҟа шәааигар зыҟалом. Ари еиԥш иҟоу аус
ҳара ианышәзааҳга, шәарҭ шәгәырӷьаны шәаԥылар акәын.
– Анхацәа ҳарҭ ҳнапаҵаҟа иҟан, ишыҟаз егьынхоит! – ҿааиҭит Тыт Маан.
– Амц умҳәан! – ажәлар рыҟнытә ибжьы аагеит Гагәылиа Ӡыӷә-иԥа Хәыҷына. –
Ҳара дгьылла ҳхьыԥшымызт.
Кониар ибла ҵархәны Тыт днеиҿаԥшит, амалагьы ауаа «шытҟәацра»
ианеилагылаз, аӡәы аҵәы илоуҵар ҟалозма. Аполковник, урҭ рыгәшырақәа
еиҿамҳарц, дааҭымгылаӡакәа дызҿыз инациҵеит. Уи ахы инаркны даалаган,
дааҭгыла-ааҭгыло ирзеиҭеиҳәеит анхамҩатә реформа аимпериа ахьынӡа-наӡааӡоз
ишымҩаԥыргахьаз, гәахәарыла ажәларқәа ишрыдыркылаз. Нас Аԥсны имҩаԥыргарц
ианалага нахысгьы, аԥсуаа иҽеимкәа рхы шмҩаԥыргоз имӡеит. Уи ус ҟазҵазгьы
лахьҭарадагьы иаанхарымызт.
Аполковник, ацәажәара даналанагала, ауаагьы рлымҳа кыдҵа ишыӡырҩуаз
аниба, ишьамхы ӷәӷәахеит, хәыҷы-хәыҷы ибжьы ирдуурц далагеит, адәы аҵыхәан
иҟазгьы иаҳарц ибжьы ҳаразкӡоз аҭырџьманцәа дреиндаҭлозма уҳәарын.
Аҭырџьманцәа ракәзар – рбжьы цон. Убасҟатәи Кониар иажәа ироуит. Гьаргь
Ҭқьецишьвили ибжьы анихәлашәа, диԥсахит Ҭалуԥар Ачба.
– Шәара излашәҳәо ала, ҳара иҽеимкәа ҳшәызныҟәоит, аиакәымқәа
ахьыҟашәҵало азын, – иажәа наигӡон аполковник. – Шәгәы иаанамган иҽеим ауаа
рзын ирҟәымшәышәны ҳшәызныҟәоит ҳәа, иҵегь иӷәӷәоу алахьҭарақәа мҩаԥаагарц
ҳаҟоуп. Уи шәҽаԥсашәтәит шәара. Сара сганахь ала, ишәасҳәарц сҭахыуп исгәамԥхо
ауаа саарҟәамҵӡакәа сышрышьҭазаауа. Шәарҭ, аԥсуаа зегьы, алахьҭара
шәҽанаԥсашәтәгьы, шәгәы иаанамган ус шәынхоит ҳәа. Сара иаасылшо акаҿы
саангылом ишәыхәҭоу шәоурц, аиҳабыра рҿаԥхьагьы аҳәара ҟасҵоит шәыхҵәаны
шәықәцаразын.
– Аурыс аԥара ԥиҟоит! – уи иажәа «еиҭеигон» Ҭалуԥар Ачба, – азауадқәа
имоуп, шәынирхап, шәынирҵып, ацәгьа шәымун, инапаҿы шәааи, уи Анцәа
дихылаԥшуеит, Анцәа ихылаԥшу шәара дышәхылаԥшхыр, уаҳа ишәҭахи?!
– Ҭалуԥар! – ашәақь ҭҟьазшәа, ибжьы ҿацаӡа иаагеит Ӡаԥшь-иԥа Заурбақь. –
Уара удам здам ара уаҳа урысшәа здыруа уаҩ дыҟам џьушьома?
– Ажәа гәымха шиҳәаз иашаны ажәлар изроумҳәазеи? – иааизымчҳаит Маан
Ҟазылбақь.
– Уоора-а!.. Исаҳауа закәызеи?! – Ӡӷана иԥа Шьпагә арҵәаа ааҭиргеит, аҵла
дахьықәтәаз, лаԥшыла Ҭалуԥар деиҩиҵәарызшәа.
– Ҟоҳ, иууазеи, Ҭалуԥархеит?! – ладеи-ҩадеи абжьқәа аагеит. – Ас
иуқәгәыӷуадаз.
– Шәынсырҵәоит иҳәеит! – ԥхьаҟа днеиҭаԥан, ибжьы неиҵихит Ҭалуԥар,
ажәларгьы ааирӡрҩит. – Иаасҳәо шәмаҳар, шәынсырҵәоит иҳәеит. Аиҳабыра азин
ансырҭа, аӡы шәхысҵоит шәырахә шәрылакны, иҳәеит. Шәыӡӷаб ԥшӡақәа рыда
сказакцәа ԥҳәыс дрымбароуп иҳәеит.
– Ааит, ари закәызеи?! – ауу ааилзыргаз Ҟалӷьы Ҳанашә ибжьы ҩрылҵәрааит.
– Арҭ ахьымӡӷ ҳдыргаҵәҟьоит! – ҿааиҭит Ҷаны Зафас.
– Ишәасымҳәази! – иблақәа аацырцырит Маан Шьмаф.
– Абаа, шәаангыл! Шәаангыл! – Кониар ивагылаз ажәлар еиқәыркырц
рҽыршәон.
– Хьаҵрак шьҭахьҟа иҟалом, – иҳәеит Кониар.
– Хьаҵрак шьҭахьҟа иҟалом, баша агәырҩа шәҽашәмырган!.. – Ҭалуԥар ибжьы
ажәлар инархыҵәеит, даҽак нациҵарцгьы даҿын, аха ибжьы наихәлашәеит.
Кониар иажәа еиҭеигарц даақәгылеит Гьыргәал Чачба. Ажәлар ашьшьыҳәа
рбжьқәа ааиқәтәеит. Уи акы иҳәарц иҭахызар ааргәахәит. Иара ҿиҭуамызт,
аполковник дизԥшны. Кониаргьы ибеит иҟалаз, азныказ иаахьымӡӷишьеит, аха
иажәа наигӡар акәын, уажәшьҭак ибла иаҳагьы ашьа хыланы.
– Абра, сыбла ишабо, Черепов изҵаарақәа рҭак ҟашәҵа, – иҳәеит аполковник, акәымзар уи мчыла ишәсырҟаҵоит! Усҟан шәусқәа ҽеихом, саргьы
исхарашәымтәын.
– Мамоу, аполковник! – ҭынч ҿааиҭит а-Шамба. – Иуҳәаз ҳзыҟаҵом. Иазхоуп
шьҭа! Ҳгәы ԥҵәаӡеит, чҳашьакгьы амам, шәаҳҟәаҴиҟалозар! – нас аполковник ибла
ҭыблаауа, урысшәала ус иҳәеит: – Нет, полковник! Нет, полковник! – ажәлар
рахьгьы даахьаҳәит: – Исҳәо иашоума?! Аполковник ииҳәаз шәзақәшаҳаҭхома?
– Мамоу, мамоу!..
– Ҳақәшаҳаҭхом.
– Адунеи аҳыс иамоу аӡә иоуп, – рыхшыҩ ааигарц даҿыхын Кониар, маҷк
иааиқәтәеит анигәахә. – Уи Иара Иимператортә Дуӡӡара, аҳ ду Александр Аҩбатәи
иоуп. Уи ииҳәо ҟазымҵо дҟамлароуп. Шәара шәыгәҭаны иҟоуп гәыԥ-ҩык
шәеилазго. Шәара, ԥырхага шәмоукәа, шәҭынч нхараз, убарҭ ауаа шәылгатәуп, уаҳа
арахь ҿааҳәырак рмоурц.
– Аурыс иеиԥш шәҟала ҳәа ахьҳарҳәо шәымбои! – аҵла дахьықәтәаз ишәақь
аҭыҳәҭа иҭихуан Ӡӷана иԥа Шьпагә. – Зан илеиԥшым, иахьа уԥсы уацәшәаны ара ухы
алыумыргылан, – аҵықь ааҭиргеит.
Изларҳәаз ала, убри инаишьҭархх Маф Амс-иԥа дхысзаарын, уи
инаишьҭаргыла, Маҷыҷ-иԥа Ҟаинагәгьы ишәақь амцабз ҭҟьеит. Аамсҭадуи
аамсҭахәыҷи, хаз-хазы иахьеилагылаз, уамак рхы цәырыргомызт, аха Ӡаԥшь-иԥа
Заурбақь иқәыԥшра иацыз амчхара дазынкыломызт, арҵәааҳәа дыҳәҳәаны, дхысит.
Ашәақь мца ааиларҵеит. Ауаа агәырқьҳәа еицжәылт, рабџьар рҭаҳәҭеи
иҭкәыцәаауа. Кониар дызлагылаз азныказ иахьгылаз имҵысит, аха ажәлар рааишьа
аӡхыҵра ԥшра аиуазшәа анырба, аамсҭадуи аамсҭахәыҷи еидгәыԥланы ауаа
ирҿагылт. Аԥхьа иааиуаз азныказ ианааиҵас, рышьҭахь иааиуазгьы ржәылашьа
ааҭгылт уҳәартә иҟан, аха зегьы узаанкыломызт, ашьҭахьҟаӡа игылаз раԥхьа игылаз
ианрыгәҭас, арҭ – раԥхьа иҟаз, аанкылашьа змамыз жәларык рымч ԥхьаҟа еихеит.
– Иҟашәҵо закәи? – дрыҵаҳәҳәон Ҭалуԥар Ачба.
– Шәхы ҭашәмырхан! – дрыҵаҳәҳәон Тыт Маан.
– Ҳазынтәыкгьы ҳақәыжәгома? – дрыҵаҳәҳәон Шәлиман Лакрба.
– Шәеиха шьҭахьҟа! – дааҳәын афицарцәа рахь ҿиҭит Ҭалуԥар.
– Шәхы шәахәа! Шәыҩ, абааԥсы! Шәыршьуеит, – ижәылоз ирҿагылаз Иуана
Баџьӷьар-иԥагьы аполковники егьырҭ ачынуааи ихы нарызирхеит.
– Шәласы, шәласы! Ауаа рыгәшыра шыҟоу шәымбаӡои? – дыҳәҳәон Тыт
Маан.
Кониар рҽааиқәыркрын игәахәт азнкыаз. Аамсҭадуи аамсҭахәыҷи ажәлар,
ирҿагылан ианықәгыла, ирҳәо раҳарын игәахәит. Иара имԥангьы иааирын ҳәа
дҟамлаӡеит. Дықәҵны дцарц анизҿырҭ, арҭ гызмалқәан, джьаны дықәырцарц иаҿын
ҳәа игәы иаанагеит. Еиуеиԥшымз ахәыцрақәа ишизцәырҟьа-цәырасуаз, аҳцәеи
аамсҭацәеи ажәлар иакәымз ҟарымҵарц ирыҵаҟьо ишрылаз, рҟамчқәеи
рлабашьақәеи рҟьо рҿаархеит, амала усала ауаа рзынкыломызт, дара
инарыгәҭас-аарыгәҭасны, рыгәҭа иналарӡны, ахан ахь идәықәлеит. Уаҩы ишизнымкылоз аниба,
Кониар дааҳәын, ахан ахь днаҵҟьеит. Уи ишьҭеибаҵа инеиуан амаиор Измаилови уи
иадиутант Артиухови, Гьыргәал Чачбеи уи иаб иашьа Алықьсандри, егьырҭ даҽа
ԥыҭ-ҩыкгьы.
– Аҳаҳааира-аа! – инроуны аԥхьаҵәҟьа аӡәы ибжьы аагеит.
– Аҳаҳаи, аҳаҳаи, ҳаҳаира-а! – адәы иҩахыҵәеит.
Ахан абарҵа ауаа ҩыхәнаанӡа, урҭ араанӡа иааӡаанӡа, ирулак раԥхьа иааиз
аамсҭадуи аамсҭахәыҷи, ҟамчыԥҵаҵала икшо, цәгьала наҟ иныҩналан, ашә
ҩыджьыланы аҩныҵҟала аихатәы зарза ыладыршәын, аҿеиҳәа иадыркит. Измаилов
иԥшҭәы ихыгга зыԥшҭәы зхыҵхьаз аполковник дивагьежьуан. Алықьсандр Чачба
ииура-ииҳәара иақәымшәоз иашьа иԥа дидгылан. Аамҭа кьаҿк иалагӡаны, иҟаҵатәыз
ҳәа аӡәы дзазымхәыцит. Еилауаҭыруан. Иаалырҟьаны Ҭалуԥар Ачба икәымжәы
ааишәирҵәраан, ишәицарц аполковник инаидигалеит. Кониар дыццакуа икитель
аҳәынҵәрақәа ԥиртуа даналага, Тыт Маани, Шәлиман Лакрбеи, Маӷ Шьмафи,
Иуана Гәаџьгьар-иԥеи, Ҟамӷаз Ҳагбеи ркәымжәқәа ааршәырхын, афицарцәа
инарырҭеит. Абасала арҭ рыԥсҭазаара рызҿыхрызу ҳәа даахәыцит Гьыргәал. Уи
уамашәа дибон знацәкьарақәа ҵысҵысуаз Кониар ҽахьеилеиҳәоз. Ауаҩ, иԥсахы
анеибаклак, леи-ҳәеи кыдиҟьар илшон, ауаҩ дура дахьынӡалаҟаз. Иара усҟатәи
иԥсахы еибакны дымцәгәыршуазар акәхарын, иаҳаркыра заҟа «имаҟа ԥнартуаз»
аҟара. Уи, дҿазҳәашаз шахак ҟалар, усҟатәи иҽишәомызт.
– Аҟәаҟа адырра ҳацҳароуп, – иҳәеит Кониар аҵыхәтәан. – Ишԥаҟаҳҵара? – уи
Измаилов дизҵааит.
– Аҳцәа ацхыраара ҳарҭароуп, – даахьаҳәит амаиор иҭеиҭԥш зцәыӡхьаз
Измаилов.
– Уи сара иҟасҵоит, – иҳәеит каба заҵәы игылаз Тыт Маан. – Муса Агырба
ддәықәысҵоит. Уи дынхаҩуп, длаԥшықәырҵом, – ҳәа нациҵан, ахан ашьҭахь ала иҿаз
ашә ахь иҿынеихеит.
– Иҭакыу ауаа аушәыжь! – ажәлар ршыкьбжьы иалҵәраа иаагеит.
– Амиаор! – ҿааиҭит Кониар. – Агауптвахта ацаԥхақәа рыҭа! Уажәыҵәҟьа
аказакцәа уи иадга! Дарбанзаалак аӡәы хысрак ауаа рахь иҟаимҵааит! Еиҳагьы
иҳарӷыӷкуеит.
– Сӡырҩуеит! – ишьхәа ааиҿеикшан, Измаилов иадиутант дааиԥхьан, уаҩы
имаҳартә днаиҿахәыҭхәыҭны, ашьҭахьтәи ашә ала днауижьит.
– Аҳ иԥа! – аполковник Гьыргәал иахь даахьаҳәит. – Ажәлар урыздәылҵроуп.
Еиқәыукроуп!
– Ишәҳәо закәи?! – Алықьсандр иааџьеишьеит.
– Дыршьуеит, ауаа ргәаӷ шыпеипеиуа шәымбаӡои?! – иҳәеит Ҭалуԥар Ачба.
Арҭ дырҿагыланы, уажәшьҭа акгьы шизыҟамҵоз ибон Кониар. Гьыргәал
иакәзар, дыԥшқамзи иԥсы дацәшәозар акәхарын, дагьымҵысит. Адәахьы
ахысбжьқәа гон. Ахан ахышәқәа рсаркьақәа еилаҟәыбаса икаԥсон. Аҩныҵҟа
макьана уаҩы дхәымызт, дшьымызт. Кониаргьы иԥсҭазаара ахьимрымхыцыз иԥсы
иланаҵазар акәхарын, дҵақәак ҟаиҵарц даҿын. Акыргьы ишәара ихҟьахьан уҳәартә,
ихшыҩ ааилккеит.
Уи аамҭаз ижәылоз абжеиҳараҩык аказакцәа рахь еихеит. Аиҿахысрақәа
ӷәӷәахаӡеит. Ажәлар рахь хысрак ҟарымҵарц Кониар идҵа роуит аруаа, аха иара уи
зыҟаиҵоз иԥсы дацәшәаны акәын, даргьы рхы рыхьчон, хлаҳәада иҭахар рҭахымызт.
Урҭ адәы иқәгылан ихысуан, нас, изшаҭоз хымца шымҩамсуаз анырба, ишьҭаиеит.
Усгьы шамуаз ангәарҭа, аҽҭрахьы иеихеит. Уи ашәқәеи ахышәқәеи рабџьар
кылакны, ихысуан.
– Ҳанашә! – ҿиҭит Ӡаԥшь-иԥа Заурбақь Ҟалӷьы Ҳанашә иахь.
– Ҳаи! – ҿиҭит егьи.
– Аҽҭра амца ацраҵатәуп.
– Ҷаны Зафас, Какәчал-иԥа, нас Лаз Асаӡба, шәсышьҭал! – Ҳанашә аҽҭра
дахыкәшарц днавалеит, егьырҭгьы уи инаишьҭалеит.
– Ҳаит, Заурбақь, Анцәа унеигӡааит! – дамхагәырӷьон Кәабзач Ҵаҟьтыр-иԥа. –
Уҩызцәа, ҩ-жьак ркырц, ахан иҩнатәоуп, уара уҳаԥхьагылоуп.
Ахышә ахьҿамыз ала, аҽҭра инадгылан, ақә злахҩаз аҭәа амца адыркит, даргьы
еибга-еизҩыда иаахынҳәит. Аҭәа иаразнак амца ҩахыҵәан, амҿы маҭәахәы аҿҿаҳәа
иҩацралт. Аказакцәа акыргьы ирчҳаит, иҟарҵозеи – идәылҵыр адәахьы ирызԥшыз
рбон. Ирыхәлачыз алҩа еиҳа ишеиӷьмыз анырдыр, еилагылаз ауаа еицрыжәлан,
рыгәҭа еимгәҳәааны, зԥсы нхаз ааигәа игылаз хаҳә ҩны хыбгалак ахь еихеит. Ахы
цаҳәцаҳә ишьаарҵәыранатәуа, урҭ, уи рҽаларыхьчарц, рабџьарқәа аарҳәны, аҭак
ҟарҵеит. Раԥхьаҟа уаҩы даармышьҭит, Амра лҭагьалаанӡа. Уаҳа уа аангылашьа
рымамызт, хәло иалагар, алашьцара рҽалакны, анхацәа жәылон. Уаҟа узхысуамызт,
махцәа еибакыр акәын, усҟан аԥсуагьы уимаҭәахомызт, иҟама кьаҿ ахьиҟоз улаԥш
узахьыгӡашамызт.
Еимҟьарсҭак ԥшааны, аказакцәа ишҳәыԥкыз аҩныжә еицдәылҟьеит
еишьҭагыла. Урҭ ирызԥшыз рҽеизыргаанӡа, дара абжеиҳараҩык ишыҩуаз ауахәамахь
рхы дырхеит. Ахан ахь изнеиуамызт. Ажәлар еилауаҭыруа иадгылан. Аиашаз уахь
анеираз ргәазыҳәара дугәышьан. Уа дыҟан аполковник, нас амаиор Измаилов. Урҭи
дареи еиҟәгахеит, рнапаҵаҟа ирылшашаз абжа аиҭабжагьы рылшомызт. Аказакцәа,
доусы изларылшоз ала, ауахәама агәараанда ихыҵит. Ауахәама иныҩналан,
амардуан ҭшәақәа аддыҳәа еишьҭагыла ирҿалан, Анцәа ишьапкраан аҳәсахәыҷқәа
ашәа ахьырҳәоз аҭыԥқәа, ахорқәа ааҭдырҭәааит. Агәгәаҳәа рыҵаҟа иааҩнашылаз
амца рыжәырҵеит, ԥыҭ-ҩыкгьы, шьҭахьҟа изымеихакәа, уа иаанхеит.
– Маан Алхас дыршьит! – игон адәахьы, аказакцәа ирзеилымкаауаз абжьы.
Ахысбжьқәа рацәахаӡеит, ауахәама ахышәқәа ԥыхха ицон. Ахызаҵәқәа ахораҿ
зҽызҵәахуаз изырԥырхагахомызт. Аԥсуаа Анцәа иҳәарҭа иавагьежьуан,
иавахынҳәуан, џьоукгьы абыкьа рхы иархәаны, ахышә рабџьар кылак, ихысуан, аха
ирықәманшәалахомызт. Анҭгьы арҭгьы ангәаша, маҷк абжьқәа ааиқәтәеит.
Ауахәама аҩныҵҟа аӡәы даацәырҵит. Хыхь иқәтәаз руаӡә дхысит. Ҵаҟа игылаз
ҽырҵысрак ҟаиҵомызт. Аказакцәа реиҳабык уаҳа уаҩы дымхысырц днарылаҳәҳәеит
Ауахәама агәҭа игылаз апап Иуана Гьагьиа иакәын. Уи, ахы шиқәшәаз агәра
анигаҵәҟьа, ашьшьыҳәа алтар днахагылан, ауахәама ақәцә ҳарак дҩаҵаԥшит.
– Зхьышьаргәыҵа сакәахшоу, уныҳәарҭа бџьармцала иаҳҟьашьыр ҟалозма, аха
агаӡақәа унапы иануп, урхылаԥш! Иӷыӷеибагеит, еимаркуа агьрымам, урхылаԥш!
Уара иузымгәааит, амала адгьыл иқәу еидысларада ирзауӡом. Аха уҳәарҭа ҭыԥ ԥшьа
рымҟьашьыр акәын, урхылаԥшгәышьа!
Апап Иуана ииҳәоз заҳауаз аказакцәа ракәын, урҭ ирышьҭазааҩыз рус ара
лҵшәа шаимуаз рбан, раӷацәа ахьықәтәаз илбаауазар ирцәымцарц, нхацәақәак
нрыжьын, дара хынҳәит ахан иажәлоз рахь. Ахан ашәқәа шаркыц иаркын.
Ахысбжьқәа гон. Ауаа еилауаҭыруан. Ауахәамаҿынтә иааиз иаҳа ргәы шны иҟазар
акәхарын, насгьы фырхацәас рхы рԥхьаӡон, – иагьа умҳәан аказакцәа еилырцҟьааит,
зԥсы ҭаны инхаз ауахәамаҿ ахора иахьрыкҿалаз, базкаҭаҳак иаҩызан, – ахан абарҵахь
инеихеит.
– Уажәыгьы баша шәгылоума?! – дгәамҵ-хамҵуа, зегьы драԥгыланы, абарҵа
дҩыхәнеит Какәчал-иԥа. – Ихаҵоу уҳашьҭал!
Уи иаразнак иааикәшеит Ҷаны Зафаси, Шьмафи Елмырзеи Манаа. Аишьцәа,
рашьа Алхас дҭахеижьҭеи, раб инхаз иԥацәа дрышьҭымҵуа дрышьҭан изынкылозар
ҳәа. Дара рыгәшыра хыҵуан, ирхьынҳалаз раб иҳәатәы хамҵакәа, анхаҩы
ԥхьагылацәа иаарылагылт. Тәаҷ Аимхаа иҩызцәа дрыҵахар иҭахымызт. Абарҵа
иҩықәгылаз иҽырхырҳәҳәаны, Лыхнашҭа ибжьы нахирҵәеит:
– Аԥҳәыс ҵкы зшәым, уҟазар, усышьҭал!
Ашә днадгылан, шьапыла даст. Ианаамт, даҽазны дасит. Ҷаны Зафас уи
дааидгылан, рымч еибыҭаны, ашә ҿыржәарц дырҩегь еицасит. Ашә анааимҟьа, уа
дылагылан Тыт. Арҭ, уи данырба, азныказ иаашанхеит. Иара ҿиҭуамызт, иаԥхьа
игылаз рышьҭахьҟа ауаа рбжьы шыцәгьазгьы.
– Абарҵахь снеир сҭахыуп, саушәышьҭ! – иҳәеит иара аҵыхәтәан.
– Иуҳәо закәи, у-Маанӡами? – уи дниҿагылт Маан Шьмаф.
– Ажәлар рҿынӡа иназгароуп Алықьсандр Чачба иажәа.
– Алықьсандр иажәа ҳара иабаҳахәо? – Елмырза Маан ибла ашьа хыҵәҵәалон.
– Уажәшьҭа Алхас иабаихәо?!
– Абаа, зынӡа ҳашәмырӡын! – дҵәыуарц агьигмызт Маанаа раб, уи ибжьы
иҷкәынцәагьы маҷк иааннакылт.
– Соушәышьҭ! – Маан Тыт абарҵа даақәгылт. – Ажәлар шәхаҵкы! Сара
ишәзаазгеит Алықьсандр Чачба иажәа. Аԥсуа жәлар! Алықьсандр акы еиԥшымкәа
срыҳәоит иҳәеит, иарбанзаалак џьара машәырк ҟашәымҵан иҳәеит. Аусқәа шәара
ишаашәҭахыу имҩаԥаагоит иҳәеит. Ҳасасцәа иҟалозар рхы иақәиҭышәтәы,
сшәыҳәоит иҳәеит…
– Уара, уи а-Кониар иажәа акәуу, Алықьсандр иажәоу? – ҿааиҭит абарҵа
иҵагылаз раԥхьаҟа ирылагылаз Ҟаинагә Маҷыҷ-иԥа.
– Аа, уи ҳаҳахьеит, – иҳәеит Лаз Асаӡба. – Знык иԥсы иоур, ар ҳзааимгашеи,
убри дахьымӡароуп.
– Аиаша уҳәеит, аиаша!.. – ҿаарҭит анаӡара. – Шәеиха ԥхьаҟа!
– Дықәышәца, уара, дықәышәца!
Тыт, абарҵахь ауаа шхыҵуаз аниба, днеиҭаԥан, аҩныҵҟала ашә ҩыджьыланы,
азарза лылаиршәит. Асасааирҭаҿ ахышәқәа ирывҵагылаз рԥсы шааиз аниба, асасцәа
риарҭа ахьыҟаз дҩыхәнеит. Тыти ажәлари реицәажәара зеиԥшраз ззеиҭаргахьаз
Кониар ихы икәаҽ дтәан. Ахысбжьқәа ангалак, ахышәқәа рсаркьа ԥыххаа ицон.
Ауаа узынкыломызт, уажәы-уашьҭын ашә ԥҽны иҩналон. Игон абжьқәа:
– Аҳ иԥа ауаа рахь доушәышьҭ!
– Иаб иашьагьы дицҵа, а-Кониар ухаҵкы!
– Маан Тытгьы, Ачба Ҭалуԥаргьы, егьырҭгьы, аҳ иԥа шәишьҭаланы, шәдәылҵ,
шәԥсы нхар шәҭахызар!
– А-Кониар, аҳ иԥа доушьҭ!
– Аҳ иԥа доушьҭ, акәымзар ахан амца ацралоит.
– Апоручик Чачба! – даахьаҳәит Кониар Гьыргәал иахь, аофициал ԥшра аҭаны
диацәажәар, иаҳа игәникыларын, иҭакԥхықәрагьы еиликаарын ҳәа. – Ауаа рахь
шәдәылҵроуп, уаҳа ԥсыхәа ҳамам.
– Уи ҟалашьа амам, – дшәон Алықьсандр.
– Ишәҳәо закәи, дыршьуеит! – иҭахымызт Ҭалуԥар Ачба.
– Иуадаҩу усуп, – иҳәеит Гьаргь Ҭқьецишьвили.
– Уи идәылҵра узақәгәыӷуа иҟам, – аҭырџьман диқәшаҳаҭын Тыт Маан.
Ҿырҭуамызт иаԥсуаамыз. Рԥсы заҵәык акәын изыцәшәоз. Гьыргәал
дыршьуазаргьы, ддәылҵыр акәын ирҭахыз, амала уи дара еиқәнархозар.
– Нас иҳаԥсыхәузеи?! – аполковник икәымжәы акалҭқәа ахьигара
анизымдырлак ишьамхаҿы инықәиҵа-ааиқәҵон. Урҭ раха абаимаз, аха уиалагьы
иҩныҵҟа аҭынчымра никлырац ицхраауан. – Исабжьажәгои? – аниҳәа, аӡәгьы
изҿымҭит. Уи изынхоз аҵыхәтәантәи агызмалрак акәын. Уи акгьы аналымша,
зегьакакәын Гьыргәал ажәлар рахь дцәыргатәын. Дыршьуазаргьы уаҳа ԥсыхәа
ыҟамызт. – Уажәы аԥсуаа џьоукы шәдәылҵроуп. Ауаа аҟәымҵӡакәа ахысра иаҿуп,
ахы аҳ-иԥа Гьыргәал иқәшәеит шәҳәар, агәра ргап. Шәара шәҵас алагьы, шәҵәыуа!
– Уи бзиоуп! – иҳәеит Черепов, егьырҭгьы иалҵуаз рбар рҭахын.
– Шәдәылҵуеит аамсҭацәа Маӷ Шьмаф, Маан Ҟамлаҭ. ашьнаҟәма Мусса
Чкәал-иԥа.
Рых-ҩык неихәаԥшы-ааихәаԥшын, индәылҵит. Асасааирҭахь илалбаан, хык
рмықәшәарц, ахышәқәа рҽырцәырхьо, ашә инылагылеит. «Уа шәаангыл! – иҳәан,
Маан Ҟамлаҭ шьҭахьҟа днахынҳәын, амардуан дҩаҿагылеит. Хыхь данҩеи,
даахьаҳәын, – А-аҳи-ҳи-и! – ҳәа игәы дынҭасит. Амардуан абжа длеихьан еиԥш, Уыу-ыу, уыуыу, аҳ иԥа хәашабга, ушԥарфеи?! А-а-ҳи-ҳи-и! – иҳәан, ихы днасит. Ҵаҟа
игылаз, ари дџьашьо ишихәаԥшуаз, рхы аҭыԥ иқәлазшәа, руаӡә игәы дынҭаст, егьи
ихы днаст, заҟа ирылшоз рбжьы ҭганы иҵәыуо. Ахышәқәа ауаа кылсуазар
иаармышьҭырц игылаз акәыз џьыршьаҵәҟьан, инеимаҭәаны аҵәыуара иалагеит, рхы
рҵәыуазу, аҳ иԥа дырҵәыуазу аилкаара шыуадаҩызгьы. Аҩныҵҟа аилаӷзра
адәахьгьы ианраҳа, «сишь, сишь!» ҳәа бжьқәак ааган, иааиқәыӡырҩқәеит.
Ашьнаҟәма Муса Ҷкәал-иԥа ахан ашә ааиртын, агәақь ҳәа ихы даасуа, имыткәма аҳ
иԥа далаҵаны иҳәо, абарҵа даақәгылт. Дук мырҵыкәа, рыхәмарра агәра рхаҭа
иргаҵәҟьазшәа, рылаӷырӡ рҿашы (ужәлар реиқәырхараз уақәшәар, иагьа ҟауҵарын,
Ҷәкал-иԥа иааивагылеит. Ранаџьалбеит, уажәшьҭа иҟалаз ҳарҳәандаз ҳәа ауаа ргәы
ԥҵәаанӡа, абарҵаҿ х-ҩык аҵәыуара иаҿын. Аҵыхәтәан «кьыԥ-шәыԥ» рыхга,
рҽааиқәыркшәа рун, рышьҭахь абагьырқәа инарыдыргыланы, маҷк рҽаадырҭынчит.
– Ажәлар, акы еиԥшымкәа сшәыҳәоит, – иблақәа ҭыҟаԥшьааӡа, даахьаҳәит Маӷ
Шьмаф, – шәыҽшәырҭынч! Аҳ иԥа шәуаӡә ихымҭа иқәшәеит, ажәак изымҳәаӡакәа,
иԥсы ихыҵит.
– Уамак ҟамлеит нас! – ишәақь ҩышьҭихит Ҟалӷьы Ҳанашә.
– Аиаша уҳәеит: иабгьы дрымшьи?! – уи ианицирӷзит Ҵаҟьтыр-иԥа Кәабзач.
Абарҵаҿ агәҭасра, ахысра дырҿыцит. Урҭ лаҩеиуа уа иахьынӡықәгылаз, аӡәгьы
дзыхәномызт. Аҳҭынра ҭынчхарц агәы иҭазшәа, зегьы еиқәыӡырҩуан.
– Иҟалозар шәыҩныҟақәа шәца! – аҵәыуацәа даарылҵын, абагьыр днадгылеит
Маан Ҟамлаҭ. – Арыцҳара иҟалаз даҽа рыцҳарак ацҳамҵап.
– Шәыҽшәырҭынч! – дкьыԥ-шәыԥуа уи дааидгылт Ҷкәал-иԥа Муса. – Шәца
шәыҩныҟақәа! Бџьарла ахәмарра азхоуп.
– Уара уеиԥш ҳаргьы даҳҵәыуап нас! – аладантә аӡәы ибжьы аагеит.
– Аӡәы иишьыз диҵәыуа збахьада! – аҭак ҟаиҵеит Шьмаф.
– Усгьы агьҳазԥшым, – иҳәеит даҽаӡәы агәҭахьшәа. – Арҭ жьаны ҳаҩныҟақәа
ҳдәықәырҵоит, аха иҳацәцаз аполковник ари аус баша инижьуам.
Уи зҳәаз аҵықь ааҭиргеит, иабџьар агәыцә ажәҩан ахь ишхаз. Аҟәҟәаҳәа
иааиларҵеит. Аҵәыуацәа абарҵаҿынтә акы рҳәарц рнапқәа рҟьон, аха уаҩы
дырзыӡырҩуамызт. Рыҵаҟа игылазгьы, рҭачкәымқәеи рабџьарқәеи ырмақаруа,
ицәҳауан. «Аҳа-ҳааи-ра-а!» аԥхьаҟа аӡәы ибжьы аагеит. Еицжәыланы абарҵахь
иҩыҵеибагалеит, Шьмафи, Ҟамлаҭи, Мусеи урҭ инарылаӡит. Ашә инадххылан,
иахьасуаз абжьы ҭахәаҽӡа иаагеит. Аҩныҵҟала азарза аалшәан, ашә ааимҟьазар,
ашьшьыҳәа дааиуан Гьыргәал Чачба. Зегьы неиҭаԥақәан, амҩа анирҭа, абарҵа
даақәгылеит:
– Иҟашәҵо закәи, ахагара ззааз реиԥш?
Гьыргәал Чачба имала ауаа рахь ицәырҵра изыуадаҩын, дышрыдыркылашаз
издыруамызт. Иҟаларын ибзианы дрыдыркылар, аҳәынҵәа игәыдырҭәаларгьы
алшон. Уамашәа иубартә, иахьа Лыхнашҭаҿ, аҳҿынраҿы, иаԥшәымаз дара ракәын.
Амчра знапаҿы иҟаз дара ракәызшәа зҽырцәгьаны иҟаз аиҳабыра ахан аиарҭақәа
руакаҿ икҿаҟәыҟәны итәан, рԥсы иацәшәон. Амала, иибоз аҭагылазаашьа инавганы,
инарҵауланы данхәыцуаз, асардар иадиутант еиликаауан уажәы ишәаҟьаны иҟаз
ауаа ирымчыз. Арҭ ахәыцрақәа дахьынӡеимдырххоз, ихаҭа ԥхьаҟатәи иԥсҭазаара
ашәарҭарагьы даамҽханаклон, зынгьы ижәлар рнапала дҭахар ҳәагьы ицәа
дааҭахьҭшьуа, афицарцәеи аԥсуа аамсҭадуи аамсҭахәыҷи дрылагылан. Ауаа рахь
ацәырҵра анигәаӷьгьы, хьаҳәхьачарада ишьаҿа изеихымгеит, – ишьамхқәа ҵысуан.
Аха, ашә анааимҟьа, ауаа днарылаԥшны, ирӷәӷәа-ӷәӷәа ажәақәа анааиҿыҵҟьа,
агәыӷәӷәара ааизҭалан, лахьынӡа-ҩахьынӡа илаԥш нархьыгӡаны, ибжьы рду ҿааиҭит:
– Ҳзышәшьуазеи, иҳамашәкыузеи?
Аӷьара-ӷьараҳәа дахьцәажәоз, згәы намӡоз аҳ даақәгылаз џьушьарын. Аҳ иԥа
ишьҭахь иаадәылҵит Алықьсандр Чачба, Тыт Маан, нас егьырҭ аԥсуаагьы. Ажәлар
ирҳәоз рҿамшәо маҷӡак еилагылан. Аиласра ӷәӷәа иҟаз ашьҭахь, ас еиԥш аҭынчра
уаацәшәарын ганкахьала, даҽа ганкахьала, уи аилагара зегьы ирзыгәаӷьуамызт. Аҳ
иԥа ииҳәаз шрыдыркылаз аилкаара уадаҩын.
– Уаб иԥсхәы аауеит! – хысбжьҵас иааҭирҟьеит аӡәы.
– Уаҳа акгьы шԥаузеилымкаауеи? – ҿааиҭит даҽаӡәых, аҳ иԥа ииҳәаз ажәлар
шазыҟазгьы ааилкаахеит.
– Шәыҽшәырҭынч! – иааиқәикырц даҿын абарҵаҿынтә. – Аиакәым
ҟашәымҵан! Шәхы иазеицәоу ада акгьы шәзыҟаҵом.
– Абасҟатәи ауаа ҳанеидгыла иаҳзыруп зугәахәуеи? – ажәлар рыгәҭа
дахьалагылаз дшәаҵәҟьомызт Лаз Асаӡба.
– Знапы ҳану рыр аҿаԥхьа ҳара мчы ҳамам, – иҳәеит Гьыргәал.
– Ҳара ҳрацәоуп, иумбаӡои ашҭа ҳахьамкуа? – ашәақь ҩышьҭихит Кәабзач
Ҵаҟьтыр-иԥа.
– Аиаша! – ҿааиҭит уи идгылаз Ӡӷана Шьпагә.
– Ус шәымун, шәыхгьы шәақәымгәыӷцәан! Аиласра аныҟала азыҳәан,
иаарышьҭуеит ҵҩа змам ар.
– Абасҟатәи иаҳиааиуа ар абаҟоу? Ҳара ҳрацәоуп! – амца ацреиҵон Ӡаԥшь-иԥа
Заурбақь.
– Ар ириааиуа ауаагьы ҳамам, бџьарлагьы шәеиқәшәам. Уи аҵкыс ҳаинаалап,
ҳаилацәажәап.
– Ҳаржьахуеит, зыгәра угода?! – ҿааиҭит Маҷыҷ-иԥа Ҟаинагә. – Шьҭа иазхоуп.
– Арахь длыбаажәга, уара, уи ҳара даҳтәуп! – ҿааиҭит Елмырза Маан,
ашьоуразы иԥгылаз ауаа абарҵа иқәигарц.
Гьыргәали ишьҭагылази, ауаа еиқәикырц акы рҳәарц, акы рурц, рнапқәа
ҩышьҭырхит, иааилагьежьит, аха адруҳәа абарҵа иҩадԥалаз аҳ иԥа даашьҭырԥаан,
ҵаҟа игылаз днарырҭеит, урҭ рнапы дықәыргыла, дышьҭыхны деибырҭо, ажәлар
ргәахьы днаргон. Абарҵаҿ инхазгьы лалбааргеит, ауаа иааргәҭыларкит.
«Аҳа-ҳааи-раа!» – инароуны бжьык аагеит, уи Елмырза иакәзар ҟаларын, избанзар иареи иашьа
Шьмафи аԥхьа ахан иныҩнаԥалеит, урҭ ирышьҭагылазгьы, аԥхьа илеирыдаз ҳәа,
иццакуан, иамханагалангьы «аҳаҳаира!» ҳәа ҿырҭуан. Гьыргәал идырт иареи егьырҭ
аамсҭадуи аамсҭахәыҷи рдәылгара заҵәык шакәыз ажәлар ахан ԥхасҭа уамак
азырмукәа изааргоз. Арҭ андәылырга, афицарцәеи ахани иреигӡомызт,
ржәылашьалагьы ахан аҩныҵҟа иҟалоз еилкаан. Уи ахҭыс иалҵшазгьы идыруан,
днаԥҟьа-шьаԥҟьон, ииҳәоз заҳауадаз, ииуа збодаз акәымзар. Ахан аҩныҵҟантә
ахысбжьқәа гон. Уаҳа наҭахымкәа игәы ҭҟьахьан аҳ иԥа Гьыргәал.
Ахан аҩныҵҟа асасааирҭа еилақь иҭәын. Аиарҭашҟа инеиуаз ашә иагәҭасит,
иасит, еиҭасит – ирзаартуамызт, ирызԥҽуамызт. Араҵла иалхыз ашә жәпа даараӡа
иӷәӷәан. Хаҳә ԥҽха дук аӡәы иааиган, убриала иԥшьырқцаны ашә иаласаз ӷә-ҽыҭк
адԥырҽлеит. Гәыԥ-ҩык, рабџьар уа инкылакны, аҟәҟәаҳәа илеиларҵеит. Аҩныҵҟала
бжьык гомызт. Акәҷар аншәаҟьаз еиԥш, доусы иахьырзыманшәалаз иадбаӷьаланы
аҭӡақәа, акәақьҭақәа, аҩнымаҭәа ирыдгылан. Ашә ахьԥҽыз икылсны хаха аҩналара
иацәшәазар акәхарын, аԥсуаагьы амца зҭҟьоз рабџьар гәыцәқәа ракәын иддырбоз.
Иаалырҟьаны урҭ агәыцәқәа ыӡит.
– Арахь шәыҩныҵ! – ибжьы гон Елмырза Маан.
Аиарҭа уадаҿ зҽызӡаз ишәаԥырҳаԥуаз лаԥшыла инеихәаԥшит. Идәылҵыр
Кониар деиқәдырхарын ргәахәзу, рԥсы еиқәдырхарын ҳәа игәыӷуазу здыруадаз,
Черепови даҽа чынуаҩыки аҭӡқәа иаарыдҷаблазшәа иаарыдҵын, ашә ахь рҿаархеит,
шьаҿак ҟарҵацԥхьаӡа, ахысбжьы гарызушь ҳәа иааҭгыло. Иласырц наҟтәи анҿырҭ,
Черепов ашә ахьԥҽыз ихы нкылирҳәҳәеит. Цәымӷла иҭәыз аблақәа абџьар агәыцә
иреицәаха, иааԥшуан. Аҟәара деиҵасуа, даакылсшәа иуит. Иҩызагьы ихы
аакылирҳәҳәон еиԥш, дласырц инаиқәҟаан, хәдацәа дыкны даакылыргеит.
– Аа, ҳаҳәсақәа шҳәандазу здыруа! – рыбла ашьа хыҵәҵәыло, амардуан
иаҿагылаз Черепов игәҭасуа длыбааргон.
– Хьымӡӷ ыҟоуп ззымдыруа ауаҩы шәышԥаихәаԥшуа?! – арҵәаа ааҭиргеит
Маан Елмырза, иаҳәагьы ааҭиԥаан, иааԥса-икараха иҟаз ауаа ианиҟьоз рымбаӡакәа,
Черепов ихы еиҟәырԥа дынкаижьит, ишьҭахьҟа иаҳәа иҟьарц данаахьаҳә, уи
иҟаиҵахьаз збаз егьи ачынуаҩ илгарц агьрыгмызт.
Арҭ ишрызныҟәаз еилзыргаз инхаз Кониар иуааи иареи рыҽдырԥсит. Ахаҳә
ԥҽхала ашә иасуа, ибунтыз даҽа ӷәык амырхын, иааҩнашылан, иааҩнагьежьит.
Елмырзеи Шьмафи Измаилов «ҟыт» ихдмырҵит. Заурбақь Ӡаԥшь-иԥа Бзыԥтәи
аокруг аиҳабы иадиутант Артиухов шәақь шьхәала даниҿас, егьи дыхбыкьны
дахьынкаҳаз дзымгылеит. Аиарҭа уада иааҩнагьежьит ҿыц, ишаҟьон, иршьыз ауаа
маҷыршьон, ихадаз дырбомызт.
– Дабабналеи?! – Шьмаф ишьоура наӡамкәа ибон. Уи дҵәиҵәиуа данаахьаҳә,
ауаџьаҟ иарбаны аҵықь ааҭиргеит. Уахь инхьаԥшзар, аӡәы ишьапқәа кылҳәҳәон,
уажәы руак ахы ақәшәан, уи иҭагылаз аизҟәыҿра даҿын. – Аа! – Шьмаф уахь
днеиҭаԥан, ишьапы кны, аполковник даацәыҵиҳәеит. Дишьырц иабџьар
ааирхиаанӡагьы, иԥсы аҽӡаны ицарызшәа, Елмырза иаҳәа иҟьахт, аполковник ихәдеи
ижәҩахыри рыбжьара иарбаны. Иааидгәыԥлаз уи дырҟәаҟәарц ихиан.
Адунеи зрыцқьаз реиԥш, иҩдәылибаҳәеит. Ашҭаҿ гәырӷьа хысран. Аԥхьа еиԥш
ауаа хыҵны иҟамызт, ибзанзар амҩахь аҳ иԥа данкылырга, уахь еихеит. Иара иакәзар
иҳаиҭҟәиҭ ыҟамкәа даарылахеит, дылбааганы адгьыл даннықәдыргыла. Иблақәа
шәарак рхын, ихаҿы цәышхахьан. Мчкәарак иламкәа, ижьашәқәа ԥсыдахахьан.
Дызлашәаз изеилыргомызт, аԥхыӡ ибозшәа, дааԥшыр иҭахны, инапсыргәыҵа
иблақәа инырхьишьуан. Усҟан ибла ирхылоз аԥхӡы акәын иирцықьоз. Иаб иашьа
Алықьсандр дназлаз ахан ицдәылҵыз ауаа ааихьыргӡан, данынрылаԥш маҷк игәы
ааиҟажагәышьеит. Ахысрақәа анааиқәтәа, ахан аҩныҵҟа еибашьуазгьы ааиқәтәеит,
ус дук назыгӡаз аԥшра ду рыманы.
– Ахан ҳрыцқьеит, аҳҭынрагьы цқьоуп, – иҳәеит Маан Елмырза.
– Ауахәамаҿ шьоукы рҽырҵәахит умҳәозар, – ҿааиҭит Заурбақь Ӡаԥшь-иԥа.
– Урҭ абаҳацәцои, амла иакыр илбаап, – иҳәеит Ҳанашә Ҟалӷьы.
Арҭ зегьы рыдҵакәа шынарыгӡаз иара иарҳәозшәа акәын аҳ иԥа иахь рхы шхаз.
Акыр даԥсаз ахьџьыршьоз игәы гәырҵас иналакшеит, аха Гьыргәал идыруан ари аус
нҵыра дук шамамыз. Иара аилашыҩкра ирҵауланы дшамырхәыцуазгьы, ихшыҩ
аҵкараҿ уи ус ишыҟалоз иҵанаҳәон. Ус акәзаргьы, абарҭ ауаа иара аҳ иԥа иакәын,
аҳрагьы еиқәдырхарын иара инапхгарала ҳәа иқәгәыӷуазар акәхарын. Аԥсҳара
дырҿыцырц иашьҭан. Ирыцҳаишьон рхагылара иаԥсахашаз, ма зҽаԥсазтәшаз уаҩы
дахьрымамыз. Ҿымҭӡакәа дахьрылагылаз ихы изымбатәбарахеит. Изакәызаалак
џьара ак иҳәар акәын. Аха ииҳәарызи аиааира ргеит ҳәа игәыӷуаз ауаа рҿаԥхьа урҭ
раҵахара ахыҵхырҭа збоз ауаҩы қәыԥш.
– Иҭахаз заҟаҩы ыҟада? – аҵыхәтәан Гьыргәал ихы ҩышьҭихит.
– Макьана иҳаздырӡом, – иҳәеит Маан Шьмаф.
– Издыруазар цәгьамызт.
– Ӡӷана-иԥа Шьпагә! – ҿааиҭит Елмырза Маан. – Ари аус аилкаара еиҿкааи!
– Урҭ анышә иаҭатәуп, – иҳәеит Гьыргәал, иҭахаз уаҳа бзиарас ирзиурызи.
– Анҭ рфҩы рганы, ашҭа ҳзықәымгыло иҟаҳҵарым, – дааскьеит Заурбақь
Ӡаԥшь-иԥа.
Урҭ ихала днарылҵны, нхацәак ааизганы, ауахәама азааигәара ажра ахьыржыз
дирбеит. Уаантәи даныхынҳәуаз, Ӡӷана-иԥа Шьпагә днархаиргылеит, заҟаҩы
ҭахазгьы уи иҿынтә еилкааны, аҳ иԥа иахь дхынҳәит. Ахан аҿы иршьыз аламҵакәа,
аказакцәеи урҭ ирхагылаз афицарцәеи 56-ҩык ҭадырхеит. Ус анакәха, дхәыцит
Гьыргәал, зԥсы нырхатәыз даҽа 30-ҩык инареиҳаны ауахәама аҩныҵҟа иҟан.
– Хаҭала сара аказы сшәыҳәар сҭахыуп, мап сцәышәымкын, – иҳәеит Гьыргәал.
– Уара мап шԥоуцәаҳкуеи! – иааџьаршьеит ажәлар рхагылаҩцәа.
– Аполковник Кониар, асакаса данҵаны, аԥшаҳәахь дкылыжәга иҟалозар.
– Избан? – иааизымчҳаит Елмырза.
– Уи аӷба изԥшуп, Аҟәаҟа дагап.
– Ус иҟалом.
– Иаҭахызар ҟалап, – иҳәеит Алықьсандр, иашьа иԥа дидгыланы, иҟалашаз
егьыҟамызт ҳәа дхәыцзар акәхарын.
– Иаҭахыуп, – рҳәеит уи идгылазгьы.
Уи иақәшаҳаҭымзгьы рхаԥыц еихырӷәӷәа иааҭгылт.
– Убри шәырлас! – даақәыԥсычҳаит аҳ иԥа Гьыргәал, ари еиԥшыз даҽаказы
дрыҳәар, ма уи иаҩызаз акы рыдиҵар ишынармыгӡоз дазхәыцуа.
Аҳ иԥа дназыԥхьагылаз аҽқәа анаарыҵадыргыла нахыс, Лыхны инаркны,
Дәрыԥшь ақыҭаҿ инаӡаанӡа, Гьыргәал ажәак ааихәлымшәеит. Ихаҵкы ицо даргьы
дрыгәҭылакны днаргон, џьара ажәак иқәымҵакәа. Иара ихы шьҭихцәомызт,
иааикәыршазгьы ирзеилкаауамызт игәы иҵхоз. Хәыцра дук дҭанагалазшәа,
иихәыцуаз агдыраҿынӡагьы дара зымҩаӡар ҳәагьы ишәозшәа, рылаԥш наиздырхон.
Аҽны иҟалаз ргәы архаҵон, ганкахьала, егьи аган ала уԥшуазар, убри иҟалаз ахҭыс
џьаршьон. Иҟан ашлара зҿықәҳәҳәыз даҽа џьоукгьы, урҭ маҷӡан, амала аихаблы
икылсхьаз уаан, иаҳа хара иԥшуазаргьы акәхарын. Уа ирбаз-ираҳаз ргәы
шышьҭнахуазгьы, ахара ианхәыцлак, рхәы-ржьы қақаӡа игылан. Ус иагьа иҟазаргьы,
рыжәлар ахьцоз, аӡы иаанахәаз реиԥш, амҩаду ианын. Урҭгьы, рхәыцра аҵкыс идуз
хәыцрак дамҽханакызшәа, аҳ иԥа изыԥшуан.
Иара усҟан иблахаҴеилагьежьуан, – цәала-жьыла акәмызт, – дызҭашәаз
изеилыргомызт, аԥсҭазаара аилаҩынтра дышьҭнахын, дахьагоз издырӡомызт.
Дзыгәҭылакыз рнапаҵаҟа дыҟан, ихала акы аӡбашьа дақәшәомызт. Ашьра иргоз
аҭҟәа иԥшракәын имаз, дара ирзеилкаауамызт умҳәозар. Дааԥсаны ихы
ҩышьҭихуан, ашьхақәа днаргәыдԥшылон, урҭ ирхаԥшәымуаз ажәҩан гәы иаҵәа
кеикеи днаҵаԥшуан. Изгәакьаӡаз урҭ рыџьашьахәшьаз уажәы ианизгәнымкылалак,
ихы наиқәҳахуан. Аҽы шьапычаԥа шьҭыбжьқәа хысраҵас илымҳа иҭыҩуан, зынгьы
дыдраҵас игәы иқәыҩҩуан. Рымҩа абжеиҳарак инахысхьан еиԥш, ацәа даалҵызшәа,
игәы шкаҳаӡаз димырбарц, иҽаариашазшәа икәадыр днантәалеит, аха иҿы ааихыхны
уаҳа ажәак уаҩы иқәимҵеит.
Дәрыԥшьаа раамсҭаду Лакр Џьыгә иаҳҭынрахьы аҽцәа рхы хан. Араҟа адгьыл
иашарҭан, амшын агәы ухыԥшылозшәа. Уи аиашара цқьа иузмырбоз абна
еилачырақәеи абаҳчақәеи ирҭагылаз, ажь барақьаҭ зҿаз аӡахәа зқәыз алҵла
ҳаракқәеи ракәын. Аха ари адгьыл зыԥсадгьылыз идыруан закәытә дгьылыз имҩа
зылгаз. Анхацәа рԥацхажәқәа зықәгылаз ргәарԥ ҭбаақәа рҿы аҽқәа зумырҩхози.
Лакр Џьыгә иашҭа акәзар – икеикеиуа ицқьан, амала уи зынӡа изырманшәалоз
анаӡара игылаз акәасқьа ҿыц акәын. Уи ашьҭахьҟа абаҳчара ҭассы изҭагылан.
Агәашә анырзаадырты, аҳ иԥа дааҭгылеит, аԥшәма длеирц. Џьыгә исас дахь
дааизԥшит. Еҳабык иаԥхьа ашҭа дызҭаломызт, аха Џьыгә аҳ иԥа иҿаԥхьа данхырхәа,
еиҵбаҵас ихы шиԥхьаӡоз идырын, Гьыргәал ашҭа дынҭашылеит. Ицызгьы ҭаланы
ианаизыҩҩ, Џьыгә аԥхьа дылҽыжәԥан, аҳ иԥа дааидххылеит, иҽы аӷәра ааимеихырц.
Арԥыск даарыдԥалеит, аҽцәа зегь раҵкыс иҿаз аҽыуаҩ дҽыжәеихырц.
Ашҭаҿ иааикәагылеит рызынтәык. Абаҳча шыҟаз амаҵуцәа еилауаҭыруан.
Џьыгә урҭ азныказ даарылагьежьит, иаарлсаны ахәы ҟарҵарц. Исасцәа рымлакра
ргәалашәартә иҟамызт, иаҳа ирыгәхьааз рацәан, аха шьыжьхьак шырфаз иааиуан.
Хара имгакәа ҩыџьа анхацәа ицны дааин, аҽқәа шьаҳаны абаҳчахь иҭарҵарц
нарыдиҵеит. Гьыргәал иаб иашьа Адықьсандр иҽы акәадыр ақәрымхырц
нареиҳәеит, аҽхарԥарҭагьы иадрымгарц днарыҳәеит. Зегьы уи инаизԥшит.
– Угәы иҭоузеи, Алықьсандр ухаҵкы? – ҿааиҭит аԥшәма.
– Сара сцароуп Аацы шыҟоу, – иҳәеит егьи.
– Иуҳәарц иуҭахи, – иааџьеишьеит аԥшәма, – уаҳҭынрахьы уцома? Аха
счеиџьыка агьама умбартә еиԥш, угәы иалсшаз иузызузеи?
– Учеиџьыка беиахааит! – дааԥышәырччеит ацәажәара мцхәы зцәымӷыз
Алықьсандр. – Ҳазҭагылоу аамҭа зеиԥшроу убоит. Ауаа ргәалаҟазаара зеиԥшроугьы
збап, саҳҭынрахьгьы снықәымлеижьҭеи акрааҵуеит.
Гьыргәал дааиқәшаҟьазшәа Алықьсандр ихиҿы ааимидеит. Егьи аҽхарԥарҭахь
иҿынеихан, аӡәы дааихьӡаанӡа, аӷәра аахиршәан, дыҩҽыжәлеит. Убри аамҭаз
ашьхарахь џьара адыд бжьы ҭахәаҽӡа иаагеит. Амш зеиԥшраз ала, џьара қәеик
аҿыҵшәарын уҳәартә иҟамызт, амала иҟамлоз егьыҟамызт рҳәон акры здыруаз
аҭаҳмадацәа. Алықьсандр акәадыраҿ иҽааирманшәалан, иаӷәра еиҩырҿа кны, иҽы
ишьхәа наирбан, иашьа иԥа иҿаԥхьа иааникалеит. Гьыргәал иакәзар – уажәы илымҳа
иҭыҩуаз Алықьсандр дҽыжәлаанӡа мацәысеимҟьараны иҿыҵшәаз акәын:
«Ҳазҭагылоу аамҭа зеиԥшроу убоит, ауаа ргәалаҟазаара зеиԥшроугьы збап…». Уи
ииҳәаз ҵакыс иамаз ара игылаз иаҳа еилыркаауазар акәхарын Гьыргәал иаасҭа.
– Ари иҟалаз шыҟалашаз уаргьы иудыруан ҳәа сыҟоуп, – иҳәеит иара,
Алықьсандр диҿаԥшуа.
Аҳ иԥа ииҳәаз ақәҿымҭкәа, зегьы абзиараз ҳәа нараҳәан, Алықьсандр иҽы
ишьхәа наирбан, ашҭа дынҭҟьеит. Ԥыҭк днаскьахьан, иҽы аныҟәашьа анирмаҷуаз.
Уи изԥшуаз рылаԥшҳәаа дхымҵыцызт, Џьыгә уи днаскьаргарц ишьҭеиҵаз ҩыџьа
аҽцәа анынаихьӡоз. Аҳ иашьа имҩақәҵара иақәшаҳаҭымзшәа, ахреибаркыра шыҟаз
инҭаҟәырҟәырхын, абжьы геи-шьхеи инарыхьӡеит. Арахьгьы маҷк аҽыхьҭара
лаҟәуазар акәхарын угәахәыртә, аҽны икатәаз амцашоура аҽарԥсыҽхьан.
Аԥшәма, Гьыргәал диманы, ашәшьырҵаҿ арымӡ днықәтәеит. Егьырҭгьы ԥыҭҩык латәақәеит. Аҳ иԥа адырҩегь ҿиҭуамызт. Еихьышәшәа-еиԥышәшәа даҽа
гәыԥқәак аҽцәа ашҭа иҭалон. Урҭ аҳцәан ма иаамсҭацәан. Ҳаҭыр зманы
еицырдыруаз нхацәақәакгьы џьоукы ирыцны иааилон. Арҭ рхырҿы баны, ныҳәамзар
ак ыҟан узҳәомызт. Лакр Џьыгә иаҳҭынраҿы убасҟатәи ҭынчран, уи аԥхьаҟа иӷәӷәаз
еибашьрак ҟамлаӡазшәа, иҟалазгьы згәы иҵхоз ԥхыӡк ибазшәа. Гьыргәал иҽҟажо
дтәан, уи, ихшыҩ анааимыггоз аламҭалаз, игәы ԥшқа дҭаҵәыуон. Аиааира згаз
рхырҿы ччон, агәырӷьара ықәын. Аха иара изы ари иааирамызт. Идтәалаз
ирхагылаз аӡә иеиԥш ихәаԥшуан, арахь дара зхьыԥшышаз иакәӡамызт.
Нас, данааиԥхьхәыцх, – арҭ иара иазҵааны аполковник иҿамгылеит, дара
ишырҭахыз аруаа ирызныҟәуеит, ус анакәха, ҳаҭыр иқәҵаны дырбон акәымзар,
ирхагылаз иакәны дрыԥхьаӡомызт. Аҭакԥхықәра лаиҟәыҩрызшәа, дааҭынчхеит зны,
аха нас Лыхны ауахәама азааигәара анышә иамардаз анааигәалашәа, ибла цәаакырц
агьагымхеит, инапсыргәыҵа илахь инадикылеит, иҽааирҭынчаанӡа игәыԥшқашьа
рымбарц. Дҟәызгаӡа дрылатәан аамсҭадуи, аамсҭахәыҷи, ҳаҭыр змаз нхацәақәаки.
Абыржәы гәыҭӷьаала дызлацәажәашаз диҭахын. Алықьсандр дцеижьҭеи, зынӡа
дзаҵәхазшәа ихы ибон. Уи рацәак узиаҳәомызт, ихаҭа ҿиҭцәомызт азы, аха иагьа
умҳәан, иаб иашьа иакәымзи, жьрацәрала дизааигәамзи.
Зегь ракҵысгьы дзацәажәарц ииҭахыз Иуана Гьагьиа иакәын. Иара ихаҭеи
ажәлари зҭашәаз аҭшәара абжьыҵшьа џьара бажьгарак аӡәы изыҟаҵозар здыруаз
апап иакәын. Дабаҟазишь уи убри аамҭаз? Иухәамаҿ зҽызҵәахыз ҭамхарц, Анцәа
диашьапкуазар акәхарын. Аха усҵәҟьа мацара акәымзар акәхарын. Иара зегь
раԥхьаӡагьы Иуана Гьагьиа иакәын, нас дпапын. Уи ижәлар бзиа ибон, ишәа-иза
иаҭахын ҳәа ианиԥхьаӡа нахыс, иԥсадгьыл азы ихы деигӡомызт, амала башаҵәҟьа
ихы ҭаирхомызт. Анцәа имаҵзура гәыкала дазыҟан, аха аԥхьа иргыланы уи ижәлар
реизҳараҿ ихы иаирхәарц иҭахын. Иуџьынџьыз адунеи арбеиара уԥсҭазаара аназкыз,
уара уҭышәантәалахон, ууаҩхон. Убри акәхарын уажәы аказакцәа реиқәырхара
дзашьҭаз. Гьыргәал дабаҟахыз уи апап иҿынӡа. Иара дышқәыԥшӡаз Кавказ асардар
иадиутантс дҟалеит, аха иԥсадгьыл азы макьана ихы хәыцк алымшәацызт. Ихы
акәын дзышьҭаз акәымзар, иџьынџьынтәык ихаҵгылара иқәымшәацызт.
Издыруадаз Чачаа зҭашәаз аҟыбаӡыба акәзар ихы имхьчалар ада ԥсыхәа изымҭоз?
Гьыргәал дшәыргәындазшәа ихы ааиԥхьеиӡеит. Уи ахәыцра наԥхьеицарц,
дызлатәаз рзыӡырҩра иҽыназикит азныказ, амала адырҩегь даахьаҳәхит
ихҭахәыцрахь, ихаҭа изгәамҭаӡакәа, ацәара иазгәаҟны инышьҭалаз аԥхыӡ
дшаашьҭнаԥаауаз еиԥшҵәҟьа. Икәыршаны итәаз рцынхәра, ибла ихгылаз ахан
аҩныҵҟа еилауаҭыруаз аполковник Кониари егьырҭ афицарцәеи ракәын. Убраҟа
иаразнак аҳ иԥа дыҩцәырҵны, ажәлар рыгәшыра еиқәиртәарц илшарызмашь?
Издыруадаз илшаргьы. Нас ус дзымныҟәазеи иара? Ауаа дыршьыр ҳәа дшәазар
акәхарын. Аиаша уҳәар иаҳа иеиӷьын, ас дышқәыԥшыз дҭахар иҭахымызт, аиҳараӡак
дызлиааз ижәлар даԥырырхыр – џьанаҭгьы гыларҭас иоурымызт. Ма ауаа
ахьеидгылаз игәы иаахәаны, иаб иаӷацәа дрыдгылар иҭахымзу? Иаб иаӷацәа иаргьы
иаӷацәамзи. Иагьа умҳәан, иҽиҟажозаргьы ргәаӷ деиӷранаблаарц уамак игмызт.
Абарҭ аҩ-хәыцрак еиҳа ԥыжәара згоз ихаҭа издыруамызт, амала рыҩбагьы
деимдырххозар акәхарын. Ус иагьа иҟазаргьы, афицарцәа рҭахара ҽеимкәан
иҟалеит, аиҳараӡак акомандаҟаҵаҩ дыхьчазар акәын. Аусқәа араанӡа инаӡарын ҳәа
зынӡак ихы-игәы ирҭамшәомызт. Уаҟа иҟаз аԥсуаагьы асҵәҟьа ҟаларын ҳәа ргәы
иаанамгозар акәхарын. Акәымзар зегьы ажәлар ирыламгылазаауази Ӡаԥшь-иԥа
Заурбақьи, Маан Ҟазылбақьи, аишьцәа Шьмафи Елмырзеи реиԥш. Иабаҭахыз урҭ
рыхәмарра! Ажәлар рықәгылара урҭ шацхраауаз мҩашьо уажәшьҭа иааԥшхьан, аха
ианалагоз арҭ аамсҭадуцәа аполковник иԥсы ихырхырц ргәы иҭамзар акәхарын.
Нас, иҟалаз ашьҭахь, даргьы амханагалеит. Аус злаз уи нахыс закәытә
хымҩаԥгашьази ишьҭырхрыз?
Ашҭа иазааигәахоз иҩуаз аҽы шьҭыбжь, маҷ-маҷ изҳауа, Гьыргәал илымҳа
иааҭасит. Ԥыҭ-ҩыкгьы ҩеибаргылақәеит, аҽыуаҩ ашҭа дааҭалаанӡа. Уи Заурбақь
Ӡаԥшь-иԥа иакәын. Ибла ҵархәны, ихы изышьҭымхуазшәа дызбоз еилыркаауан игәы
иаамыхәаз жәабжьк шимаз. Аганахьшәа џьара длатәеит. Зегьы ԥшын, иԥсы
ааиҭеикуазар ҳәа. Ашьҭахь ихала дналагеит:
– Гәдоуҭа игылаз ар хәҭа иаалырҟьаны ҳнақәлан, ицҟьашәҟьа иқәаҳҵеит.
– Уаҳа изакәыхи! – дааихаччеит Тәаҷ Аимхаа. – Уахьнеиз уара уда уаҩы иԥсы
изымгазшәоуп иуԥшроу.
– Азастава аиҳабы Корзун иԥсы игеит, – Заурбақь иҟамчы аниҟьа абз аҭыԥ
ашьацраҿ иланиҵеит.
– Ее, нас зегьы злаԥыругарызеи, уаҳа аӡә даауцәымцакәа?! – деихаччон Аемхаа.
– Уи шхәа бзиак иҽахьигӡеит, мшынла Аҟәа иаарлас днаӡоит, – иԥсахы
еибакуан Ӡаԥшь-иԥа. – Ҳара ҳамчқәа еизаҳгаанӡа, иара адырра ҟаиҵашт агарнизон
аиҳабыраҿ.
– Ҳара ишаҳҭахыу мацара иауам, – иҳәеит Џьыгә. – Амала Корзун
дшәымпыҵымҵәраар акәын.
– Лӡаантә дырра ҟарҵахьоума? – Ӡаԥшь-иԥа Заурбақь реицәажәара
аақәирҵәиааит, излацәажәоз шицәыхьанҭаз мҩашьо: иара иахьынӡеихашшаауаз
Корзун иӡбахә иҳәон, аха маҷӡак иҽԥныркылоз анаарҿыҵшәа, уи аӡбахә ԥиҵәеит.
– Мап, – иҳәеит Ҳанашә Ҟалӷьы. – Корзун ир хәҭа аҵыхәтәа ԥҵәазар, уажәшьҭа
Лӡаа иқәгылоу Амзара уахәама абаагәара ҳацәымшәо ҳаныҟала, ҳашьҭахьҟа
ҳхьамԥшкәа, Аҟәа ҳажәлоит ауп.
Зегьы еилкаан. Еибашьрала Аԥсны знапаҿы иаазгарц згәы иҭаз ауаа Гьыргәал
лаԥшыла иааимидеит. Еилиргаз аус дшазыҟаз ҳәа ихаҭа издыруамызт. Игәы иаахәон
иџьынџьуаа абас иахьеидгылаз ражәа еицҿакны, даҽакала дахьхәыцуазгьы рымчқәа
маҷишьон. Асалдаҭцәа ашьха иузаҿагыломызт, еиԥхьытта абна иузылаҵомызт, зҟама
кьаҿқәа ҭӷәыцәаа аԥсуаа урҭ аӡәаӡәала ирыниартә. Ар агаҿа акәын иахьыҟаз. Урҭ,
ианиааишаз аамҭеи аҭагылазаашьеи ԥшааны, аекспедициа ашьхаруаа рахь
имҩаԥыргон. Ма дара ахьтәаз улеины аибашьра мҩаԥугарын ҳәа уҟазу, уаҟа
агарнизон ахыхьчарҭа ӷәӷәаны еиҿыркаауан. Анхацәа ршьанҵа шәақьқәа асалдаҭ
рабџьар иузаҿаргыломызт. Агарнизон аҿы ирымаз абзарбзанқәа рҿы шәаҳашьас
иауҭарызи? Аԥсуа аҳцәа рхықәкы хыдаран. Амала уи зауҳәодаз, иуҳәозгьы
заҳауадаз! Уаргьы иуазҵаауадаз!
Гьыргәал мчык акәасқьахь днанарԥшит. Макьана дыӡӷаб қәыԥшын ззуҳәашаз
аӡәы дааԥшуан арахь. Арҭ еибырҳәоз дшазҿлымҳаз ҩашьомызт. Аха лыблақхәа иара
иахь ихан. Џьара дшибахьаз аҟара идырит уи аԥшӡа. Лхаҿы пашәӡан. Акасы
ныҵырҟьаны илхаз иазыз лыхцәы еиднакылон. Ихшыҩ уи лахь ицартә дыҟамызт
иара, – аҽны дызлаԥшыз зеиԥшраз имбацызт-имаҳацызт ҳәа акәмызт, ас
дамырхәыццызт, луанытә дышқәыԥсычҳауаз еиԥш, игәы аҵанӡа хҭыск мнеицызт.
Убла иабоз узымчҳакәа, уԥсы ухыҵрын. Уԥсы узынхазар, убла усҟатәи амбазар
акәхарын нас, ажәытә уаа ишырҳәоз еиԥш. Убри акәхарын лыблақәа згәеиҭаз.
Амала ҭаха изымҭоз дшибахьаз ахьиныруаз акәын. Лара уаҳа дааҭымгылеит: амаҵуҩ
ӡӷабцәа иахьынлывсуаз-иахьаалывсуаз дҵақәак нарылҭон.
Напыӡәӡәара анырҳәоз, Амра аӡы иӡаалон. Адруҳәа иҩагылан, аҳ импахьшьы
ахькнаҳаз азааигәара аирыӡ зманы иаацәырҵыз аӡӷаб лахь иааиҭаҵқәеит. Аԥшәма
Гьыргәал инапы иӡәӡәарц наиабжьеигеит, аха аҳ иԥа имуит, Џьыгә иашьҭахь акәын
иара инапы аниӡәӡәоз. Акәасқьа абарҵахьгьы аԥшәма ишьҭахь акәын данҩыхәназ.
Амаҵурҭа ҭбаа ашҟа ианлеи, аҭӡаҿы абынҽа атәыҩақәа илаԥш нарықәшәеит. Атәыҩа
акыр идуун, ақәцәқәагьы унадххылазшәа иаразак иузыԥхьаӡомызт, рхыԥхьаӡара
рацәан. Уи иаҵакнаҳаз ажәытә аҩымааи ахымааи иудырдыруан аԥшәма, ҳашьха
бнақәа рҿы аламала иуԥыхьамшәоз ашәарахқәа рзышәарыцара адагьы,
дышшәаҳәаҩы бааԥсыз.
Зегьы анааҩналақәа, утәа-стәа ҳәа иааимаркзаргьы, аханы аԥшәмеи аҳ иԥа
Гьыргәали ақәшәеит. Аџьаџьа ырсаны, агәӡа аҭо ируаз абысҭа алҩаҵә ахылҵуан.
Акәац агәыблаа ирынҵаны иаақәдыргылеит. Итәаанӡа аишәа зырхиауаз ашәыргьы
ықәдыргылахьан. Ачашә аӡра ишаҿыз мҩашьо, афҩы лаҳалаҳауа иуаҳауан
ачысҟаҵарҭаҿынтә. Анцәа илԥха риҭарц, ҵәыцак аашьҭырхит. Ажәлар рныҳәаҿагьы
уи инашьҭарҵеит. Аԥхынраз шоуран, рҿы ҭабон. Аҿа хәыҷқәа рыла иржәыз ҵыԥхтәи
аҩы иаҳагьы иаршабон, аха иаразнак аҩыжәрагь иашьцыламызт, урҭ уаха шаанӡа
маҷ-маҷ ижәуа, иамшьӡакәа аадыршон.
Ачашә рыманы иааҩнашылаз аԥхьа дгылан илаԥш заахаз аԥҳәыс ҿа. Уи
дагьԥҳәысмызт, ӡӷаб ԥшран илымаз. Дыԥҳәысзаргьы макьана уаҩы дылхымшацызт.
Дуаркалеиуан, аԥхын шәҭы, ашьыжь аӡаӡа аҿаҳәҳәы ишыҟаз, Амра ашәахәақәа
анаалаԥхоз еиԥш. Ачашә зныз агәыблаа хәыҷқәа ахьықәдыргылашаз лҩызцәа
инадлырбеит. Еимҟьарак еиԥш, иагыз лбарц, аишәа анааимылдоз, ҷыдала
улызкылымԥшуазар, иузгәаҭацәомызт. Уажәы Лара Гьыргәал ишҟа, иарбанзаалак
гәыҵхак лымамызшәа, дагьынамԥшит. Иара ус ачысҟаҵарҭа шыҟаз дныҩналеит.
Амаҵурҭа ашәқәа аартын. Гьыргәал, ашҭа дахьынықәԥшуаз, ибон ҩыџьа аҽцәа
шылҽыжәҵыз. Амаҵуҩы рԥыс урҭ иманы дааҩналан, рҭыԥқәа рзылхны, аишәа
инахаиртәеит. Руаӡә Гьаргь Ҭқьецишьвили иакәын. Иԥсы нхазаарын. Аҳ иԥа игәгьы
иналсит аиҭагаҩ уаҳа дахьигәаламшәацыз. Ҭқьецишьвили ихы анҩышьҭих
рылаԥшқәа ааиқәшәеит. Аиҭагаҩ иблақәа аҳ иԥа ирхибаалон акы иҳәарц шиҭахыз.
Ажәлар рныҳәаҿа акәын уажәгьы ирылаз, доусы ишилшоз ауаа рыӡбахә иҳәон,
ирыхҭаргахьаз ргәырҩон, аха амҟәыба зынгьы аӡы аанагозаарын, Анцәа
дырхылаԥшит, уажәшьҭа рхәыҷқәа уаҵәтәи рлахьынҵа иахьа иқәԥоз рнапы ианын,
рхала рразҟы рчаԥар акәын. Зегьы рхы уахь иҟан. Гьыргәал, ажьырӡы днахәозшәа
ҟаиҵарц, аҿаҳа аақәихит. Ажьырӡы дышӡааԥшылоз, аиҭагаҩ иахь иблақәа
ҩышьҭихын, ихы ааирҵысит, амцхә имжәырц, аказы дшиҭахыз ирдыруа. Аиҭагаҩ, уи
шеиликааз иирбарц, «бзиоуп» ҳәа ихы аариҵысит.
Лашьцахьан. Аԥхын ҵхы зырлашоз Амза ашҭагьы арлашон. Џьоукы Џьыгә
Лакрба игәашә иааҭалахт. Урҭ ҽыжәҵны ианааҩнашыла акәын Гьыргәал
ианидырыз, амала итәаз аиҳабыра убарҭ ирзыԥшын угәахәыртә. Аԥшәма дҩагылан,
рҭыԥқәа надирбеит, акы инацҳарцгьы нарабжьеигеит, нас рнапынҵа иалацәажәарц
нареиҳәеит. Маан Ҟазылбақьи, Лаз Асаӡбеи, Маҷыҷ-иԥа Ҟаинагәи, азныказ
ҿымҭкәа, доусы ираҭәашьаз аҭыԥқәа ааныркылеит. Рхәы рнапы адыркаанӡа, Маан
Ҟазылбақь дҩагылеит. Егьырҭ штәац итәан.
– Ажәлар ныҟәызго, шәхаҵкы сцеит! – аишәа аханы итәаз ихы нарзишьҭит.
Гьыргәал изеилкаауамызт уи ихы зықәкыз иара иакәзу аԥшәма иакәзу. Иара иахь
акәзар, избан иара изизкхарыз? Џьыгә ишҟа акәзар, уи дахьаԥшәымаз азы акәызма,
мамзар аиласра иара дахагылан ҳәа дыԥхьаӡазу? Ҟазылбақь иакәзар дшыԥшыц
дыԥшуа иажәа наигӡарц даҿын: – Шәыдҵа нагӡоуп! – «Избан шәара ҳәа зиҳәо?»
зынӡа изеилкаауамызт Гьыргәал. Издыруадаз итәаз зегь рахь ихы ирхазар? «Ажәлар
ныҟәызго…» ҳәа акәымзи дагьшалагаз?! – лӡааи, иналқыҭааи, лаҳаӡааи,
калдахәарааи, асԥааи, зқь-ҩык злоу ар еизыргеит. Амзара иагәҭылакыу анкьатәи
Лӡаа ныха иакәыршоу Пицундатәи ауахәама абаагәараҿынтә салдаҭк ихы
изкылырҳәҳәом. Амҩақәа зегьы кыуп. Сгәаныла ҳашьҭахьҟа ҳхьаԥшуа ҳаҟам,
ҳзыцәшәо ҳамам. Уажәшьҭа ҳамчқәа зегьы ааидкыланы Аҟәа агарнизон иажәаҳҵар
ҳалшоит.
– Иҭабуп! – Џьыгә днаиеирхырхәеит, аԥшәмаҵас акәзу, ақәгылара
дахьахагылаз азакәзу узымдыруа. – Уажәшьҭа шәарҭ, аџьабаа зҳарбаз, шәхәы
шәнапы ашәыркы, ҵәыцақәак шәыжәла, ҳаргьы ҩбаҟа ныҳәаҿа роуп ишьҭаҳххьоу,
шәҽаҳхьышәыгӡа, ҳаргьы даҽак ҳкып. Уи ихадоу ныҳәаҿоуп. Уи аныҳәаҿа
ҳақәгылара хадара азызуша иоуп изызкыу. Сара сахьахәаԥшуала, иуадаҩӡаз аус
ҟаҵоуп, ихадоу аус акәзаргьы ҟалап иара. Ҳалагеит, ҳгәы иҭақәамзгьы ҳнарҟаҵазар
ҟалап. Уажәшьҭа аангылашьа ҳамам, избанзар иҵегь иӷәӷәоу аусқәа ҳаԥхьаҟа
ишьҭоуп. Ҳаналагоз хадада ҳаҟан ҳҳәар ииашамхаргьы ҟалап, аха иашоуп уҳәаргьы
улшоит. Нас уажәгьы иаҳхадоу ҳәа уаҩы даҳзымдырӡакәа, мҩа ҳзықәгылом. Ажәлар
хадада инужьыр ҟалома?!
Гьыргәал рықәҿимҭит, аха иаҳауаз џьеишьон. Абасҟатәи ус иҟаҵаз мҩақәҵарак
амаӡамкәа иаҿызар, ари хыдаран. Аӡы анхыҵуаз ԥан шамамыз еиԥш, ажәлар рымала
ижәуҵар ҟалозма?! Убри азакәхарын абасҟатәи ауаа зындырҵәаз. Ари усымзар,
араҟа ргәы ишаанагоз еиԥш?! Ари машәырзар?! Амашәыр иақәшәаз ауаҩы дҭахон.
Нас жәларык, амашәыр иақәшәаны, аҭахара ихықәгылазар? Ибӷаларц иҟазар?
Еиҿкаамыз ахәыцрақәа ҿаԥҵәа-ҿаԥҵәа ицәырҟьа-цәырасуан, иҭҟәацуаз Гьыргәал
ихаҿы. Илахьгьы аԥхӡы аақәнаҭәеит. Илаӷырӡқәа хыжжылар ҳәа дшәан, ҩныҵҟала
дгәырҩон, аха иҽникылон. Агәырҩа цәгьаҵәҟьа зхызгоз изҿыҭуамызт, агәалсра ауаа
идирбартә рҳәон.
– Абзанҵыра уоуааит, Анцәа ииныҳәаша аҳ иԥа Гьыргәал! – Џьыгә иаҿа
анҩышьҭих, адруҳәа зегьы ҩагылеит, иара аӡәзаҵәык даашьхынԥсылеит. Аха аҳ
иԥара аҵкыс еиҳаны ихәаԥшуаз ауаа уи итәара ахәҭангьы ирԥхьаӡон азы, аԥшәма
дыԥшымызт. – Иахьа нахыс уара уоуп ҳара ҳаҳ! Ус мацара акәым, уара у-Аԥсҳауп.
Ҳаибашьраҿ хадара ууыроуп! Ари хақәиҭра еибашьроуп! – аниҳәоз, Гьыргәал
ашьшьыҳәа, изышьҭымхуаз еидара дук дахьаҵаз, иԥсы ааиҭеикуазшәа, дҩаҵыззеит.
Иныҳәаҿа зкызгьы уи изԥшра ахәҭаны иԥхьаӡеит.
– Ус иамур ҟалап. – ихы ааирҵысит иара ҭынч, амала иажәақәа хьанҭыџьӡа. –
Шәгәы иҭашәкыз анагӡаха шәырҭаӡом. Закәытә мчу иаҳҿагылоу шәзеилымкааӡацт.
– Иахьа иаҳҿагылазгьы ҳрыцәшәон, – ҿааиҭит Заурбақь, – аха ҳанеидгыла
ашәых иалаҳамҵеит. Аидгылароуп ҳара иҳагыу.
– Аидгылара ҳагӡам, – Гьыргәал иажәақәа адырҩегь ихьанҭан, – аха ҳамч хәом.
– Иахьа имхәеи?! – иҽирҭынчон, аха Маан Ҟазылбақь иаҳауаз изычҳауамызт.
– Иахьа сысасцәа сасдкыларыла иҳазҳадымкылеит, – Гьыргәал аишәа днадҵын,
абарҵахь иҿынеихеит. Дааҭымгылаӡакәа длалбааит.
– Ари иҟаиҵо закәи?! – дааччеит Заурбақь.
– Иарбан сасцәоу? – ҿааиҭит Ҟаинагә Маҷыҷ-иԥа. – Дара аԥшәмара ркызар,
иара иаб иаҳҭынраҿы сасҵас даҳзааргазар!
– Иаҳра изырхынҳәны, Аԥсҳара ҳзырҿыцуазар ҳәа ҳаҿуп, ари сҭахым иҳәозар,
изуугәышьарызеи, – даахьаԥссит Шьаҟрыл Наурыз. – Ма изеилымкаауоу?
– Дыҷкәыноуп макьана, дшәагәышьоит, аха ҳара ҳиҵагылами! – ҿааиҭит
Шьпагә Ӡӷана-иԥа.
– Шәымццакын! – аԥшәма урҭ ирҭынчырц днарылаԥшын, аҳ иԥа дишьҭаларц,
дындәылҵит.
Гьыргәал анаӡара аанда дадгылан. Џьыгә дмыццакӡакәа дааизааигәахеит.
Аԥшәма дшааиуаз Гьыргәал ибеит, аха уи ишҟа дхьаԥшуамызт. Имала даанхарц
иҭахын. Аӡәызаҵәык уажәы иибарц ииҭахыз адырҩегь Иуана Гьагьиа иакәын. Арҭ
уаҩы иеиҳәарц иҭахымызт апап диҿцәажәарц шиҭахыз. Уи диқәдыршәомызт,
излауазаалак ихдырԥон. Иуана иҟалаз дақәшаҳаҭмызт. Жәларык
иртрагедиахарызшәа ибон уи. Ицәажәашьа ус акәын ишыҟаз.
– Гьыргәал ухаҵкы! – дааидгылт аԥшәма. – Ҳлеип аҩныҟа!
– Уажәшьҭа уахь леишьа сымам, – арԥыс иҽирҭынчуамызт.
– Ужәлар умыргәаан!
– Иҟасҵарызеи?
– Зегь раԥхьа, аишәаҿ уҭыԥ аанкыла!
– Нас?
– Нас аусқәа аԥхьа ишцоз амҩа инықәлоит.
– Ажәлар хыс снаруҭоит, аха иҳалшари? .. Исылшари сара жәларык рхыс?
– Ус суқәгәыӷуамызт. Ажәларгьы ас иуқәгәыӷуам. Бзоиуп нас. Уара насҭха
угылазаап. Иахьа иҟалаз убеит. Уажәшьҭа ажәлар ирызԥшуи?
– Сара шәсызҵааны, аус мҩаԥыжәгама?
– Уара ҳаумазҵааит, аха Аԥсны аҳра ацәыӡыр ҳҭахым. Аԥсны аҳра иахьа ҳара
ҳзын ҳәынҭқаррак иаҩызоуп. Џьара ҳҿахәык зҳәо дҳамаӡамкәа ҳҟалар, акыр
ҳаԥсахома?
– Уажәшьҭа усгьы аҳәынҭқар иҿаԥхьа ҳабзарӡы анеишьа зыҟалом.
– Уи ҳагьишьҭаӡам. Уаб, уи иҿы иамуашәа аниба, асулҭан иахь дхьаԥшит. Уи
инапаҵаҟа аҟаларагьы ҳахәом, аха ицхыраарак ҳхы иаҳархәароуп. Ҳажәлар азбжак
усгьы уа иҟоуп.
– Иуҳәо закәи?!
– Иахьа иҟаҳҵаз анаҩс даҽа мҩак аабом. Еиӷьу узыԥшаауазар, ҳуцныҟәап.
Амала, уажәы амаҵурҭахь урызнеи, угәы иҭоу уа ироуҳәап. Иахьцалак иаахҵәаны
акы уӡбаанӡа, зегьы цқьа урызхәыцроуп. Уара аҳыс уҟаларцаз, ажәлар рхы
иамеигӡеит, иубоит, уажәшьҭа уара ахара урцәымгылан. Абри ауп сара иуасҳәо.
– Аҟәа агарнизон ҳнапаҿы иааҳгароуп рҳәеит, излеилыскааз ала. Нас убри
ҟаҵашьас иамоузеи ҳәа аӡәыр дазхәыцу? Мчыс иҳамеи ҳара?
– Ақыҭақәа рахь ауаа шьҭын ахәымҽхан. Уаҵәы ашьыжь инаркны идәықәлоит
амцақәа. Мцацԥхьаӡа абџьар ӷәӷәаны ирымоуп. Абзарбзанқәа ҳамам, аха агарнизон
ҳнапаҿы иаагар, уигьы ҳауеит… Уаҵәы Гәымсҭа ирны, Баалоу адәаҿы иҳартәоит.
Дали Ҵабали рҽеизганы агаҟа илбаауеит. Аҟәа амацәаз иҭаҳкуеит. Амшын заҵәык
ауп мҩас ирзынхо. Аха агарнизон ықәыргартә еиԥш ӷба роуам. Ацхыраара
аарышьҭаанӡа, агарнизон анаҳк, ҳшәарҭахом.
– Џьыгә ухаҵкы! Шәарҭ, абра еизаз, шәгәы излаанаго ала, абас иаармарианы
аҳра шәзышьақәыргылома?!
Гьыргәал ашацаҳәа амаҵурҭахь иҿынеихеит. Уи дихьӡаны дивагылеит Џьыгә.
Рҩыџьегь абарҵа еицҩыхәнан, ашәхымс аԥхьа Гьыргәал дынхыҵит, уаҳагьы
даҭымгылаӡакәа аишәа аханы днеит. Џьыгә исасцәа иртәарц игәы иааҭеикит, аха
Гьыргәал акы иҳәарц шиҭахыз ибан, дааивагылт, нас иаразнак дааиԥхәыцааит, аҳ
иԥа ацәҳара далагар ҳәа дшәаны. Ус иныҟәашаз иԥшра акәын уи имаз.
– Шәтәақәа, дадраа, шәтәақәа! – иҳәан, ихаҭагьы днатәеит, ус ала зегьы
ирҭынчырц. Гьыргәал инапы ааникылан, длаигәеит длаиртәарц. Уи дантәа, зегьы
рҭыԥқәа аалырхит. Нас акәын Џьыгә еиҭа даныҩагылаз. – Уажәшьҭа, Гьыргәал,
ухаҵкы сцеит, – иаҿа аашьҭихит аԥшәма, – уара ҳара ҳ-Аԥсҳа уоуп.
– Иашоуп! – иҳәеит Маан Ҟазылбақь.
– Уара уахьцо ҳаргьы ҳцоит, умҩа ҳамҩоуп, – иҳәеит даҽаӡәы.
– Ааи, ҳаимҩалацәоуп! – ҿааиҭит Ӡаԥшь Заурбақь.
– Уара уахьԥсуа, ҳаргьы ҳамԥсуеи! – дагьҩаҵҟьеит Шьаҟрыл Наурыз.
– Аурысқәа ҳара ҳазрабашьуам, – ҿааиҭит Гьыргәал дахьтәаз.
– Ҳаргьы ҳмаҷым, – ибжьы ааирӷәӷәеит Џьыгә.
– Арҭ ирымоу ар ҵыхәаԥҵәарадоуп. Ҳаҵахаанӡа иаарышьҭлоит. Шамиль
иҵыхәтәа зеиԥшрахаз шәгәалашәыршәа! Ар зызкыу еибашьроуп, даҽа уск рымаӡам.
Аибашьышьа есымша ирҵоит. Ҳара ҳабџьар зҳаркуада? Анхацәа?
– Умшәан! Ишыдыдуа қәа ауам! – ҿаииҭит аԥшәма. – Аԥсны зегьы ашьапы
иқәҳаргылоит. Иара уара иузычҳару хаз агылара, ужәлар ҳуҵагылоит, уаҳхагыла ҳәа
ианыӷьаҵәыӷьаҵәо? Уҳақәшаҳаҭха, Аԥсҳа Гьыргәал!
Аҵыхәтәанӡа гәыкала изыҟазаашаз алаԥш змаз ауаа рыблақәа ӷьаҵәыӷьаҵәуан.
Даргьы рышьҭахьҟеи раԥхьаҟеи акы иақәгәыӷуан. Урҭ ргәыӷра еижьагазаргьы,
хьаҵшьа рымамызт, амца иацәшәаны аӡыршы иҭаԥалаз иҩызахон азы. Анахьгьы
арахьгьы еиԥшны ашәарҭа ианҭагылаз аламаҭалаз, ужәлар узларыцәхьаҵрызи?
Иҟасҵарызи иҳәозшәа, Гьыргәал инапқәа ааирхахеит, ихгьы лаикәаҽит.
– Анцәа уиныҳәааит, Аԥсҳа Гьыргәал! – Џьыгә иаҿа аҭуан ахь дҩахеит.
– Аҳа-ҳаи-раа! – ҿааиҭит Заурбақь.
– Аҳа-ҳаи-раа! – иааицдырӷызит зегьы. Џьыгә уаҳа мҳәакәа, иаҿа ҭарцәны
инықәиргылеит.
Гьыргәал иныҳәаҿа ахьынӡаркуаз, ажәа лԥшаахла ихцәажәоз данырзыӡрҩуази
данырзымӡырҩуази еиҟаран. Игәи-игәыи еилаԥшуа, еиҿагылаз ахәыцрақәа
деимархха дрыман. Жәлар рхадацәа еизаны Аԥсҳара ирҭеит, аха уи ианбанӡа
иаҭәашьахарыз издыруамызт. Аҳ и-Аԥсҳараз дықәԥозар акәын, изымҭоз мчыла
ирымпыҵихыр, ахьчашьагьы дақәшәон. Усҭ ҳамҭас ҳәа иааидыркыз ауаҩы
изыхьчозу изымхьчозу аҳәара цәгьан. Иаб Аҳмыҭбеи аҳра изҭаз ҳәа иԥхьаӡаз ацар
иакәын. Аҳмыҭбеи иаԥхьаҟагьы Аԥсны Урыстәыла иадырҵазижьҭеи, аҳра зауаз
ирызҭоз аҳәынҭқар иакәын.
Уи ус шакәыз Гьыргәал ихдырраҿ ишьақәгылахьан. Аҳра зырҭаз инапаҵаҟа
иҟаз адгьыл иқәынхозгьы иара ихьыԥшцәаны иаанхон. Уажәы урҭ ахьԥшцәа «ҳара
ҳара ҳауп, ҳхы ҳақәиҭуп, аҳасгьы уара уалаҳхуеит» анырҳәа нахыс, дара рхьыԥшра
аасҭа, уара ухьыԥшра иаҳа иӷәӷәахозар акәхарын. Ус акәзаргьы, ас иабанӡанеирыз?
Ари ихадаз зҵааран. Амала урҭ зегьы ԥыхасса иқәызҵоз даҽа хәыцрак ааизцәырҵуан.
Уи ала маҷк угәы уҟычыртә иҟан. Уи иахьынӡаиаҭәашьазаалак, мышқәак ма ҽнак
иадамхаргьы гәыкала дыззыҟаз иџьынџь аҿы даҳан. Уи иақәурӡлакгьы иаԥсан, ухаҭа
уԥсҭазаара акәзаргьы. «Амала, бгахәҷы анцәыцәы бгаду кра ицон ҳәа ҳзырҳәо
ҳаанхарауп ахьымӡӷ анаага», – даахәыцт иара, аныҳәаҿа аҵыхәтәахьы ианнеишаз.
– Иҭабуп, – иҳәеит иара зегь рашьҭахь дҩархаҵгылан. – Шәыгәрагара
саԥсахааит, – ҳәагьы нациҵан, даҽак иҳәақәозар ҳәа ишыԥшыз, иаҿа нҭарцәны
инықәиргылан, длатәеит.
– Аҳа-ҳаи-ра-а! – дҩаҵҟьан, инапқәа ҩышьҭхны, ибжьы ҩҭицеит Ҟалбалаҭ
Маан.
– Аҳа-ҳаи-ра-а! – инацдырӷызит амаҵурҭаҿ аишәа ицахатәаз.
– Аҳ имазароуп аҳ иҭарчеи! – иҳәахт Ҟалбалаҭ, абжьқәа анааиқәтәа. – Уаҵәы
ҳжәылозар, иахьа имазароуп ихатәы ҭарчеи.
– Ааи, – дақәшаҳаҭын Џьыгә. – Уажәыҵәҟьа уи еиқәҳаршәароуп, дындәылҵит. Иаарласны дымхынҳәит иара. Данааиуаз, еиларҽны иикыз, иҭыԥ
данаахагыла, иааиҵихит. – Сҭаца! – налызҿиҭит ачысҟаҵараҭа шыҟаз. Уи
данааҩнашыла иикыз аба лара лахь инаирхеит. – Анапы гәылырффаны абри аба
иадӡахыланы иаҳзыҟаҵа! Нас Аԥсҳа иҭарчеи хиоуп ҳәа иԥхьаӡоуп.
Уажәранӡа Гьыргәал ихшыҩ ззишьҭхьаз араҟа дҭацазаарын. Игәы маҷӡак ак
налакьакьеит. Лара лабхәа иааимылхыз аба лыманы, лыбла шьҭымхӡакәа
днахынҳәит. Даҽа ҵәыцақәак аарылсхьан еиԥш, аҭаца қәыԥш, аҭарчеи лыманы,
даахынҳәит. Уаҟа ианыз аҿаҭыԥ иара иалиаазшәа иақәӡахын. Аԥсҳара
аиҭашьақәыргылара иаҭахыз аҵасқәа зегь уажәшьҭа инагӡан ҳәа рԥхьаӡозу
здыруадаз, итәаз, еиҳабы еиҵбыла ҳәа инеибарԥшны, адырҩаҽны аус дуқәа
ирзышьҭаз инарҿыҵганы, агылара рҽыназыркқәеит. Аҵыхәтәан Гьыргәал иԥшәма
ичеиџьыка днақәныҳәан, дҩагылеит. Еимҟьарак ихы иархәаны, Гьаргә
Ҭқьецишьвили аҳ ҿа дааидгылеит.
– Бга зԥылаша! – уи гәыкала дааидныҳәалеит.
Гьыргәал игәы маҷк иалаҟаны, днаиаҭабит, аха ибжьи иԥшреи ирылжжуан
дызҭашәаз макьана цқьа ишизеилымкаауаз. Аиҭагаҩ блала мацара днаԥшааԥшуан,
иаарласны уаҩы даарыдымгыларц. Џьоукгьы арҭ рымацара иахьааидгылаз
шырҭахымз рылаԥш ианубаалон, аха Аԥсҳа ҿа иаҳаҭыр баны, уаҩы
дырзааигәахәомызт. Аиҭагаҩгьы еиликаар иҭахын уи иаҳра игәы азыҟаҵәҟьазу
иазыҟаҵәҟьамзу. Ихәыцрақәа бжьажьон, ицқьаз еилкаарак ахьимоуаз азы. Уажәы
иеиҳәарц игәы иҭазгьы дшазнеирыз издыруамызт, арахь ишакәхалак иамҳәашьа
имамызт.
– Уҭаца ду Лыхны дааит.
– Ианба? – Гьыргәал идырт Алықьсандр Чачба иԥҳәыс шлакәыз.
– Лара дааит, дук мырҵыкәа, саргьы арахь сааргартә еиԥш сҽақәсыршәеит.
– Алықьсандр Аацыҟа дцеит, ларгьы уакәын дахьыҟаз, нас еиқәымшәаӡеит?
– Еиқәымшәаӡеит. Анхацәа а-Кониар иҿагыларц ргәы иҭоуп ҳәа
шаалаҳазҵәҟьа, амҩа дықәлазаап.
– Илбази илаҳази ирхылҳәааи?
– Ари ҳаланҵәарц ҳаҟоуп лҳәеит.
– Ус акәзаргьы ҟалап.
– Излауала агенерал-губернатори асардари ргәы ҳхымшәартә иҟаҳҵароуп
лҳәеит.
– Уи ҟаҵашьа амам ҳәа сыҟоуп.
– Зегь раԥхьаӡа, лҳәеит, асалдаҭцәа ауахәама иҩныгатәуп, кьыс рмоукәа.
– Ус лара илзыҟаҵома?
– Лгәы иҭоуп, илзааигәаз џьоукы драцәажәеит маӡала, ирфаша
рзынарышьҭырц.
Гьыргәал Иуана Гьагьиа дааигәалашәахт. Уигьы лара дылмыцхраакәа
дҟаларымызт. Ҭқьецишьвили убри адырра аҳ ҿа илымҳа иҭишьырц лара лакәын
даазышьҭыз, уи атәы Алықьсандргьы иеиҳәарц дҵас идын. Лара илҭахын
Ҭқьецишьвили, аухаҵәҟьа дхынҳәны, аҳцәа ирӡбаз леиҳәарц.
– Уара уахь узыхынҳәӡом. – иҳәеит Гьыргәал. – Маӡажәак шҳабжьуго
еилкахоит. Уи бзиара алҵуам. Ҳажлар ҳраӷацәоушәа ҳаилыркаар сҭахымызт. Уи
адырра сара илысҭоит. Уара ушиашоу абраантәы Аҟәа уцароуп. Аацы
укыдымгылааит, – аамҭа урӡуеит. Алықьсандр уаҵәы усгьы сара дызбоит. Ашьыжь
шәҟәык уоуртә иҟасҵоит. Убри шурҭалак, ушзахәо уца! Ашәҟәы агубернатор
иқәшәароуп.
– Аҟәа сцартә ҿыҵгас иаҟҳҵои, сыҽӡаны сцару?
– Маӡала цашьа умаӡам, – даахәыцт Гьыргәал. – Ара уаалеи! – иҳәан, Џьыгә
иахь иҿынеихеит. – Ҳаҭыр зқәу аԥшәма. Угәы иаанагара сыздыруам, аха аиҭагаҩ
Ҭқьецишьвили Аҟәаҟа дымхынҳәыр ҟалом.
– Ас ццакырас иҟалазеи? – иааџьеишеьит Џьыгә.
– Чкатуа уа дсызԥшуп. Уаҵәы уи иаб иахь ҳаиццарц ҳаҟан. Сара аиҳараӡак
сзыцәшәо сабаӡӡеи иҿы иҟоу саҳәшьцәа баандаҩыртәыр ҳәа сшәоит.
– Урҭ ирхароузеи?
– Сара сусқәа рызхәыцраз мчы смоурц.
– Ыҳы, еилыскаауеит ауаҩы шасра рурц.
– Макьана урҭ раха рымаӡам, аха, уи рыхшыҩ азцаанӡа, Чкатуа иаҳароуп
аусқәа зеиԥшроу. Нас џьара ицәахып, ма маӡала арахь исықәшәартә иҟаиҵап.
– Бзиоуп нас, – дақәшаҳаҭхеит аԥшәма. – Амала уаха аҵхагәҭан…
– Иауеи аҵхагәҭан? Иаргьы дкараха дыҟоуп, иԥсы ишьар, ашьыжь амҩа
дықәлап, ҽык изыԥшаазар.
Џьыгә арԥыск дааиԥхьан, Ҭқьецишьвили днаициҵеит, иуапа иҭаны, аџьҵла
аҵаҟа дирцәарц наидҵаны. Гьыргәал ихаҭагьы дкара-уараха дыҟан. Уи имацара
заҵәык иакәын асасцәа рҿынтә уи ауха акәасқьа иаҵаиаз. Зҩны хараз зегьы адәны
ицәеит.
Џьыгә аҳ ҿа диманы асасааирҭа дахьыҩналаз, аҭаца дыҩнагьежьуа аилыргара
даҿын. Цәамҭха иоурц днаиқәныҳәаны, Џьыгә дындәылҵит. Иааизынхеит
Гьыргәали аҭацеи. Лара, уаҳа иара дизхьамԥшкәа, аиарҭа ааиқәылхит. Ахчы
ааиҿкааны инықәылҵеит. Ашьаршьаф қәҵа, ашәарах сахьақәа идырганы,
инықәлыршәеит. Даахьаҳәит иара дахьтәаз, ишьаҵақәа ишьылхырц. Иаԥхьа
длаҟәын, ишьаҵа ашьхәа лкырц, лнапы аҿаныналырха, иара лнапы ааникылеит.
Лара лнапы ааимпыҵылжәаан, лыцқьара лҟьашьызар иаҩызаха,
иаалгәыҵалырӷәӷәеит. Ахышә ахьгьы днаԥшит, адәахьала аӡәы дрызԥшуазар ҳәа
дшәаны. Аԥарда аркымызт. Аҩныҵҟа ацәашьы иаҳа иарлашон, ашҭаҿ акгьы
убарҭамызт.
– Рамса! – ҿааиҭит иара. – Бзыршәазеи? Сыбзымдырӡеи?
Лара лҽаалырҭынчын, ишьаҵатәы ишьылхырц адырҩегь лнапқәа рҿынарыхеит.
Дара ишьхра цәгьахеит, аха иаргьы иаҳа ируадаҩуан, ԥыҭрак иааицынхарц, ииҭахыз
леиҳәартә еиԥш. Иналырҟьашәа днаиҿаԥшлон лара. Лҭәымҭа дҭагылан. Аԥҳәыс
хаҿра макьана иаалымхәацызт. Ҵаҟатәи лыблацәа заҵәык ирыҵагьежьаашәа лхаҿы
аԥшра аҵкьыс еиқәан. Уи лнымаалозшәа ибеит. Лхы анҩышьҭылхлак акәын иара
улаԥш ианааҵашәоз. Адунеи агәыкра зҿықәыҳәҳәоз лҿаԥхьа аҽынкыларагьы
уадаҩын, зшьа аилашымҭа иҭагылаз изы. Ихы игәахшәартә, иԥсҭазаара есыҽны
дкыдызҟьоз иреицәаз амшқәа руак дахьҭагылаз, иреиӷьыз агәазыҳәара цагәуан
акәымзар.
– Рамса, – иҳәеит иара. – Бабаанагеи араҟа?
– Иумбои, уажәшьҭа араҟа саԥшәыма ԥҳәысуп, – лҳәеит Рамса.
– Саб ихан баныҩнырга, бабацеи?
– Уажәтәи сабхәа аҳ диацәажәан, симихәҳаит, сабгьы имазҵааӡакәа. Абраҟа
смаҵуҩын. Нас… зегьы абас иҟалеит, – Рамса изиацк ааишьылхын, иналыргылеит.
– Нас Џьыгә ҭацас биҭаххеит?
– Ааи, уи даараӡа саҳаҭыр ибоит.
– Избан акәзар, бара бхаҭа уи баԥсоуп, – Гьыргәал, аҩбатәи ишьаҵатәы
ирласны инаишьхлырҵәраартә, ишьаҵәкьарақәа ааириашеит. – Бымаҵушьа иахьа
избазма. Бҟазшьа иахьа игәасҭама. Зегь рыла бсирын. Бзымбеижьҭеи, еиҳагьы
беиӷьхан, бысзымдырырц акы аасыгымхеит. Уажәшьҭа схала сҽеилысхуеит, бара
бца, бусқәа ҟабҵалап. Даҽа ӡӷабк даабышьҭыргьы ҟалон, шьҭа бхала асасцәа
еилыбхуа-аҽакуа – изыбҭахи. Амала бахьааиз бзиоуп, усқәак сзыҟабҵар сҭахыуп.
Аиашаз, урҭ маӡазар сҭахыуп.
– Сара сыхиоуп, аҳ ухаҵкы!
– Қьаад бӷьыцқәак сҭахыуп, сызлаҩшагьы нарыцҵаны, – аниҳәа Рамса
днахырхәаны дындәылҵит, лыҽнымырхакәагьы даахынҳәын, Гьыргәал дзыҳәаз
аҟәардә хәыҷы дааханы инықәылҵеит. – Уажәшьҭа исҭахыу, – дааирӡҩрит,сҭаца ду,
бара дыбгәалашәоит уи, Лыхны дааны дыҟоуп. Уаха дыбзыԥшаарыма?
– Дсыԥшаауеит, – лҳәеит лара, маҷк данаахәыц.
– Уи уаҩы изымдыруазароуп.
– Ус иаҭахызар имаӡазаауеит.
– Ишԥаҟабҵои?
– Саб дычмазаҩуп. Дышьҭоуп мызкы аахыс. Дызбарц сцоит, ҳгәыла ҷкәынак
даашьҭыхны. Аҩны ирзымдыркәа иҟам уи зҿы дыҟоу. Илзызгои?
– Илабҳәоит саб иашьа Аацыҟа дышцаз. Уи уахь усқәак имоуп, лара длыниарц
илшаӡом. Ауахәамаҿ аказакцәа рҽырҵәахит, лара илдыруеит. Убарҭ рԥсы
нлырхароуп. Илаҳәа ҳус ус ишаҭахыу. Урҭ дәылганы Гәдоуҭаҟа икылылгароуп.
Ашхәа иақәыртәаны, Аҟәаҟәа иргарц еиҿылкаароуп. Ибаҳама? Излауала рԥсы
еиқәырхатәуп. Уаҳа акгьы лабымҳәан.
– Бзиоуп.
– Ашьыжь ҳақәҵуеит. Убранӡа бзаару?
– Ашара иаманакаанӡа схынҳәуеит.
– Бшыхынҳәлак саарԥшы! Ибаҳау – бхала саарԥшы!
Рамса дындәылҵит. Гьыргәал иҽааилихын, ахышә аԥарда наԥыраиршәит.
Аиарҭа днықәтәан, аҟәардә ишьамхы иаақәкны, абӷьыцқәа ааирҽеин, агенерал-губернатор
иахь ашәҟәы аҩра иҽыназикит. Иҟалаз, дыррак аҳасаб аԥшра наҭаны,
иҩит. Уамакгьы иҽадимырхалеит. Абӷьыц ихчы инаҵеиҵан, дышьҭалеит.
Дзыцәомызт. Икарахара еиҳагьы иԥсы инаршьомызт. Ибла ихгылаз аҽнытәи
аибашьракәын. Ашьыжь зҽырхаҵаны абџыҳәа ирацәажәоз аполковник Кониар
уажәшьҭа дыҟамызт. Уи усҟатәи игәхьааугарымызт, иузхымгоз уи уаҳа дҟалары
дахьыҟамыз азхәыцра акәын.
Ашә шаадыртыз иаҳаит Гьыргәал. Уи убас ашьшьыҳәа иаадыртит, зынӡа
ицәамыз иакәын акәымзар, маҷӡак зылацәа ааиқәызыԥсахьаз изгәаҭомызт.
Иааҩналаз лшьаҿақәа реихгабжь гомызт. Иара ибон Рамса лцәаара. Имаҭәақәа
аҟәардә иаақәылхын, изиацкқәа аашьҭылхын, дшааиз еиԥш, амҴԥыруазар
даԥырхагамхартә, дындәылҵит. Уи имаҭәақәа цқьа-шәқьа ашьыжь изаалгон. Ус
иаԥын. Амала лара ауха амҩа лыман, амаҭәақәа рҭыԥ рықәҵара дабахьӡарыз?
Лҩызцәа рнапы ианылҵазар акәхарын. Аҳ ҿа ихаҭа иҿаԥхьа изымҵәахит Рамса лхала
имаҭәақәа лрыцқьарц шиҭахыз игәаҵа ишааҵхаз. Цәгьала дигәаԥхон лара. Лнапқәа
имаҭәақәа иахьыркьысрыз, иахьеиԥхьылшьрыз, иаҟара ицырҵарызшәа ибон.
Иаҳагьы игәкажьган даҽаӡәы лнапы иахьанылҵоз имаҭәақәа рҭыԥқәҵара.
Иаарласны ҽышьҭыбжьқәак иаҳазшәа дааҟалан, дҩагылан, аԥарда маҷк
дахазшәа иун, ахышә дынкылԥшит Ҩыџьа аҽцәа ашҭа инҭыҵырц агьрыгмызт.
Аԥҳәыс кәадыр иантәалан, аԥхьа игылаз хымԥада Рамса лакәын. Лымала Лыхныҟа
амҩа дахьаныз игәы иааҵхеит. Иаргьы длыцзар иҭахын. Дшәарҭаны дихьчарц
акәмызт, дзыхьчашаз ауаҩы усгьы длыцын, аха иара дизааигәазар цәгьа ибомызт.
Хыбааракгьы ааизцәырҵит. Лара иахьа дахьиқәшәаз маҷк даарҿыхеит иара.
Уажәшьҭа дихашҭуазар дихашҭыртә аамҭа цахьан, аха ахәыҷра иацыз инаӡамыз
аилкаарақәеи ицқьаз аизыҟазаашьақәеи ауаҩы иԥсы ахьынӡаҭаз иижәуаз аӡыхь
иаҩызан.
Рамса лаб дышьнаҟәман Уи, аҳ Аҳмыҭбеи изааигәара ихы иархәаны, иԥҳа
аҳҭынраҿы амаҵура дазикит, лхәыҷраҵәҟьа данынҭысуаз аламҭалаз.
Аҳҭныԥҳәызбараҵәҟьа лылҵуеит ҳәа, зегьы лыхәаԥшуан. Дхәыҷы аахыс аусура
лыларҽын, арахь дызҳацыԥхьаӡа аҭеиҭԥш бзиа шьҭылхуан. Лаб маӡала
длеигәырӷьон, маӡалагьы игәы дҭаччон. Избанзар аҳ иԥа Гьыргәал аҳҭынраҿы
данааҟала, Рамса длыцрыҵуамызт. Ешьаки еҳәшьаки раҳасаб ала акәзу, еиҩызцәак
рыбзиабашьа акәзу ирыбжьаз аилкаара уадаҩхо мацара ишнеиуаз, аҳкәажә арҭ
реизааигәашьа дацәшәо далагеит. Уи аҳ илымҳа иҭылшьзар акәхарын, Аҳмыҭбеи,
иусқәа дырхашәаланы, аҳҭынраҿы данаанхоз, блаҵыхәала Рамса длыхәаԥшуазшәа
ибеит Гьыргәал.
Иаарласны аҳ ишьнаҟәмара даҟәыҵит Рамса лаб. Уи зыбзоураз Аҳмыҭбеи
иакәхарын. Лаб дааилон, аҳгьы уи дшизыҟац дыҟазшәа, ихы мҩаԥигон, игәы иҭаз
абоудыруаз акәымзар. Дук мырҵыкәа, аҳ иԥа агенерал-губернатор иахь дишьҭит,
иҵара иациҵарц. Гьыргәал изыхьанҭан аҳҭныԥҳәызба лныжьра. Иан «умаахуеи,
зынӡа уцома» ҳәа лԥа длыжьжьахуан. Иаргьы, Қәҭешь дахьынӡыҟаз, знык ихынҳәра
дахгәаҟуан. Дангьежьы Лара аҳҭынра дыҟамызт, дахьыҟазгьы уаҩы иаимҳәеит. Уи
ахгаразы акыр ицхрааз ибзыцәашьа Чкатуа иакәын.
Ус маҷ-маҷ лара дихашҭгәышьеит. Усҟан лара лымаҵушьа згәаԥхаз Лакр
Џьыгә дигазаарын, араҟа аԥшәмарагьы лыԥсҭазаарахозаарын. Ԥхьаҟа
иуԥеиԥшхарыз уаҩы изымдыруазаарын. Уажәшьҭа еилкаан Гьыргәал иани иаби
Рамсеи иареи реизааигәара гәыкала абзиабареи наӡаӡатәи аибаҭаххареи
рызцәырнагар ҳәа ишацәшәоз. Наҟ-наҟтәи иԥсынҵраҿы џьара иԥырхагамхозар
ицхраарын ҳәа зынӡа ирԥхьаӡомызт, уи идырыз усын. Гьыргәал луанытә
даақәыԥсычҳаит: иареи лареи еицыҟандаз, даҽа ԥсынҵрык абеиҭахыз. Изиҭахызеи
ауаҩы абасҟатәи агәаҟра, ашьа каршра, аилибамкаара, аизӷыӷра. Аҵыхәтәан –
аиаӷара. Ари зегьы зырҿиауаз аӡәы инапаҵаҟа даҽаӡәы дыҟазар ахьиҭахыз акәын,
дзусҭазаалак дышнеиуаз зегьы дырхыҳәҳәозарц ахгәаҟра ахьышьҭихуаз акәын. Иара
изиҭахызи абарҭқәа? Дзықәшәақәаз рышьҭахь еиликаауан Рамсеи иареи аԥсҭазаара
ду роурц шрылшоз. Лара даҽаӡәы дизыҿҳәарахеит. Урҭ рхыбра аҵаҟа дахьиаз
изымхакәа, игәаҵанӡа иҭиҳәаауан лара бзиа дшибоз, дышлызгәаҟуаз. Аха…
Аха дааигәалашәеит асардар иҳақьым иԥҳа. Уи лзааигәара дахьынӡыҟаз, лара
лакәымзи адунеи аҿы иреиӷьеишьоз?! Лара лакәымзи мрада иԥхоз, мзада икаҷҷоз!
Уажәшьҭа урҭ реизааигәахара шԥаҟаларыз? Иара ижәлар амчра иаҿагыланы
иқәгылеит. Ижәлар ирхагылаз иара иакәын. Ус анакәха, лара лахь уаҳа цашьа
имамызт. Лара арахь дзаашамызт. Асардари иареи еиӷацәахахьан акәын ари
иаанагаз. Уи иара дизиааишамызт. Ус анакәха, аҳ ҿа изԥшызи? Аԥсҳара ацынхәрас
абахҭа. Аӡы хҵара! Иаб иеиԥш… Лара илылшарызма изԥшра? Иара диццаргьы
лҭаххарызу? Нас ииҭахыдаз, мшәан, Гьыргәал, аҳақьым иԥҳа лакәзу, Рамса лакәзу?
Иԥсҭазаара шынеибакәыз ишеилаԥаҭаз еиԥш, ибзиабарагьы бжьажьон.
Асардари иареи аиаӷара ахьрыбжьалоз, ихы ианааҭашәа нахыс, даара
дацәшәеит. Ԥхьаҟатәи иԥеиԥш ихазыршҭуаз ари аус ихәыцрақәа зегьы
неиԥхьнарбеит. Иаб ихгара уи инапы шалаҟьашьызгьы, асардар Гьыргәал ибзианы
дизыҟан, ма ус игәы иабартә уи дныҟәон. Аиҳабыра ианакәызаалак рхы
уахьынӡадырхәоз акәын уанырҭахыз. Жәытәнатә ус иаԥын. Ԥшьы-шықәса раԥхьаҟа
зны Аԥсны аҳра амхра иазхәыцхьан аҳәынҭқар ичынуаа. Усҟан Кавказ асардар, аҳ
Бариатински, уи дақәшаҳаҭымхеит. Уи ибон аҳ Аҳмыҭбеи ижәлар инапаҿы иааганы
ишимаз. Аԥсуа жәлар азбжак, аиҳараӡак асаӡқәа, иқәҵны мҳаџьыр ианцоз, Аҳмыҭбеи
инапаҿы иҟаз адгьылқәа ирықәынхоз иакәымк димырҟаҵеит. Насгьы Аԥсны акәша-мыкәша
иҟаз аҳрақәа иҳәатәы ахарҵон. Бариатински идыруан, анапхгара анапаҿы
данааи, Аҳмыҭбеи аҳәынҭқарра иахәашаз аусқәа мҩаԥигарц дшыҟаз.
Аҳ Бариатински ицынхәрас аҳ ду Михаил Николаи-иԥа сардарс данаарышьҭ
нахыс, Аԥсны аҳ Аҳмыҭбеи иусқәа цәгьахаӡеит. Асардар ҿыц Аԥсны аҳра иахәҭаз
зегьы нанагӡеит, аҳәынҭқар инапхгара арӷәӷәаразы иҟанаҵашаз ҟанаҵеит, уажәшьҭа
уи аҳ изинқәа имхзар, Аԥсынгьы ахьӡ ахыхны, агуберниа иаҟәшаны иҟаҵазар,
ахьыԥшымра иамаз зынӡа иацәыӡуан, анапхгара аусқәагьы иаҳа иманшәалахон ҳәа
иԥхьаӡеит. Аҳ дахыргеит, иусқәа зегьы ҿыц иаԥырҵаз Аҟәатәи аҟәша аиҳабы инапы
ианырҵеит. Иалҵи? Ажәлар рыларҟәра залымшеит. Аӡиас амҩа укырц уалагар –
иауазма, ихыҵуан. Амала Гьыргәал идыруан аҳәынҭқар ир ирааира аԥсуаа
ишрылымшоз. Игәы иаахәон ижәлар ахьзеидгылаз, иара аҳас дахьалырхыс, ржәытә
ҿиашьа иахьаԥырхагахаз ахьырҭахымыз, ахьыԥшымраз иахьықәԥоз. Аха ақәԥараз
иаҭахыз амч уалаҟазар акәын. Акгьы иаԥсартәуамызт иџьынџь хәыҷы. Иаргьы
иԥеиԥш цәгьахарын. Асардар уахьынӡаихәоз акәын уахьынӡеиҭахыз, нас
дуеигӡаӡомызт. Аҳәынҭқар имаҵуцәа ирҭахын Гьыргәал рымаҴзуа иакәны драаӡарц,
аха ианамух – илырхызи.
Аԥхын ҵхы кьаҿқәак иреиуан. Иаарласны ашара аҽазнакуан. Арбаӷьқәа
инеилаԥса-аилаԥсаны еиқәҿырҭуан. Гьыргәал дзыцәомызт, ихәыцрақәа еишьҭеибаҵа
иааиуан, арахь аҽны иҭахаз ибла ихыҵуамызт. Маҷк иблацәа ааиқәимԥсаргьы, аашар
иԥынгылаз амҩа изышьҭхрымызт. Уажәи-уажәи ацәара иҽазикуан, дзыцәомызт
акәымзар. Усгьы иауамызт ҳәа, игәы каршәны дышиаз, аҵыхәтәан, иара
ибзоурамкәа, илацәа ааиқәиԥсеит, дынҭаҳәахаа дыцәеит. Данаадырԥшуаз,
абыржәыҵәҟьа ацәа дынҭанагалазшәа акәын ишинырыз, арахь ацәылашара
аҽазнакхьан. Иааԥсара ааихнаҳәахьан, даҽа ԥыҭрак дыцәар, усҟатәи иԥсы изымшьар
ҟаларын. Ихагылаз Рамса шлакәыз аниба, дналыхәлаччазшәа иуит, ларгьы
дԥышәырччон, аҭак акәхарын илиҭаз.
– Ашьыжь саарԥшы умҳәази, – лҳәеит лара дразӡа.
– Бахьцаз иҟабҵеи?
– Аҳ удҵа анагӡара дазхиоуп. Хымԥада рԥсы еиқәсырхоит лҳәеит.
– Баб дышԥаҟоу?
– Сыздыруам, – лылахь ааиқәылҵеит. – Уамак узиқәгәыӷуам.
– Рамса, – иара ихчы ашәҟәы ааҵихит. – иаха, бабхәа иуапа зманы, аџь аҵаҟа
ишьҭалаз аиҭагаҩ абри сызиҭа, даабырԥшуашәа ҟаҵаны. Иарбанзаалак уаҳа
лаԥшықәҵарак аӡәы ибзимуроуп.
Рамса ашәҟәы ааимылхын, днахынҳәит. Гьыргәал инаҩсан имаҭәақәа аҟәардә
иқәын ицқьа-шәқьа. Иаарласны иҽааилеиҳәеит, ахышә аԥарда маҷк днахеит. Ашҭа
аҵкараҿ игылаз аџь ҵла шыҟаз днеиуан Рамса. Зуапа иқәиаз ԥыҭ-ҩык днарывс-аарывсуа,
Ҭқьецишьвили днеихагылан, ларӷьа напала ижәҩахыр маҷк иаалырҵысит.
Гьыргәал ибарҭамызт ашәҟәы илҭазу илымҭазу, лара иаразнак дахынҳәит,
дыццакны ахышә даннавсуаз, лыбла ԥшқақәа ҩышьҭылхын, идҵа шынагӡаз
илырдыруазшәа, днеиҿаԥшит. Ҭқьецишьвили дцәыха-жьыхо, ацәа дзалымҵуа
иҿааихеит. Аухантәарак лацәааихьшь ҟазымҵацыз Рамса, аҽынтәи амш дҿыцҳараӡа
даԥыларц, ашьыжь дҩагылазшәа, аирыӡи ашьамхқәыршәи лыманы даацәырҵын,
аиҭагаҩ иҿы илырӡәӡәеит. Џьыгә абарҵа дҩалбаан, зегь раԥхьа идырҿыхаз асас
диманы, амаҵурҭахь дҩыхәнеит. Какалк иркны, амҩа дықәҵатәын. Гьыргәал ахышә
даадҵын, иҽааирҽеит. Уаҳа усгьы дзыцәомызт, ауадаҿ даалеиҩеит.
Аиҭагаҩ акриҿаҵаны амҩа днықәырҵаанӡа, Гьыргәал имаӡа иҵырхыр ҳәа
дшәон. Нас аҽыуаҩ ашҭа дынҭыҵны, амҩа даннықәла, аҳ ҿа игәы иҵхон. Ижәлар
иҭиуазшәа игәы инаҭон. Инапы злеикрыз дақәымшәо, ауада дыҩнан, абахҭа иҭашәаз
диҩызаха. Ишәҟәы ианыз хәыц-хәыц иааигәалаиршәеит. Иҟалаз атәы ааркьаҿны
иҳәан акәымзар, уаҳа акгьы анымызт. Иҟалаз усгьы иара идагьы ираҳауан. Нас ихыигәы зԥижәарызи? Гьыргәал иламыс аҿаԥхьа ихы злаҿихрыз дашьҭан, иагьиԥшааит.
Адәахьы аҿыӡәӡәара иаҿын. Иаха аԥшәма иҭаз раҟара ыҟаӡамызт ашьыжь. Урҭ
рыдҵақәа наргӡарц, аишәа ианыҩахыҴнахыс, рымҩа иқәлазар акәхарын. «Абри
Џьыгә иҷкәын дзыҟамишь? – Рамса лхаҵа дааизхәыцт иара. уи дзеиԥшраз ибарц
иҭахын. – Инапы уск анырҵазар акәхап». Акәасқьа аԥхьа еилагылан, аҳ Гьыргәал
изԥшны. Џьыгә дҩыхәнаны уи дылбааигарц игәы иҭан. Гьыргәал еиҳабык
диргылозшәа иааҩналара ааԥхеишьеит, ихала ашә аартны, абарҵа дақәгылеит.
– Шьыжьбзиақәа! – иарӷьа напы илымҳарҭ инадкылашәа, аԥсшәа иҳәеит иара.
– Бзиа збаша, дад!
– Уарӷьа шьапыла уиарҭа уагәылҵааит! – аӷзы ааилдыргеит.
Иҿы илырӡәӡәарц аӡӷаб дааит. Рамса дахьзымааиз игәы иалан. Усҟан лара
амаҵурҭа еилзыргоз дырхагылан. Џьыгә исасцәа еиҭалаиртәеит. Иаха еицәамкәа
рхәы рхиан. Иахьа џьара ак нроушаз рыздыруамызт, зхәы илахатәаз ибзианы ичеит,
аха арыжәтә рҽадрымцалеит, ӡышхәыс ҵәыцак, ҩ-аҵәыцак иҩышьҭырхыз ракәын
умҳәозар. Аишәа иахьынӡахатәаз, Рамса амаҵурҭа уаҳа дааҩнамлеит. Уаҩы
иимырбеит акәымзар, Гьыргәал ибла ҭраа илаԥш ашә ахь инаиршәуан уажәи-уажәи.
Асасцәа, аишәа иҩахыҵны, акәасқьа ианлалбаа, Џьыгә игырқәа аҽқәа
кәадырны иаарыҵадыргылеит. Дук еиламхацәакәа, иҩҽыжәлеит. Гьыргәал иҽы
аақәирҵәизар, аҳҭныԥҳәызба дрылагыланы, дыԥшуан Рамса. Лхаҿы гәырӷьарак
аныԥшуан. Издыруадаз, уахык иалагӡаны, даныхәыҷыз илҩыза гәакьаз данаҳха
абзиарақәа изылуз лгәы ҟарҵозар? Издыруадаз уиаахыс илымбацыз зны дылбартә
дшымгәыӷӡоз лҩны дахьымҩахыргаз лгәы ҭанаҵазар? Даҽазынгьы дылбахрын ҳәа
агәыӷрақәа лымазар? Иҟамлоз иҟази. Усҟан Гьыргәал Рамса лыбла изыхбааломызт
акәымзар, аҳ лашҭа дахьықәҵуаз лгәы нҭаҳаны деиҵанарӷәӷәон. Илгәалашәон аҳ
Аҳмыҭбеи иашҭа дықәганы лара даныргоз: асы ашьшьыҳәа, бжьы мыргаӡакәа,
илеиуан, лара лгәы ҿымҭӡакәа иҵәыуан.
Лара дызҭанагалаз ашҭа гәыкала дазыҟан. Лзы Гьыргәал зны дҩызан, уи аҳ
диҷкәынан ҳәа мацараз иаҳаҭыр лбомызт. Уажәшьҭа иара даҳазар, изылузгьы
гәыкала изымҩаԥылгеит. Ламысын аԥсҭазаараҿ иаԥхьагылаз. Ус анакәымха, иара,
аламыс, ахаҭа изыҟаломызт. Адоуҳа цқьа ыҟазар акәын ма иҟамзар акәын, уи
иҟазшәа иҟамзшәа изыҟаломызт. Дызлагылаз даарылҵын, абарҵахь дҩыхәнеит,
анаӡара инеихьаз аҽцәа ираԥхьагылаз аҭарчеи кҩы ишьҭахь инеиуаз ах-ҩык рыгәҭа
иалагылаз даҽа знык цқьа днеихьԥшырц. Даарылылкаагәышьеит, аха лгәы маҷ-маҷ
иҭацәуазшәа анылба, амаҵурҭа еиллыргарц дныҩналеит. Иҵегь бзиарақәак изылурц,
издыруадаз, имаҴлурц акәзаргьы, лҭахын. Лхәыцрақәа неиԥхьдырбарц, егьырҭ
аӡӷабцәа ааҩналеит, хыма-ԥсыма илыцхраауан. Доусы лхатә хьаак лымамкәа
дыҟамызт, аха рымаӡа рҵәахуан, лара леиԥш.
Аҽцәа Арҩҭала амҩақәа ԥыҵәҵәо ицон. Гьыргәал имҩа дацәшәон: аԥсра
иацәшәоз дахьҭарыжьуаз дақәшәон рҳәалон. Аҳ ихшыҩ цҳафырӡа аус ауан. Ауаҩы
дгәырҩон ацәгьара анимаз. «Ҳазҿу зегьы иалаҳхыузеи, зегьакоуп ҳамҩа
нарцәымҩоуп, абри иааҟаҳҵо уахь акыр ҳазгома? Нас ҳзыргәаҟуазеи сасра
ҳахьынӡыҟоу?» Абзиара анимаз, дгәырӷьон. Иагьа гәырҩа ибазаргьы, ихьаақәа
ихашҭуан. «Анигьы аригьы ԥсҭазаароуп! Ацәгьеи абзиеи рышьхәа еивҵоуп!» иҳәахуан иара. Ихаҭагьы зны адунеи ахьиԥсахуаз уамак ихьаамызшәа дҟалон. Убри
акәын анасыԥгьы. Аха абарҭқәа зегьы реиҿарԥшра зылшоз иакәын инасыԥдаз.
Аиҳараӡак уара, ҩажәа-шықәса уанырҭагылаз, абри ҳасаб узазуа уаныҟалаз.
Нас изиҭахыузеи Гьыргәал абарҭқәа зегьы? Есцлабран аԥсҭазаараҿ иҟаз. Аӡәы
дуиааир уҭахымызт. Уара уи уиааирц уалагон. Аиҳараӡак уаҳазар. Уара
ухьыԥшымра ужәлар ирхьыԥшымран. Ужәытә шьҭра мырӡган ари зызкыз, уи адоуҳа
аихаҳара акәын изыҿҳәараз. Ужәлар рҭоурых анудыруаз, рдоуҳа абеиара анулаҽыз,
уџьынџьра бзиа иубон. Ижәлар ахьцоз дрыцымцар ԥсыхәа имамызт. Аха иара
ниакәха аҳра заҭәашьаз, аԥхьагылара илшо дҟалар акәхон. Иара иакәан зыжәлар
мҩақәызҵашаз. Ихы ҟәыншьо аҽцәа дрылагылан, даҽа мҩак иахьа ибомызт азы.
Иҟалақәаз зегьы, дызгәылыԥшышаз аҭоурых иагәылбааны, иҟамлар иҟамлоз
акеиԥш ахәшьара анизамҭалак, зынгьы иаарҭшәаны дхәыцуан аҳ ҿа. Усҟан иацы
ԥыхьатәи аҳҭынраҿы ашьакаршра машәыр хҭысны ибон, аӡәы дангәаалак
дымхәыцӡакәа иҭаҷкәым иҟьаз аҟара иԥхьаӡаны. Амашәыр алабҟьа иалан, аха
амашәыргьы аҽацәыхьчашьа удыруазар акәын, уеилҟьазар, угәы еилгазар акәын.
Иааигәалашәеит афицарцәа рхы шымҩарыгоз. Урҭ, рчынқәа зқәыз рымаҭәақәа
ршәыхны, кәымжәи кабалеи рҽеибырҭеит, нас ицәыҵаланы аҽыҵәахра рҽазыркит,
аполковник Кониар иакәзар – ауаџьаҟ дхәыҵалеит, ақәабшә даганы дхәыҵыргеит.
Адуқәа хәыҷқәаны џьит ихәмаруазшәа. Рхы ахьчашьа зынӡак иақәымшәеит.
Уажәраанӡа ирымаз раб игәы рцәыӡит. Рабџьар мчы иахьынӡақәгәыӷуаз ихацәан.
Афицар акгьы даԥсамызт исалдаҭ ида.
Аказакцәа рхымҩаԥгашьа даҽакала иҟан. Урҭ аполковник иприказ роуит,
бџьарк иадамхаргьы ҭыдмырҟьарц. Дара шәақь ԥынҵала ирыжәлаз ирҿагылеит.
Еибашьуан рхыхьчараз. Иҭахаз ҭахеит, аха, рнапы шьҭыхны, аҭаслымра рхы
иаҭәарымшьеит. Зԥсы згаз рҽырӡеит, амла иакыргьы ахьҭа иакыргьы, рԥсы
ахьынӡаҭаз ирҿагылаз рыҽирҭомызт. Аа, афырхацәа! Даҽа ганкахьала ухәыцыр,
аказакцәа аҭагылазаашьа зеиԥшраз иаҳа ирбеит афицарцәа раасҭа. Аказакцәа
ирдырт усгьы ишҭадырхоз, утәаргьы усшьуан, угыларгьы усшьуан ҳәа зықәҿырҭыз
шракәыз еилыркааит. Афицарцәа аҭагылазаашьа рҽақәдыршәарц акәхарын ас
изныҟәаз, анхацәа рыгәшәымшә рызҳәоз џьыршьеит. Иахьцалак избан аказакцәа
еиҳа ҳеилыркааз афицарцәа раасҭа? Гьыргәал иҭахын излауаз ала Кониари иҩызцәеи
хьеиршшар, аха ҵаҵӷәы ӷәӷәа изыԥшаауамызт.
Амҩан аӡиас хәыҷқәаҵәҟьа ҭҭәааны илеиуан. Џьаргьы ахәашьра иаманакуан.
Ашьха ақәа кыдбганы илеиуазар ҟаларын угәахәрын, арахь зынӡа амш шеилгазгьы.
Жәабжь ҿыцк ранаҳәозшәа иара игәы иабон. Аҽқәа аӡы ргәыҵаҽҽа иахьныруаз ыҟан.
Амҩа ахәқәа ианырҩыхәноз, амшыни ажәҩани ахьеиларсыз иҵыкка иубарҭан.
Ашәаԥшь уаркалеиуан. Амш зеиԥшрахаҵәҟьоз аилыргара уадаҩын. Амҩа ианызи
рыжәлари ирԥеиԥшыз амш закәхоз идырырц иҭахын, аха Гьыргәал дынцәахәымызт,
убри азакәын дааҟәымҵӡакәа иҭшәаз ихәыцрақәа ирҭбаарц, ахҭысқәа еиҿаирԥшырц,
иҟалахьаз еидикыларц дзаҿыз.
Дацәымҩашьо идыруан аԥсуаа риааира аҿҳәара шкьаҿхоз, ус иҟалар
иҭахымызт, амала уаҳа ԥсыхәажәла ԥшаашьас иауҭарызи. Ианаҵахалак… Иԥсы
ихәцә иҩкылаччын, аҳауа лбаадара аауадаҩхаӡеит. Ахәыҷы иеиԥш акьыжжыҳәа
инеимеиҭәарц ҷыкаԥсык акәын иааигхоз. Ивагылазгьы ихьыз рзеилкаауамызт,
иааивагьежьит. Уи игәы маҷӡак иаархаҵан, игәы ихашҭырцгьы, даргьы иҟалаз
аҵыхәтәанынӡа ирзеилымкаарц, иҽы ишьхәа наирбан, днараԥысит. Дара
рҽеиҵамырхакәа инаихьӡеит. Амала урҭ ахәыцрақәа рҽырцәыхьчара зынӡак
илшомызт, ихапапан дара, ашьх ашәҭ ԥшқа шыркуаз еиԥш.
Урҭ зегьы наԥхьеицахын, ахала изааизу, ихаҭа дазыхынҳәызу изеилымкаауа,
ажәлар риааиреи раҵахареи даарызхәыцит. Аиааира ргар, усгьы зегь еилкаахон.
Амала уи ақәгәыӷра уадаҩын. Иаҵахар ирԥеиԥшхарызи? Абри акәын ахлымӡаах.
Аԥсуаа инхаз маҷын усгьы. Дара урҭгьы аӡыхҵара рызԥшызар? Нас иҟалози абри
адгьыл барақьаҭ аҿы? Зымҩаныфа заҵәык зманы иӡхыҵыз атәым дгьыл аҿы
изыԥшызи? Аӡы ихылаз зегьы зӡхыҵуазма?.. Заҟа зҵаара ыҟази! Арҭ зегьы аҭак
рызҭодаз? Ҵҩа змамыз азҵаарақәа зхапапаз, рҭак изыҟамҵакәа дынхар, ихьуаз?..
Иҩныҵҟантә иԥсы аҿыҩанахахын, ихаҳәха иааихәлаччит. Шьакәарак
илаӡамкәа дцәышхахьазаарын, дгазҽазуазшәа збаз иуаа дангәарҭоз. Дылҽыжәырган,
акәар кеикеи дынхықәдыртәалеит. Аӡәы иуапцәа хылԥала иааигаз аӡы идыржәит.
Азныказ уаҩы дизеилыргомызт. Иблақәа анааимыгга, маҷк иблахаҵ гьежьуан
акәымзар, ирласны дааилыккеит. Рызынтәык ивагьежьуан, иара ида ԥсыхәа
рзыҟамҵозшәа. Арахь, дара рус азы, асаби диеиӷьмызт, акы дырзаԥсамызт.
– Угәы хынҳәуама? – изнапык ижәҩахыр иқәҵаны, дихагылан Џьыгә.
– Мамоу, – ибла изышьҭхуамызт аҳ ҿа.
– Ублахаҵ гьежьуазар? – ҿааиҭит Шәлиман Лакрба.
– Мамоу.
– Нас иухьи?
– Саргьы исыздыруам.
– Абаа, аӡы иҵегь ишәыржә! – аҭарчеи кҩы иакәын адырҩегь аӡы аазгоз.
– Уаҳа аҭахым, – уи дааникылеит Џьыгә. – Ашьыжьнатә ахьшәашәа изеицәоуп.
Иижәыз изхап. Амала, Гьыргәал, уԥсы ааиҭакны, ӡыхьла уҿы ӡәӡәа. Ицәыҵашоурахо
иалагеит, уи узыԥсырҳагахоит.
– Аеи, шәысхымццакын, – иҳәеит иара. – Иаха лацәаахшь сзыҟамҵеит, убри
акәхап исԥырхагахаз.
Дҩагылан, дара днарылҵын, акәар злаауаз ала, иҿыҩаихеит. Имацара
даанрыжьырц, ахацәа наскьа-ааскьақәеит. Аӡәы иҿы иӡәӡәон, даҽаӡәы иҽы
амгәырххақәа днарызкылԥшит, џьоукгьы акы неибырҳәарц инеидгылақәеит. Иара
усгьы рылаԥш ихрыжьуамызт. Ариабжьарак дызлаԥшқәаз изыхьанҭарахеит ҳәа
иааибырҳәақәеит.
Иара акыр дҩаскьеит. Имацара дыҟазар иҭахыҵәҟьан. Ауаа реилыхара агәҭа
алагылара игәы ԥнаҵәахьан. Ахҭысқәа рымҩаԥысшьала, акәар дҩавҵаланы дахьцоз,
имала даанхазшәа зынӡакгьы игәы иабаӡомызт, урҭ ахьихылаԥшуаз дҿаҳәазшәа
деимархха дакын. Игәы иаҭахыз акы изыҟаҵомызт, ииҭахыз акы изҳәомызт,
иҳәаргьы ииҳәоз раҳауамызт. Аӡхыҵра иаманы ицон дара, иаргьы дрыманы ицон,
доурыжьуамызт. Иахьцалак, ма рылаԥш аамҭа хәыҷӡак иҽахьацәихьчоз абыржәы
иԥсшьаразшәа ихы ижьон. Акгьы дазымхәыцкәа даанхарц иҭахын, аха, имала
дахьыҟаз, еиҳагьы ахәыцрақәа ижәлон.
Зегьы иҽырҟәигарц, акәара инапы ргәаҩа инӡаашьны, аӡыхь неиҿаиҭәеит. Уи
игәыҟаҵагазшәа аниба, имахәарқәа наԥхьаирҵәан, аӡы нарықәиҭәеит. Ихәда
ааԥиртлан, инапсыргәыҵақәа аӡы рхьыҵәҵәо, иааирбааӡеит. Акәар ахьыҵыҵуаз
харамызт акәымзар, ашьхақәа рҿынтә иаауаз аӡқәа реиԥш ихәашьхарын. Дбаанӡа
ажәҩан даҵаԥшуа дааҭгылан, акәар кеикеи ажәҩан цқьеи еиҿаирԥшуан. Абарҭ реиԥш
аԥсҭазаара цқьахандаз! Игәы аҟҿыҳәа еибазырфоз уи ҟалашьа ахьамамыз акәын.
Ауаҩы иԥсымҭәра ахьынӡыҟаз, иагьа иургьы, адунеи аҽахарԥара дахьынӡазықәԥоз,
ҭынчра зыҟаломызт. Ажәлар ду рхаҭарнакцәа ажәлар хәыҷы рнапаҿы ианааргалак,
ҭынчрахарц рҭахын. Ажәлар маҷ рхақәиҭраз иқәԥон, урҭ рнапаҿы иаазгаз
аиҩызарала ихәаҽны ирымазарц рҭахын, аха арҭгьы уи рымбо иҟамызт. Ахатә
хақәиҭра анырцәыӡлак, ажәлар хәыҷы зҩызазаалак зегьакакәӡымзи?
Адырҩегь дшаланагалоз ибан, акәар дҩахыҵны, ахықә дҩықәԥалан, ахдырԥра
дҩыхәнеит, ицыз (дызцыз) дрымбар ишьҭалар ҳәа дшәаны. Абри ажәҩан цқьеиԥш
адунеи цқьанда! Ашьхарақәа инадыркны, амшын аҿы улаԥшҳәаа ахьынӡанаӡааӡоз,
ажәҩан кеикеиуан. Амра, ашьхақәа ирхыҵны, иԥхон. Ҵаҟа игылаз иҽынадирбан,
абнахь ишьаҿақәа неихигеит. Иԥшқаз абӷьы, иԥшқаз ашьац, иԥшқаз акьатрацә.
Иԥшқаз аиаҵәара. Адунеи аԥсҭазаара иазыҳәон.
Ахәы иаҿагылаз аҵлақәа дрылԥшны ибон егьи ахәы ашьапаҿы инеиуаз анхаҩы-еибашьцәа
гәыԥ-ҩык. Ҽыла џьоукы ыҟан, аха рыбжеиҳараҩык шьапыла амҩа ианын.
Арҭ иагханы имҩақәлаз ракәын, егьыс иацы ахәымҽхан акәын зегьы еизыҩны,
Баалоу рдәы ҭдырҭәаараны ианыҟаз. Гьыргәал иламыс цқьамызшәа, игәы еибафон.
Џьара аказы ихәарҭахандаз ҳәа амҩа ианыз рҿаԥхьа. Абарҭ реидкылара зылшашаз
уаҩы дахьрызхамҵгылоз ҩныҵҟала дарлаӷырӡышон. Аҳ дрыман ҳәа рхы ахьыржьоз,
ирыцҳаишьон. Урҭ рымҩа даԥгылар иҭахын зынгьы, аанкылашьа шрымамыз
идыруан акәымзар. Ишамуз рхаҭа ирбаанӡа, иқәшаҳаҭхомызт.
Абыржәы дыллыбааҟьаны, ажәлар ззыркыз шрықәымҿиауаз раҳәазар, агәра
рымгаӡарызи? Изҿыз мап ацәыркыр иаҳа еиӷьын, акәымзар рхагылара мап
шацәикуаз реиҳәар, иаанымгылаӡарызи? Ԥан змамз аӡы иаҩызахар ҟалозма, рхы аус
адырур акәымзи, ихәыцыр акәымзи… Гьыргәал алада иҿылеихеит. Акәар давҵаланы
дааиуан, уаҩы дибомызт. Ахәы дышҩыхәноз збаз, агьихьрымызт, иԥсы ааиҭеикаанӡа
иԥшырц, рхала еицәажәо еилагылан. Ак ихьуазар ҳәа дишьклаԥшларц ишьҭарҵаз
ишьҭахь ала дааирын, дзышьҭаз иҽиирбаргьы иҭахымкәа. Иааиаҳаит дара
рцәажәабжь. Иаҳақәаз ааигәамԥхазт, дааҭгылеит, цқьа дырзыӡырҩырц.
– Уажәшьҭа Гәымсҭа ҳҩеихьазар акәын, – иҳәеит аӡәы.
– Иашҭхәа инаркны, Баалоу рдәы ҳазԥшуп, аҳ даауеит ҳәа, – нациҵеит
Шәлиман, уи ибжьы еилиргон.
– Шәмыццакын, ҳахьӡоит, – Џьыгә иакәын ззуҳәашаз ирҭынчырц иҽԥишәон.
– Иаха Гәымсҭа ирырц иҟан, уиаахыс ргәы ԥҵәахьеит, – ҿааиҭит аԥхьатәи. –
Ирласны ҳцароуп ҳәа иаҳҳәароуп.
– Иҟоу умбои, – иҳәеит Шәлиман, – аҳ дҿоуп, дшәагәышьеит. Ахаҵа еиқәа
зшьоу зегьы хацәоу џьушьоу.
Гьыргәал дааилыбзааит. Амца иҿықәтәазаргьы ҟаларын, ихаҿы бызбызуан.
Дызцыз игәра ахьырымгоз хьымӡӷишьеит, иахьиқәымгәыӷуаз ԥхеишьеит. Урҭ имч
иларҵазшәа, ишьамхы ааӷәӷәахеит. Ашырҳәа даацәырҵын, иҽы шыҟаз иҽынеихеит.
Илаԥшгьы мцаԥшьха инаиршәит, иҽеимкәа ицәажәозгьы рхы рымдыруази, амца
нарҿахәмарит. Дыҩҽыжәлан, аӷәра даахан, иҽы аақәиргьежьит:
– Уажәшьҭа ҳзааҭгылаӡом, ауаа ҳазԥшуп, Иашҭхәа инаркны, Баалоу
адәаҿынӡа.
Лбаа қәа млеит, аха ашьха амшцәгьа иҟаз иахҟьан, Гәымсҭа хышхыҵәаны
илеиуан, аҽцәа рымҩа ааннакылар аҭахызшәа. Аӡиас убас ихәашьын, иагьа
уӡышуазаргьы, игәаӷьны ӡы узыжәуамызт. Нырцә аҟәры иавҵаланы, аӡиас иацны
илбаауазшәа, мцахарак ыҟан ззуҳәашаз, абџьар шьҭызхыз анхацәа, аӡәаӡәала
еишьҭагыла, амҩахәасҭа па ианылан ишлеиуаз, Аҽадара ианналагылалак, даҽа
мҩахәасҭак шьҭыхны, ахәдаара ихәнон, Иашҭхәа қыҭа иналагыларц. Уаантәы
Баалоу рдәы унықәыԥшыртә, уамак бжьахомызт.
Аҳ қәыԥш дызлагылаз аҽцәа аӡәы даарылҵын, аӡы хәашь иҽы нҭеицалт, аӡиас
иаҳа иҭбаахартә аҽахьеиҵыхырҭаз ахь аӷәрагьы даахеит, уахь иаҳа иӷӷаран ҳәа
дгәыӷшәа. Акәадыр иҩаҵаҵәозма уҳәо, аӡы шьҭыҵхьан. Аҽы аӡыхь ахьыкәкәа,
днырит. Аҽцәа, хара-хара инеишьҭагыла, аӡиас инҭалеит, акы ықәҟьар даҽакы
иаԥырхагамхарц ӡбаны. Гьыргәал иаԥхьаҟа ҩыџьа аҽцәа неиуан, аҩбатәи иакәын
Џьыгә. Аҳмыҭбеи аҳра аниааз аҳҭынра дазааигәан, уажәы аҳ иԥа, аҳра аниоуз, иара
иаҵкыс изааигәахарыдаз.
Аҽцәа аӡы иныраанӡа, аԥхьа иӡхыҵыз иҽы ишьхәа наирбан, амҩахәасҭа
шьапыла еицырхәхәа иангылаз днарыхьӡан, акы еилкааны даахынҳәит. Арҭ Гәымсҭа
ахыҵхырҭа арыӷьарахь иавҵанхоз ракәзаарымызт. Бзыԥын ақыҭақәа рымцахарақәа
иацаахыс ихышхыҵәаны аӡиас иавазаарын, апара рԥшаарц. Иҽыжәыз
иахьныҽԥынгылаз ирит, Иашҭхәеи Баалоу рдәи иқәынхоз еигәныҩырц, иааигәаз
ашьха қыҭақәа рҿынтә зшьапы инанагоз ахацәа еидыркыларц. Шьапыла иҟаз
бзыԥаа, аӡиас иавҵаланы, аҩада иҩаскьеит, излауаз ала аӡәы аӡы дамыргакәа,
Гәымсҭа ахыҵхырҭахь иҩаскьаганы ирырц. Уажәы амҩахәасҭа ианыз аҵыхәтәантәи
амцахарақәа ируакын.
Ишьаҟауаахаз анхацәа изықәгылаз рымҩа иаԥырхагамхарц, аҽцәа даҽа
мҩахәасҭак шьҭырхын, акыр иласкьаны иҩагаз ауардын мҩа иангылт. Ахәдаара
ианҩыхәна, рыҵаҟа ишьҭан иҟәаԥа-ҿаԥараз ашьха қыҭа блахкыга Иашҭхәа.
Абаҳчарақәа абнақәа иргәылашьшь, аҟаларахь зхы зырхоз ашәыр рыфҩы лаҳа-лаҳауа
иуҿахәмаруан, аҳауа зҩыда ацқьара ааухадыршҭуа. Џьанаҭ ҭыԥын Анцәа
ихазы иалихыз, аха исасдкылараз аԥсуа иаҭәеишьаз адгьыл! Амала абзиара ду
ҳазшаз асасдкылаҩ идикылаз избзиарамхеит. Абри џьанаҭ ҭыԥ дықәыӡгәышьуеит,
егьараан дубаргьы дхыбжа-ҿыбжаха дықәуп иԥсадгьыл! Зегьы рхаԥыц рххуеит,
ихаабыцуеит, иҳәаақәа еиҵала-еиҵало еиҵарцалаӡеит. Игәы анкыдгылаӡа,
уажәшьҭак, ма сара ма уара ҳәа, дықәгылеит, аха амчра ду аҿаԥхьа илуршарызи
анхарада знапы ак алакымыз. Дмыӡырц иахьеи-уахеи ихәыцырҭа даанагон
акәымзар, иқәԥарагьы лҵшәадахон.
Уамак еиҵыхцәамыз дәҳәыԥшк аҿы аҽқәа ҳәуан. Зымч ҭазза иҟаз ракәын,
излиааз ашьха ҳауеи ԥсабареи даара ирнымаалақәа иҟамызт. Ашьацра кашьшьы
иахьылаз, аҽбыга нықәыршьызшәа, ирххнакәын аҳацкьын шырфоз. Фырҭ-сырҭ ҳәа
рԥынҵа иҭҟьоз аԥсыԥ иунардыруан агәамчра ишалаҟаз. Рқьышә жәпақәа
ахьышьҭыршьуаз, аҳацкьын иаҵәара «ҵзырффоз» рхаԥыц ҟәашқәа ааԥшуан.
Фырмахьцк ҩызӡа изкыз арԥыс аҽқәа дрывагьежьуан, руак нарылымшәарц, илаԥш
рхын.
– Уара узусҭада? – Џьыгә уи наиқәҿиҭит.
– Ҽыхьча иԥа соуп. Саргьы сҽыхьчахеит. Анхара снапы асыркырцгьы сгәы
иҭоуп. А-Ҽыхьча-иԥа иаҳ, иҽгәарҭак ихьчозар, дызлаҽырбара ҽык шԥаиимҭари,
шьамаҟак инарыцҵаны.
– Ацәажәара бзиа иубоит ҳәа сыҟоуп, аха…
– Саб Ҽыхьча, иԥсаҭа бзиахааит, убригьы убасҵәҟьа дыҟан. Иахьа
дахьаақәгылаз аҳ дизыӡырҩуан.
– Уи бзиоуп, аха аԥсуаа ахьеизо узыҟами?
– Саҳ уахь дцеит, сара иҽыуахьад касмыжьырц насыдҵаны.
– Иигада?
– Инхацәа зегьы.
– Уаргьы унеироуп, аҽыуахьад уманы.
– Аха саҳ…
– Аҳ Гьыргәал идҵоуп ҳәа иаҳәа уара уаҳ. Ухаҭагьы уи ухамшҭааит!
– Ыы… бзиагәышьоуп, аҳ Гьыргәал иҳәазар, сара сзахыԥарызеи.
Аҽцәа рымҩа инанылеит. Аԥацхақәа, ақәацәқәа, акыргьы нарыбжьаны, ана-ара
иубарҭан, амҩа ахьаҿгаз акыр иҳаракыран азы. Аҩнқәа абжеиҳарак ладахьыла акәын
иахьгылаз. Агәарԥ ҭбаақәа иргәыҵаршәызшәа акәын ишубарҭаз урҭ иреиҳаз
аԥацхақәагьы. Иашҭхәаа раҳ иашҭазаҵәык акәын изҭагылаз ақыҭан иҟаз акәасқьа
заҵә. Уи аниба Џьыгә Аҳ Гьыргәал иахь даахьаҳәит:
– Ҳашиашоу амцахарақәа ҳанрылагыларгьы сҭахмымызт. Иҟоу еилкаақәазар
цәгьамызт. Нас ушнеиуа дҳардырп, даргьы рҽазыҟарҵақәап.
– Усҟатәи абаҭахыу, – даақәыԥсычҳаит Гьыргәал. – Ҳнеип иаарласны,
иҟақәоугьы уа иаабап.
– Ҳмыццакып! – Џьыгә иаӷәра даахан, аҳҭынра шыҟаз иҽы ишьхәа наирбеит.
Гьыргәал ҿымҭӡакәа уи днаишьҭалеит, избанзар егьырҭ еицыз раӷәрақәа
иаарыхахьан, иара дҵыхәтәантәимкәан иҽыдирбар акәын. Игәы ак ныҵаххит.
Иҭымҟьоз бџьарны дрыцызшәа ихшыҩ ианаҳәон, арахь дара ишырҭахыз рхы
дадырхәарц дааргон акәымзар, ииҳәоз-ииуаз акы аӡбоны ибомызт. Ҩныҵҟала
аҽеиҭакшьа иҽақәиршәаанӡа, ашҭа инадгылахьан. Дарбан хаҵазаалак аӡәы
дубомызт, агәашәқәаҵәҟьа рзаазыртыз аҳҭныҳәса ракәын. Егьырҭ зегьы, абџьар
шьҭыхны, Баалоу рдәы шыҟаз, раҳ ицын. Дук мырҵыкәа, арахь рхы дырхозшәа збаз
а-Ҽыхьча-иԥа заҵәык дхаҵаны даарыниеит. Уигьы араҟа дырзынкыломызт.
– Баалоу рдәы унықәыԥшны, – Џьыгә уи идиҵон, – ҳауаажәлар зҿу еилкаа.
Уҽынумырхакәа уаа. Ара ҳшыҟоу роумҳәан. Аҳ Гьыргәал амҩа дануп, даауеит ҳәа
ҳазраҳәа. Уаҳама?
– Исаҳауеит! – ҿааиҭит иара, усгьы ажәак заҩзыжьырц згәы иҭамыз а-Ҽыхьчаиԥа.
– Уаҳ ҳшиҭоу иоумҳәан! Уахь дыҟазааит.
А-Ҽыхьча-иԥа иҽнымырхаӡакәа днеиҭаԥан, акәасқьа аҵаҟа иаакнихыз акәадыр
иазқәынҵа, дынҭыҵит. Хара имгакәа ашҭа иҭагылаз ирбеит дара аазныҵыз
ауардынмҩа дышьҭхысаа дшаныз. Ԥыҭк даныҩаскьа, дахьцоз днаӡаанӡа
имырааԥсарц, иҽы аӷәра ааҿаирххеит. Иаргьы иаарласны унапаҿы иааиуаз акы
акәмызт, аха атәы здыруаз иҿаԥхьа аҵыхә ланарҟәын, уажәи-уажәи инаҵԥраарц агәы
иҵаххуа, инеиҭаԥа-ааиҭаԥо амҩа ианын.
Баалоу рдәы – дәы еиҵыхырҭан. Заҟа ԥсҭыр уҭахыз акуан. Ауаа, мцахарала
рҽеибыҭаны, хаз-хазы итәан. Џьоукы, еилаҩеиласуазшәа ишаҿыз, аруаа реиԥш
еивҵарыԥх илагылеит. Урҭ рнаҩс аҽыуаа рацәаӡаны ԥшь-цәаҳәакны игылан. Асҟатәи
ауаа абацарыз ҳәа, урҭ днарызԥшит а-Ҽыхьча-иԥа. Аҽцәа драԥхьагылан Маан
Ҭамшьыгә. Уи иашьа Мысҭаф дҽыжәны ашьаҟауаа раԥхьа длаҩеиуан, иҟарҵашаз
раҳәо, урҭ дреиҳабызар акәхарын.
Амра шьыбжьон еиԥш иҩеихьан, Маан Ҭамшьыгә, иҽыуаа има, иҿынеихеит.
Урҭ дрышьҭагыланы дцарц, Мысҭаф имаҳмызқәа иҽы агәыҵа маҷк иныҵеикшеит,
ишьҭаларц ишьаҟауаа инапы нарзиҟьеит. Баалоу рдәаҿынтә агаԥшаҳәахьы
улбаазгоз ауардынмҩаҿы ианлеи, уи амҩа инангылт аҽцәа. Ашьаҟауаа Аҳаҭхәы
шыҟаз рҿынархан, аҩхаа илҭалеит еиԥхьытта, уажәшьҭа еишьҭагыланы усгьы
излыбаауамызт.
– Уара баша узгылеи, ма ушҽыжәыз ухашҭу?! – инхаз мцахарак аҿынтә
а-Ҽыхьча-иԥа ааизҿырҭит.
Иара дахьцаҵәҟьарыз ааизымдырит, арахь «алаба аниқәырԥса», иаҳагьы
дааилаԥсан, иҽы аӷәра шаҿаирххазгьы, ишьхәа анаирба, иааикәаҵәит, ашьапы
ԥшӡақәа улаԥш рхьымӡартә инеиҭарԥа-ааиҭарԥо. Аӷәра анааиркәадоз, ахы ашьхаҟа
иханаз, уахь инаҭрысит, аха иара арымарала иаақәырҵәины, ҩба-хԥа мцахара
днархыкәшаны, адәы аҵкара давҵала, аҽыуаа днарыхьӡеит. Ауардынмҩа лада
илбаанагон, абаа шыҟаз амшын ахь икылсырц инеиуан аҽқәа.
Ҭамшьыгә дыццакуамызт, Аҳаҭхәала илбаауаз ашьаҟауаа цәырҵыр иҭахын.
Даргьы рызԥшразы аамҭа рацәак мцацкәа, еидгәыԥланы акәымкәа, аԥсуаа
ишырцәаҩаз еиԥш, хара-хара игыланы, адәы аҭбаара ду рымҽхаркырц, рҽеиҵырхуан.
Аҽцәа раԥхьагылаҩ данааҭгыла, рҽааиҵырхит ашьаҟауаа реиԥш. Аҳәынҭқар ир
ахьтәаз абаа иакәшаны иажәлар акәын. Амшын шыҟаз изрызнеиуамызт акәымзар,
амацәаз иҭаркуан. Ҭамшьыгә дзыцәшәоз – Басла аӡиас иӡхықәгылаз агарнизон
аротақәа руак ашьаҟауаа рыбӷала ирыжәлар ҟалон. Усҟан аԥсуаа ирцәыуадаҩхон
рыҽшаны ԥхьаҟагьы шьҭахьҟагьы ржәылара.
Амала акаԥаа рымцахара уи арота иақәлар акәын уажәшьҭа, уиалагьы
асалдаҭқәа уа рынкылара алшон. Ирылшагәышьозар акаԥаа, арота цҟьаны, ақалақь
иалалар акәын, агаҿа иаваршәны, агарнизон иажәлоз ирыцхраарц. Асалдаҭцәа
аибашьра рзанааҭын, акаԥатәи анхацәа ириааиргьы уамашәа ибатәӡамызт.
Хыԥхьаӡаралагьы иаҳа имаҷын аруаа раасҭа. Абыржәраанӡа акаԥаа цәырымҵызар,
арота ианазымаиааи, уи иааннакылоз аҭыԥ иавсны аԥшаҳәахьы ицәырҵыр акәхон.
Усгьы рзыҟамҵазар акәхарын, арахь уаҩы изимбоз. Ус анакәха, уи арота абаа
ақәларагьы аишьцәа рнапаҿы иҟаз ҩ-нызқь-ҩык аҽцәеи ашьаҟауааи рыла иҟалар
акәын.
Ҭамшьыгә иуаа шеибгаз абаа иагәыдырҵар иҭахымызт. Мысҭафи иареи
еицәажәахьан уи шыҟарҵашаз. Аԥсуа баа! Абраҟа акәын аурыс ҳәыҭқар иуаа Аԥсны
аҳ иахьидикылаз, Аԥсны Урыстәыла мчыла адлара ахьыӡбахаз. Уи аус амшала
Сафарбеи дахьҭахазгьы абраҟа акәын. Уажәы Аԥсны аҳра ахганы, уаҟа
рыҽдырӷәӷәеит асалдаҭқәа. Иахьа урҭ рҵыхәтәантәи амш акәхар акәын. Уаҟа
деиҭатәар акәын аԥсуа аҳ, Аԥсҳа. Ҭамшьыгә имч дақәгәыӷуан.
Раԥхьа мцахарак аҟара аҽцәа дәықәиҵеит, абаа знапаҿы иҟаз рхымҩаԥгашьа
гәеиҭарц. Ианакәызаалак ижәылоз иаб игәы иман, аха иҭагылазаашьа иаҳа
иуадаҩын, зқьы бла ирзаартыз аҵәҟьа даҩызан азы; зхы зыхьчоз ан лгәы иаҳа
изҭалон, зхы иамеигӡоз иабџьар аҿаԥхьа дибон азын, амала уи иҭагылазаашьа зынӡак
еиӷьын – ахыхьчарҭа имамзи. Раҳәа ҭԥаа иахырҟьоз, Амра ацԥхьқәа асалдаҭцәа
ирҿарҷҷо, ишрылшоз ирласны, абаа иазааигәахон аҽыуаа. Урҭ ашәақь мца
икылнакаартә инаскьахьан, дара ргәы ирӷәӷәарц, абаа акылҳарақәа ашәақь кылак
иԥшыз иршәарц, ҩ-мцахарак ирзынаԥшуа аҽыуаа еиҭа дәықәиҵеит. Аԥхьа инеиуаз
амца нарыжәырҵеит, аха урҭ ирышьҭанеиуаз ргәы дырҭрыст уҳәартә, ахысбжьқәа
ааихсыӷьт азныказ. Аҽцәа, абаа иазааигәаханы, ркәадырқәа иҩарықәгыла, иԥаны
аҭӡы инкыдԥаларц егьынрыгымха, афицарцәа, ахеиқәырхара иарфырхаҵазар
акәхарын, рсалдаҭ ирыҵаҳәҳәаны ргәы ҭарҵон, иагьдыреибашьуан.
Аҽцәа ԥыҭ-ҩык, ркәадырқәа ирыхҟьаны, иахьынкаҳаз, уаҳа иагьзымқәацеит.
Зҽы зҵыршьаақәаз џьоукы иҭахаз рыҽқәа ирышьҭан, амца иалагыланы. Ҭамшьыгә
иашьеиҵбы Мысҭаф адырра ииҭеит, ишьаҟауаахаз анхацәа ҩба-хԥа мцахара
ажәыларахь еиирхарц.
Ашьаҟауаа аҽқәа ахьеилауаҭыруаз рышьҭахьҟа рарӷьа шьамхқәа арсны
инагылан, ршәақьқәа зларкыз рарма машьхәылҴрарма шьамхы инықәыргыланы,
зхы аакылзырҳәҳәоз асалдаҭ ириехсуан. Абаа акылҳарақәа рҿынтә амца хәыҵҟьон,
ашьаҟауаа ирымариашаны. Аԥсуаа, ршьанҵа шәақьқәа еиҵарҵаанӡа, аамҭа
рыцәцагәышьон, аха даргьы ццакуамызт, рыԥсшьара аамҭаз еицлабуазшәа.
Еиҳараӡак аҵәҟьара бзиа иаҩызаз ишьамхнышгылаз рышьҭахь, зҽеиҵых игыланы,
адгьыл иарсыз рлабашьа ахы еимҿаԥа забџьар нықәырсны ихысуаз ракәын.
Анхацәа мхьаҵуазшәа анырба, абаа аҩныҵҟа афицарцәа адҵа ҟарҵеит
абзарбзан хысра хдыртырц. Абзарбзан хқәа аҽцәа ирылаԥжәон, ашьаҟауаа
рааигәарагьы икаҳауан. Уаҩы дхьаҵуамызт. Иара ус бзарбзан хык хыбрак иақәшәан,
аҩны амца акит. Амцабз иахылҵуаз ашыра ааигәасигәа уаҩы дықәнамыргылеит. Ари
збаз асалдаҭ рыбзарбзан гәыцәқәа аҩнқәа инарықәыркит. Даҽа ԥшьба-хәба ҩны
амца анырк, ашыра абаагәара иҭатәазгьы иҭанамыргыло, шоурахеит. Афицарцәа,
амцабзқәа аҩнқәа рхыб иақәымшәарц, изшаз иматанеиуан. Усҟан аԥсуаа аиааира
ргон, – асалдаҭ амшын рҽаларԥсар акәхон.
Анхацәа ахьеилауаҭыруаз амитә ҟалеит! Амцабз азааигәара уаҩы
данықәнамыргыла, ихьаҵқәеит. Алҩа адәы амҽханакит. Згәы иазымчҳакәа
иааҭгылақәаз рымацара ишымчыдаз рбан, шьҭахьҟа еихеит. Аҽыуааи ашьаҟауааи
рҽеилдыргақәеит. Урҭ уаҳа наҭахымкәа икарахахьан, ҿыц ажәылара зҽазыҟазҵоз
рышьҭахьҟа инаскьеит. Амца зкыз аҩнқәа леилаццышәит, алҩа акыр иааимыггеит.
Зҽырхианы игылаз аҽцәа раӷәрақәа аадыркәадақәан, аҩнқәа рҽынрывакуа,
гәыԥ-гәыԥ рыҽшаны, ашьшьыҳәа илеиуан. Нас еишьҭагыланы рыҽқәа наҵдырҟьан,
мраҭашәарахьынтә мрагыларахь рхы рханы, абаа инавалт. Асалдаҭ иманшәаланы
изхысуамызт, аҽыуаа рызынтәык иркыз кьарахәқәан, абаа акылҳарақәа
инарықәырԥшны ихысуа, аҭӡы зегьы инахьӡеит. Абаагәара аҩныҵҟа иҟаз аилкаара
уадаҩын. Уаантәи мцабзк еиқәырццакны ихәыҵымҟьеит, иналаршәа-ҩаларшәаны
хыс бжьқәак гон акәымзар.
Аҽыуаа рус иахьынӡаҿыз, ашьаҟауаа раӷацәа рыҽдмырбацәакәа, аҩнқәа
рышьҭахьала рҭыԥ ылырххьан. Аҽцәа анықәҵышаз аламаҭалаз, дара жәылахьан,
рымҩабжара инеиртә. Абааҿынтә абџьарқәа рбжьы геит. Анхацәа, аҭӡы
инадгылаанӡа, ԥыҭ-ҩык рылшәахьан, ихәызгьы гьежьхьан. Ҩыџьа-ҩыџьала
еицхырааны, аӡәаӡәа абаа ихәныргарц рҽазыршәон, аха хыхь зхы аакылзырҳәҳәоз
ари далырбыкьны дкарыжьуан. Аԥсуаа гәашеит, имхьаҵыр амуа. Урҭ, шьҭахьҟа
ианцоз, ижәылоз аҽцәа амҩа рырҭон.
Афицарцәа абзарбзан хысцәа рыԥҟарц агьрыгмызт абаагәараҿ. Иҭҟьеит
абзарбзан хқәа. Амца ркыхт ҭәала зықә хҟьаз ахыбрақәа. Амцабзқәа рацәаӡахеит.
Аҽыуаа ладеи-ҩадеи еимдырҟьон, аха рыбӷала ашыра рыжәлеит, раԥхьала амцабз
иаҿагылан.Рҭагылазаашьа акраамҭа ирчҳаит. Аамҭала имхьаҵыр ҟаломызт, амца
зыцраз аҩнқәа неиқәыцышәхаанӡа.
Абарҭ аҽыуаа дрылан а-Ҽыхьча-иԥагьы. Иҩызцәа раҳәақәа ҭӷәыцәаа
иандәықәла, бџьарс имаз иҟама заҵә ааҭиԥаан, алада ахы рханы ишикыз, иҽы
ишьхәа наирбеит. Аҽқәа дышрылагьежьуаз, иҟама импыҵшәеит. Иҟалази ҳәа,
иаӷәра иарма напыла даахан, иҽы аақәыргьежьны, иҟама ҩышьҭихырц, длаҟәит, аха
иабџьар хьшәашәа шьҭырхыртә, инацәа хаҟәломызт. Урҭ ашьа ҟаԥшьӡа
инархьыкәкәеит. Адәахьы убас шоуран, ашьа аԥхарагьы ицәа ианыруамызт.
Иҽириашарц даныҩеиха, ахьаа иоуит. Иҽы длалбааит ииулак, иарма напала иҟама
ҩышьҭихын, аҭра инҭеиҵеит. Иаԥхьаҟа аибашьра ӷәӷәа цон. Деиҭаҽыжәларц ишьапы
ашькыл инкылидарц ианҩышьҭих, иҽы, рҳаны инаҭрыст уҳәартә, инаҵҟьеит, аха
шьаҿақәак ракәын иҟанаҵаз, иахьынеиҭаԥаз инеизҟәыҿит. Уи шҭахаз аниба, игәы
лаӷырӡыла иҭәуа, ихәыз инапы еибгаз ала иааигәыҵеикын, шьҭахьҟа днахынҳәит.
– Ихәу рахь днажәга! – Ҭамшьыгә ибжьы ӷәӷәа ааиаҳаит иара, иԥсы илӡаарц
агьигымкәан, аҽыуаа данырзааигәахоз.
Ҩыџьаҟа ааидԥалан, инаиҵагыла дынрылыргеит. Акыр наскьа, ашәшьырҵақәа
ирыҵадыриаз ахацәа рахь днаргеит. Икаба амаӷры ааԥдыртлан, ихәра ҿрыцқьаашәа,
ахәырбӷьыцқәа нақәҵаны, иҿарҳәеит. Араҟа ԥыҭк шҭынчразгьы, ахысбжьқәа
ааҩуан. Амра аҭашәарахь еигон, аибашьра еихсыӷьуамызт. А-Ҽыхьча-иԥа
ааилашәира дахгәаҟуан. Алашьцара адунеи амҽханакыр, ашьаарҵәыра каршра
иаҟәыҵрын. Аашаанӡа шәақь бжьы змаҳаз ибаргызи! Мцабзк зымбаз инасыԥзи!
Ҽнак ҭынч, ухәызаргьы, ашәшьыра аҵаиара ԥсҭазаарак иаԥсазаарын! Акгьы
иҭахымызт а-Ҽыхьча-иԥа аҽыхьчарада, иахьынӡаиҭахыз абна дыламзи, игәы
ахьынӡазыҳәоз ашьхара даҿамзи, иахьынӡаизыжәуаз ӡыхь имжәуази! Фатә игымзар,
шәҵатәыла дрыцҳаҵәҟьамзар, уаҳа ииҭахызи, адгьыл дықәнаҵ?
– Ахәцәа амҩа иқәаагалароуп, – ҽыла иааиуаз аӡәы ҿааиҭит. – Хәлаанӡа Баалоу
рдәахьы ихәнаагароуп. Аныҟәара зылшо, – ҿааиҭит уи ашәшьырҵа иҵаиаз рахь, шьапыла амҩа шәанылароуп. Изымныҟәо ҽыла дыхәнаагоит. Зхы иамыхәаҵәҟьо
асакаса данҵатәхоит.
– Иҭахаз рацәоума? – шьапыла дцартә зхы иақәгәыӷуаз аӡәы дагьыҩагылеит.
– Изԥхьаӡада…
– Иахьцалак?..
– Уаҩ ҩышә-ҩык ыҟазар ҟалап. Урҭгьы адәы иқәаагароуп излауала. Зԥсадгьыл
ахақәиҭраз иҭахаз ҳаҭырла анышәнап иҭахцәа иқәырԥсароуп.
А-Ҽыхьча-иԥа дҩагылан, инапы игәыдҳәаланы, шьапыла амҩа ианылаз ахәцәа
днарылагылеит. Амра лҭашәахьан. Ахәцәа аҩада иҩаскьацԥхьаӡа, ахысбжьқәа
маҷны иааҩуан. Аԥсабара зҩыда изҭанаҵаз амч ԥсырҳаганы илан, ауадаҩра
данақәшәаз аҽны. Уи ишьа ца дшымчыданатәуазгьы, ихы инапаҿы иааигартә
дҟанаҵон ааилашәымҭаз агантә иааҿалаз аԥша. Аҩадара мҩа ангылара
шицәыхьанҭазгьы, излауаз ишьапқәа ӷәӷәаӡа иргылон. Баалоу рдәы ианҩыхәноз,
иқәгыланы агаҿахь иԥшуаз анхацәа-еибашьцәа аарԥылеит, иҟаз цқьа еилыркаарц.
Арҭ аазгоз ирԥылаз наҟ ирԥырҵырц ирылабжьон, ирыҳәон, ирықәҵәҟьон,
иахьрылымшоз рымбаӡозшәа иахьыхҭаркуаз. Иаарласны ашьацраҿ иладыртәан,
рхәы аарымҵарҵеит. Ашьыбжьон ишлалбааз иҟамзи.
Амза лашара рхы иархәаны, абысҭа хьшәашәеи амгьалқәеи ԥҽны, акәац саны
аџьыкҵәаҵәа инахьшьуа, ҭынч акрырфон. Иццакуамызт, рызхараҵәҟьа рфар акәын,
нас акрымфаӡакәа уахыки-ҽнаки инхаргьы ҟалон. Анхацәа ианакәызалак ус акәын
рыкрыфашьа шыҟаз. Аамсҭадуи аамсҭахәыҷи, аиаша ҳҳәозар, урҭ иреиӷьмызт.
Ԥшралагьы еиҩыргоз уамак агьрыдубаломызт. Шамахамзар зегьы ауқәан, ирыгын,
рхырҿы ӡыӷраԥшьын, рыблақәа куеицеиуан. Аус иазукыр, ицҳафырын, зшьа зда
иаламгылоз уаажәларын. Акранырфоз ӡышхәыс аҵәыцак, ҩа-ҵәцак ркуан
еибаныҳәаны.
Ахәцәа, рхәы ианаахыҵ, насҭха-аасҭха инықәиақәеит, зшьапы изықәгылозгьы
наскьа-ааскьақәеит. Ҭамшьыгәи Мысҭафи, рыуаа рыманы, ихынҳәуан. Урҭгьы
ахәцәа рыман, рҭыԥ инықәырҵарц џьоукы нарԥылеит. Аҽцәа лҽыжәԥан, рҽқәа
раӷәра ианкны, ауаа ирылганы, рхәы нарырҭеит, ӡык нарымҵадыргылеит, аҿыкәақәа
ирынҭәаланы. Убарҭқәа рышьҭахь акәын рхаҭа рхәы напанадыркыз. Иахьабалак
ҭынчран. Рбжьы ҭыганы зынӡак еицәажәаӡоымзт. Ана-ара ицәыҵахәыҭхәыҭуан,
уаҩы иԥырхагамхарц.
– Ахадара зуа Мысҭафи уареи шәыԥхьоит, Ҭамшьыгә, – а-Ҽыхьча-иԥа иаҳаит
бжьык.
Ҭамшьыгәи Мысҭафи аҵла ахьеилагылаз рҿынархеит. А-Ҽыхьча-иԥа, уаҩы
длаԥшықәимҵартә, дынҭгыла-ааҭгыло адәы аҵкараҿ днеит, ихьаауаз инапы
шьышьуа. Нас ӡык нкеиҭәар иҭахызшәа, наҟ днылалеит, ишьапы фархь ҩак
ыҵаԥымԥәарц, дҵаркьакьо. Аҵлақәа рыҵаҟа ԥшь-ҩык гылан. А-Ҽыхьча-иԥа уаҳа
дзынаскьомызт, урҭ рааигәара уаҩы дзымнеиртә, ирыкәыршаны ирыхьчон уҳәартә,
аӡәы днеихьԥшит. А-Маанқәа анҭ аԥшь-ҩык инарыдгылеит.
– Уажәы ара иҟоу аиҿкаараз иалхыу ҳаԥшь-ҩык – Зафас Гәымбеи, Лаз
Ладариеи, Шьмаф Маӷи, сара – Ҟамӷаз Ҳагбеи – ҳауп, – иаҳауан а-Ҽыхьча-иԥа. –
Еилаҳкаар ҳҭахыуп ҳаӷацәа заҟа иӷәӷәоу.
– Сара сахьахәаԥшуала, урҭ уамак рҽырӷәӷәаӡаны изыҟам, – иҳәеит Ҭамшьыгә.
– Изхьчо абаауп.
– Уаҟа иҟаз иаҳа ижәбеит, ижәдыруеит, иҟаҳҵари зугәахәуа? – дҵааит Зафас
Гәымба.
– Ҳамчқәа анҿыцха азыҳәан, уаҵәы ашьыжь инаркны ажәылара еиҭаҭахыуп, иҳәеит Ҭамшьыгә.
– Рымчқәа заҟа заа иҵаҳкәаауа аҟара, ирласны рҭыԥ иҭаҳцоит, – иашьеиҳабы
аамсҭаду Ҭамшьыгәи хадара зуаз анхацәеи реицәажәара иажәа ныбжьаиргылт
Мысҭаф.
– Баҭымынтә, ма даҽаџьарантә цхыраарак рзаарышьҭаанӡа, уи ҳзеиҿымкаар,
ҳус уадаҩцәахоит, – иҳәеит аиҿкаараз иалхыз анхацәа ирылаз аамсҭазаҵә Маӷ
Шьмаф.
– Ҳамчқәа абанӡазҳахьоу? – дҵааит Ҭамшьыгә. – Иахьа иеибашьуаз уаҵәы рԥсы
дҳаршьароуп.
– Акыр ҳацлеит, – иҳәеит а-Ҳагба. – Уаҵәы, ашьыжь инаркны, ҳамчқәа
еиҭаԥаҳшәароуп. Далааи ҵабалааи ауаа рзааҳашьҭит. Урҭ анҳацхраа, дара
ирхьԥшны, уи аԥсҭа иҭоу, аарцәи-нырцәи уаҩы даагылом. Ҩажәа-ҩажәеи хәба нызқь
абџьар анышьҭырх, ириааиуа дзусҭада?!
– Ус ҟалар бзиоуп, аха усҵәҟьа иҟамлар? – агәаҽанызаара иҭахын Мысҭаф.
– Аидгылара ҳзақәымгәыӷуазар, нас ҳазҿу иалаҳхыузеи?! – иҳәеит а-Ҳагба.
– Дали Ҵабали ишәшьҭыз хықәкыла иззышәшьҭыда? – уи ҭиҵааӡар иҭахын
Ҭамшьыгә.
– Амаршьан Хьрыԥси Амаршьан Алмахсиҭи, – аҭак ҟаиҵон а-Ҳагба.
– Урҭ анықәгыла, уаҵәашьҭахь ауп ҳхы ианаҳзархәо, – иааирӡырҩит Гәымба
Зафас.
– Аамҭа ҳацәцоит, – игәы иалан Лаз Ладариа.
– Ишԥаҟаҳҵари, – иҳәеит а-Ҳагба, – узыхьӡашоуп уҽызхьугӡаша.
– Ахәцәа ишԥарзаауеи? – дҵааит Маӷ Шьмаф.
– Доусы рыҩныҟақәа идәықәҵатәуп, – а-Ҽыхьча-иԥа еилиргон Ҭамшьыгә
ибжьы. – Урҭ ара иаҳԥырхагамзар иахьҳахәаша егьызбом.
А-Ҽыхьча-иԥа ицәа ааилыбзааит. Уи, днахынҳәны Баалоу рдәы дықәҵырц
иҿынеихар шиҭахыз, а-Ҳагба ибжьы ааиаҳаит:
– Анхацәа рус нарыгӡеит, уажәшьҭа ҳара иаҳуалуп урҭ ргәы ҳамыскәа, ажәа
хаала аҩныҟа рымҩа иқәаҳҵарц. Иара убас иҭахазгьы рыуаа иргартә адыррақәа
ҟаҳҵароуп.
– Дабаҟоу аҳ иԥа Гьыргәал? – ҿааиҭит Маан Мысҭаф.
– Аҳ иԥа иакәым, аха Аԥсҳа Гьыргәал шәҳәала! – днарылабжьеит Маан
Ҭамшьыгә.
– Ара ааигәа џьара дыҟоуп ҳәа адырра ҳауит, – иҳәеит Ҳагба Ҟамӷаз.
– Нас аиааира ҳгаанӡа ҳәа дыԥшума, арахь дзымааиуеи? – Мысҭаф иаҳауаз
игәаԥхомызт.
– Уи ара дааган иузыҟаиҵап зугәахәуазеи, – иҳәеит Мысҭаф иашьеиҳабы
Ҭамшьыгә. – Амала, ҳааигәа дахьыҟоу, даҳхагылоушәа ауаа игәра ргалап.
– Уи азы ҳааигәара дыҟоуп ҳәа, ҳаржьаҵәҟьозар? – Мысҭаф иҭахыҵәҟьан
иааҟалоз зегьы рыхәда иқәызхышаз дрымазар.
– Мамоу, ҳаржьаӡом, – уи игәы ааҟаиҵеит а-Ҳагба. – Ианаҭахыу ҳара ҳхала
ҳиԥхьоит. Ҳбара-барақәагьы уа ицуп. Гәымсҭа даныруаз, арахь иаауаз ҳанхацәа
дырбеит. Уажәшьҭа доусы шәҭыԥқәа рахь шәца!
Арҭ неилыҵаанӡа, а-Ҽыхьча-иԥа иҭыԥ дахымҵасит. Имацара данынха, абнара
агәахьы иҿынеихеит. Дахыкәшаны дцарц игәы ишҭаз, амҩақәа кны итәаз
даарылашәеит. Аибашьра иахьаҿыз имбаӡозшәа, дааны дахьцоз аагәнырган,
акыргьы дыхҭаркит. Ахәцәа рхы иақәиҭын, уаҟа ԥырхагамзар хәарҭара рзҟаҵомызт
иҳәеит, аха ирымуит, ахәцәа аурыжьырц, адҵа рмоуцызт ҳәа инаҿадыршәын. Иара
ус дандыргәаҟ, ахәцәа рыманы ишааиуаз аниба, а-Ҽыхьча-иԥа иԥсы
ааилалагәышьеит. Иҟалаз анеилыркаа, иаргьы доурышьҭын, икарауараз ишьапқәа
хамҟәыларц, урҭ рӷәӷәа иргыло, амҩа данылеит.
Ишшара ишахьан, аҳҭынраҿы данааи. Аҳ қәыԥши ицзи зхьчоз рыда, зегьы
ыцәан. Кәахьчак ацалаҟьа иааҵакнихын, абаҳчарахь днеины, Амра гылар,
ашәшьырҵара ахьыҟалашаз инкаиршәын, днықәиеит иԥсы ааиҭеикырц. Асасцәа
гылаанӡа дмыцәарц, еибгаз инапы ихы инаҵеиҵеит, еиқәыԥсоз иблацәа излаилшоз
ала дрықәымчуа. Иааԥсара ииааин, адунеи хыгагала ибо, аҵла дышрыҵаԥшуаз,
дынҭаҳәахаа дыцәеит. Џьара ԥхыӡгьы имбеит. Ихьаауаз инапгьы ҳамҭанык
аҽааиханаршҭит.
Иблацәа ахҩара дахьымӡазшәа акәын дшааԥшыз. Ихы-игәы еилккаӡа. ихагылаз
аҳ Гьыргәали иуааи дҩарыҵаԥшит. Дҩаҵҟьарц даныҩеиха, дааӷзит. Дыдмыргыларц
рҽазыркит, иара иуазма акәымзар. Инапы бызбызуа ицран. Амцашоура шьҭихзаргьы
здыруадаз, адәахьы ашәахәақәа каххаа ишыԥхозгьы, ицәа дҭахьҭшьуан. Ихьаа
иԥсшьара аҵанарӡын, илахь аԥхӡы аақәнаҭәеит. Хара имгакәа игылаз арымӡқәа рахь
днарган, днықәдыртәеит, иҿаԥхьа Гьыргәали а-Лакырбеи анылатәа, ҩыџьаҟа иара
иааиватәеит. Егьырҭ рхаҵгылан.
– Ахаҵарагьы мҩаԥугазаап! – иҳәеит Лакырба.
– Бџьармца даҵамлакәа, еибашьрамҩа иқәгылаз закәытә хаҵароузеи
имҩаԥигара, – а-Ҽыхьча-иԥа инапы неиҟьеит. – Исыдыз назыгӡарц саҿын,
ишышәҭахыу зегьы сзеилкаау сыздыруам. Амала саҳ зынӡагьы дсымбеит.
– Уара уанца, хара имгакәа ара дыҟан, – иҳәеит Лакрба. – Ашьыжьшәоуп
данца, аҽыуахьад има дцеит. Ицыз иҷкәынцәа ицхраауеит. Амҩан дуԥымлаӡеи?
– Сара бнамҩахәасҭала иааԥҵәаноуп сшааз.
– Иацтәи амш иалҵшәоузеи?
– Абаа ҳзымгеит. Аԥхасҭа ӷәӷәаны ироузар ҳәа агәра сымам. Аԥсуаагьы
рацәаны иҭахеит, ихәу иаҳагьы ирацәоуп.
– Дали Ҵабали аӡәыр ҳадгылахьоума?
– Уахь ауаа дәықәырҵеит, аха уаҩы дмаацызт.
– Абжьыуааи самырзаҟанааи ирҳәои?
– Урҭ ртәы егьсызшәаҳәом, егьсмаҳаит.
– Аиҿкаара иалахәда?
– Уажәыҵәҟьа исгәаласыршәоит… Маӷ Шьмаф, Ҳагы Ҟамӷаз, Гәымба Зафас,
Ладариа Лаз. Аҽыуааи ашьаҟауааи ирхагылаз аишьцәа Маанаа ракәын.
Гьыргәал дҩагылан, а-Ҽыхьча-иԥа диаҭабны, иашьҭахь инапы ҟаҵаны,
абаҳчара наҟ дныҵалеит. А-Ҽыхьча-иԥа ииҳәоз аҵкысгьы еилыркаақәахьан,
аиҿкаара иалаз Ҳагы Ҟамӷаз рыҽимардахьан, иааҟалоз аиҭакрақәа ааицҳауан,
араантәы абжьагақәа изынарышьҭуан. А-Лакырба, а-Ҽыхьча-иԥа дҭиҵаарц зиҭахыз,
егьырҭ изааргоз адыррақәеи уажәы иаҳауази еиҿаирԥшырц дашьҭан. Аха урҭ еивгара
рымамызт. Гьыргәал уажәы дзызхәыцуаз анхацәа зықәдыршәаз акәын.
Аиҿкаараҵәҟьа иалаз нхацәан аӡә ида. Урҭ рыхәда иқәырхуаз ҳасаб азура
дзусҭазаалак илшомызт. Аамсҭадуи аамсҭахәыҷи хеигӡара ҟарҵомызт, аиашаз, аха
кәанызанрак, ԥсахрақәак аныҟала урҭ ракәын изывбатәыз. Ахьӡ змаз ракәын
еиҳараӡак зхы иашьҭаз.
Анхацәа рыламыс иаанагон, урҭ зыҽрыдызҳәалаз, ирылиааз аҳгьы дуаҩхон.
Аԥсуа шьҭра дуқәа ԥхасҭахахьан, аурыс напхгара ҟалазижьҭеи. Аҵыхәтәантәиқәа
ирҿыԥшын, аҭыԥантәи ажәла дуқәа анхацәа рыҵагылазарц рҭаххан, Черепов
иҿадыргылеит, дара рыԥшәмацәа рыԥшәмацәазарц наҟ-наҟгьы. Усҟан анхацәа ргәы
иҭакыз даҽакын. Жәытәнатә аахыс иаазгаз рқьабзи рҵаси абзиарақәа еиларгарц
рҭахымызт, ԥхьаҟагьы иныҟәнагарын ҳәа игәыӷуан. Қьабзи ҵаси змамыз жәлар
зыҟалаӡомызт. Аҷкәын аб дизымӡырҩыр, аешьеи еишьеи рҳәатәы еибамкыр,
агәылацәа ӷыӷибагар, еиҳаби еиҵби раҳаҭырқәҵара ыӡыр, иҟалозма ԥсҭазаашьак?
Зегьы ԥсадгьылк акәын ирымаз. Ииашаны еицгылт Адсадгьыл аԥацәа! Аха
ирылшозма аҳәынҭқар иԥсҭыр рҿагылара? Урҭ еиҳа еиҳан. Аиҿкаара иахагылаз
агарнизон аҿы иҟаз абаталион акәын рылаԥш иҵашәаз. Абаа рызгаргьы, ар хыҵны
иаарышьҭрын, нас аԥсуа бастион рзыхьчарызма, ма ирзымхьчарызма? Абри шзамуаз
зырзеилымкаауаз зегьы? Аԥсуа, ҩажәа-ҩажәеи хәба нызқь-ҩык абџьар
иаҵагыларгьы, узыхәодаз?! Ҩажәеи хәба шықәса Шамиль ашьхаруаа еидкыланы
иман, аха иамуит.
Ҽыла иҟаз аӡәы агәарԥ дшааҭаргалаз днеихьԥшит. Уи дынҽыжәԥан,
дымццакӡакәа а-Ҽыхьча-иԥа иацәажәоз даарыдгылеит. Иҩеихаҵгылаз акы реиҳәон.
Дара азҿлымҳара зҿықәубаауаз рхаҿқәа лашьцахо мацара иааимахәлеит. Џьыгә
инапы Гьыргәал иахь инаирхеит, уахь иҩеины аҳ зегьы иарҳәар иахиҳәаауаз рбарын
ҳәа иҳәозшәа. Арахь рҿанаарха, Гьыргәал, урҭ днарԥыларц, шьаҿақәак ныҟаиҵеит.
Иарӷьа напы ҩышьҭыхны, иааиз аԥсшәа аниҳәа, Гьыргәал аҭак уи ииҭеит.
– Сара Лӡаа Амзарантә саауеит. Аиҿкара иалоу саарышьҭит Дәрыԥшьҟа.
Уаантәи арахь амҩа сдырбеит. Сыҟан Баалоу рдәаҿы. Аиҳабыра ирасҳәеит
ҳҭагылазаашьа зеиԥшраз. Исарҳәеит иҟаҳҵақәашаз. Ҳагба Ҟамӷаз маӡала
исабжьеигеит абраҟа саакыдгыларц. Сара снапы иануп иахьа ҳахьынӡааихьоу азы
цҳаражәҳәара зурц, ирабжьгатәу азы ажәа сзарцгьы. Лӡаа Амзара абаагәара зқь-ҩык
акәыршаны иҳартәеит, уахь узланеишаз мҩахәасҭа заҵәыкгьы ҳалаԥш ахмыршәакәа
инкылан. Ар хәҭа рхыхьчарҭа ӷәӷәоуп ҳәашьак ақәымкәа, уи дыруп. Акыргьы
ҽԥаҳшәеит абаагәара ҳҭаларц, аха иамуит. Ари агьҳзалхуам, баша ҳхы зԥаҳҽуеи ҳәа,
уҳәан-сҳәанқәак ауаа ирылалт. Арахь нхара мшхеит. Ҳаргьы иаалырҟьаноуп абџьар
шышьҭаҳхыз, Лыхны еилаҩынтрахеит ҳәа анҳаҳа. Ҩы-мшы амҩақәа ҳкын, нас
шәҽырхианы шәтәаз, фатәы-жәтәыла шәҽеибышәҭа, ианаҭахыу адырра шәаҳҭоит
ҳҳәан, иаха ахәымҽхан доусы рыҩныҟақәа иҳаргьежьит.
– Абар иахьалагах! – даақәгьежьит Гьыргәал, иҭыԥ дамкуа, шьаҿақәак наҟ
иныҟаиҵан, дыццакуа деиҭаахынҳәит. – Абар иахьалагахьоу аԥсахра! Ауаа,
рҽеизганы еибашьра ианнеих, адҵа роуаанӡа еилыҵшьас ирымази?! Ара ажәылара
иаҿуп, арахь ҳашьҭахьҟа амца агәашә аашәыртит, ас аӡәыр акыр илшома?
Ас Гьыргәал деицрашәаны дызбахьадаз. Ирҳәарыз рҿамшәо, иааизынхеит
иҿаԥхьа еилагылаз. Абыржәы акәын аҳ даниеиԥшыз, аҳрагьы анинаалоз. Уи, амчра
инапаҿы иааигеижьҭеи акыр ҵуаны, убри дашьцылазшәа аԥшра иман. Иациҵарыз
иазԥшын, иара иҟалаз иақәиҵаз даҽак ациҵомызт. Акы заҵәык изынхаз убарҭ
ианаамҭамз ихьаҵыз ашьауӷ рзыԥшаара акәын. Убри ахьизыҟамҵоз акәхарын
макьана аҳра амҩақәҵашьа дақәымшәоны изырбоз.
– Урҭ зынӡак еилаҳамцеит, – раԥхьа ихы инапаҿы иааигеит ирҭааз. – Ианаҭахыу
аамҭаз рҽырхианы иҟоуп.
– Абааҿы иҵәахыу амца иахьа иҿаҳәатәын ҳәа зҳәада?!
– Ҳаҭагылоу аҭшәара ҳҭызгаша мҩак ҳақәҵа!
– Баалоуаа рдәаҿы иуабжьаргеи?
– Иаарласны ҳҭыԥ ахь ҳхынҳәырц.
– Иаарлсаны азхом. – инапы неиҟьеит Гьыргәал. – Ԥсшьараҳәа
уааҭымгылаӡакәа, ушзахәо унеироуп. Мҩас иҟоу зегьы шәкыроуп. Абаа шәнапаҿы
иаажәгароуп, иҟәыбаса еилаҵаны, зԥсы нхаз шәыҭҟәароуп. Ӷбоума, шхәоума акы
Амзара изамвамло, агаҿа шәылаԥш ахызароуп. Шәылаԥш акы анааҵашәа,
анышьақәа рыла акәзаргьы шәахьӡаны, иҭашәырхароуп, шәыхқәа
нақәышәҵозаргьы. Амца, амца, адырҩегь амца! Уаҳа хҿыхшьа збом. Ма ҳаламгар
акәын, ҳаналагах аҵыхәтәанынӡа инаагароуп. Абас ауп дара рхымҩаԥгашьа шыҟоу,
уриааир уҭахызар, уҽреицәоутәароуп. Еилукаама?.
– Зегьы еилкаауп, ухаҵкы!
– Имҩа дықәшәҵа!.
Џьыгә заҵәык данизаанха, Гьыргәал иарӷьа машьхәылҴаҵла инадиргылан,
илахь иҭаҷкәым наҵаиргылеит:
– Баша аџьабаа шԥаабоишь… Закәытә хацәоузеи иҭаҳархо!.. Ак алҵуазар,
агәхьаа скымызт, аха агьалҵуам, сгәыӷра ду Џьыгә. Агьалҵуам.
– Усҟак угәы зкаужьуеи?
– Иахьеи уахеи аибашьра аҽазыҟаҵарада ус змам, бзарбзанла зҽеиқәыршәаны
иҟоу ар, ҟама иаша зкым а-Ҽыхьча-иԥа дрыжәҵаны имоуки?
– Ҽнак, ҩы-мшы иаабо алҵшәала, ҳара ҳазиааиуам узҳәом. Иахьцалак абаақәа
рҿы амчқәа даараӡак иӷәӷәоуп ҳәа узахәаԥшуам. Даргьы аԥхасҭа роуеит
ҳжәылацԥхьаӡа. Аамҭа цацхьаӡа, рыфатә маҷхоит. Нас рҽаҵадмырхар иабацои, ҳара
ҳариааиратә ҳзыҟамларгьы. Аус злоу гәкаҳарак аӡәы иаҳмырбароуп. Аиҳараӡак уара
иунымԥшроуп.
Џьыгә днахынҳәит, Гьыргәал имала дныжьны. Аҳ ҿа абаҳчара деиҭаныҵалеит.
Иаҳа иахьаҳаракыз дҩеин, алада дыԥшуан, ашәаԥыџьаԥ барақьаҭ дзалԥшуазар ҳәа
иҽԥышәо. Аҭҳаџьра згымыз адгьыл иԥсадгьылын. Убри акәын дагьнасыԥдазтәуаз.
Ижәларгьы рлахьынҵа цәгьазтәуаз изқәынхоз ачашәра акәын. Амала аԥсуа
ҳәынҭқарра, амҽхак зны ишмаҷмызгьы, иӡит, аԥсҳацәа рхыдарақәа ирыхҟьаны.
Изымҿиеит. Аҳцәа еидызкылашаз ианаамҭаз дҟамлеит. Аурыс аҳцәа знапаҿы
иаазгашаз аҳ ду дроуан еснагь. Уи ацар иакәын. Уиалагьы аурыс ҳәынҭқарра
амчхара дуӡахеит, иара аҵкыс имчыдаз аҳрақәа анапаҿы иаанагартә.
Аҳәынҭқарра знапаҿы иҟаз ар аԥиҵон. Ар еиларҵәан леишәак ала. Уи знапаҿы
иҟаз иахьиҭахыз, ианиҭахыз, ишиҭахыз ихы иаирхәон. Аԥсуаа ус еиларҵәамызт,
рыжәларра иаанагон акәымзар. Уамажә зхыҵуаз ажәлар уамажә зхыҵуаз аџьабзқәеи
аҵасқәеи аԥырҵахьан. Убри азакәын урҭ рмилаҭшьа зыӷәӷәаз. Амала ҭынчла аҿиареи
ҭынчла анхареи, ҭынчла абзазареи раан акәын ажәларра аус анауаз. Убри аҭынчраз
акәын рҟама ҭԥаа измыхәоз амца изаҿагылаз. Дара рыҿиара анзыҟалоз аҭынч аамҭа
азакәын. Аха ирцәыуадаҩын аҳәынҭқарра еиҿнакаауаз ар шьақәгылазаашьа
аҿагылара. Иаҳа еиӷьын уи амҩа иавагылар, ус ажәлар русгьы нарыгӡалар. Уӡуамызт
усҟан.
Арахь, иахьатәи акультура аҳаракышьала, аурысқәа ԥхьаҟа ицахьан. Аҳ ду
иҭахын бџьармцала акәзаргьы, убри акультура адунеи иалаирҵәар. Амчра инапаҿы
иҟан, ииҭахыз ҟаиҵон, уара иулымшозар узиҿагылози. Аԥсуаа ахьааидгылаз
ирацәахазшәа рбон, ириааиуаз мчык ыҟан ҳәа игәыӷуамызт, аха асҵәҟьа алашәхара
абаҭахыз. Иара иахь иаартцәаны ицәырыргомызт, аха арҭ зықәгәыӷуаз даҽакы
ыҟазар акәхарын. Хьаҳәхьачрада еимадан асулҭани дареи. Аха заҟантә аҭырқәцәа
Аԥсны рнапы аларкхьази! Иӷәӷәан дара ара, аурыс дыӷәӷәахаанӡа. Уажәшьҭа
ирылшоз егьыҟамызт, баша арҭ ржьон акәымзар. Насгьы урҭ ркультура иахьа
еиҵахан, рҵара-дырра лаҟәын. Аԥсны уажәы иахьыҟаз иаҳа иазеиӷьын, аха рбызшәа
зеибамкзеи?
Ацар бызшәас имаз бџьарын, убри акәын зегьы еилазгозгьы. Ари иҟалаз аус ас
инижьуамызт. Асардар адҵа иоурын, иаарласны Аԥсны еиқәикырц. Уи, адҵа
анагӡашьа зеиԥшрахарыз ҳәа, дагьхәыцуамызт. Аҟәатәи аокруг аҿы еиласрак
ҟалозар, Аԥсныҟа ар ркылгашьа усгьы еиқәыршәаны ирыман. Нхыҵынтә ашьаҟауаа
Марыхә ахыҵырҭала амҩа иқәыргалон. Дали Ҵабали икылыргарц. Қәҭешьтәи
агубернатор, ашьаҟауааи аҽыуааи иманы, ддәықәлон. Урҭ абзарбзанқәа рымазаауан.
Ԥуҭынтәи амшын ихылон, Аҟәа абааҿы иӡхыҵырц. Шәачеи, Одессеи, Севастополи
аибашьыга ӷбақәа хиан, адҵа шаароулак, унацәы ахьнақәукыз инеиуан. Абарҭ
ирҿадыргылоз амчқәа анхацәа ирызҭадаз, ахьыԥшымра рҭахгәышьан аха.
Иагьа ианыӷәӷәаха, аԥсуаа Кәыдры, ма Егры ркрын, Дали Ҵабали амҩақәа аӷа
изы идырҭшәарын. Аха ирзутәызи мшынла иӡхыҵраны иҟаз? Урҭ аџьаԥҳаны
рзаазышьҭшаз шьҭаҵарҭала рышьҭахь ӷәӷәан, аха аԥсуа дзықәгәыӷрызи. Мчыбжьык,
ма ҩы-мчыбжьа инеиԥынкыланы ахысра рықәшәар, ашәарыцараз иҵәахны ирымаз
ахи ахәшәи рцәынҵәон. Уи ашьҭахь, ажәытәӡатәи ауаҩы ихаан еиԥш, лабашьала
еибашьыр акәызма? Гәкаҳарак унымԥшыр акәын ҳәа аҳәара мариан, аха, абарҭқәа
зегьы удыруанаҵ, иунумырԥшын ухаҵазар. Умацара уҭахозар – џьанаҭ умцеи, аха
ажәлар рлахьынҵа амаа укырц узалагеи, џьаҳнымҟа амҩа анахыс даҽак
умбаҵәҟьазар.
Аҳәынҭқар ир Аԥсныҟа икылсны, еиқәтәара усхозар цәгьамызт, аха уи ашьҭахь
акәын ахлымӡаахҵәҟьа анцәырҵуаз. Иҟалаз зыхҟьаз ҳәа ашьҭаҵаара иалагарын,
изхараз ҳәа џьоукы ирышьҭаларын. Иахьа, аҭагылазаашьа даҽакала иҟан азын,
еидгылон, нас зегьы рыхҿыхшьа иашьҭаларын, аибаҭирақәа ҟамлар ҟалаӡомызт.
Рԥсы ндырхарц, џьоукы еидгыларын, иабрагьрын. Қыҭақәак шынеибгаз абџьар
ркрын рԥсы еибакны, ма ашьоуразы игыларын. Ачын иашьҭаз ԥыҭ-ҩык, рыуаа
еидкыланы, урҭ ирҿагыларын бџьармцала. Ишԥаҟалаз хәба-фба шықәса раԥхьаҟа?
Агенерал Корганов Ԥсҳәы инапаҿы иааигарц данықәгылаз акәын, еимырҵәоз
рнапаҿы ишыҟалоз анреиҳәа, аԥсуа феодалцәа х-нызқь-ҩык амилициа еизыргеит.
Хыбр-иԥа Маан Кац аԥхьа днагылеит, иашьцәа дырҿагыланы. Гьыргәал иаб
иашьцәа Алықьсандри Кәаҵиеи уи инаивагылеит. Қәралеи, чынлеи, ҳаҭырлеи Кац
деиҳабын, акәымзар Аԥсны аҳ иашьцәа уи иашьҭахь игылозма. Иахьа Алықьсандр
ажәлар дрылагылоуп, аха усҟан аԥсуаа рнапала аԥсуаа – ԥсҳәааи урҭ ирыцхраарц
ирыдгылаз абыхәааи, асаӡқәеи, ахҷыԥсааи, аибӷааи – шындырҵәаз еиԥш,
Алықьсандр иҩызцәак иахьатәи аамҭаз ицәырҵхон. Аҳмыҭбеи иашьцәеи аҳҭынра
иазааигәази рнапала аҳәынҭқар иполитика имаҵуцәа ишымҩаԥыргоз иаҩызахон
уажәшьҭангьы. Усҟан Мраҭашәара иаҿаз аԥсуаа ықәырцеит шьаҭанкыла, мыткәмак
рзызҳәашазгьы дынмыжькәа. Убри аамҭа иҭагылар инхазгьы?
Уи аамҭа шыхарамыз ибон. Еиҳараӡак убри азакәын аибашьра излагаз
ҿагылашьа зимамыз. Арахь ихы иҭагьеижьуан даҽа зҵаарак: рхы шԥамҩаԥыргарыз
Аԥсны Урыстәыла иадзар зҭахыз ауаа? Урҭ ракәхарын аԥсадгьыл аиқәырхарагьы
зыбзоурахашаз. Амала иабаҟаз дара? Апап Иуана Гьагьиа ида уаҩы ихы
ааимырԥшыцызт. Издыруадаз урҭ уажәы икәанызануазар, ма иҟалаз аабарын ҳәа
икылԥшуазар? Уажәшьҭан ианеилгақәалак урҭ закәытә хымҩаԥгашьахарызи
ишьҭырхрыз? Аҵәыуашьа ззымдыркәа, зхы ԥызҽыз жәларык иҩызахар,
атрагедиаҵәҟьа иҭамгылози.
Гьыргәал имаз аҵареи аҭоурых азы адырреи дшыҷкәыназгьы аԥышәа змаз аӡәы
диҩызартәуан. Иқәыԥшыз игәалашәареи игәынкылареи ӷәӷәан, убри азакәын уи
изилымшаз ақәԥараҿ, ма анахь ма арахь иҽадкыланы, хьаҳәхьачрада ҭыԥк
зизаанымкылаз. Аҳәынҭқар ус дадгылар – ижәлар шиашаз ибон, изынкыломызт.
Ижәлар дрыдгылар – дара усгьы рлахьынҵа цәгьахон, ихаҭагьы дрылаӡуан. Зынгьы
ихы арыцҳашьара хәыҷҵас изцәырҵуан. Иаб иҭахаразы ишьа ахьыруаз
дмыхәыцӡакәа дадгылан, иагьа умҳәан аҳра ахьрымырхыз игәы ԥнажәон, аха уи
амшала жәларык ԥхьа игылаз аекономикеи акультуреи змаз аҳәынҭқарра
рҽахьаҟәыргоз хырҳага усхомызт.
Дызҵагылаз ажәҩан ҭбаан, ԥҭацк хымкәа, ицқьан. Амра шәахәала аԥсабара
арҭхаџьуан. Адунеи дуун. Аԥсынгьы дуун иахьатәи аусқәа рыла. Аха Гьыргәал
ихәыцрақәа рацәахан, аусқәа рылҵшәа бзиа ахьимбоз, адунеи изыҭшәан,
дызҵагылаз абаҳчара, адгьыл аасҭа уахәаԥшуазар, ишмаҷыз еиԥш. Аҳауа цқьан
аҵлақәа рыҵаҟа, иара иԥсырҳагаха излыбаадомызт. Нас иԥсы имхарацәахан,
ирыԥҳақәа рԥсы рзеивгомызт, урҭ рыбжьара игәы ҭыԥаны ицон. Ицыз ауаа
ҭакԥхықәра ирҭомызт, аус ӷәӷәа рыхәда иқәырхырц ргәы иҭан. Аха аус атыгә аҿы
ианнеилак, иӡбарц иара иҿы иаакылсуазшәа ибеит. Аиааира роур, абзиара зегьы рхы
ианаршьарц рҭаххарын, амала, аҵахара ианиар, рхы шԥамҩаԥыргарызишь? Усҟан
аҭакԥхықәра зегьы иара изынхар?
Изҿузеишь уажәы, аԥсуаа аҵадырхарц? Иахагылада Аҟәа абаа? Аполковник
Кониар ицхырааҩ аполковник Фон Кульман иакәхарын. Мамзар, иаҳа аԥышәа иман
ҳәа, Аҟәатәи аокруг аиҳабы И. Бутми де Кацман ар дырхадыргылазар? Агубернатор
макьана Аҟәа дмаацызт. Раԥхьа ар дәықәиҵон, нас акәын ихаҭа данаауаз. Макьана
аиҿкаара усқәа мҩаԥигозар акәхарын, ас иаарласны арахь аашьа имамызт. Уи даар
анапхгара зегьы инапаҿы иааигон. Иахьцалак аполковник Фон Кульман иакәхарын
ар ирхагылаз. Аибашьратә ус уи ибзианы идыруан. И. Бутми де Кацман Аҟәа
абаахьы анеишьа изымԥшаацзар акәхарын. Аԥсуаа абаа иакәыршаны иркын, арахь
Аҟәатәи аокруг иалаԥсаз ар хәҭақәа еиҿкатәын.
Асардар иақәиҵеишь Аԥсны иҟалаз ахҭысқәа? Аԥсуаа рықәгылара иадиутант
«дшахагылаз» иарҳәахьазар, иагьа деиланаԥсеит. Иаргьы гәыбӷанк ирымҭози,
иахьеи уахеи аусқәа зирҟаҵоз иадиутант, арахь макьана ахш зқьышә иқәымбацыз,
аҳәынҭқар иполитика дахьаҿагылаз. Анхацәа анаҵаха, Гьыргәал ихаҵгылоз уаҩы
диоуамызт. Асардар иԥсахы заҟа еибакуаз, игәаӷгьы хыҵуаз ҳазшаз заҵәык иакәын
издыршаз. Заҟа архәҭақәа амҩа иқәигалаз здыруадаз? Иарбан хәҭақәаз? Урҭ
абааихьаз? Заҟа зҵаара удырырц ухәҭази, урҭ реилкаараз еиҿкаашьақәас
иҟаҵатәызи? Абарҭқәа реиҿкаараз иаҭахыз аус мҩаԥгатәқәа рацәаӡан. Уеиқәшәшәа
утәазар акәын, аибашьрахь ухы анурхоз аламаҭалаз. Ихәыҵҟьоз амца шәарҭан, аха
арцәара мариахон, уҽазыҟаҵаны уантәаз.
Заҟа еилкаатәызи, анхацәа реибашьра ахагылараз. Арахь арҭқәа реиҿкаара
зылшоз иара иакәӡамызт. Иалшонгьы ибомызт. «Исҳәарц исҭахыу рацәаӡоуп, аха ак
сҳәап ҳәа сҿы ааихысхцԥхьаӡа, аӡы сҿаҵәоит», – аҳәеит аԥсыӡ. Иарбанзаалак џьара
акы дазҿлымҳахарц, иҭууа ихьуаз ихы ҩышьҭихын, ҵлак иҟанаҵоз ашәшьырҵа
дшыҵаз, даҽа ҵлак иҟанаҵоз ашәшьырҵа дыҵалон. Уи иара изгәаҭомызт, аҵлақәа
рымахә дуқәа убас еидкьыслон, шамахамзар шәахәак зылҟьаны иахьиқәыԥхашаз
ҭыԥ ыҟамызт. Акы идырырц, акы иаҳарц иҭахымкәа дышнеиуаз, иаалырҟьаны
иҭахәаҽӡа ҭҟәац бжьык иаҳаит. Уи аарлаҳәа иааҩит. Бзарбзан хыс бжьын хымԥада.
Иацы ас иааӡомызт. Иҟазишь Баалоу рдәаҿы? Ирласны даахынҳәын, ашҭа шыҟаз
иҿынеихеит.
– Иҟоу еилкаазар цәгьамызт, – иҳәеит иара, ицыз ауаа дшынарыдгылазҵәҟьа. –
Аԥшаҳәа шыҟоу хыс бжьқәак саҳауан.
– Ҳауаҩ дҳашьҭхьеит, – даақәгьежьит Џьыгә.
– Ҳара ара ҳзыҟоуи? – иԥсы ихәцә ишкылаххуазгьы, ҿаԥшыларыла дҭынчзар
иҭахын Гьыргәал, ибжьы маҷк аҽеиҭакра изымҵәахит акәымзар.
– Ҳабацои нас? – иаҳ ҿа ииҳәаз шеиликаазгьы, Џьыгә ҽымдыр ҟаиҵеит,
Гьыргәал игәҭакы аҵыхәтәанынӡа иааиртырц.
– Сара ажәлар срылагылазароуп, – ҿааиҭит арԥыс. – Сыжәлар аҭахара иаҿуп,
сара сҵәахны сызшәымоузеи? Ҳаицыԥсыроуп.
– Ҟаи, амарџьа, угәы уҵамххын! – ҩныҵҟала дышԥышәырччоз Џьыгә ибла
заҵәык ракәын изныԥшуаз. Уи игәаԥхон аԥсуаа асҟатәи изааигәаны иахьибоз, ус
анакәха, иаҳрагьы гәыкала дазыҟазаарын, еиликаауан рџьабаа аҵакы. Даҽа
ганкахьалагьы дизнымкылакәа ииҳәоз ахеимҵар ҳәагьы дшәон, иаб Аҳмыҭбеи ишьа
иламзи, иахьцалак, иара ииҳәаз акәын ҳәа даақәгылар, изуураны иҟази. Ус иагьа
иҟазаргьы, уи иаб диеиԥшымызт. Иахьазы ибзиан аби ҷкәыни рҟазшьақәа рыхазра,
аҳ ҿа унапаҿы дааугарын аус иацхраараз, аха, аиааира ргар, наҟ-наҟ аҳраҿ аҳ ӷәӷәа
даимоур, рџьабаа ду бзабаахомызт жәларык рзы. Амала агәыӷра аҭахны ибон, амчра
инапаҿы ианибалак, даҽа ҟазшьа бааԥс бзиак цәыригарын. Аԥсразоума абасҟатәи
ауаа ршьапы изықәгылаз?
– Абзахаразоума нас?! Иацы мацара ҩ-мцахарак ҭахеит. Заҟаҩы хәыда?!
Уажәгьы аибашьра иаҿуп. Сара ара сҵәахны сызшәымеи? Уоуп сара иахьысҭыԥу.
Сыжәлар рыцԥсра суалуп сара.
– Аԥсадгьыл ахақәиҭраз аибашьраҿ уаҩы дымҭахакәа ишԥаҟалои! Уара,
ухаҵкы сцеит, абџьаркра ууалым, абџьар зкыу урхагылазароуп.
– Абра стәаноума сшырхагыло?
– Усгьы аус ҟаҵатәуп. Аԥсны уаҭахыуп, ахақәиҭра анаиулакгьы. Уажәы,
абџьар зкыу урылагыланы, амца угәышԥы ҵәҟьас изаурбои.
– Сара, саб ишьоуразы ажәлар гылазар, дара срылагылазароуп. Аԥсадгьыл
ахақәиҭраз иҭахозар, сара срыцԥсыроуп. Ус ада даҽа мҩак збом.
– Макьана иушьҭроу ҳәа уаҩы дыҟаӡам, уҭахартә еиԥш уҳазҭаргылом.
– Сышьҭра аҳра шаиуа здыруазар, даҽа мҩак шьҭысхрын, аха иахьа ишысҳәаз
ада даҽа хымҩаԥгашьак сыздыруам.
– Исзеилкаауам иуҳәарц иуҭахыу.
– Абри аибашьрала инҵәоит сара саҳра.
– Ҟаи, амарџьа, ҟаи! Ҳумшьын! Иуцәажәашьоузеи?! Имгәыӷкәа иԥсхьада.
– Гәыӷрала мацара ажәлар ршьапы иқәыргылатәым.
– Ажәлар рхала ршьапы иқәгылеит. Аӡәыр мчыла иааицозар ухала иубоит. Ус
анакәха, араҟа ҟәышрала рымҩаԥгара аҭахыуп.
– Саргьы уи ауми исҳәо. Гәыӷрала аиааира узгом. Уи иацзароуп иахәҭоу
аҟәӷара, аус зегь рыла азхәыцра, мҩақәас иҳамоу зегьы ршәазара. Ус ҟаҳҵазҭгьы, аус
ахьааихьоу иаагаӡомызт. Уаҳа ҳамҳәап, – иааҿаԥиҵәеит Гьыргәал. – Ҳдәықәышәҵа!
– Ус акәзыр, Алықьсандр дааиаанӡа, ҳааԥшып. Ааигәа дҳахьӡараны дыҟоуп.
Гьыргәал иаҳаз маҷк дааиқәнакит. Ашәшьырҵа иҵагылаз арымӡ ахь днеин,
днықәтәеит. Иаб иашьа иааира дахгәаҟуан. Уи иаци иахьеи дахьицмыз акәхарын,
дзаҵәызшәа ихы ибон. Арымӡ аҿы атәара илымшазт, дҩагылан, ашҭаҿ даанаиааит.
Уа дакуамызт. Ижәлар ирызԥшыз аилкаара дахгәаҟуан, арахь еилкаашьак амамызт.
Аамҭакәын иузырбоз. Аамҭа гәагәон. Абаҳча деиҭаныҵалеит. Иара иразҟхашазгьы
ааигәхьааит. Ари аибашьра, цәала-жьыла даламӡыргьы, разҟыла далаӡуан. Уи
еилкаагәышьан. Зынгьы ихаҭа иԥсҭазаара игәы азҭынчын, ашьауӷ наиқәҵаны, зус
ӡбара иалагаз изԥшыз агәаҟ ӡыхҵара дшашьцылоз еиԥш. Амала ажәлар рразҟы цәгьа
шьцылашьа амамызт.
Кавказ асардар ирзихәыцуазишь аԥсуаа? Гьыргәал дазхәыцхьан уи
ихымҩаԥгашьа зеиԥшрахашаз, аха издыруамызт асҵәҟьа иаарласӡаны аусқәа
шеиҿикаашаз. Агәыргьын ихарҵаанӡа аҳас ирԥхьаӡахьаз дыгәжәажәо иашҭхәаа раҳ
иашҭеи ибаҳчеи дырзымкәа ианизыҭшәараз аҽны Кавказ асардар аҳәынҭқар
Александр Аҩбатәи Аҟәа аԥсуаа ишшыццышәыртәыз адырра ииҭеит, Ԥуҭи,
Қәҭешьи, Константиновски игылаз архәҭақәа уахь ишдәықәиҵаз нацҵаны. Убри
адырра Гьыргәал ианпаҿы иҟазар ажәлар ирхагылаз агәра диргарц далагарын
излагаз аус шқәҿиарадахоз. Аха аусқәа ахьааихьаз ус дымныҟәаргьы здыруадаз.
Уажәшьҭа аҵыхәтәанӡа аибашьра иаҳа еиӷьын ҳәа дазхәыцыр ҟалон, иалҵуаз рбар
акәын, иааҭгылар усгьы ԥсҭазаара роуамызт ҳәа.
Амала уажәы, асардар иҳәынҭқар иахь идәықәиҵаз адырра ахьизымдыруаз
аҟнытә, даҽакала иҟан Гьыргәал ихәыцырҭақәа. Уи иааигәалашәеит ар рнапхгаҩцәа
ирҳәоны иаҳахьаз ажәабжьк. Уи иҟалахьаз акакәын. Аурымқәа рыр ауриақәа
рықалақь ианнадгыла, иқәылоз рыхада дызқәылоз адырра риҭеит, ақалақь ирҭар
ирцәыӡуази, ус имныҟәаргьы иалыргарызи ҳәа изҵаара нықәыргыланы. Ақалақь
ирҭар, иҳәеит иара, бџьар зкымыз рыԥсы нхон, рынхарҭа дакьысуамызт, рынцәа
Иагве имҵахырхәаларын. Ус акәымкәан, рықалақь мчыла игар, аргьы рыцәҭахон,
ауаагьы, рныхагьы – зегьы.
Уи ииҳәаз усҟан азы мацара иҳәамызт. Ари аибашьра иаԥҟаран. Ус анакәха,
аԥсуаа аибашьра хдыртызаргьы, аиааира шырзымгоз еилкаан, заҟа заа рабџьар
шьҭарҵоз, еиҳа еиқәдырхон. Ухшыҩ аԥшәымазар, абас акәын ишыҟаҵатәыз, аха…
Аха иуҳәоз заҳауадаз. Ԥсыхәа шрымамыз рыбла иабаанӡа, ирзеилкаауамызт. Аамҭа
ахгара цәгьан, аха дыԥшыр акәын. Ма иаб иашьа даандаз! Абар ҽыла аӡәы
дахьаауаз. Иара иакәхарын. Аҽыуаҩ дкаууа дылҭалан, бжьасызшәа иҽы агәарԥ ду
иаадирххылеит. Агәашә аартра инеиаанӡа, длаҟәны алыкә аалиршәан, дааҭалан,
дынҽыжәԥеит, аҽы ахы инауижьын. Ашьшьыҳәа даарыдгылеит, аԥхӡы наԥхьаҳәо.
Иҿы ҭабаны ицон, изԥшызгьы ҿыцс ирзааигаз иахыццакуамызт. Иццактәызар иара
имдыруази. Аԥаҭхь анааидырк, ихьшәашәаӡа ажьырӡы даҵашьшь ижәит. Уи иаҳагьы
аԥхӡы ааиқәнаҭәеит. Идгылаз уаҳа иԥшырц намысдараны иԥхьаӡан, ус иҳәеит:
– Аиашаз, ас еибашьра сыдунеихаан исымбацт, исмаҳацт.
Гьыргәал, уи ииҳәарызишь ҳәа дшиҽаԥшуазгьы, даҽа хәыцрак ахь днианагеит,
егьи маҷк данааҭгылах. Арԥыс уамашәа ибон анхаҩы аҳцәа дахьрыдгылаз заҟа
иҽраҟратәны ихы ибоз. Аԥсны дналҵ-аалҵижьҭеи, ауаа реиҟарамра даҽакала
дагәылаԥшхьан. Анхацәа знапаҿы иҟаз ирашьапкуан, нцәас ирмыхәаԥшуази. Аԥсуа
нхаҩы жәытәнатә ихы ларҟәны дзеихырхәоз даҳазаргьы дынхаҩызаргьы иара
иаҵкыс қәрала еиҳабыз ишлара акәын. Аҳәынҭқар иполитика ари ԥнаргарц иаҿын.
аҳцәагьы, дара ишрыхәарҭаз анырба, уи иадгылақәеит, аха анхацәа ԥыхьа ишыҟаз
иаанхар рҭахын, ианцәажәоз, анҭгьы арҭгьы ирзеиӷьхарын ҳәа, ачынуаа рҿаԥхьа
даҽакала иахәаԥшуазшәа ддырбазаргьы. Аиҟарара Гьыргәал ижәлар рмилаҭ ҟазшьа
ҷыдаран.
– Ас еибашьра саламшәацт, – еиҭеиҳәеит иааиз анхаҩы – Шьыжьаахыс
еибашьроуп изҿу. Аԥсуаа хамеигӡарыда абзарбзан хы иажәлоит, даргьы рымч уамак
ыҟамзар акәхап, ма ишышкамсха рҭыԥ иҭымпрызи, аха уа рԥсы зкыу сзеилкаауам.
Ҳаргьы ҳцәыӡ рацәоуп. Зегьакоуп ауаа ргәы карыжьуам, ма ҳаԥсыроуп ма
ҳабзахароуп ҳәа имеибашьыц амцахарақәа аԥшаҳәахьы рлыбаара рҽазыҟарҵоит.
– Далааи Ҵабалааи цхыраара ҟарҵахьоума? – дҵааит Џьыгә.
– Урҭ рыӡбахә ыҟаӡам.
– Абжьыуаа ирҳәои? Самырзаҟанынтә уаҩы ҽыдирбахьоума?
– Макьана иҳадымгылацт.
Аидгылара шыҟамлоз дазхәыцуан Гьыргәал. Уи аныҟамла азыҳәан, лабеилаԥса
зыбжьалаз иреицәахон. Далааи Ҵабалааи зҿырымҭуази? Дабаҟаз Амаршьан
Шьрынбеи? Ҵабал аҭыҵшьа дзақәымшәазеи? Далаа раҳ Алмахсиҭ Амаршьан иҿы
зеилымгои? Иашьа Адамыр ма дааишьҭындаз, иҟалаз абри акәын ҳәа! Еилкаамхози
Дал амца ҭашәазар. Ҵабалаа раҳ Хьрыԥс Амаршьан иакәзар еснагь уаҩы
изеилкаауамызт дызҿыз. Урҭ Амаршьанқәа уи аԥсҭа рҭыгара Аԥсны аҳ изы
ианыцәгьамыз ыҟаӡамызт. Рхала иҟазарц иқәԥон нахьнатәгьы. Мсымаа ирхааныз
џьыршьон. Абжьыуаа ма Гьыргәал иқәҿырҭындаз! Иаб рыгәҭа далажымзи! Ма
самырзаҟанаа рааӡамҭа дырухамшҭындаз!.. Аха урҭи егьырҭи иҟалаз раҳахьазу?!
Аимадарақәа аурысқәа иҿаԥырҵәазар?
Аха Гьыргәал дааиԥхьхәыцааит: ижәлар ахьзеидымгылоз иаҳа еиӷьзар?!
Аурысқәа ирҿамгылоз иҭыԥ дахырцарымызт. Аԥсадгьыл аԥсыԥха нымхарызи. Аԥсы
ахьыҟаз аԥсҭазаара ҟалон. Иара дышхәыцуаз еиԥш ихәыцуаз даҽаӡәы дыҟазмашь, ма
ималазаҵәык игәы каҳазу? Егьырҭ рхаҿы иаҳәомызт хьаҵрак ацәаарак ргәы иҭакын
ҳәа. Нас иараӡәзаҵәык иакәызма иаҳа аиаша здыруаз? Ақәгылара иҟалаз есааира
ауаа аднагалон, анхацәа реиҿкаара зҳауан, реиҿкаашьагьы цәгьамызт. Ирхагылаз
а-Ҳагбеи, а-Ладариеи, Шьмаф Маӷи, а-Гәымбеи даара урықәгәыӷыртә иҟан. Ари
аԥсҭазаарахь зхы хаз қәԥарамзи! Знык Алықьсандр арахь дкылшәандаз, ажәлар рахь
икылсрын ара еилагылаз, ауаа ирхагылаз даҽа мчрак рыцларын.
Иӡбахә аӡәыр игәы иҭеикызмашь ҳәа, аҟәыд анизықәдирԥса, дзызхәыцуаз
иақәшаҳаҭхазшәа, иуаҩ дицны. Гәымсҭантәи иаауаз Алықьсандр амза дааншәан,
иҿааихеит. Иреиҳәарызеишь ҳәа изԥшуан иаҳарызеишь ҳәа илеиуаз. Гьыргәал
заҵәык уи иахь зҵаара имаӡамызт, дшааиз еиԥш зегь иҩҽыжәланы Баалоу рдәы
шыҟаз рҿынахара дахгәаҟуан. Дара мццакыргьы иара ирццакуан. Уа днеины, аус
шзымцац изымҩақәҵарымызт, аха уа дрылагылазар, амца шыра дрыцалагылазар,
иаҳа игәы ҭынчын.
– Излауаз ала, хаҵа еибага днымхартә сныҟәеит, сылаԥш ахьахьӡаз, – иҳәеит
Алықьсандр, дылҽыжәԥаны, иҽы аӷәра иуаҩ ианииҭа. – Иахьагьы ауаа амҩа иануп,
рабџьар шьҭыхны.
– Уажәшьҭа ара ааҭгылара иаԥсам. – азҵаарақәа неиқәыԥсо, иҵегь иаанхар ҳәа
дшәаны, даарылҵит Гьыргәал. – Ҳдәықәышәҵала!
– Алықьсандр аԥсааиҭакха имҭакәоу? – дҵааит аӡәы.
– Сԥсы аасшәыршьаҵәҟьеи! – еилагылаз днарылҵит Алықьсандр, арымӡ шыҟаз
иҿынеихан.
Егьырҭ уи инаишьҭалеит, Гьыргәал дрыгәҭылакны. Арымӡ иамкыз аҟәардәқәа
иаарыхеит. Урҭ еибырҳәоз Гьыргәал илымҳахь цқьа инаӡомызт. Уи ихы-иԥсы зегьы
Баалоу рдәы иқәын, уаҟа амца акызшәа. Аҵәымаӷ дахадыртәазшәа, иҟәардә
дықәҵәиуан. Итәаз усқәак ирылацәажәон, иаҳа еиӷьны ишныҟәашаз акәхарын,
амчқәа иҵегь редиклыра иазҿлымҳаны, аха урҭ зегьы иара аӡы зымҵәаз аԥсыӡ
изаҩызан. Баалоу рдәы акәын ихәыцырҭа зымҽхазкуаз. Рхы-ргәы рҭынч иахьтәаз
деиланаршыҵәҟьон. Иҩныҵҟа иӷраз амца ааимырԥшырц, иаргьы излауаз ала
ҭынчшәа дтәан, иҭагылазаашьа дызцыз ирзеилымкаацәозар акәхарын. Амала
аҵыхәтәан ражәа иалаҵаны иаацәырыргеит ауаа рахь ркылсшьа зеиԥшрахар ахәҭази
ианкылсшаз аамҭа арбанызи.
– Уаҵәы иахмырԥакәа уа ҳаҟазароуп. Иахьа даҽа ԥыҭк шәԥсы шәшьа, саргьы
скарахаҵәҟьа сыҟоуп, – ҳәа Алықьсандр ианиҳәа, еилаблуаз Гьыргәал
дҿыцәаауазшәа ашьшьыҳәа ихы лаирҟәит.
Аҽцәа Баалоу рдәы ианаацәырҵ, ажәлар, бџьарла еиқәных, мцахарала
рыҽшаны, еидгәыԥло рҽааизыргеит. Ариабжьарак ирхыргахьаз аџьамыӷәа цәгьа
еиҿнакаауан дара рлеишәа. Убас иҟаз ар рхымҩаԥгашьа рымамзаргьы, ахҿыхраз
еидгылашьа рзыҟаҵомызт. Аҳ ҿа Гьыргәал иаб иашьа Алықьсандри Лакр Џьыгәи
наҟ-ааҟ ивагыланы дахьааиуаз, рымчқәа рзацнаҵон. Уажәшьҭак рус акыр
иманшәалахарын ҳәа игәыӷуан. Ашәарҭа ус аныҟаз, аамҭа иалнахуан аԥхьагылацәеи
ахьԥшцәеи. Згәы еицамкуаз ԥхьа игылон. Егьырҭ доусы рхаҵашьала инеишьҭагылон.
Анҭынчраз акәын ахьӡ иашьҭаз ԥхьагылара ианеихоз, русгьы рықәманшәалахомыт
узҳәомызт. Нас дара убасҟатәи рхада акы рҭахымызт, аншәарҭахалак рԥсы
иацәшәон ҳәашьак амамкәа, рҽырӡон излауаз ала. Убарҭ рҿынтә иарбан гәыԥыз
Гьыргәал дызҵанакуаз ихаҭа издыруамызт. Уи дызҭашәаз ахәыцра ҵаулақәа рҿынтә
изынхаз абри ак акәын. Егьырахь даҽа ҭагылазаашьақәак дызрызхәыцуамызт. Ма
дхаҵан, ма дшәыргәындан ҳәа, ҩыџьа аҳцәа дрыбжьагылан, макьана хаҵарагьы
зламыз, шәыргәындарагьы зламыз Аԥсҳа ҿа.
Ажәлар еилақь ианиба, игәаҵа ааԥхахеит. Зыԥшҭәы еиԥшыз маҭәала
еилаҳәамызт акәымзар, ркәымжәи ркабеи, рҟама кьаҿқәеи рабџьармцеи збоз ар
ракәын злеимҳәарызи. Џьоукгьы раҳәақәа аарыдҳалон, кьарахәлагьы еибыҭақәан.
Инароуӡаны «аҳа-ҳаи-раа-а» ахьгоз, рԥсы ааиҭамкӡакәа, рбжьы рыхәылҵуаз
џьушьарын. Баалоу рдәы ишынеибакәыз «аҳаҳаира» ахьахыуҩуаз, адәы абжьы
ҩыҭнагазшәа, акәша-мыкәша амҽханакуан. Уи рныҩуан аԥсабарала иҭалаҳаз ашьха,
адәы, аӡиас. Урҭ ирыдԥаны, амшын шыҟаз агаҿа иахыҩуан. Гьыргәал ихьаақәа
ихадыршҭуан. Абриабжьарак абыржәеиԥш деихыкка дҟамлацызт. Игәы рыздуун
идуӡӡахаз ижәлар хәыҷы. Даҽа ҽнак иадамхаргьы урҭ рхы иақәиҭын. Ахақәиҭраз
уабџьар анышьҭух, ухы уақәиҭын ҩныҵҟала, доуҳала, аиҳараӡак хамеигӡарак
шузыҟамҵоз азы агәраганы уаныҟаз.
Аҽцәа ажәлар рыгәҭахьы иахьнеишаз инеит. Ауаа иџьашьахәутәшаз агәыҭгара
аадырԥшуан, рбжьы еиқәыркуамызт. Аҳ иҭарчеи ҳаракны ладеи-ҩадеи ирҟьон,
ирҟьацԥхьаӡа азганк иадубаалон аҿа. Маҷк абжьқәа ааихсырзыӷьыз аҽцәа
рылҽыжәԥара акәын. Акәасқьа шыҟаз рҿынархеит. Уа ҳаракыран, еицыз зегьы
рылаԥш иныҵашәартә. Гәымаа иреиуаз Џьыӷра Аҩӡба иакәын аҳәа ҭӷуцәаа зныз
ажәлар рбираҟ ҟаԥшьы зкыз. Уи аҳ ибираҟ ааганы Алықьсандр Чачба инаииркит.
Алықьсандр уи аҽны еиԥш деилыхха уаҩы димбацызт. Амцабз иҿықәын, иблақәа
ҵарын. Уи аҭарчеи иахьынӡаизыҳаракуаз дҩахан, ажәлар днарылаԥшит, даргьы
«аҳаҳаира» ҳәа аҭак ҟарҵеит, рабџьарқәа ҩышьҭхны. Алықьсандр днеин,
аамсҭахәыҷи аамсҭа дуи ираԥхьагылаз Бесланӷәыр Мқанба инаииркит. Бесланӷәыр
аҭарчеи ладеи-ҩадеи иҟьеит, дызлагылаз иҩархыкшәа. Ажәлар рбираҟ зкыз маҷк
арахь дааигәахан, аҳ иҭарчеи еиԥш, ладеи-ҩадеи иааиҟьеит. Ауаа гәырӷьон. Иахьа
адунеи дара иртәын. Аҳра ҿыц аира иаҩызан ари амш.
«Аԥсҳара ҿыц аироуп ари!» – ибла ихаччон Гьыргәал, Бесланӷәыр ибжьы ҿацаӡа
иаацәырганы, иқәыԥшыз аҳ, Аԥсҳа, иҳаракӡаны дзырҽхәашаз иажәа иалаҵаны
дахьышәаҳәоз. Дызлагылаз ицдырӷызуан. Амцахарақәа рҿынтә иреиӷьыз
ашәаҳәаҩцәа аарылҵын, аҳи ажәлари рбираҟқәа ирыҵагылаз иаарзааигәахеит.
Ахапа ааимардеит. Аӡә иаҵкыс аӡә дабеиӷьхарыз ҳәа иахьеицлабуаз, аҳ қәыԥш
иакәын уажәы аҵкыс уажәшьҭан иҳараркуаз. Гьыргәал азныказ иааицәымӷахеит
изкыз арҽхәаԥхьыӡқәа. Ианаҟәмҵӡа даалашьцылан, иҵегь дҳараркыргьы цәгьа
ибомызт, рашәаҳәара иаҟәыҵӡаргьы иҭахымызт. Амала ҵыхәаԥҵәара змамыз
абаҟагәышьаз.
Еиӷьыз акәасқьа иныҩналеит. Ашәаҳәабжь маҷ-маҷ еиқәтәацыԥхьаӡа.
Гьыргәал игәалаҟазаара бжьысуан. Ҵыхәаԥҵәара змамыз акгьы шыҟамыз
дазхәыцуан. Аус злаз – иарбанзаалак иациуаз аҿҳәара ааигәазу ихаразу? Уи
ихәыцрақәа имацара дырзынхомызт, ауадаҿ ауаа еилагьежьуан, мгеимцарак иоуз
игәы аабжьнахит умҳәозар. Хара имгакәа, иааҩнашылеит ажәлар рхадацәа ҳәа
иԥхьаӡаз, аиҿкаараз иалхыз Ҟамӷаз Ҳагба, Шьмаф Маӷ, Зафас Гәымба, Лаз Ладариа.
Урҭ мырԥшӡакәа иаарышьҭалт, аиласра ҟалаанӡа, аҳәынҭқар иафицарцәаз
аамсҭадуи аамсҭахәыҷи. Зегьы ԥшын, еиҳабы еиҵбы ҳәа инеихәаԥшны, аӡәы ихы
аарылигарын ргәахәшәа. Уаҩы нҿимҭӡа, Гьыргәал иахь рылаԥшқәа шаадыршәуаз
ихала игәеиҭеит.
– Ҟамӷаз! – Гьыргәал анхаҩы иахь ихы наирхеит, араҟа иахьа уажәраанӡа
еиҿызкаауаз дреиҳабын ҳәа днаизхәыцшәа. – Ҳамч маҷым, аха ҳамч хап угәахәуоу?
Џьыгә, итәарҭаҿ иааҳәцымцшьала, аҳ ҿа иирбеит ус дақәымгәыӷуаны ихы
димырбарц азы диқәыҳәҳәрац шиҭахыз.
– Гьыргәал ухаҵкы! – ҿааиҭит Ҟамӷаз Ҳагба. – Иагьа ҳаӷәӷәазаргьы,
ҳшынеибакәу ҳаидымгылар, аӡәи-аӡәи ҳаибадыркуеит, ҳаибадырфоит.
– Иуҳәарц иуҭахыи?
– Абжьыуаа рҿынтә дыррак ҳамам. Уахь ҳазҭынчроуп рҳәазшәа иҟалеит.
– Адыррақәа злаҳауз ала, – иҳәеит Маан Ҭамшьыгә, – Лыхны иҟалаз
шааиаҳазҵәҟьа, Кониар ихаҭыԥуаҩ аполковник Фон Кульман акомандаҟаҵара ихы
иадиҵеит. Аҟәатәи аокруг аиҳабы И. Бутми де Кацман Аӡҩыбжьа дыҟан, арҭ
адыррақәа аниарҳәоз. Ареформа аӡбахә ала, аӡҩыбжьаа драцәажәазар акәхарын,
избанзар уа дицын амаиор Баратов. Урҭ иаарылшоз зегь ҟарҵашт, абжьыуаа ҳус рхы
аладмырхәырц. Убри азоуп уахь идәықәаҳҵахьоу ауаа Кәыдры арра
зырцәыуадаҩхаз. Иахьабалак аҟараул гылоуп.
– И. Бутми де Кацман иус бзианы идыргәышьоит, – инациҵеит Ҟамӷаз,
Ҭамшьыгә данааизԥш ашьҭахь. – Аамсҭадуи аамсҭахәыҷи дрыҿцәажәеит, ибз усгьы
ихәшәуп, арҭ ижьеит. Даргьы амилициа еизырган, аполковник иоуп хыс иҳамоу
анырҳәа, уахьԥсуа ҳаԥсуеит ҳәа, рабџьар шьҭырхын, Аҟәа агарнизон ажәлараз
иаҳзаауаз далааи ҵабалааи рымҩа ԥырҵәеит. Ҳаргьы урҭ рыцхыраарада ҳаанхеит
иахьа уажәраанӡа. Излаҳзаарыцҳауала абџьар ҳзышьҭызхыз ргәы анԥҵәа апристав
иҩны рҳәынҷеит. Ҵабалтәи ахырӷәӷәарҭа иакәшазаап. Џьоукы Гьарзаул илбааит,
ахырӷәӷәарҭа иагәыдлаз агаҿахь идәықәло ҟалар рымурц. Иаахҵәаны иуҳәозар,
Аҟәатәи аокруг аҿынтә иҳацхраауа гәымаа заҵәык роуп. Егьырҭ И. Бутми де
Кацман макьана инапаҿы иааганы имоуп.
– Ишԥаҟаҳҵари нас? – дҵааит Гьыргәал, дзызҵаауаз иахь акәӡамкәа, инеимда-ааимдо
Џьыгәи Алықьсандри днарзыԥшын, ариабжьарак ҳамч хомызт ҳәа ииҳәоз
аҿы иааирц ишыҟаз азы ҽԥныҳәас инариҭазшәа.
– Гьыргәал ухаҵкы! Уара уаҳаракыреи, удуреи, уаҳаҭырқәҵареи ухы
иурхәароуп, ҳажәлар еиҟәырымгарц. Ухьӡала ауаҩы дцароуп Амаршьан Алмахсиҭ
иахь. Алмахсиҭ, иашьа Адамыр дицырхрааны, Ҵабалтәи ахырӷәӷәарҭа дахагылеит,
ҳажәларгьы рымҩа ԥҵәоуп иара имшала. Алмахсиҭ ҳашҟа диасратә иҟаҳҵароуп.
– Алмахсиҭ – алахша! – ааиҿыҵҟьеит Гьыргәал, уи иҳәарын ҳәа уаҩы
дизԥшӡамкәа. – Урҭ рабиԥара еснагь хазы иҟазар рҭахын, саб иҿагылан, далаа
рымацара аҳра рзаԥҵарызшәа. Ҵабалаа ракәзар рашьцәа ирыцкәашон. Хьрыԥс
Амаршангьы ус ҟаиҵазар акәхап?
– Ацгәы аԥа аҳәынаԥ амкуеи! – иҳәеит Ҟамӷаз Ҳагба.
– Уаҳа иҟаҵатәузеи? – дҵааит Гьыргәал.
– Урҭ Амаршьанаа ҳахьынӡарыҿцәажәо, аамҭа ҳарӡыр ҟамлошәа аабоит, ҳхы
ахьынеидаҳкылаз. Иахьеи уаҵәи агарнизон амца рыжәаҳамҵалар, ирҭахыу усқәак
дҳарҟаҵашт.
– Ус ҳаиԥхьытта ҳжәылара амур ҟалап. – реимак иҽаалеигалеит Жәраб Ӡаԥшь-иԥа.
– Ҳамч ааиларҵәаны, зныкҟьарала ҳус наҳагӡароуп.
– Иабаҟоу, аамҭа ҳацәцоитеи?! – ҿааиҭит Маӷ Шьмаф.
– Аамҭа ҳмырӡроуп, хәшәыс иҟоу аамҭоуп, – иҩызцәа дрыдгылт Лаз Ладариа.
– Аамҭа зҳарӡуеи, – иҳәеит Џьыгә. – Абыржәыҵәҟьа Алмахсиҭ ауаҩы
дизаҳашьҭроуп, уаҵәы ашьыжь ҳауаа хиазароуп.
– Агарнизон аҳәынҷараз иҟаҵатәузеи? – Гьыргәал Чачба, уажәраанӡа анхацәа
рахь ихшыҩ ыҟазҭгьы, уажәшьҭа нахыс рарратә ҳаҭыр хьӡқәа усгьы ирымхын, аха
абџьар шьҭызхыз рымҩақәҵашьа иаҳа ирдыруан. Урҭ дышрылаԥшуаз, Ҭамшьыгә
Маан иҿы илаԥш аангылеит. Уажәыҵәҟьа уи еиԥш уаҩы издыруамызт агарнизон ахь
анеира иамаз акәамаҵамақәа. Аха усымшәа иҟаз зҵаарак дазааҭымгылакәа, ихадаз
аацәыригеит.
– Ус шәымныҟәахьеи, иалыжәгеи?
Гьыргәал блаҵарыла Ҭамшьыгә ибла дныхԥшылеит. Азныказ а-Маан
ииҳәарыз ааиҿамшәеит, еимҟьамацәысшәа еикәшаны игылаз ааимидеит. Аԥсҳа ҿа
ицны иааз излагаз аус хырбгалатәын, усгьы агьалшомызт ҳәа иҿыҵҟьарызмашь ҳәа
иԥшуан. Ҭамшьыгә урҭ рхаҿы акгьы ықәимбааит, араҟа аибашьрақәа ирылахәыз
рхаҿы акгьы шырымҳәоз еиԥш, рызынтәык изеиԥшын. Иаргьы бла ҵарыла Гьыргәал
аҭак наииҭеит, иҵарызшәа иибаз аблақәа аԥшқарагьы шырхыз ангәеиҭа, у-Аԥсҳазар
уамак ҟамлеит, иузықәԥоз ҳара ҳакәын иҳәарызшәа, ихаҿы ааирџьбареит.
– Ҳара ҳжәылацԥхьаӡа, дара рымчқәа мкаԥсои. Акыр рзацҵома? – ҿааиҭит иара.
– Анхацәа рымч мкаԥсаӡои? – Ҭамшьыгә ииҳәаз иузаваргылашаз ҟамларызшәа
ибон, аха Гьыргәал диашамызт узҳәомызт араҟа, амала уи азҵаарагьы дазхиан
ахаҵа:
– Анхацәа рымцахарақәа аара ишаҿыц иаҿуп. Иахьагьы иаахьеит, амҩа иану
маҷӡам. Иӡбатәуп ираԥхьагылаша амцахара арбану.
– Сара стәала, – иҳәеит Ҟамӷаз Ҳагба, – гәымаа рыгәра аагап уи аус аҿы.
Егьырҭ амҩан иаҳа иааԥсақәеит, насгьы џьабаа уамак даҳмырбацт арҭ аҩымшык.
– Уаҳа цхыраара ҳҭахымхаӡакәа, ҳамч харыма?! – иџьеишьон Гьыргәал арҭ
заҟа рхы иақәгәыӷуаз.
– Далааи ҵабалааи аҿцәажәара рҭахыуп, – Ҭамшьыгә ииҳәаз агәра игаҵәҟьон. –
Уахьтәи ахырӷәӷәарҭақәа ҳнапаҿы имааикәа, ҳманшәалахара уадаҩуп. Избан ҳәа
уҵаауазар, ҳабӷа ԥҵәара уахьынтә еснагь ҳазԥшызароуп. Уи ганкахьала. Егьи
аганахь ала, а-Маршьанқәа анҳадгыла, ҳамчқәа ӷәӷәахоит, Баслаҭа шыҟоу рҿархар,
иҳацхраауеит. Храла асалдаҭ кылсыргьы арахь иаарышьҭуам. Абри акәӡоуп мҩас
иҳамоугьы, – иаахиркәшон иара. – Мшынла неишьа усгьы иҳамам, ӷбала ҳахиам.
Амчра ҳнапаҿы иҟазма, арҭ ҳабӷа ԥҵәаны ҳрыманеи.
– Ажәылара анбазалшои?
– Уаҵәы ашьыжь. Иахьа иалагӡаны, ухаҵкы, ухьӡала Алмахсиҭ Амаршьан
аҽимадара аҭахыуп.
– Уахь ицарц зылшода? – дҵааит Гьыргәал, ицыз ауаа асҟатәи ҿымҭкәа
иахьеилагылаз цәгьала ичҳауа – имацара изныҟәгозма иаԥсаз хаҵашьала аҭахара. –
Иманшәалахарыда? Алықьсаднр? – иаб иашьа иахь даақәҵәит иара. – Акы
еиԥшымкәа суҳәоит, убри аус уара инагӡа, иреиӷьуп ҳәа иуԥхьаӡо аӡәы амҩа дықәҵа!
– Уи имароу Ҳалыбеи иакәхоит. – амҩа иқәиҵон Ҭамшьыгә. – Маан Ҳалыбеи
Алмахсиҭ диҭынхоуп.
– Азԥшра аҭахым, Алықьсандр суҳәоит! – Гьыргәал хәыҷҵас иаб иашьа
дааидхылт. – Иахәҭоу ауаагьы алԥшааны ицҵа! Рнапаҿы дшааргаша цқьа
шәеилацәажәа! Уаҵәы ашьыжь Баслаҭа шыҟоу илбаароуп.
Алықьсандр, ҩыџьа ицны, дындәылҵит.
– Уаҵәы иахымгакәа Амзара абаа ҳәынҷатәуп! – ҿааиҭит Чачба, ибжьы
лаихәлаҳазшәагьы иаамаҷхеит.
– Иахьа ҿыц иакәшаны амҩақәа ркырц иҟоуп, – иҳәеит Џьыгә. – Ацҳаражәҳәаҩ
дҳашьҭын, ҳгәы иҭақәоу раҳарц, – уи даахьаҳәын, ишьҭахь игылаз аамсҭак
днаиҿахәыҭхәыҭын, ихы неиҟьеит дцарц. Егьи дымԥшыкәа дшындәылҵызҵәҟьа,
аҽышьҭыбжьқәа аагеит, Мраҭашәара шыҟазгьы рбжьы маҷхо, аҳауа иналаӡит.
Џьыгә, ихаҿы ианирԥшуамызт акәымзар, гәаныла игәы дҭаччон, Ҭамшьыгә
аҿаца-аҿацаҳәа Аԥсҳа дахьиацәажәоз. Џьыгәгьы ицызгьы ирҭахын Ҭамшьыгә ихала
Гьыргәал агәра ииргарц излагаз шыманшәалахоз. Уи азакәын зҿырымҭуазгьы.
– Уажәшьҭа афатә-ажәтә ҳалацәажәароуп, – иҳәеит иара, ихадаз аусқәа
ӡбызшәа аниба. – Алабаҟьацәа нарылаҵаны аҳаза ӷәӷәа аӡбахә рылаҳәатәуп. Уаҵәы
ахәымҽхан иахымгакәа, ҳамцахарақәа рхәы кылыргароуп. Уи а-Ӡаԥшь-иԥа унапы
ианызааит, уҩызцәа уманы, амҩа уқәгыл! – аниҳәа, Заурбақь уи иажәа ҩбаимтәит.
Акыр ааҭынчрахеит убри ашьҭахь. Ԥсеивгарак роузшәа дәахьла ишубарҭазгьы,
доусы рхәыцрақәа ирылан, изызхәыцшазгьы маҷӡамызт. Зегь раҵкысгьы
игәжәажәоз Аԥсҳа иакәын. Ҿыц иоуз амчра ауӷә ду ихәда иқәнаҵон, арахь
иқәыԥшра иашьашәалаз иԥышәадара иаҳагьы дымчыданатәуан. Иҟан даҽа уск
иҭагылазаашьа иҵегь ихлымӡаахызтәуаз: иҵараду изарҿиауаз ахәыцра ҷыда – уи
дызхадыргылаз алҵшәадарахь дкылнагон.
– Иаҳҳәап, агарнизон аагоит. – даақәҵәит иара Ҭамшьыгә иахь, уажәшьҭа
анеимпра рҽазыркуан еиԥш, – ара агылаха змадаз, рус ахьыҟаз амцахарақәа уаҵәтәи
ашарԥаз ажәылара разыҟаҵарахь акәын; арахь зегьы иааџьаршьеит «иаҳҳәап» ҳәа,
гәрамгарыла агәынамӡара ахьааирԥшуаз. – Иаҳҳәап, агарнизон аагеит, – еиҭеиҳәеит
инаҵшьӡаны, – ашьҭахь закәытә мҩоузеи иҳамоу?
Зегьакакәын аҳәынҭқар ир ӡхыҵуан, шьхалагьы ихыргон, рҿагылашьас
ирымази ҳәа акәын дзызҵаауаз, Ҭамшьыгә уи еиликааит. Уи хьаас измамыз уаҩы
дыҟаӡамызт. Уи азхәыцра зылшашаз ауаа ҩ-гәыԥкны ишан. Ганкаҿы иҟаз агарнизон
анырҳәынҷа нахыс, уиаҟра мчы рԥымгыларызшәа ргәы ирнаҭон, избанзар
раԥхьатәи аԥынгыла заҵәык акәын иаҳа ирбоз. Егьи аганаҿ игылаз иҵегь хара
ихәыцуан, урҭ рыбжеиҳара-ҩык еилыркаауан знык агарнизон анырга, Аԥсны
аидкылара шымариахоз. Урҭ зықәгәыӷуаз даҽакгьы ыҟан, иаацәыргаӡаны ирҳәар,
Аԥсҳа иахиҳәаарыз рыздыруамызт акәымзар: асулҭан ицхыраара, Ҭамшьыгә
еиликаауан иҩызцәа ршәарақәа раасҭа Аԥсҳа ҿа ишәарақәа иаҳа ишҵаулаз, аха урҭ
шьаҭас ирымаз ахьизымдыруаз, ирҵауланы дызрызхәыцуамызт. Уи азы
иԥырхагазгьы ыҟан, – Баалоу рдәы еизгаз анхаҩыжәлар рымчқәа удырлашәыртә
иҟаҵәҟьан. Арахь ужәлар ирыхҭыргахьаз иахьынӡауыӷәыз угәаӷ акәиц мцартәуан.
Усҟан ахшыҩ еилгара угнажьуан.
– Уажәы аус злоу агарнизон ауп, – иҳәеит Ҭамшьыгә. – Настәи аус нас иаабап, ҳәагьы инақәирӷәӷәеит. Даҽак иҳәарц игәы иҭазар здыруадаз, Алықьсандр
дааҩнамшылар.
– Алмахсиҭ иахь Ҳалыбеи дсышьҭит, аха уаргьы, Гьыргәал, егьырҭгьы
сышәмазҵаакәа, исзынамыгӡеит акәымзар, Амаршьан Шьрынбеи иахь, Ҵабалҟа,
даҽаӡәы дсышьҭыр сҭахыуп. Изласаҳаз ала, Шьрынбеи ииашьара дрықәшаҳаҭым,
дҳадгылар иҭахыуп.
– Ҳәарас иаҭахыузеи, – дааҭымгылеит Џьыгә, – ддәықәҵа! Шьрынбеи
ихымҩаԥгашьа урҭ аишьцәа, Алмахсиҭгьы Адамыргьы, икәанызануа иҟанамҵар
ауам. Иҳадымгыларгьы иаҳԥырхагамхар – усми. Аҳы! – иҳәеит Џьыгә, Алықьсандр
данындәылҵ. – Уажәшьҭа, шәааи, ажәлар рахь ҳнеип. Доусы ҳусқәа ҳрылагап.
Уаҵәы аус ду ҳазԥшуп. Ианаамҭоу ҳшьапы ҳақәгылазароуп. Арахь шьыбжьон ааирц
агьагым.
Аӡәаӡәала индәылҵуа, Гьыргәали Џьыгәи ааицынхеит. Дара урҭгьы абарҵа
инықәгылон еиԥш, Алықьсандр даарзыхынҳәит. Амцахарақәа рԥсы ршьон,
ашәшьырҵақәа ирыҵаианы. Ахәыҟаҵацәа рҿакәын иахьеилашыраз. Аԥсҳаи ицзи
лалбаан, ажәлар иаарылалеит. Џьыгә аԥхьашәа днеиуан, иҟаҵатәыз уи иаҳа
ишидыруаз, Гьыргәал дназгаазгозгьы иара шиакәыз убартә. Ауаа ҩархаҵгыланы
ргәыӷырҭа ҷкәын изыԥшуан. Аԥсҳа ҿа дахьырбоз рымчқәа ирзацлон. Даҽазны
инеиҿаԥшырц, аԥхьаҟа игылақәаз иаарыдгәыԥлон.
Мраҭашәара шыҟаз, реидарақәа разқәынҵа, аҽцәеи агәыжьқәеи
еицырхашьшьы амҩа ианын. Урҭ аазцоз реиҳараӡак ҳәсақәан, зхәы маацыз
ҷкәынцәақәакгьы рыцын. Абжеиҳара-ҩык бџьарла еиқәшәан. Амҩан зхы
иақәиҭымыз џьоукы рықәлар ҳәа ишәон. Урҭ ираԥхьагылаз Рамса шлакәыз харантә
издырыз Гьыргәал игәы аалзыԥшқахан, илаӷырӡ аҿыланахарц маҷк ааигхеит. Нас
игәы ааиҭеирԥан, аҳәсақәаҵәҟьа злахәыз аибашьра агәра ахьимгоз ааицәымӷахеит.
Уи зегь раԥхьа Рамса дналыдгыларц ааиҭаххеит, Џьыгә днаԥхьагылеит акәымзар. Уи
иҭаца дналзааигәахан, лхы днагәӡит.
– Аферым ԥҳәыс сҭаца хәыҷы! – иҳәан, Гьыргәал иахь даахьашит. – Арҭ иааз
зегьы сара сқыҭантәиқәоуп.
Џьыгә ԥхьаҟа иҿынеихеит, жәа хаақәак егьырҭгьы инареиҳәарц, иааргаз афатә-ажәтә
ибарц. Гьыргәал Рамса данынлыдгыла, акы ицәа иаалашәазшәа, Алықьсандр
дызцыз дааицрыҵын, Џьыгә днаишьҭалеит. Гьыргәал Рамса дзыдгылаз аҽы ахаҿы
инапсыргәыҵа нықәишьын, аӷәра аалымхны иаарыдгылаз арԥыск инаииҭеит, аидара
ахьақәырхуаз инеигарц.
– Аҳазаз иахьоуп ианрылаҳҵа, шәарҭ уаанӡа шәыҽшәырхиама? – дҵааит иара.
– Ахацәа анеибашьцәаха акрыфара иаҟәыҵуазма, афатә иаҳагьы ирҭахын, лҳәеит Рамса. – Иаразнак аҽеидкылара ҳалаган, иахьа цәылашаанӡа амҩа ҳақәлеит.
Зынӡак ҳаԥсы мшьаӡакәа, ҳаауан.
– Рамса, даҽазнык бахьызбо, сгәы раҳаҭуп.
– Ҳарҭ уажәыҵәҟьа шьҭахьҟа амҩа шьҭаҳхуеит, – дзыдгылаз имырбакәа,
даақәыԥсычҳаит, лхаҭагьы лгәы шыраҳаҭыз, уи маҷӡак араҳаҭраз амҩа хара
шышьҭылхыз еилукаартә.
– Абыржәы бхынҳәуану?
«Абыржәы…» аанарго, лхы аалырҵысит.
– Шәыԥсы ааиҭамкӡакәа, ишәылшарыма?
– Иҳалшоит. Аидара зқәырхыз аҽқәа ҳнарҽыжәлар, ҳахьнеиуагьы аабом.
– Ак быхьыр ҳәа сшәоит.
– Уара ухы хьча… Ужәлар рзы ухы хьча.
– Сҿынтә акгьы бҭахӡамеи? Ибҭахыу аказы бсыҳәа! Исылшо быгсыжьуам.
– Сара акгьы сҭахӡам. Снауҿаԥшыр сҭахын, узбеит. Егьирахь, сызҿу азы
саҭазымҵаша сизыҿҳәароуп. Аԥсҭазаара ус еиҿкаауп, уаргьы иухарам, саргьы…
Абзиараз!..
– Рамса!..
Лара лҩызцәа ахьеилагылаз днеиуан. Иаргьы иҽааникылт, Џьыгәи
Алықьсандри изааигәахон. Аҳәсахәыҷқәа акы инадырцҳарц инаргон. Иара арҭ
ахацәа уажәшьҭа ицрыҵуамызт, ихаҭа аҳык иеиԥш ииҭахыз ҟаиҵо дыҟамызт, зныпы
даныз дырхьыԥшын. Изааиуаз ихьӡарц, игәы иҭаз ихаҿы ианырбааларц иҭахымызт.
Даахьаҳәын, ашьшьыҳәа ишьаҿа неихигеит, акәасқьа зықәгылаз ашҭа иҭагылаз
араҵла шыҟаз.
Ишьҭахь инапы ҟаҵаны, ашәшьырҵаҿ даалаҩеит, Рамса длызхәыцуа. Уажәи-уажәи
аҽқәа ахьааиддыргалаз дыԥшуан. Еицыз аҳәса қәышцәа акрыфаны уахь
ихынҳәуазар ҳәа дыԥшын. Дара уамак инымхакәа иаагьежьын, иҩҽыжәлеит. Лара
аԥхьа иахьеидгылаз ахь дааԥшит, днаихәаԥшырц лгәы шазыҳәоз мҩашьо.
Акәасқьахьгьы лылаԥш налыршәит, амала иара длымбеит. Дыҩҽыжәлан, лҽы
аҟамчы нарбаны, дызцыз днараԥхьагылеит Иҽахьылимырбаз игәы инархьуан.
Дизхомызт лара уажәы, иааигәара дыҟазар иҭахын, арахь лҽы даманы
Мраҭашәараҟа ахы хан.
Иԥсҭазаара аҵыхәтәантәи амш аҿынӡа уи дизымхо адәы дшықәзаауаз
ааинырын, арымӡ днықәтәеит. Аӡәы дизԥшуазар игәҭахыцрақәа инимбааларц,
дәахьыла иҽширҭынчуазгьы, ииурыз дақәымшәозшәа, дҩаҵҟьан, даалаҩеит, нас
ашьшьыҳәа ихы инапаҿы иааиган, иныҟәашәа ааирмаҷт. Қарҭ изԥшны итәаз
аԥҳәызбагьы дааигәалашәан, иаҳа ииҭахыз дарбаныз еиликаарц, дааҭгылазшәа иуит,
аха игәы еиҩшан. Уи аурыс ԥҳәызба лаԥхьа даныҟаз, даҽаӡәы дагьигәалашәомызт.
Уажәы ихәыҷра шықәса зыдҳәалаз, шьҭа иԥҳәысхаз, данылзааигәаха, иҿыцхаз
ижәытә хәра акәзар здыруадаз. Усҟан дара хәыҷқәан, еишьеи еиҳәшьеи реиԥш
еизыҟан, аха ауаҩы данызҳалак уаанӡа игәы иақәшәоз аҷыдарақәа рҽырымԥсахкәа,
дара урҭ еихаҳа-еиҵаҳаны ицызҳазар, иԥсҭазаара иалаӡҭуан. Урҭ аҷыдарақәа
ирылаҟазгьы бзиа димхабон.
Иаалырҟьаны, уи ус иҟан ҳәа ихы-игәы иҭамкәа, нхаҩык, акыргьы ибзианы
деилаҳәа, деиқәных, агәар нҭыҴдшылаҩеиуаз аагәеиҭеит. Цқьа дизкылԥшзар, уи
ладеи-ҩадеи илаԥш рыхижьуамызт, ирлас-ырласны Аԥсҳа иахь дааԥшуан. Уи, дызҿыз
еиликаарц, наиқәҿиҭырц акы ааигымхеит, уи еиԥш даҽаӡәы даагәеимҭазҭгьы.
Аҵыхәтәан иибаз инаҩсгьы даҽаӡәы дгылан. Гьыргәал аҳаҷаҳәа ихы иааԥнаҟеит
акәасқьа иакәыршаны дзыхьчоз ауаа шгылаз. Ҟамӷаз Ҳагба еиҿкаара уигьы
аӡбызаарын. Азныказ Аԥсны даҳазшәаҵәҟьа ихы ибеит, д-Аԥсҳан рҳәозижьҭеи
аахыс. Иустиниан дзыхьчозгьы аԥсыуаан ҳәа ирҳәоз ааигәалашәеит. Адунеи
иаҳәынҭқарыз дрыхьчозар, Аԥсҳа Гьыргәал дзырымхьчарыз. Игәгьы дааҭаччеит.
Уи дазхәыцны, Византиа аимпериа еиҿнакааз ар аԥхьатәи ахәҭа ӷәӷәа
шьақәзыргылоз абазгаа шракәыз игәаламшәар ауамызт. Агәышьҭыхраз уигьы
аҭахын. Угәы нызкылоз ак умоур, аӡы уанагоз аҭәыц ушазыҭрысшазгьы ухашҭуан.
Нас аԥсуаа рыр ԥыхьатәи рқьабзи рҵаси акәӡамзи иахьатәи ҳажәлар ирылаҽыз?
Аԥсҳа ҿа адәы ибла нахигеит. Мцахарала иҭәын. Аԥсны зегьы гылар, закәытә мчызи
еизакхоз! Византиаа равангард аԥсуаа рыла иӷәӷәазар, дара рхақәиҭраз рымч
зыҩбамхарызи?! Еидызкылоз дрымамызт. Ас еиԥш ухәыцра алҵшәахьы укылсны,
изынеимаумҭәахуази!
Ааи, аԥсуа аҳцәа еидызкылоз ианаамҭаз дҟамлеит. Абазгаа рымацара Ԥсырӡха
инаркны, Ҟәбанынӡа аԥшәымара руан. Иабаҟаз иахьа ари адгьыл иқәынхоз?
Еидгылашьа анырмоу, зегьы анеиҟараха, асаӡқәа, абыхәаа, абаӡахьаа уҳәа рҽыршан,
зыҷкәынцәа лабак лабак ԥышәҵәа ҳәа идзыркыз иреиԥшхан, доусы ишиҭахыз
аурысқәа ирҿагыло мацара, иқәымҵыр ада ԥсыхәа рмоуа иааҭадыргылан, аӡхыҵра
рзыҟалан, амшын инхылеит. Урҭ рыдгьылқәа зкуаз раҳцәа рышьҭрақәа еидызкылаз,
еилазырҵәаз аҳ ду дроуит. Уи ацар иакәын, ус алагьы аурыс ҳәынҭқарра амчхара
дуӡахеит, иара аҵкыс имчыдаз аҳрақәа анапаҿы иаанагартә.
Баалоу рдәы хызҟьаз амцахарақәеи урҭ рышьҭахь рҩнқәа инрыжьыз ауааи
ирызԥшызи, абри аус аҵыхәтәа анааилак ашьҭахь? Асаӡқәа рлахьынҵа
рлахьынҵахар? Византиаа рыр гәыӷырҭас зны абазгаа рыман, аха аԥхьа аԥсуаа
Митридат ир ирылан рҳәон, уи, Рим иҽанаҿаижь, аиааира изымгеит. Избанзар римаа
агәамч иалаҟаз Митридат ир излариааишаз акырӡа ақьабзқәеи аҵасқәеи рыман. Аха,
ных!!!. Изҳәатәызи ажәытәӡа аӡбахә. Колхьида дугьы Кавказ аԥшаҳәа зегьы
аҵанакуан. Урҭ раамҭақәа цеит. Иахьатәи аус анагӡара дахьақәымгәыӷуаз
иҽацәхьеикуан. Иҿара аниаԥыслак, деихон ажәлар рыгәҭахьы. Усҟан ихәыцрақәа
цагәуан, изыԥшьыргаз усгьы иқәнагон, ари адунеи еицықәҵырц, дыгәжәажәон. Имаз
аҵареи адырреи ихшыҩаҿ аԥшәмара анааныркылалак, ижәлар руахҭа иаҳа
ибарҭахон, ихшыҩгьы аус анаирулак, иԥсадгьыл аиқәырхара иаҳа излеиӷьыз
дазхәыцуан. Амала иара ихаҭа изхәыцуадаз, аӡы иаанахәаз иара ахьцоз даманы
ицон. Абарҭ аҩ-хәыцырҭак реилаӡҩара иаҳа дзықәныҟәашаз издыруамызт, дара
мчыла еиҟаран. Урҭ аҩ-мчык дахьрыбжьагылаз наҟ-ааҟ инапқәа ирзышьацҳәан,
агьидырҟаҵомызт.
Абас иҟаз аразҟы хьанҭа иара иаҳа изизԥшызи? Данқәыԥшыз, имҩахь ишьапы
анеихигашаз?.. Ихаҭа изыҳәан уажәы иармала дгылазу иарӷьала дгылазу акыр аӡбон
иԥсҭазаараҿ. Амала уажәшьҭа усгьы, акәты ашьыга ашьапхыц иҵнахуан ҳәа, ԥеиԥш
лашак имбашазаргьы здыруадаз. Знапаҿы дыҟаз асардар иҿы уаҳа ус идыруамызт.
Уи иаанагоз уҽуҟьашьхьеит акәын. Абыржәы адәы днықәсны, иҽӡаны длалбаар,
агарнизон ахь дкылсны, дзықәшәаз абри акәын иҳәар, ԥырхага иоуамызт. Уиала
амцахарақәа ргәыӷрақәа еиԥхьирттарын, даргьы неилыҵқәарц иалагон, убриала
ажәларгьы реиқәырхара аур здыруадаз, избанзар иахагылаз аӡәгьы хадара иурц
дзалагомызт. Аиашаз, избан даҽаӡәы даҳхарц дзықәымгылаз? Иара даҿарыжьзар?
Усҟан иҿаԥхьа ииасуан иҟалақәаз ахҭысқәа неишьҭаргыланы, аҳ Аҳмыҭбеи Бамбора
дыӡхыганы, исакаса иаҵагыла, ауаа ршьапы хырҟьаҟьа, Мықәынӡа дшыргаз, Аԥсны
хәыҷи-дуи еиқәҵәыуа анышә дшамардаз; уи ашьҭахь Лыхнашҭа ажәлар шықәгылаз,
ихаҭа даламҟьшьӡакәа, аиҳабыра шындырҵәаз, аиааира ргеит аныргәахә, ихаҭа ари
аҵысра дшахадыргылаз; ихаҭа инапы нырҵысны акгьы шыҟаимҵаз, зегьы рыхәда
ишықәырхуаз; ихаҭа Аԥсҳара зхаирҭоз шьҭрала атәылахагылара ихәҭан ҳәа мацара
шакәыз; аҵыхәтәан рус агәра ргон азакәын Аԥсҳа иҟаиҵашаз аусқәа рхаҭа
изрыҵагылаз. Рыгәра зимгарызи Аԥсҳа гәыкала изыҟаз ауаа?!
Ивагылази ижәлари ихьчар акәын. Уи ҟаҵашьас иаиҭарызи акәымзар. Знык
агарнизон ахь дызкылсыр, зегьы даҽакала иҟалон. Арахь дзыхьчоз рылаԥш
ихрыжьуамызт. Уахыла иаҳагьы рыбла ҵарызар акәхарын. Иҽӡаны цашьа имамызт.
Ихы аԥыригар?.. Макьана ус даахәыцуан акәымзар, убри амҩа дықәлартәҵәҟьа
дымнеицызт. Ус акәзаргьы, ихы аарыцҳаишьеит. Иаразнак дашьҭалеит уи
злаԥхьеицашаз, издыруадаз иашаны дазхәыцзаргьы: уиала изҿыз изынкыларызу?
Ари аӡы змымҵәоз аӡлагара иаҩызан уажәшьҭа. Мчыла аӡы мҩахгатәын. Уи
зылшозгьы асалдаҭ заҵәык ракәын. Агарнизон ахь акылсреи ихы аԥыригари еиԥшын
усҟан, – ақәа кыдхаҽа иандәықәла, арҩашқәа мҩак акәын ирымаз, – аӡиас аҿы
еилалон. Уи ԥынгыла амамызт, амшын иазлеиаанӡа, изҭынчхомызт. Нас
иҟаҵатәызи?.. Ажәлар дынрылагыланы иахьҭахоз рыцҭахара заҵәык акәызма мҩас
инхаз?
Адырҩаҽны ашьыжь еибашьра дцар акәын, ижәлар раԥхьа дгыла. Рымчи
рымҩеи дақәгәыӷыр ихәҭан. Зегь раԥхьа далааи ҵабалааи Аԥсҳа инапаҿы иааир
акәын. Нас акырӡа рхы иақәгәыӷуа иҟаларын. Уанҭахахгьы, узеибашьуа ааха ӷәӷәа
иҭаны, иҟауҵаз аҭоурых адаҟьақәа рынӡлара ацәмаҷны, уқәҵыр акәын ари адунеи.
Уиашьҭахь усгьы акгьы ҟаломызт Аԥсназы. Агеографиатә хсаала ес-шәы-шықәса
имаҷха-маҷхо иаауан, уажәтәа ашәышықәса аҩбатәи азбжаз, аҳ Чачба Аҳмыҭбеи
иԥа Гьыргәал мышқәак ҽҳәарас измаз и-Аԥсҳара иацҭашәарц иҟан уи аҵыхәтәантәи
ашәахәа. Ижәлар ахҵәара рызԥшын. Ԥсадгьылда ажәлар жәларра рызуамызт.
Рџьынџь аҿакәын урҭ иртәышьҭраз, иагьа иуадаҩзаргьы, рыхьчара ахьрылшоз.
Атәым дгьыл уанықәнагыла нахыс, иара иақьабзыз уацклаԥшыр акәын, иаҵасыз
ныҟәугар акәхон. Уаҳа ԥсыхәа ыҟамызт. Уаҟа жәларык реиқәырхара зынӡа
иауамызт. Аамҭа иафон.
Аԥсуаа реиқәырхара ахьыҟалоз Аԥсны заҵәык акәын. Ажәлар ара уи азын
иаанхар акәын. Иахьа изҿыз аус ала аангылашьа рымамызт. Иахьааихьаз
уахәаԥшуазар, аӡәы-ҩыџьак рыхдырра ҳәа уақәгәыӷны акәымкәа, ишыжәларыз
иааҭгылар акәын, ишыжәларыз аҳәынҭқар иҿаԥхьа ршьамхы адырсыр акәын,
аҭамзаара иаҳәарц. Ус аныҟарымҵа, аӡыхҵара рзыԥшызаауан. Ус иныҟәаргьы
иранажьхозу здыруадаз, аха иалтәын иаҳа иманшәалаз амҩа. Гьыргәал дҩаҵҟьан,
«шәаангыла!» ҳәа ауаа дрылаҳәҳәарц агьигымхеит. Амцахарақәа рҿы анхацәа
раҳәақәеи рҟамақәеи рххуан, ршәақьқәа ргәыцә дрыцқьон, џьара еиҵахарак
рмыхьырц. Убарҭқәа ракәын Аԥсҳа ҿа ибжьы ихәлазыршәазгьы, ччархәыс ухы руҭон
ҳәа иабоуҭахыз. Аԥсуа жәлар ашәақь ԥынҵа рҿакны иркын, ирызнымкылеит, ахы
ларҟәра ззымдыруаз атәра аҵкыс аҭахара иаҳа изымариазар, ус иаԥын ҳәа
ирхадыргылаз, зызхара ӡыхь ззымжәыцыз, аҳ ԥшқа иакәызма иззыӡырҩуаз. Ргәы
ԥҵәаҵәҟьеит! Аԥсуаа ықәымгылар ада ԥсыхәа рмоузшәа игәы ианааинаҭа, иззакәыз
цқьа изеилымкаауа, иааигәалашәеит иаб рыцҳа иҳәоны иаҳахьаз хҭыс дук аӡбахә.
Митридат, Рим дабашьырц иҽаназыҟаиҵоз, Аԥсны мацара иалеигаз абнала, 400-ҟа
ӷба рҟнынӡа аԥсуаа идирҟаҵеит. Абас акәын Аԥсны иаалоз џьоукы еснагь иалаз
алырцәаауан, иара зтәылаз рхы ирзархәомызт умҳәозар.
Акы днацҳарц ианиԥхьоз, ихаҭа уамашәа ибеит аамҭа ирлас ишцаз. Амра
лӡаалон. Инапы ӡык нақәиҭәарц, аԥҳәызба лахь иҿанынеиха, ибеит уаҟа Џьыгәи
Алықьсандри шеидгылаз. Ашьҭахь иаарыдизалазгьы рыцны, акәасқьа иҩыхәнан,
асасааирҭа иныҩналаны, рҭыԥқәа ылхны, илатәеит. Ныҳәаҿақәак ркуан, уи аишәа
мҩаԥгара иатәын, убри азын акәхарын, ҿымҭӡакәа итәазшәа аҳ ҿа игәы изабоз. Иара
ус аӡәаӡәала, еиҳаби еиҵби еизыԥшны, иаагылақәеит, Аԥсҳа Гьыргәали,
Алықьсандри, Џьыгәи рыда. Абарҵаҿы џьоукы гылақәан, аха ауадахь рхы ыҟамызт.
– Иахьантәарак шәызбаӡомызт, усқәак еиҿышәкаауазар акәхарын?! – ихы
ҩышьҭихит Гьыргәал.
– Сара, афатә-ажәтә ҳагымхарц, зегьы ҟасҵеит, – иҳәеит ааԥсара зныԥшуаз
Алықьсандр. – Баалоу рдәы имаац амцахарақәа реиҿкааразгьы ауаа дәықәҵоуп.
– Уаҵәтәи ақәгылара ибзианы аиҿкаара иахьалацәажәоз салахәын, – иҳәеит
Џьыгә. – Зегьы хәыц-хәыц иазгәаҳҭеит, амала, аус анагӡарахь уанкылслак, игәоумҭаз
рацәахоит. Убас ҳазлашәарызи ҳәа зегьы еимҿаҳкит. Иаабап иҟало.
Гьыргәал ибон қәрала еиҳабыз аҭауадцәа иҿаԥхьа русқәа рзы аҭак шыҟарҵоз.
Иара дхәыҷын ҳәа, ирҭахы-ирҭахымыз, Аԥсҳас даналырх нахыс, аԥыжәара ирҭон,
аиҿкаара ду рымазарц ус иаҭахын. Уиадагьы иара иаҳаҭыр рбомызт узҳәомызт
иахьцалак. Амала идыруан, уажәы ирҳәақәаз рыда, иара иҿы макьана иҳәатәымыз
ҳәа ирԥхьаӡоз даҽа усқәак рнапы шрылакыз. Иарбан маӡа усқәазишь ҽнак иалагӡаны
иҟарҵарыз? Аиашаз ус еиԥш иҟаз амаӡарах иахьала ицәырҵрымызт, уаанӡа ирымазар
акәын. Аха иарбан усқәахарыз?
– Уаҳа шәызҿыз аасашәҳәар сҭахын. – дрыҳәеит иара иаарԥшқаӡаны, ргәы
цәимҟьарц. – Хәлаанӡа, ус сымаӡамкәа, ашәшьыра сыҵатәан, иҟоу иану иалздраауеи.
– Уаҳа ҳзыхьӡарыз? Акрыздыруоу, – иаҳаз шџьеишьаз Алықьсандр
иааиныԥшит.
– Уаҳа уамак ҳалымшеит, – иааизымбатәбарахеит Џьыгә. – Акыр угәы
иалоума?
– Лӡаантә дырра ҳамоума? – Гьыргәал дзыдтәалаз рыгәра шимгозгьы,
рцәажәара уахь иниаигеит.
– Иҳамоуп, – ҿааиҭит Џьыгә. – Ҳауаа Амзара иҟоу ахырӷәӷәарҭа иакәшаны
итәахьеит.
– Урҭ уа рхымҩаԥгашьа ара иаҳнымԥшырц залшом, – иҳәеит Алықьсандр.
– Ара ишьҭаҳхыз амҩа агарнизон аҿы макьана ирыздырӡом, – ҿааиҭит Џьыгә. –
Амала Амзара ҳауаа иахьа иакәшазар, ахырӷәӷәарҭаҿ еилыркаароуп уск
иақәшәараны ишыҟоу. Уаха иалагӡаны, дыррак урҭ Аҟәа ирзыҟаҵаӡом. Ҳара
ашьыжь шаанӡа ҳқәылоит. Ааигәа Лӡааҟа ҩыџьа ацҳаражәҳәаҩцәа ҳашьҭит. Ҵхыла
иныҟәо мацара, ашарԥыеҵәа агылара иахьӡаны, уа инеиуеит, адыррагьы рырҭоит
ҳара ҳжәылара ашьҭахь, Амра жәхьан еиԥш ианҩеилак, уаҟатәи ҳамцахарақәа
агарнизон рнапаҿы иааргарц.
– Иамур?! – дҵааит Гьыргәал.
– Адырҩаҽны ҳамчқәа еибырҭароуп.
– Иамухыр?
– Иауаанӡа агәкаҳара рнымԥшыроуп.
– Амаршьанқәа ирҳәои?
– Макьана дырра ҳамам.
– Уажәшьҭа аҵх неигәарц агьагым, Гьыргәал ухаҵкы, – дҩагыларц иҽазикуан
Џьыгә. – Уаҵәы иҳазԥшу удыруеит. Ухы нықәҵа егьи ауадаҿ. Ҳаргьы, Алықьсандри
сареи, араҟа иааилдыргақәар, ҳхқәа нықәаҳҵа-аақәаҳҵап. Дыррақәак шааргалак
иааҳарҳәалароуп.
– Амаршьанқәа рахь ицаз шаахынҳәлак, саашәырԥшыроуп, – Гьыргәал аишәа
дҩахыҵит. Аџьаз лагьан изааргаз аҿы, ӡык инапы инахьыршаны, наҟ иуада
дныҩналеит.
Алықьсандри Џьыгәи, ҳауа цқьак налбаардарц, иллыбааит, адәы инықәгыла-аақәгылт,
рҩызцәа инарацәажәақәеит. Иааԥса-икарахахьаз рцәеижь аԥсшьара
иаҳәон азы, хара имгакәа, аеҵәа рацәа зҵажьыз ажәҩан кеи-кеи инаҵаԥшын, уаҵәы
ирԥеиԥшызеишь ҳәи инкахәыцуа, изшазгьы инаиашьапкшәа, акәасқьа амардуан
инаҿагылеит. Ауада аҩныҵҟа аишәа рыцқьан. Ацәардӷәқәа, ауарҳалқәа
ахьрықәыршәыз, хаз-хазы инықәтәеит. Рмаҟақәа ааԥдыртлазшәа рун, бжьык
шаараҳалак нахыс ихиазарц, ишеибыҭаз инықәиазшәа руит. Аԥсшьара зҭахыз ауаа
аԥсшьаха рымамызт. Иааҿарҳасқәеит, рыблацәқәагьы неиқәырԥсақәеит, аха зынӡак
ацәа рҽырзаҭомызт, ԥхыӡк иалан, уажәи-уажәи иҭрысны иаақәзыртәашаз. Хара
имгакәа адәахьы бжьқәак аагеит. Аҩныҵҟа иҟаз ҩаҵибарҟьахьан, ацәашьы лашара
ҭаа ашәхымс иаалахыз Маан Ҳалыбеи даныднарбоз.
– Ухаҿсахьа иаҳәагәышьоит иаҳзааугаз закәу, – иҳәеит Алықьсандр, – аха
иахьцалак иҟоу шыҟоу ҳаҳәагәышьа.
– Дызбеит Амаршьан Алмахсиҭ. Иашьа Адамыр диарӷьажәҩоуп. Урҭ, далаа
рыманы, Ҵабал ахырӷәӷәарҭа иҭатәоуп. Баталионк асалдаҭгьы уаҟа иҟоуп.
Алмахсиҭ иасҳәеит Алықьсандр ухаҵкы ицаша снапы иануҵаз. Аха Алмахсиҭ
имаҳаит уцҳаражәҳәара. Иаахҵәаны мап икит Аԥсҳа идгылара.
– Избан зиҳәаз? – ҭынч дҵаауан Алықьсандр.
– Ус еилкаау акы иҳәарц иҭахымхеит, схаҭагьы сизҵаагәышьеит аха. Заҟантә
ҳарҿагылахьоу, иалаагазеи, ҳажәлар абжа ҳарӡит, ҳаргьы ҳашәмырӡын, шәызҿу
иаҭахым ҳәа – абас ауп ииҳәаз. Исхашҭыз: Аҳмыҭбеи ишьхәа ҳаҵеицаларц иҭахын,
иаауамызт, уажәы дарбан ҿыц ицәырыжәгаз иҳәеит.
– Убри ауп ихьҵәҟьаз ақьаафыр! – дааилашәеит Алықьсандр, аха ирлас
иҽааирҭынчит. – Хьрыԥс Амаршьан иӡбахә уаҳама?
– Алмахсиҭ иажәа дзавымсит Хьрыԥсгьы. Иуаа иманы, аҳәынҭқар ир дрылоуп.
– Абас шҳахьуаз ҩашьомызт, – егьи ауадаҿынтә уааҩназгылоз ашәхымс
илагылаз Гьыргәиал иакәын. Иҽеиҿкааны иҽеилаҳәашьала, зынӡак дшышьҭамлацыз
еилкаан.
– Игәаҳҭап Шьрынбеи иаҳзааицҳауа, – агәкаҳара инирԥшуамызт уи иаб иашьа.
– Убри данаҳмыхәа, – иҳәеит аҳ ҿа, – далааи ҵабалааи ҳацхраарц Баслаҭа
ицәырҵп ҳәа ҳзықәгәыӷуаз, шьҭахьла амцабз ҳгәыдырҵарц, аԥшаҳәахьы икылсуеит.
– Уи алымшароуп, – ҿааиҭит Алықьсандр. – Урҭ арахь иаазмышьҭша ҩбаҟа
мцахара рымҩа иаԥыраҳартәароуп.
– Ус ҳаихьӡақәоу?
– Ҳаихьӡап ҳәа сгәыӷуеит.
– Сашьа ду ухаҵкы! Ари еибашьроуп, агәыӷра маҷуп, агәрагара ӷәӷәаны, царҭа
зламам ала, агәрагара умазароуп. Мамзар аус анапалакра иаԥсам.
– Иуҳәо сақәшаҳаҭуп, – даақәыԥсычҳаит Алықьсандр, – аха зегьы заа еиҿкааны,
лагашьа ҳамам. Избанзар амчра ҳнапаҿы иҟам. Уи зымпыҵакыу аԥыжәара ду имоуп,
измам иаасҭа. Иааиҳәалакгьы, иҟаиҵалакгьы зегьы ԥҟарак иаҩызоуп, иҟаиҵалак
ҟалоит. Амала амчра иамҳәо акы аацәыругар, уаӷахоит, ас еиԥш иҟоу аҿагылара
акәым. Нас, уара утәала, зегьы еиқәыршәаны, ажәлар узыргылома? Аҳ иԥсыбаҩ
аагара ажәлар ргәы ԥнажәан, нас Черепов даҳзыгаӡахан, аԥсуаа шҳәыԥкыз еицгылт,
арахь аказак ҳаҳәсақәа ахьымӡӷ ддыргарц иалаган, уик ҳгәы ԥнажәаӡеит, ахьӡи
ахьымӡӷи рҳәаа ҳԥшаап ҳәа, ҿа ҳацырҳәеит, акәымзар абзарбзан хы уаҿагыланы,
иузыҟарҵарц иҟоуи?! Уажәы амҩахәасҭа кәараҵозар уаргьы уацкәараҵароуп,
ириашаны сцоит ҳәа узалагом.
Гьыргәал, уаҳа ҿымҭӡакәа, днахынҳәит. Иаанхазгьы ааиҿцәажәақәан,
Алықьсандри Џьыгәи рыда, зегьы ҩдәылҵқәеит. Арҭ рхы еиҭанықәырҵахт, Џьыгә
иҽирҵысуамызт, аха Аԥсҳа ҿа иашьаду еиликаауан иҩыза игәҭахәыцрақәа шырацәаз.
Ихаҭагьы лацәааихьшь изыҟамҵеит. Ариабжьарак тәамҩахәык змауцыз Алықьсандр
зынӡа дааԥсаха дыҟан. Уи гәкаҳарак иныԥшуа уаҩы димбацызт. Абыржәы Маан
Ҳалыбеи Алмахсиҭ иҿынтә иааигаз ажәабжь акәын агәҭаԥҽра изцәырызгоз. Ихаҭа
афицар ичын (аполковник) ирҭахьан аиҳабыра, аха аҟазшьа ԥсыҽ змаз, зыхшыҩ
уамак иҟамыз аӡә еиԥш ихәуаԥшуан, иӷәӷәаз уск инапынҵаракәмызт, иалархәра
ахәҭаны ирбомызт. Иаҭәаршьоз аҟазшьарбага узавсуамызт, Аԥсны аҳра, ма аҳ
иарӷьажәҩара дахьашьҭамыз уазхәыцуазар. Аха иара еснагь иашьа Аҳмыҭбеи иусқәа
маншәалазар иҭахын, иауазар дицхраауан илшоз ала, усҟангьы иҽцәырымгацәакәа.
Аԥсны аҳ иахгара иара изы ибӷаԥҵәаган. Уи иԥсра, аҩныҟа сакасала иаагара, анышә
иамадара гәҭаӷзрала иааихигеит.
Рышьҭра изқәыз амҩа иахьаныӡӡаауаз уаӷеимшхара аамҭа дҭанаргылон.
Макьана адәахьы изцәырымгоз аусқәа ҳарҟәаҵрын. Иашьеиҳабы иҷкәын Гьыргәал
аҳра иоуртә еиԥш аҭагылазаашьа аниба, ибаҩ дацәымаашьакәа, излаилшоз ала
ишьапы дықәгылаҵәҟьан. Алмахсиҭ изцәыригагәышьеит ҩныҵҟала аамҭала ахьаҵра.
Уаннықәслак, аиҳарак, узҿыз зегьы – ухәыцрақәа, ухымҩаԥгашьа, уус, – ирныԥшуан
акыр агәкаҳара: иалеихызи дызҿыз, усгьы иԥеиԥшыз адунеи аԥсахра акәын, иара
иашьҭахь иҟалоз усс имази ҳәа, игәы ирҭынчырц дҭахәыцуан. Угәы нкаҳаӡангьы
уусқәа узырҟәаҵуамызт, уи акәындаз, – узҿыз зегьы излалшоз ала еиӷьӡаны инаугӡарц
уаҿын, избан акәзар еснагьтәи аусқәа, аԥсҭазаара урышьцылан, узныз амҩадагьы
даҽак узалхуамызт. Алықьсандр иихәыцуаз ааҵабыргхеит, Амаршьан Шьрынбеи
иахь иишьҭыз ацҳаражәҳәаҩ иааигаз ажәабжь ҿыц аниаҳа. Уи инапаҟны иҟаз
анхацәеи, игәыла нхацәеи, иҳәатәы заҳауаз иашьцәақәаки урҭ рыуааи
еидикылазаарын, Аԥсҳа Гьыргәал ицхыраараз Аҟәа дкылсырц. Адырҩаҽны ашьыжь
Аҟәа дзаламлар, днызкылаз азы, адыра рымҭакәа инижьуамызт, аха днызкылоз ак
ҟаларын ҳәа дыҟамызт.
Џьыгәгьы Алықьсандргьы ираҳаз Гьыргәал илымҳа инҭыршьырц инақәыркын,
аха дааԥшуазар ихала дырзааиуан, дыцәазар иԥырхагамхарц рӡбеит, дыҷкәынан,
аҷкәынра аԥсшьарагьы иаҳәон рҳәан, рыхқәа еиҭанықәырҵахт. Маҷк
алацәеиқәыԥсара шырцәыуадаҩызгьы, уажәы иаҳа ргәы ҭынчын, ацәа
иаамҽханакит. Адәахьы уамак бжьы уаҳауамызт. Адәы аҵыхәахьшәа мцақәак
еиқәын, ргәы рҽанӡамкәа џьоукы рыламларц, имыцәарц издыз ракәхарын,
рыҽдырԥхон, аҵх агәы ианынҭыс, маҷк аҿыхьҭара аацәырҵызшәа иҟан, насгьы
аԥхара ацәа рыхнацон.
Дыцәан ҳәа изызԥшуаз Аԥсҳа, ахышә ашҟа уамак дмааскьакәа, аҟәардә
дықәтәаны, адәы илаԥш ахын. Ишьапышьҭыбжь мыргаӡакәа, ацәардӷәы иқәыз
аиарҭаҿы днықәиалон, лацәааихьшь шизыҟамҵоз анибалак, ишьапԥынҵа
дықәгыланы, даалаҩеихуан. Уи игәы аныԥнаҵәалак, аҟәардә днықәтәахуан.
Асасааирҭаҿ Маан Ҳалыбеи ианиҿцәажәоз, ашәхымс даалҵны, данаахынҳәуаз, ихы
иҭагьежьуаз иашьаду Алықьсандр ицәажәашьакәын. Еилкаан уи усқәак инапы
шрылакыз, анхацәа Лыхнашҭаҿ иқәгылаанӡагьы. Азныказ гаӡаҵас днарҳәаарҳәуа,
ишырҭахыз рхы дахьадырхәоз ааизымчҳазт, днахынҳәны игәы иҵажьыз зегь
реиҳәарц иҽазикуан, аха ус изыҟамҵакәа, ахышә дынкылԥаны, иҽӡа-ҽӡа абнарахь
иҽаҭаны, агарнизон ахь дкылсырц инақәикуан, уигьы изынаӡгомызт, акәасқьа
иавагьежьуан дзыхьчоз ауаа.
Амаршьан Шьрынбеи иҿынтә ихынҳәыз ианиҿцәажәоз, иара, ашә илымҳа
адҵаны, дырзыӡырҩуан, ажәак иаҩшәар ҳәа дшәаны. Ажәабжь ҿыц ианшьа
Алықьсандри Џьыгәи ргәы шьҭнахит уҳәартә, ҭынч ишыцәаз еилукаауан, рыхәда
бжьы уаҳауанаҵы. Уи Гьыргәал уамак хшыҩзышьҭра азимуит, – Шьрынбеи иуаа
ирзаԥыхуамызт иҟалараны иҟаз. Убри азакәын дызмыцәо, дтәо-дҩагыло ауада
дзыҩнахынҳәуаз. Арахь инаҩсан зхы нықәызҵаз дырԥырхагахаргьы иҭахымызт. Аҵх
хәыҷын, заа шар, иԥсы мшьаӡакәа амш ду иалагӡатәыз аус дуқәа рыҽрылархәра
изышьҭымхыр ҳәа дшәаны, днықәиан, иблацәа неиқәиԥсеит. Уаҳа акы
дазымхәыцырц иҽиҟажон, аха урҭ ракәын даамҽхазкуаз. Ианамуӡа аԥхьаӡара
далагеит, – ус иабжьеигалон Кавказ асардар иҳақьым… Дмыццакӡакәа, игәы ааԥҵәар
имуа, ҩышә рҿынӡа днеихьан, аԥхыӡ данамҽханакуаз.
Усҟан ацәылашара, ашьха иаахыҵны, адәы иаақәларц агьагмызт. Ҿымҭӡакәа
аҵлақәа рыҵаҟа, иара ус адәаҿы, ауапа, акьахь, ачоуҳа жәпа, доусы излаҟаз
ирықәиаз ҩадыргылақәеит. Зегьы ашьшьыҳәа акрырфақәеит. Акәасқьа асасааирҭаҿ
ацәашьы мца хахаӡа иҩыҳаракхеит. Ҩыџьа рҽааибыҭаны иаадәылҵит. Уажәшьҭа
ацәылашара иалагар ҟаларын аныргәахәшаз, ауаа еицырхәхәа илбаауан.
Аԥхьагылацәа абираҟқәа наргон. Урҭ ирышьҭанеиуаз цәаҳәа-цәаҳәа еилагылан.
Бжьыкгьы ҿацаӡа иаарылҟьеит. Егьырҭ иааицдырӷзит. Абаҳча ус илыҵалан, ҳамҭакы
иааикәагылт. «Аҳа-ҳаи-раа!» – аӡәы ибжьы аарылгеит. «А-ҳа-а-ҳаи-и-ра-аа!» – адгьыл
амҽханакын, анхацәа ԥхьаҟа ижәылеит. Анаацәылаша анхацәа агарнизон
иакәшахьан. Ахырӷәӷәарҭа аҩныҵҟа аилыхара ҟалеит, аха иаарласны доусы рҭыԥқәа
ааныркылеит. Аԥсуаа, ажәыларақәа мҩаԥыргозижьҭеи, ас ахымца иаҿамгылацызт.
Ладеи ҩадеи рымҽхакны, асалдаҭ амца рымпыҵҟьаӡон. Абзарбзанхгьы рҿаархеит,
аха аӡәаӡәала рыцԥхьаӡа аауаз џьушьарын, ана иԥжәон, ара иԥжәон.
– Абаа! – дыҳәҳәеит Ҟамӷаз Ҳагба. – Арымарахьи арыӷьарахьи иҳақәшарц
иаҿуп.
Аиашаз, аҵкарақәа рыла шәҩы-уаа, шәҩы-уаа инареиҳаны, асалдаҭ, ԥынгыла
ӷәӷәа рымамкәа, ԥхьаҟа еихарц иаҿын. Аԥсуаа, заҳәа ҭызԥааз, зҟама ҭызԥааз,
напышьашәла асалдаҭ иргәыдлеит. Абааҿынтә абзарбанқәа кылкааны иаауан,
ижәылоз иаҳа иахьеидгәыԥлоз иарбаны. Уаҩы дхьаҵырц игәы иҭамызт, арахьгьы
рыбла иабон аӷа, ихыԥхьаӡара акырӡа иазҳазшәа, имчқәа даараӡа ишрыцлаз.
Аиҿкааратә гәыԥ иалаз ааидгылан, аҭауадцәа иреиуазгьы џьоукы аарыхьӡан, акы
ааибырҳәеит. Ирласны инембӷьыжәаан, рыуаа инарылаҵәеит, ихьаҵырц рызҿҭуа.
Икамҳакәа зшьапы инанагашаз зегьы абаҳча шыҟаз ихьаҵын, ироуз цәаҳәак
ааҟарҵан, рабџьар хырша, инатәеит.
– Угәы ишԥаанаго, Ҭамшьыгә, – Ҟамӷаз Ҳагба ҿааиҭит, – иҟаларызеи еиҭакрас?
Арахь ҳамлыбааишьҭеи ҽнак ауп иҵуеи?!
– Ар ӡхыргеит, ма ҟәрала иҳаваргеит.
– Угәы ишԥаанаго, заҟаҩы ыҟада? – дҵааит Маӷ Шьмаф.
– Ус инҭкааны аҳәара аӡәгьы илшом. Иааз рхаҭагьы ирыздыруам, ирхагылоу
ида. Амала имаҷым. Иҳаԥысгәышьеит. Абас жәабаҟа нызқь ыҟазар ҳәа агәра
сызгом.
– Макьана ҳарҿагылартә ҳаҟоуп, – игәы каижьуамызт Ладариа Лаз.
– Абыржәы ҳахьыҟоу ҳаҽҳарӷәӷәап, – иҳәеит Ҭамшьыгә, – цхыраара ӷәӷәак
ҳауаанӡа, асалдаҭ рхымҩаԥгашьа зеиԥшрахо аабап.
– Зхьышьаргәыҵа ҳакәхшоу, уҳахәарҭаха! – ажәҩан дҩаҵаԥшит Зафас Гәымба.
– Аԥсҳа Гьыргәал уԥашәыла, Анцәа ду, уихылаԥш! – Ҭамшьыгә илахь-иџьымшь
ааиӡатәит.
– Амин! – рҳәеит егьырҭгьы.
Абзарбзан ҭҟәац бжьқәа ракәын урҭ зықәныҳәоз Гьыргәал даазырԥшыз. Урҭ
илымҳарҭ иҭаԥжәон, убасҟатәи рбжьы дуун. Данҩаҵҟьа, иҵарӡа, зынгьы иҭахәаҽӡа
ақалақь шыҟаз акәын иахьҭҟәацуаз. «Аибашьра иалагахьоума, сара сшыцәаз?!» ихы днақәшәиин, ирласны дыҩдәылҟьеит. Адәаҿы инхаз амцахарақәа иҟаларызеишь
ҳәа ишыԥшыз еилукаартә, алада рхы хан. Дызҷаԥшьоз изааигәа игылан, аха аҳцәа
уаҩы дибомызт. Аҽы изааргарц нарыдиҵеит, аха аӡәгьы иҭыԥ дахымҵасит, дара
нидҵны анеиҭаҵра азин шрымамыз илымҳа инҭыршьит.
– Нас шәсыкәшаны шәызгылоузеи, ишәыласхи?! – иааизымчҳаит Гьыргәал.
– Уажәыҵәҟьа уашьаду дааиуеит, ииҳәо аабап, – иҳәеит аӡәы иҷаԥшьоз
дреиҳабызар акәхарын.
Асакаса ианҵаны џьоукы аргон аҩхааҿынтә ихәноз амҩала. Иарӷьа напи ихи
ҿаҳәаны, маҷкгьы ишьапы ааиҵшьуа драԥхьагылан Заурбақь Ӡаԥшь-иԥа. Гьыргәал
урҭ днарыԥххылт. Дзыхьчоз мап ицәкышьа иақәымшәазт, еибарыҩуа ишьҭан.
– Ӷәӷәала ухәума?! – дҵәыуарц агьигмызт Аԥсҳа.
– Уамак агьсмыхьт, – иԥштәы ихыгга дыҟан Заурбақь, имч илзыркәкәааз
имаҷымкәа ашьа ахьицәцаз акәхарын. Инапы злаҿаҳәаз акасы ашьа азынкыломызт.
– Уамак сыӷәӷәам, – инациҵахт иара, – арҭ среиӷьми, – ихы наирҵысит асакас ирныз
рахь.
– Ҵаҟа иҟоуи?
– Ҳаидыслара ӷәӷәан, аԥсҭыр рацәа ааргазар ҳәа сыҟоуп. Ҳаргьы ҳҽырӷәӷәа
ҳтәоуп.
– Аиҳабыра аӡәыр убазар?
– Алықьсандри иҩызцәеи иҳашьҭаланы иҩынхәназар ҳәа сыҟоуп. Иҟаз
рыблала ирбар рҭахын.
– Абаа, ирласны ухәра ҿыӡәӡәааны иҿоуҳәароуп. Уца, уца!.. – Гьыргәал
а-Ӡаԥшь-иԥа днаирццакит, егьи иҿынеихеит, ишьамхы ӷәӷәазарц, ихы инапаҿы иааго.
Аҟәантә иааҩуан ахысбжьқәа, абзарбзанхы ҭҟәацбжьқәа. Баалоу рдәаҿы
еилыхаран. Амраҭашәара шыҟаз ахәцәа џьара ишьҭарҵон. Ахәшәтәҩы ҟазацәа
рхагьежьуан. Ҽыла аџьаԥҳаны лбааргарц, џьоукы рҽеиқәдыршәон. Мцахарақәак,
рҩызцәа рԥсахырц, алыбаара рҽазыҟарҵон. Ус змаӡамкәа зхы збоз Гьыргәал, иҭыԥ
дамкуа, акәасқьа азааигәара ашәшьырҵа дыҵагылан. Аҳра усҭ ҳәа иааганы
иааидыркырц дыԥшуазшәа, ихы ахьигара издыруамызт. Ахәцәа еиқәҿаҳәа иахьаауаз
асакасақәа ирыҵан.
Абарҭ ракәын ахацәа ззырҳәаҵәҟьоз. Аибашьрада ус змамыз асалдаҭ
рҿагылара уадаҩын. Урҭ ацар имаҴруан, уи акәын изызкыз. Ианаҭахха рхы
иамеигӡакәа, аҳәынҭқар изы аҭахара иазхиан. Аруаҩ абџьар шьҭыхра мап ацәкышьа
имамызт. Ацар изы аҭахара иазхиаз дфырхаҵаитәуан. Аха аҳәынҭқар изы еибашьуаз
аԥсуа нхаҩы, иара ус анхаҩы дзусҭазаалак, иаасҭа дфырхаҵамызт. Асалдаҭ
иҭахымзаргьы деибашьыртә мчыла иҟарҵон. Иара иалихыр акәын ҩ-мҩак рҿынтә
еиӷьыз акы: ма аҳәынҭқарра аӷахара, уи иаанагоз иаразнак ашьра шьауӷа аиура,
иагьа ианеиӷьха, аӡыхҵара; ма абџьар шьҭыхны аибашьра, усҟан уҭамхар – аҳаҭыри
аԥсҭазаареи узԥшын, убри азакәын издыруадаз иԥсы нхаргьы, дагьфырхаҵахаргьы
ҳәа дгәыӷны, амца мҩа дзаныз! Амала ахаҵаҵәҟьа данфырхаҵахоз ацар диҿагыланы
деибашьуазар акәзаарын. Уи амҩа шьҭызхуазгьы ахақәиҭра заҵәык азакәын иабџьар
дзаҵаԥсуаз. Ус ада идоуҳа аԥсҭазаашьа иауамызт.
Гьыргәал зыԥсадгьыл азы игылаз игәы рзышьҭхын. Аха алада абџьар мца
анаацәгьаӡахалак, изеибашьуаз ауаа уаҵәтәи рлахьынҵа дазхәыцуан. Уи ибомызт
ирзылашашаз Амра. Асаӡқәа рыдгьылқәа ирхылаз знымхеит уаҟа, иқәҵыз
иқьаԥҭахоз рԥацхақәеи ркәасқьақәеи рҿы, изышьцыламыз анхашьа ахьымҩаԥысуаз
аҭыԥқәа еилаҳауан, ирымбацыз абзазара ашәаџьҳәара зуаз абаҳча ссирқәа
ԥхасҭахон, амхқәа ашьры рҭагылон, аџьқәреи ацынхәрас. Иҿыцәааит аԥсҭазаара
ашыкра ду. Изхарадаз, изхарадаз?! Ма Алықсьандр, ма Џьыгә аӡә арахь дыхәнандаз.
Ажәытәра азхәыцра иаҳа имариан зынгьы, аҵабыргахь амҩа ушаныз убозар аасҭа.
Аха инзырхазеи? Дзаадмырԥшызи ашьыжь, дара, аилашыкымҭа иҭагыларц ргәы
ианҭаз, дзырхашҭзеи?
Аҽқәа адәы иаақәлеит, акәасқьа шыҟаз рхы рханы. Изааигәаз аҳцәа ракәын
илҽыжәԥаз. Ашьшьыҳәа Аԥсҳа иааизааигәахеит. Ҿырҭуамызт, арахь рҿаԥшылара
иаҳәон рҳәатәы шырацәаз. Рылахь рзеиҵыхуамызт. Урҭ раҵкыс Гьыргәал
дабанӡаҭынчыз, аилкаатә рацәа змаз иаҳа дыццакуан, дагьеилашуан аха. Дара
дәахьыла аҭынч ԥшра рымазарц иаҿын. Ӡбатәык анрымаз акәын ас ихьшәашәазшәа
рхы анудырбоз. Уи иаҭахын ашәаразара, ццакрыла уи амҩа па узангыломызт.
Аҵыхәтәан аҿымҭра еилеигарц, уиалагьы ацәажәара ахы иақәиҭитәырц иақәикит
Гьыргәал ихаҭа:
– Ашьыжь сзаашәмырԥшызеи?
– Уцәан угәы раҳаҭӡа, – иҳәеит Џьыгә. – Уҳаргыларгьы иҟауҵараны иҟази,
ҳара ара ҳаҟамзи.
– Абџьар шьҭыхны, аԥхьа сгыларц сгәы иҭан, – аниҳәа, згәалаҟамыз ауаа
иамхаччарц агьрыгымхеит.
– Аҳ абџьар икыр даҳахыума, – дԥышәырччон Џьыгә. – Абџьар зкуагьы, урҭ
ираԥхьагылогьы ауаа имазароуп. Аҳ ибираҟ уа иҟами, уи ихьӡ амҳәои?!
– Шәара шәысхыччоит, – ҭынч дцәажәон Гьыргәал, аха иажәақәа ахы
рылҟьомызт. – Сара сыбла шааԥшуа иҭахоит ажәлар. Инҵәоит шьала-дала
исзааигәоу зегьы. Саргьы урҭ срылагылар сҭахыуп сҳәеит. Еибашьрада ус змам
ҳзыриааиуам. Ауаа ҭахозар ҳаргьы ҳрыцҭахап. Уажәи-уажәи, ашьаҟәада иаганы,
ауаа хәныргоит.
– Уаҟәыҵ амарџьа! – еснагь аԥааимбар иҭынчра зҭынчраз Алықьсандр
дааҵҟьеит инхәыҵакшәа, адәы иқәыз ирмаҳарц. – Арахь ихәнырго ихәу роуп. Ҵаҟа
ишьны ишьҭоу убар, егьа уҳәарын. Аха ари еибашьроуп, аӡәгьы дҭахароуп.
– Снапы ҿаҳәаны, ара сызтәоузеи?
– Уара Аԥсны уаҭахыуп аибашьра ашьҭахь, уаҳа умҳәан. Ҳара ҳазҭашәаз ҳхы
шҭаагара ҳаздыруам, уара ухы заҵәык ауп узызхәыцуа.
– Избан? – иааизымчҳаит Гьыргәал.
– Цқьа ухәыцыр, убра унанагоит. Ухы злаурқьиаша уашьҭоуп, ухы рқьианы
уҭахозаргьы агәхьаа укым, – Алықьсандр заҵәык иакәын уажәы ҽԥныҳәа ҟазҵар
зылшоз.
– Нас ҳазҭашәеи зышәҳәаз?
– Ар ӡхыргеит, иагьмаҷым, – иҳәеит Алықьсандр.
– Иҳахьӡахьану?! – ус ада ԥсыхәа шыҟамыз деилиркаауазшәа акәын дызҵааз. Ирхагылада?
– Иҳазҳәода, – ҿааиҭит Џьыгә.
– Аполковник фон-Кульман дырхагыларц ар изаарышьҭуамызт.
– Уара асардар уадиутантын, иаҳа иумдыруеи.
– Аԥсны иҟоу ар роуп инапы иану фон Кульман Кониар иашьҭахь. Ҿыц ар
иаауа, еиҳараӡак уаҩы дзызԥшымыз аҭагылазаашьа аныҟала, чынлагьы маҵуралагьы
еиҳау аӡәы дырхагылазароуп.
– Кавказ анапхгараҿынтә генералк даарышьҭрызу? – дҵааит Маан Ҟазылбақь.
– Қәҭешьтәи агуберниа иаҵанкуа ахәҭак аҿы ари аус злаҟалаз ала
уахәаԥшуазар, агуберниа аиҳабы даазароуп. Агәраганы сыҟоуп Свиатополк-Мирски
ихаҭа дшааз.
– Уи иааигоз ар ҳарзаҵархом ҳанеидгыла, ус сгәы иабоит, – иҳәеит Џьыгә.
– Еидгылашьас иҳамоузеи, – иааизымчҳаит Алықьсандр, – иҳадгыло раасҭа
ҳазԥсахуа рацәазар. Ус ҳахьуеит, аԥсҿыхраз аҭәыц ҳаназыҭрысуа аламҭалаз. Абаа
иагәдлашаз гәымаа раҳ Мажара Ачба ианаамҭаз иуаа кылимгеит. Аӷа имч зегьы
ҳара иаҳгәыдиҵеит. Еилкаауп Мажара Ачба дышшәаз, аӷа иахь дшиасхьоу.
Нхаҩык даакылҟьан, Шьрынбеи иҿынтә ауаҩы дшааз реиҳәеит.
– Арахь доушәышьҭ! – Џьыгә дагьыҩагылеит. Анхаҩы атыршә дасит хынтә
еиқәырццакны. Ҽыуаҩык ахрақәа рыла даацәырҟьан, ариабжьарак аҽқәеи ауаа
рышьҭеи ицәдырҳәхьаз адәы даақәлан, ирласны аҳцәа рҿаԥхьа дылҽыжәҟьеит.
– Шьрынбеи Амаршьан иуаҩ соуп сара, – иҳәеит уи, иҽы аӷәра анааимырх,
акырӡа арахь дааскьан. – Уи иааицҳауеит жәлар рус азы аԥсра дшазхиоу. Ижәлар
иманы Аҟәаҟа ддәықәлеит ашарԥаз, аха Алмахсиҭ иажәа зниҵаз абжьаҟәаа раҳ
Беслан Чаабалырхәа амҩа изикын, аиҿахысра ӷәӷәа ҟаиҵеит. Уажәы Шьрынбеи
Амаршьан, дызҭагылоу дахәаԥшны, цхыраарас ишәиҭо закәу шәзааицҳауеит: Беслан
Чаабалырхәа асалдаҭ дрыцхраартә еиԥш аԥшаҳәахьы дызкылсуам, избанзар
Шьрынбеи изы амҩа арахь иаатуеит, егьи аганахь ала, Карганови Алмахсиҭ
Амаршьани Ҵабал иалҵыр иуам, уиала урҭ агарнизон ацхыраара рырҭарц иуӡом.
Шьрынбеи иаӷацәа наҟ-ааҟ дышрыбжьатәоугьы, Аԥсҳа ҿа иус дазыҟазаауеит,
аԥсҭазаараҿ изыԥҵәоу аҿҳәара ахьынӡаимоу.
– Аԥсҳа Гьыргәал ихьӡала, – ҿааиҭит Алықьсандр, ацҳаражәҳәаҩ ҿызымҭуаз
иашьа иԥа диҿаԥшны дшизымдыруаз еилкааны, – ҳаҭыр ду змоу аҳ Шьрынбеи
исызиаҳәа ихымҩаԥгашьала аус ду шаҳзиуз. Уи ицхыраара ҳнырхьеит. Иаарласны
ҳаиқәшәар ҟалап, дсызԥшызааит.
– Имҩатәны Беслан Чаабалырхәа иҿы дынкыдгылар сҭахын, – иҳәеит Џьыгә. –
Беслан ауаҩы дизаҳашьҭхьан, дышҳадгылоз ала ҳзааицҳахьан, ас иаразнак
иҽзиԥсахыз еилкаазар цәгьамызт.
– Иҳаиҳәааит иҿала, – дақәшаҳаҭын Маан Ҟазылбақь.
– А-Чаабалырхәа иҿы ункыдгыланы, – Џьыгә ацҳаражәҳәаҩ инаидиҵеит, иаарласны Баалоу рдәаҿы Аԥсҳа уибар иҭахыуп ҳәа иаҳәа.
Аҽыуаҩ дыццакуа днахынҳәын, дыҩҽыжәлан, дшаацәырҟьаз еиԥш дныҵабеит.
– Иаарласны ҳаиқәшәар ҟалап ҳәа Шьрынбеи изуцҳаз сзеилымкааит, Ҟазылбақь Маан Алықьсандр дааидгылеит.
– Дали Ҵабали ршьапы иқәҳаргылароуп. Урҭ схала срызцоит уаҵәы ашьыжь
шаанӡа. Абжьыуаа рахь ҿыц ауаа ҳашьҭыроуп. Хаҭала ҳашьҭра иахылымҵшаз
абжьыуаа раҳ Чачба Грышьа ауаҩы диздәықәҵатәуп. Уи данҳадгыла нахыс,
абжьыуаа реиларҵәара мариахоит. Иара иоуп шҳамс иҳабжьагылоу.
– Амала сара Ҵабалҟа сцара Ҟамӷаз иуаа ақәыршаҳаҭтәуп, – иҳәеит
Алықьсандр. – Ргәаанагара еилкаатәуп. Иабаҟоу дара? Дшәыԥшааи уи а-Ҳагба!
Арԥыск дынрылҟьан, хара имгакәа даахынҳәит. Уи дишьҭахх дааҩнашылеит
Шьмаф Маӷ. Иҩызцәа уажәы ааигәа уаҩы дыҟамзаарын, иара дныжьны, ианаҭахыз
адырра риҭарц, алада илбаазаарын, иҟаз уаҟа еилдыргарц. Аҳцәа ирымбар
ҟамлозар, уажәыҵәҟьа ауаҩы дишьҭуан, даргьы ааҭымгылаӡакәа иаразнак
иҽыжәлон, Баалоу рдәахьы иццакырц.
– Урҭ уа уамак инхарым, – иҳәеит Џьыгә. – Амала ишааилак ҳаилацәажәароуп.
Шьрынбеи иҿынӡа ауаҩы дышьҭны, излауала уи аԥсҭа иҭоу ақыҭақәа зегьы
ҳадгылартә аус утәуп.
– Уи ҳалацәажәахьеит, – ҿааиҭит Шьмаф. – Аҵыхәтәахьы ҳзымнеит, аха абас
иаҭахыуп ҳәа ҳаӡбеит. Маан Ҭамшьыгәи Мажара Ачбеи аашьҭыхны, Ҟамӷаз ихала
дцарц иҭахын.
– Ус иаҳа еиӷьхарымашь?! – Ҟазылбақь даацәажәеит.
– Уи уаҳа зҭахым акәын, – иҳәеит Алықьсандр, – аха Ҭамшьыгә аибашьра ус
идыруеит, ара данааҳҭаххо ҳаздыруам. Уи цашьа имам. Мажара иакәзар – иҟаиҵаз
жәбеит, уахь игәра ганы душьҭыртә дыҟам. А-Ҳагба ицарагьы сақәшаҳаҭым, уи ара
дыҟазароуп, аиҿкаара ус дахагылоуп.
– Уаҳа ԥсыхәажәла ҳамбеит, акыргьы еимаҳкит аха, – даҽакала ишныҟәарыз
зизымдыруаз ала, Шьмаф инапқәа ааирхахеит.
– Асҭамыр ихаҭа дцар шԥажәбарыз? – дҵааит Џьыгә.
– Уаҳа назҭахым ауми! – даагәырӷьеит Шьмаф.
– Агенерал Свиатополк-Мирски иаара даара иаҳԥырхагахеит, – иҳәеит
Алықьсандр, Ҵабал ацара иара ихаҭа иахьидырҵаз иахәҭан ҳәа уиала инаҵшьуа. –
Уи иӡбахә мацара ауаа аршәоит.
– Игәы иҭоузеишь, ижәла нҵәааит?! – даахәыцт Ҟазылбақь.
Арҭ зыхьӡ агәалашәара рцәымӷыз, аха иргәаладмыршәар ада ԥсыхәа рымамыз
агәубернатор уи аҽны ашьыжьҵәҟьа акәын Аҟәа данааиз. Иӡхигаз ар иаразнак рҭыԥ
ылхын. Аԥсуаа, ар реиԥш рҽеиҿкаа, рабџьар харшыла, цәаҳәа-цәаҳәала ишааиуаз
аниба, дзыниаз ишхәмарра усҵәҟьамз еиликаан, аиҿкааратә усқәа рзы, раԥхьаӡа
имҩаԥигарц игәы иҭаз аилатәара дааҟәыҵын, ихала акомандаҟаҵара иҽазикит.
Имҩатәны иреиӷьыз афицарк даарылихын, ашәарҭадаразы даҽа џьоукы нациҵан,
Ҵабал идәықәиҵеит, аҟәатәи ахҭысқәа абааҿынӡа инаицҳарц, уиалагьы ирӷәӷәарц,
изаҳауаз аԥсуаагьы ргәы каҳарц. Афицар ашьха иҽнымырхакәа, амҩан аҽқәа ԥсахуа,
дышзахоз шьыбжьонынӡа дхынҳәыр акәын, Ҵабалынтә ажәабжь ҿыцқәа ааигарц.
Лӡаатәи агарнизон аҽамадара ахыццакра ахәҭаны иԥхьаӡомызт агубернатор. Уажәы
уахь анеира уадаҩын, адыррақәа имаз рыла дхәыцуазар. Насгьы уи ахырӷәӷәарҭа
бзыԥаа рыхәҭак ннакылон. Аус ахьыҟаз Аҟәатәи аокруг аидкылара аҿакәын.
Иманшәалахашаз – Ҵабал знапаҵаҟа иҟаз Алмахсиҭ Амаршьан даԥсыуан. Уи илшон
аокруг шынеибакәыз, аԥсуаа ирзеидымкыло, еилеигар. Ашьҭахь аргьы Алмахсиҭ
иуаагьы Бзыԥ аокруг иагәыдиҵар, иаарласны Аԥсны аҭыԥ иқәҵахон. Агенерал
дымԥшӡакәа Мажара Ачбагьы ауаҩы дизишьҭит, гәымаа Бзыԥын излагаз аус
иаҟәиҟьарц. Мажарагьы дуаҩы хәыҷымызт, аԥсуаа ирылшашази ирылымшашази
ибон, иӡбеит агубернатор инапахьы днеирц.
Аԥсуаа абаҳчахь инаскьахьан, Свиатополк-Мирски аилатәараз афицарцәа
данрыԥхьоз. Уи аамҭаз Ҵабал идәықәиҵаз афицаргьы, ицыз иманы, дкьыԥаха, аԥхӡы
даганы, дхынҳәхьан. Уи иажәабжь ҿыц дазыӡырҩын, иҩызцәа има, иԥсы ишьарц
наидиҵеит агубернатор. Агенерал иаҳаз закәыз ихаҿы ишанымԥшуазгьы, ҵабалаа
шыӷәӷәаз еиликааит, уахь игәы ҭынчын. Аиашаз акапитан-леитенант Карганов
ишәҟәы иаҳәон, уажәы ишыҟаз аасҭа, аԥсуаа русқәа анеиӷьха, аҳ Алмахсиҭ
Амаршьан далаа изынкыломызт. Дара Ҵабал ахырӷәӷәарҭа иадӷырлон уахгьы-ҽынгьы.
Рымч хомызт, аидгылара ахьрыцәмаҷыз азы. Агенерал еиликаауан
ашьхарыуаа ргәалаҟазаара аҽеидкылара иахьӡаанӡа реиԥхьыттара шаҭахыз. Уи
ҟаҵашьас иаиураз нас дазхәыцрын. Уажәы аус злаз ихадаз азҵаарақәа рыӡбара
акәын. Иԥшын изааиз афицарцәагьы.
– Ҳаҭыр зқәу афицарцәа! Сара иахьа ашьыжь сааит, 16 рота сыманы. Ар
хәҭақәа иҵегьы амҩа иануп, иахьа хәлаанӡа ара иҟалароуп. Сара исымоуп Иара
Иаҳаракыра, аҳ Дуӡӡа Михаил Николаи-иԥа Романов, Кавказ асардар, идҵа. Уи
инақәыршәаны, Аԥсны Бзыԥын авосстание иҟалаз зынӡак исхәаҽыроуп, ахара зду
ашьауӷ иақәсыршәароуп, ҳаԥхьаҟазы аҭынчра шьақәсыргылароуп. Саԥхьа ишьҭоу
аус анагӡараз ҩ-мҩак ылсхит: актәи – аибашьра хыртлатәуп, иқәгылаз раҵархараз;
аҩбатәи – ар мчы убасҟатәи еизгатәуп, ари адгьыл иқәынхо иҳацәшәаны иаҳҳәо
зегьы ҟарҵартә. Аҩбатәи амҩа шьакаҭәарада имҩаԥысыр алшоит, мап анакәха,
актәи амҩа – ашьаарҵәыра мҩа – рзалхтәуп. Снапаҵаҟа иҟоу ар рҿаԥхьа
иқәсыргылоит раԥхьатәи аҳасабтәқәа жәпакы, иалхыу ахықәкы аҵыхәтәанынӡа
анагӡараз. Аҟәа ишәарҭадоу ҭыԥны иҟалароуп зегь раԥхьа. Анаҩсан Ҵабал
ахырӷәӷәарҭа ацхыраара ӷәӷәа аҭатәуп. Уи азы Ҵабал ицо Аҟәатәи арратә мҩа
ҳнапаҿы иааҳгароуп, акапитан-леитенант Карганови аҳ Амаршьани ҳареи
иааиԥмырҟьаӡакәа аибадырра ҳабжьазарц. Аҵыхәтәан, иҟалаз ақәгылара ақыҭақәа
ирыламҵәартә иаанкылатәуп. Абжьыуааи самырзаҟанааи ари ацәгьахәыцра
рҽаԥырымшьырц, иахәҭоу адыррақәа изыхәҭоу аҳцәа ирзышьҭзароуп. Уаҵәы
иахмырԥакәа, архәҭақәа дәықәҵатәуп Марыхә ркырц. Ари аҿкы НхыҴимцароуп,
Кавказ амҽханакыр алшоит. Аҵыхәтәан ар ироуроуп афатә-ажәтә, аҭыԥантәи
анхацәа ирылҵны. Изхарада, рхы зықәдыршәазоуп. Арахә еизгатәуп. Уҩыҳәа
змаҳауа ауаа аибашьра аамҭан ишрызныҟәаша ирызныҟәатәуп, – ишьтәу дышьтәуп,
иҭҟәатәу дыҭҟәатәуп, даҽа мҩак ыҟам. Уажәы, ҳаҭыр зқәу афицарцәа, шәҿаԥхьа
иқәсыргылоит раԥхьатәи адҵа. Иахьа шьыбжьышьҭахь архәҭақәа жәылароуп,
аӷагьы Аҟәа далцатәуп. Шәхы шәақәиҭуп.
Ар ржәылара рҽазыркын, хара имгакәа, ақалақь ауразоураз иамҽхакны,
рыжәҩахырқәа неидысло, цәаҳәак иҟаз иқәгылаз асалдаҭцәа аԥсуаа шыҟаз хаха
рҿынархеит. Аруаа шашьцылахьаз еиԥш, изыжәлоз еицхысуа, ма ираԥгылаз цәаҳәак,
жра ҭҳәаак, ҭабиак, иара ус ишьҭаианы, амца зымпыҵҟьоз зынӡак дрымбеит. Амала
ана-ара аҵлақәа ирывҵакны иааҭҟьоз ахымца баша икашәомызт, ма ус аӡәы
ицәывасуамызт, ихы имыхәо салдаҭк длышьҭанаҵаанӡа. Иарбан ҵлаз амца
ахьхәыҵҟьарыз ҳәа ар блақәа шаҟьо, ҵлацыԥхьаӡа еимдон, аха аҵлақәагьы маҷмызт,
рызынтәык аӡәаӡәа рывҵагылан. Асалдаҭ шьҭаианы, абџьар зкыз џьара напык
абаахәыҵҳәарыз, иабаавҳәҳәарыз ҳәа иԥшуан, имԥшӡакәа уахь ихысырц. Аротақәа
рҽырԥсахуан. Уажәи-уажәи ижәылон, ихьаҵуан. Аԥсуаа ргәы ԥҵәаӡеит,
ишырзымиааиуазгьы рбон агарнизон иҭыппуаз ҵыхәаԥҵәара змамыз архәҭақәа.
Ааилашәшәымҭаз, Баалоу рдәаҿынтә закәытә дырраз ироуз здыруадаз,
ацәыҵлашьцара рҽалакны, аԥсуаа хьаҵит.
Аибашьра ахьынӡацоз, ар наԥхгара рызҭоз афицарцәа ирхагылаз аполковник
фон-Кульман иакәын. Агенерал-губернатор еиҳараӡак дызҿӡаз абжьыуааи,
самырзаҟанааи, Дали Ҵабали, Мажара Ачбеи ишныҟәашаз ҳәа анапынҵақәа
рзышьҭра акәын. Аалашьцахьан еиԥш абжьаҟәаа раҳ Беслан Чаабалырхәа изишьҭыз
ауаҩы даакылсит. Чаабалырхәа аԥсуаа рлагер аиҳабыра ирзишьҭхьазаарын
аҳәынҭқар ир дышрыдгылоз азы адырра. Аҟәа инаркны, Марыхә ахыҵхырҭанӡа
Амаршьан Шьрынбеи иакәын зынӡа унапаҿы иузаамгоз. Уигьы хәшәык иоурын ҳәа
дхәыцуан агенерал-губернатор, абџьармца дақәгәыӷны. Аҵх агәахьы инеихьан,
аполковник фон-Кульман диԥхьарц иадиутант ианидиҵоз.
– Ҳаҭыр зқәу аполковник! – ҿааиҭит Свиатополк-Мирски. – Ашьыжь исҭахыуп
зыгәра гоу анхацәа ԥыҭ-ҩык уԥшаарц. Урҭ рнапы иануҵароуп уҳәан-сҳәан анхацәа
ирыладырҵәарц. Даҽа ҩыџьа сара хаҭала срацәажәар сҭахыуп. Уаха сааԥсаӡеит.
Ашьыжь, сшыҩагылалак, ихиазароуп. Анаҩсан: угәы ишԥаанаго абри асардар
иадиутант дызҿузеи?
– Уи, изласаҳақәаз рыла, абунт шьҭызхыз дырххо дрымоуп, иара ак иҳәо, ак
ҟаиҵо дыҟам.
– Уи иаб иашьа ҳаҽимаҳдар?
– Иаԥсамзар ҟалап.
– Иаԥсазаргьы ҟалоит. Ажәакала, ҳазхәыцп.
Уи иаб иашьа ҳәа изҿыз, Алықьсандр Чачба, ҵхагәыла Ҵабалҟа амҩа данын.
Шаанӡагьы Амаршьан Шьрынбеи иаҳҭынра днаргеит. Рҩыџьегь ааилацәажәан,
зыгәра ргоз аамсҭадуи аамсҭахәыҷи еизыргеит. Иазхәыцит Дали Ҵабали рнапаҿы
ишааргашаз. Аизарахь дмааит Чаабалырхәа. Алықьсандр ихала Алмахсиҭи
Адамыри дрықәшәарц иӡбеит, аха уи иақәшаҳаҭымхеит егьырҭ, аиҳараӡак
Шьрынбеи иҽаҿишьаауан. Абааҿы дыҟан акапитан-леитенант Карганов, Алықьсандр
ихала ашьацҳәа данаҿала, иаужьра уи дақәшаҳаҭхомызт, избанзар русқәа зынӡа
иманшәалахон, ажәлар хыдахазшәа иҟалонтәа. Убри азы уахь дыршьҭит зыгәра ргоз
даҽа Маршьанк. Дук хара имгакәа. Алмахсиҭи иареи реицәажәара уи еиҭеигеит:
«Шәхы еилаган, шәгәаӷ шәарлашәит, – ааицҳауан а-Маршьанқәа рхада. – Акәымзар
иухашҭма Аҳмыҭбеи ихаҭа, Маан Каци уареи шәырхаргыланы, амилициа ҳәа
еиҿышәкааз шәыманы, ар шәнараԥгыланы, Дали Ҵабали аурысқәа рнапаҿы
ишаажәгаз. Усҟан хацәнымырха ҳарҭ ҳаиҳабацәа ахақәиҭраз иқәԥон, ҳаргьы
ҳрывагылан. Шәара ижәымуит ԥсҳәааи, аибӷааи, ахҷыԥсааи, гәбаадәы инаркны
Ҭҟәԥсынӡа, шәеидымгылара иахҟьаны, иқәырцеит. Ианаамҭаз Шамильгьы
шәызидымгылеит. Усҟан Далгьы Ҵабалгьы акыр иҭацәит. Уажәык ҳкьашӡа
ҳақәыжәгарц иақәышәкыма? Саргьы схы сазхәыцуеит, умбои. Усҟан шәара шәхы
шәазхәыцны, абџьармца ҳашәыргеит. Шәзыцхыраауаз, ишәмыхәошәа аныжәба,
уажәшьҭа шәырҿагылт. Сара уажәы аурыс сидгылоуп, иудыруеи саҳаҭыр шьҭыҵыр,
сыжәларгьы срыхәар!».
– Ужәларгьы узрыхәом, ухгьы узахәом, – иҳәеит Алықьсандр иаҳаз ашьҭахь. –
Убри еилызкааз рахь уҿы ааурҳәыр еиӷьын, аха ҳзеилеибамкаауазаап. Алмахсиҭ
илаҳхи, уажәшьҭа ҳазхәыцп ҳхала иаҳзыҟаҵо, – даахьаҳәт итәаз рахь.
Уи аҽны, Алықьсандр ишьҭагыланы, Ҵабалынтә Аҟәаҟа рхы рханы, илбаауан
Шьрынбеи Амаршьан иуаа зхагылаз анхацәа. Алықьсандр, дымҩаԥызгоз
драԥхьагыла, Баалоу рдәы данааи, амцахарақәа ҿыц ажәылара иазыхиан. Лӡаантә
иааиз ауаҩгьы аиҳабыра адырра риҭон, амцахарақәа агарнизон ишақәлаз,
ампыҵахалара рылымшеит, амца ӷәӷәа ргәыдҵазаарын, имхьаҵыр амуит. Амшын
азааигәара иҟаз рыхьчарҭа ҭыԥқәа иларықәлан, ирблит, аха агарнизон рызгомызт
макьана. Ҿыц ажәылара рҽазыҟарҵон. Ацҳаражәҳәаҩ аԥсшьараз данындәылҵ,
Џьыгә дҩагылеит.
– Аиаша рзаҳцҳарыма?
– Изаажьарызеи? – иҳәеит Алықьсандр.
– Ргәы каҳар ҳәа сымшәои.
– Ҳгәы каҳар ҳәа ишәаны, Амзара агарнизон ҳнапаҿы иҟоуп ҳәа иаарыцҳар,
ишԥаҟаларыз? Аиаша еилкаашьас иҳамази? Иаҭахым. Шәеибамжьан.
Ҳҭагылазаашьа уааигәырӷьаратә иҟам, аиаша шәыцҳа. Иухәыцуази? – уи даахьаҳәт
Гьыргәал иахь.
– Исхәыцуа сҳәар изаҳауада? – ашьшьыҳәа, еидарак даҵазшәа, дҩагылт ацәа
зыгханы зыбла ҭкәааз Аԥсҳа.
– Иахьцалак иҳаҳәа! – иҳәеит Ҟазылбақь.
– Схаҭа исҭахыҵәҟьаз – алада сылбаар акәын.
– Ишԥа?
– Изакәи?!
– Ааи, ԥыҭ-ҩык шәсыманы сылбаар… Агенерал-губернатор шьамхарсла ҳиҳәар
иахьахәҭоу ҳаҭамзаара ицҳарц.
– Аӡәы иҳәеит ҳәа уаҳахьоума?!
– Ас хыларҟәра сымбацт.
– Уажәы ԥсыхәа ҳамам. Ҳажәлар еиқәҳархароуп, ҳахгьы еиқәҳархароуп.
Ҳаҵахаргьы убра ҳнаргоит, ма ҳақәырцашт.
– Ухы иҭоу наҟ иҭцеи! – иқәҿызымҭуаз Алықьсандр даақәгылеит, нас Џьыгә
иахь днаԥшит: – Сҩыза Џьыгә, ари улаԥш ихызароуп.
– Кьалашәырынтә нхацәақәак ҳзааит, аиҳабыра ҳамбар ҟалом ҳәа, – зегьы
ираҳартә ибжьы ааиргеит ашәхымс иаахыҵыз хаҵак.
– Иаашьҭы! – зегьы днарылаԥшын, Џьыгә ҿааиҭит.
Анхаҩы днагьежьит, зыӡбахә имаз кьалашәыраа дрыԥхьарц. Урҭ раԥхьа
иааҩналеит Ҟамӷаз Ҳагбеи, Зафас Гәымбеи, Лаз Ладариеи, Шьмаф Маӷи. Урҭгьы
ахьылатәашаз аҭыԥқәа рзырԥшааит.
– Алықьсандр уакәхап изыбзоуроу, ухаҵкы сцеит, – иҳәеит Ҟамӷаз, – Ҵабалынтә
иаауаз анхацәа бџьармцала Аҟәа иалалеит.
– Уажәыҵәҟьа имыццакыр еиӷьын аха, – даақәыԥсычҳаит а-Ҳагба ихы
ззынаирхаз.
– Иалырдрааи акәымзар, – инациҵеит Ҟамӷаз. – Урҭ хьамҵыр ауамызт, ақалақь
иналҵны, ҿыц ажәылара рҽазыҟарҵоит. Иааҭгыларц рзаҳацҳаит, аха баша ашьхантә
ҳлыбаама рҳәеит.
– Арахь Мажара Ачба иуаа ҳамцахарақәа ирылоуп, – ҿааиҭит Зафас Гәымба. –
Ҳус еиҵарҟьоит, асалдаҭ иаарласны ҳдәы иақәларц иҟоуп, шәеимпы ҳәа. Анхацәа
иҟарҵара рзымдыруа еилахарц агьрыгым.
– Арахь ҵабалаа баша рхы ҭадырхоит, иҳаԥсыхәузеи? – иааизымчҳаит Лаз
Ладариа. – Ишәылшозар инышәкыл Мажара иеиԥшу ауаа, ма ҳара ҳнапала
иқәаагоит.
– Сара стәала, ҳазынтәыкгьы ҳлеилатәаны акы рзаҳаӡбароуп. Иҭаслымаҳтәып!
– Мажара Ачба бџьармцала даҳҿагылоит. Гәымаа ҳанрыжәла нахыс, ҩ-мцабзк
ҳрыбжьахоит, ҳашьҭахьҟа асалдаҭ ыҟоуп, ҳахшыҩ Мажара ианизца, – Зафас ииҳәаз
Ҟазылбақь инаԥхьаирҟәҟәеит.
– Иабаҟоу ҳажәлар еиларгоитеи! – уи игәаанагара даҿагылан Лаз Ладариа.
– Зегьы ҳшәап, иаҳзап иҳалшозар, – иҳәеит Џьыгә. – Шәааи кьалашәыраа
ҳарзыӡырҩп! Амала ара шоурахеит. Ауаа рылаԥш ҳҽыҵаҳаршәацәарым ҳәа, аҩныҵҟа
ҳаатәан, аха ашәшьырҵахь ҳалбаар иаҳа иаҳзеиӷьуп. Ҳашгылоу ҳааицәажәар,
ҳшьапқәагьы рԥсы рымшьари. Амала ҳааигәа-сигәа ажәлар еизар шәымун.
Гьыргәал инаивагылан, зегь раԥхьа длалбааргеит. Ашәшьырҵа ианаақәгыла,
ҩыџьа анхацәа ааргеит. Урҭ, рарӷьа напқәа ҩышьҭхны, рҭаҷкәымқәа аараҵәашәа
аԥсшәа анырҳәа, арҭгьы аҭак ҟарҵеит. Абыргцәа руаӡә, еиҳа деиҳабын ззуҳәашаз,
илабашьа ныҵаирсын, илахь изеиҵымхуа азныказ ҵаҟа дышьҭаԥшуан.
– Шәызҿу аус зеиԥшроу аабеит, дад, ажәлар ирзеилымкаауа џьышәымшьан.
Аԥсны қәԥарыла иааргоит иахьа уажәраанӡа, ус адагьы ҳаԥхьаҟагьы иауам. Ҳажәлар
ршьапы иқәшәыргылеит, џьара акаҿы ҳазкылсуазар ҳәа. Имаҷымкәа ҳҵеицәа ҭахеит,
рԥсадгьыл ахы изақәиҭхозар ҳәа. Ари абиԥарақәа ирхашҭуам, дара рыԥсҭазаара
иахәарҭахааит! Уи азы Анцәа дырхылаԥшааит! Иҳацәҭахаз, ауаҩы илахь ианиҵаз
ауп, Џьанаҭ гыларҭас ироуааит! Шәхаҵкы сара сцааит, сыжәлар рзы игылаз
анхаҩгьы, аҳгьы, аамсҭагьы! Ухаҵкы сцеит аҳ Аҳмыҭбеи иԥа а-Чачба Гьыргәал!
Ауаҩы, ашьха иаҿагылоу ашәарах мҩахәасҭа дананыла, уи ахьынҵәогьы ибозароуп,
акәымзар Хмыҷ шәарыцаҩ ныҟәаҩы ахаҵа еиԥш, дҭахар алшоит. Иҟалоит аӡәы
дҭахар, ҩыџьа, х-ҩы… мцахарак ҭахар, аха жәларык реиқәынҵәара шрызԥшу
анудыруа, излауала уаԥынгылароуп. Убри ауп ҳарҭ ҳҩыџьагьы иахьа абра
ҳашәзаазышьҭыз, дад! Ҳажәлар ирмыхәо, Анцәа ду, акы сумырҳәан! Усҟан сара
сымацара исызҩахааит! Иахьа ашьыжь иагьымшацызт, агубернатор иҿы ҳнаргеит.
Аҟәа уалало иҟоума, ар еилақызқызуеит. Ҵыхәаԥҵәара рымаӡамкәа, аара иаҿуп.
Ачын ӷьазӷьаз иҿы ҳнаргеит. Аиаша шәасҳәап, даԥсышәаха даҳԥылеит, уаҩы
заманак иакәымкәан дыҟам. Дааҳадтәалан, ҳшыҟоу ҳшану, иҳагу иҳабзоу ҳәа
дҳазҵааит. Нас ҳзиҭахызгьы ҳаиҳәеит. Уи ишәзааишьҭуеит аултиматум. Ари закәи
ҳәа аҭырџьман ҳаниазҵаа, иҳаилиркааит аултиматум закәу: аиааира зго иаҵахарц
иҟоу дызхымԥакәа инаигӡарц иҟоу адҵа ҳәа ииҭо акәзаап. Ажәакала агенерал
иултиматум излаҳәо ала, иарбанзаалак џьара ҿагыларак ҟашәымҵароуп. Аибашьра
шәаҟәыҵны, Баалоу рдәы ҭашәырцәыроуп. Мап анакәха, ар шәыжәырҵоит,
иарбанзаалак шаҭарак аӡәы изиуам. Еибашьроуп, ишԥаҟаҳҵои.
Ҳамҭакы уаҩы ҿиҭуамызт. Ишьхынԥсылан игылан. Аӡәгьы изгәамҭеит
акәымзар, ауаа рыдизалахьан, еизара дук аҿеиԥш, рлымҳа кыдҵа иахьыӡрҩуаз,
абырг, уи дыздыруаз маҷмызт. ииҳәоз зегьы еилыкка еилыркаауан. Адәаҿы амҵ
ԥыруазар иуаҳауан, ажәлар рҿынтә нхаҩык ибжьы анаарылҟьоз:
– Абџьар шьҭаҳҵап, аха анхаҩы ихәаша иҟалои?
– Анхаҩыжәлар ахьықәынхо рыдгьыл иқәгылоу ҵлакгьы аказенра иарҭом,
анхацәа, еиҳараӡак ахәура иҭоу ҳәа иԥхьаӡоу, ҷыдала хылаԥшра рзыруеит. Аӡәгьы
игәы нҳархом рҳәеит.
– Абарҭ абџьар зкыз дзусҭазаалак изакәызаалак лахьынҵак иоуам ҳәа
агәрагара гәаӷьыуацәоуп, – ҿааиҭит даҽа нхаҩык ажәпара агәҭахьшәа.
– Ее, дад, нас џьара лахьынҵак аӡәы имоуӡакәа иҟалоит ҳәа уасҳәар, сыгәра
аӡәгьы игом, аха иҳаиҳәаз ауп ишәасҳәо. Ҳара ҳзааз агенерал ииҳәаз шәаҳҳәароуп.
Егьирахь еиӷьу шәара иалышәхгәышьа.
Ҽышьҭабжьк аагеит. Амраҭашәара шыҟаз уаа жәа-ҩык аԥҟара-ԥҟара ҳәа
ажәлар ирзааигәахон. Амҩа рырҭарц иааилыҵқәеит. Аҽқәа аарылалаанӡа, ауаа
дырдырт аԥхьа игылаз Мажара Ачба шиакәыз. Аҭагылазаашьа аҽаԥсахит акәымзар,
ацәымӷра зхыз аблақәа зтәыз рарӷьа напсаргәыҵақәа зықәкыз рҟамақәа
иҩарыхахьазаарын. Амала закәытә гәаӷыз ирзымҵәахуаз, ирӡарцгьы рҭахымкәан,
Мажара еиҳаби-еиҵби, бырги-қәыԥши, аҳи анхаҩи рыбла ихибаауаз!!. Азныказ
дагьаашәеит, аха агәы анеиҭарԥашьа ззымдыруаз иакәызма, – иҽы адыхҳәа
иааникылан, дыҷкәыназшәа дылҽыжәԥан, ишьҭаз руаӡә иаӷәра анааимих, ауама
заҳаз еиԥш дааццакрын ҳәа ишизԥшыз, ижакьа ааиԥхьишьаан, ихы ҳаҭыр ақәҵо, ара
иҿагыларыдаз ҳәа, ишьҭра ду ахымҩаԥгашьа аамсҭашәара инаҵшьуа, агәҭа игылаз
даарыдгылеит. Ишьҭаз иара иашьҭахь иааикәагылеит.
– Абзиарақәа еибаҳҳәалааит! – аԥсшәа нареиҳәеит. Дара блала аҭак ирҭазар
ҟаларын, аха аӡәгьы ибжьы ҭимгеит, ихгьы ааимырҵысит. Афигара дабаҟаз ҳәа
ихәаԥшуан. – Сара еилыскаауеит доусы шәгәы иҭоу. Саргьы сеилышәкаар сҭахыуп.
Схы мацараз ҳус садымгылар, сшәаны арахьгьы саауамызт, аха санаах – сыжәлари
саҳцәеи реиқәырхара сашьҭоуп.
– Ҳуԥсахаанӡа ус умҳәоз? – ҿааиҭит Лаз Ладариа.
– Аиаша иҳәеит!
– Иашала дҵааит! – анхацәа рбжьқәа аагеит.
– Исҳәар ишәзеилкаарызу? – Мажара дышҭынчыз дҭынчын. –
Ишәзеилкаауамызт, абыржәы шәызҭагылоу аҿы шәнеиаанӡа, – изҵаара ихала аҭак
ҟаиҵеит.
– Уиалагьы агенерал ҳамҭак злауиҭашаз уԥшааит! – дагьааԥышәырччеит Зафас
Гәымба.
– Уажәшьҭа ус уҳәаргьы ҟалоит, – иҳәеит Мажара. – Аха шәаасзыӡырҩы!
Мчыла акыр шәсырҟаҵома.
– Иҳәа, иҳәа иуҭахыу, Мажара! – Ҟамӷаз Ҳагба иҩызцәа ааиқәикит.
– Агенерал иахьа ианизычҳа – бзиоуп, аха уаҵәы иахмыгакәа ар ҳажәиҵоит.
– Уара узыршәо акыр умоума? – иааизымчаҳит Шьмаф Маӷ.
– Уара, ишәзеицәоу акыр шәеиҳәарц дааима? – ԥхьаҟа даақәгылеит Мажара
ииешьара иреиуаз. – Ииҳәо шәаазымӡырҩуа, нас ишышәҭахыу шәныҟәалап.
– Иалаҳхи иара ииҳәо?! – аӡәы аҵәы алаиҵон.
– Шәааи ҳаизыӡырҩқәап! – ҿааиҭит Мажара ицыз даҽаӡәы. – Абри ҳус ашьҭахь,
ҳабла аартны, ҳзеиҿамԥшуа ҳҟашәымҵан.
– Аиаша иҳәоит, ҳашәмырԥхашьан! – даақәгылт иааиз ирылаз хаҵак.
– Ҳус ашьҭахь ҳзеибабо ҳныҟәароуп ҳәа, егьыс ҳаибабарц ҳаҟоума?! – иҳәеит
арԥыск, иабџьар ҩышьҭыхны.
– Ҳзеибабозар ҳәоуми сызҿу! – ҿааиҭит Мажара.
– Уара уаҟәыҵ, џьушьт! – инапы неиҟьеит аԥхьаӡа игылаз нхаҩык. – Ара
уахьҳалагылоу ҳчҳауазар иҭабуп азҳәа, егьирахь ҳара ҳахәаԥшып.
– Ус шәымҳәан, ҳаргьы ҳхацәоуп! – ҿааиҭит Ачбак. – Ахьӡи ахьымӡӷи
еилшәыргарц, шәабџьар шьҭыхны, ишәиааиуа мчылагьы жәантә ишәеиҳау
шәиҿагылозар, Мажара ицу ҳрыцәшәом, нацәала иҳаԥхьаӡоит ҳәа шәымгәыӷын,
ҳаргьы ҳхацәоуп.
– Иаҭахым! – инапы ҩышьҭихит Ҟамӷаз. – Мажара, иуҭахыу ҳаҳәа!
– Ишәасымҳәахьеи, аус злоу шәгәаҿынӡа инеиуоу имнеиуоу ауп, – иҳәеит
Мажара. – Агенерал-губернатор ауаҩы дысзааишьҭит аԥсуаа реиқәкраз исызхаша ар
сымоуп, бџьарлагьы сыхиоуп, аха исҭахымызт ашьа касыршырц ҳәа. Аха уаҩ ииҳәо
змаҳауа ракәхозар, сыцҳаражәҳәара азхәыцхагьы рысҭом иҳәеит.
– Иахьа хәлаанӡа Баалоу рдәы ҭарцәтәуп, – ҿаарҭит Мажара иҩызцәақәак. –
Уаҳа ҿҳәара ҳамам.
– Абасҟатәи ҳаҷкәынцәа, ҳҩызцәа-ҳԥызцәа ҳцәыӡит, ҳус аҵыхәтәа ҳамбаӡакәа,
хьаҵшьас иҳамоузеи?! – хаҵак илаӷырӡ иҿашырц агьигмызт.
– Шәызынтәык ишәҳәаз ҳаҳаит, – Ҟамӷаз иҭахын зегьы еиқәикырц, излашәаз
ашәазаха роурцгьы, – ҳазхәыцп, акы азааӡбап. Ацҳаражәҳәара зуз, шәахьааԥсаз
даараӡа иҭабуп. Ҳзызнеиуазы иахьахәҭоу адырра ҟаҳҵап. Абзиара шәзыҟалааит!
Кьалашәыраа имеида-гәеидаха шьҭахьҟа рҿынархеит. Мажара Ачба, иҩызцәа
иманы, амцахарақәа дрылан, имԥшӡакәа анхацәа рыҩныҟақәа еимпырц. Ауаа,
иҟарҵарыз иақәымшәо, еилагьежьуан. Аҩныҟа амҩа дықәгыларц, аӡәгьы раԥхьатәи
ашьаҿа изыҟаҵомызт, аӡәи-аӡәи еизԥшуан. Ишԥаҟарҵарыз ҳәа еицлабны, џьоукы
иамаркуан. Арахь реиҳабыра рҿынтә мҩақәҵарак роуамызт. Издыруадаз дара
зҭашәаз урҭгьы ирҭагылазаашьахазар, ма даҽак рыӡбозу аӡәгьы издыруамызт.
Амра алҭашәамҭаз Алмахсиҭ иуаа аакылсит. Урҭ иааргаз ажәабжь уаҩы ихаҿы
уамак имааицызт, Гьыргәал ида. Алмахсиҭ Амаршьан иҿы имҩахыҵит ҩы-мшы
раахыс ашьха бӷа ихыҵырц амҩа ианыз аҟарачқәа. Изҭаази дареи ибзианы
еибадыруан. Урҭ изларҳәаз ала, агенерал Геиман нхыҴар реиқәыршәара даҿын,
Марыхәтәи ахыҵырҭала Аԥсныҟа дкылсырц. Русқәа гәыӷрада зынӡа ишыҵабгоз збаз
аҳцәеи Ҟамӷаз Ҳагба дызхагылаз аиҿкааратә гәыԥи рнапқәа ларываҳаит. Згәы
камҳакәан, ҭынч иԥшуаз Гьыргәал заҵәык иакәын. Уи Алықьсандр, ма Џьыгә, ма
Ҭамшьыгәи Ҟазылбақьи Маанаа, ма даҽаӡәы рыбла дынҭаԥшырц иҭахын. Рылаԥш
еиқәшәара рҽацәырыхьчозаргьы ҟалон, аха дара рхаҭақәагьы зынеиҿамԥшуа
инкахәыцуазаргьы алшон.
– Сгәанала, – иҳәеит Ҟамӷаз Ҳагба аҵыхәтәан, – зқь-ҩык рҿынӡа ааигәа-сигәа
иааныжьны, Гәымсҭа нырцә, Ешқыҭ шыҟоу, ҳцароуп. Уа ҳаԥшызаап. Зқь-ҩык
иаанҳажьуа аӷа иаразнак ҳашьҭалара илдыршарым, иҷаԥшьарҭа ҭыԥқәа ирхаҩалап,
арахь уи агубернатор иаҳап адәы шҭаҳарцәызгьы. Иаанҳажьуеи ҳареи аибадырра
ҳабжьазаап, ианахәҭоу, ус иахәҭаны иҟалозар, маӡала еимпырц рзаҳацҳап.
Ҟамӷаз ииҳәаз уаҩы ақәҿиҭуамызт, иақәшаҳаҭзу иақәшаҳаҭымзу узеилымкаауа,
ма доусы ргәы иҭахәыцуа ираҳаз иақәырҵоз рыӡбозаргьы ҟаларын.
Ацәылашамҭаз, Гәымсҭа ахықә дахьықәгылаз, Гьыргәал иихәыцуаз, Амра
ашәахәа рыла идырԥхарц инықәыԥхаанӡа, алашьцара иамҽханакаанӡа, аԥсуаа
инрыжьыз Баалоу рдәы Свиатополк-Мирски ир аҽны ишааныркылоз акәын. Аӡиас,
аамҭа ацәымӷны, игәрымуа, ахықәқәа ҭырҭәаауа, имҩасуан. Мчыбжьык аԥхьаҟа
анхацәа рҽазыршәон абри аӡиас арра. Усҟан раб игәы рыман. Уажәы ран лгәы
рыманы аарцә итәан, гәыԥ-гәыԥла ишаз зқьы рхы днарыҭаны, Баалоу рдәы
иазааигәаз абна шынрыжьызгьы. Адәы зтәызтәуаз асалдаҭ, қәыџьмаҵас
иаарыцрасуа, ҭаха рырҭарымызт, аԥсуа нхацәа ирҿадыргылашаз аусқәа рыӡбара аха
рмоурц. Амала уажәшьҭа иабаҭахыз Гәымсҭа аарцә итәаз анхацәа рҿагылара. Арахь
рхы андырха нахыс, усгьы ԥеиԥш змамыз ақәгылара аҿҳәара зынӡак икьаҿхон.
Иаха, амцахарақәа зегьы аӡиас ианыр, Гьыргәал иааиԥырымшәаӡоз Шәлиман
Лакрба, Џьыгә иашьцәа дреиуан, «уажәшьҭа ҳшәарҭам!» иҳәеит. Гьыргәал убасҟан
акәын цқьа даназхәыцҵәҟьаз, ауаа еилаҩынтижьҭеи, абыржәеиԥш ашәарҭара
ишҭамгылацыз, аамҭа цацԥхьаӡагьы, иаҳа-иаҳа ашәарҭара тыша ахықә
ишазааигәахоз. Ирҳәон Ҳаџьы Кьарантыхә Бырзықь, ижәлар иманы, Ҭырқәтәылаҟа
дықәҵаанӡа, иуаа шьҭихын, аҳ Аҳмыҭбеи иахь дкылсит ҳәа. «Иҟашәҵо закәызеи? ҿааиҭзаарын Аҳмыҭбеи, – ҳажәлар абжарак ртәыла иқәугома?! – даахьаҳәит иара
Бырзықь иахь. – Халҵыс жәлар зегь ушьҭалоит, асаӡ ишәаџьҳәа зҳәо дыҟамкәа,
ҳадгьыл ҭаурцәоит. Аурыс иҿагылаз уаҩы дишаҭом, амцабз ықәиҵоит…
Қьаԥҭажәкгьы шшәызнымхо жәдыруаз, – иҳәеит, иҳәатәы шырмаҳауаз аниба, шәабџьар шьҭашәымҵар, шәҭыԥ хлымӡаах ҭыԥхоит». Лыхны иааз аныхынҳәы,
рдоуҳа ҭыԥ Быҭха ццышәыртәын, рыдгьыл ҭадырцәит.
Аҳмыҭбеи иаҳра згәамԥхоз асардар, аҳәынҭқар иаӷацәа Лыхны иаазар, Аԥсны
аҳра аҿҳәара аркьаҿраз ихы иаирхәарц иӡбеит. Усҟан Аԥсҳара дыркьаҿхьан,
изҵыргара рыздыруамызт. Уажәы аԥсуаа рықәгылара иҿыҵга бзиан зҳәатәы ада
ҳәатәык хазымҵоз ахамаԥагьацәа ҳәа ирԥхьаӡаз аԥсуаа ҿааҳәырак рмоуа рыԥсадгьыл
рахцаразы. Ас ианыҟала азыҳәан, иаԥсазма аԥсҭазаара аиҟарамра аҳра ахьауаз
адгьыл аҿы? Аԥсра зегьы раҵкыс иҳалалыз ԥсабаратә ԥҟаран. Уи дахәхон амчра ду
змазгьы уи дызқәымчуазгьы. Аԥсабара аиҟарамра аамҭала акәын иахьынӡаҟанаҵоз,
нас агәаҟцәа рыџьанаҭ аҿы зегьы еиҟарахон. Ауаа зыргәаҟуаз џьаҳаным заҵәык
рзыԥшын. Амала џьаҳаным ишцоз рдыруаны, абас агәаҟрақәа зымҩаԥыргози?
Нырцәы инеиз иԥсы ҿыц изҭаломызт, изҳауамызт, уаҟа уи шьаҳаиҭхон, иԥшьахон,
зԥсы ҭаз ицәеижь иахьынӡалаз акәын аԥсы аҽахьарҿыцуаз; ус анакәха рԥсы шҭаз
џьоукы изырӡбози џьаҳаным мҩа иангыларц? Гьыргәал ихәыцраҿ зегьы
ицәеилататон. Ус иҟазаргьы, иара аԥсра дзацәшәарызи? Џьанаҭ гыларҭас иоуеит
ҳәа, бџьар шьҭых иқәгылаз иуаажәлар дахьрылагылаз дахырҟьаны, дызҭагылараны
иҟаз агәаҟрақәа дрықәшаҳаҭхарызма?
Анахьгьы арахьгьы еицеиҵаулаз ҩ-тышак дзыхҭықәгылаз рыуа иалхтәыз
инарбарызшәа, нырцәынтә ахыс бжьы аагеит, ахызаҵә илымҳаҿ ишәышәын,
ишьҭахь игылаз аџьҵла иҩалаҟацеит. Днеиҭаԥан, ҵлак иҽнавеиӡеит, ихәыцрақәа
неиԥхьбаны, иблақәа ҵарыхәҵәаӡа, аҵла давԥшны, нырцә аҟәры иазааигәаз бна
хыгәрацԥхьаӡа еимдо. Арԥарцәа араҟа иааиваԥалан, урҭ дзыхьчоз ракәын,
ижәҩахырқәа нҭарс дыргарц рҽазыркит. Наҟ иҽаарымпыҵижәан, иҽааиҿкааны
днахыҳәит. Аҭахара абла дынҭаԥшит, игәгьы неиҭаԥеит, – аԥсра иҭахымызт. Даҽазны
еиԥшмыкәа аԥсҭазаара игәазыҳәон, дзынҟьалак-дзынԥалак анықәԥшра ԥсырҳаган.
Ҩажәа шықәса ухыҵырц мызқәак шугыз, адунеи аныӡӡаара гәаӷьыуацәан. Амала
уажәы имала дыҟазарц иҭахын, дыццакуамызт, ԥшьшьала днеиуан, ишьҭазгьы акыр
инаицрыҵқәеит. Абыржәы, Шәлимани Алықьсандри рҿы днаргар, урҭ рнапаҵаҟа
дшыҟаз иҵәахырц илзмыршоз аидара ихәда иқәхон.
Избан ихаҭа изымдыруа, азныказ авенгрцәа ркомандаҟаҵаҩ Гиоргеи
диаҟараны ихы ибон. Усҟан иара дхәыҷын, аха дандуха иҭиҵааз аҭоурых излаҳәоз
ала, Европа имҩаԥысуаз аиласрақәа анырра ҟарҵазар акәхарын, Венгриа
ареволиуциа ҟалеит. Уаҟагьы адгьыл азҵаара иахҟьаны акәын атәыла знапаҿы иҟаз
Австриа еиднаклыоз аимпериа аҵаҟа аҟазаара рҭахымкәа, авенгрцәа рхатәы
ҳәынҭқарра аԥырҵарц изалагаз. Аусуцәа Шандор Петефи напхгара риҭон. Уи апоет
иӡбахә анигәлашәалак, жәеинраалақәак зҩырц зҽазызкуаз Гьыргәал игәы
ааҟәандахон. Авенгрцәа австриаа ԥхарҵеит. Аха ареволиуциа еиҿнакааз ар
ркомандаҟаҵаҩ Гиоргеи, аӷацәа дрышьҭамлакәа, ир ааирҳәын, ақалақь Буда
иақәиҭитәуазшәа ҟаҵаны, ир ирылшашаз рылимыршәеит. Аимператор Франц
Иосиф, аԥсгара аниоу, Николаи  иахь ашәҟәа ааишьҭит, авенгрцәа рҭыԥ
излақәиҵашаз аԥсҭыр изынаишьҭырц. Уи акәхеит. Аурыс цар игенерал Паскевич
иҿаԥхьа абааш Вилагош аҩныҵҟа Гиоргеи инапқәа ҩышьҭихит. Ааи, уи деицәамзар
деиӷьмызт Аҳмыҭбеи иԥа а-Чачба Гьыргәал. Ижәлар аиааира хәыҷык ргарц, инапы
нагӡаны акы ааҟаимҵаӡеит, иҭыԥан игылаз ауаа русқәа еиҵаирхон акәымзар.
– Аҳ ухаҵкы! – ҿааиҭит иааидгылаз Ҟалӷьы Ҳанашә, иара аҳ ҳәа зиҳәоз
дарбаныз иҳәозшәа, Гьыргәал ихгьы дымҩахеит. – Апап Иуана уибар иҭахыуп.
– Арахь даашьҭы! – иҳәеит Гьыргәал, ашьҭахь дҩеир, рымацара
изеицәажәаӡомызт, ишҟа доурышьҭыр, ицәажәашьа злаҟаз ала, имала
диадырцәажәарын ҳәа дгәыӷуазшәа. Апап Иуана еснагь дызқәиҵоз мҩа иашан, уи
анылараз, ҭагылазаашьа зыҟаломызт акәымзар. Уамакгьы димырԥшит, амҩахәасҭа
даныланы, дааиуан Гьагьиа. Ус папы еинаалак аҳ иԥа димбацызт, кыр уахәама
днеихьан, ӡәырҩ лахьӡатәҩцәа дрыҿцәажәахьан аха.
– Анцәа илԥханы, адырҩегь узбоит ԥырхага умамкәа, узҩыдаха, – инапқәа
ырҳарак, дааигәыдиҳәҳәаларц дааиуан апап ҳаракы. – Анцәа иџьшьоуп, сыҷкәын! –
уи дгәырӷьаҵәа арԥыс дааигәыдиҳәҳәалеит. – Ухаҵкы-ԥсаҵкы сара сцааит, сыҷкәын
хьыршәыгә! Улахь еиқәуп, избоит, угәы умышьҭын. Уажәраанӡа сахьухьымӡаз сгәы
иалан, аха ҳусқәа шҽеиҵәҟьамыз анеилыскаа, сзааҭымгылеит. Амала, Аҟәа
агарнизон акәым, Аԥсны зегьы ҳнапаҿы иҳаургьы, ҳусқәа шыбзиахоз здыруандаз,
аха, умбои… Анцәа дҳақәшәит, Гьыргәал ухаҵкы. Ҳнапы шьҭаҳамхыр иаҳа
иаҳзеиӷьгәышьан. Иуҳәо заҳауада?! Ашьх ангылалак, рҭыԥ рзуԥшаароуп, рыгәшәа
уҽақәумыршәар, рхала абнахь ицоит, «ҩнык» рзыҟаҵозар ҳәа. Аха ари аԥсабара
аԥҟара ззеилымкаауа рнапы ҳануп, ус анакәха даҽа мҩак шьҭыхтәын. Аԥсуаа Анцәа
ҳанишоз, ауаҩытәыса зегь реиԥш, ахшыҩ ҳацишеит. Нас ахәыцра зҳагхеи, Ҭҟәаԥс
инаркны, Егрынӡа ҳажәларшьҭрақәа зегьы неиқәыбгартә. Амшын аԥшаҳәа
абжеиҳара ладеи ҩадеи иаҳцәыӡхьеит. Абри иаанхаз ахәыҷгьы аныӡ, ҳашьҭымҭ
ыҟаӡамкәа, ҳлеиқәыбга ҳцоит, Анцәа ду, ҳрыцҳашьа! Зқьи шәи ҩынҩажәеи жәаха
шықәсазы, Изиаслав Аҩбатәи иуаа Кавказ иааишьҭын, Аԥсҳа иԥҳа диҳәеит. Хара
имгакәа аҳ Изиаслав итәарҭа Киев днаргеит лара. Абас акәын ҳхыԥша шыҟаз.
Аԥсуаа еснагь ақьырсианра иадҳәалан, аҭырқәцәа аԥсылманра ааҳабжьаргылан,
ҳаиларгаӡеит.
– Уи амацара акәымзаап иҳахьыз…
– Ҳрыцҳара адац даҽаџьара иҟагәышьоуп, сыҷкәын, аха аԥсылманра
ҳхьынҳалеижьҭеи, аҭырқәа ԥсҿыхгаз дҳаԥхьаӡоит, иакәым ҳанҭагылацԥхьаӡа, амшын
нырцәҟа ҳхьаԥшуеит.
Еснагь аԥааимбар иҭынчшьа змаз Анцәа иқьаранџь иблақәа цеицеиуа ишаҟьон,
гәаҟрак иақәшәаз ихҿыҿраз аныхаԥааҩ данишьҭаз иԥшра аахәаны, ихаҭа ахҿыхраз
дгәаҟуазшәа ихаҿсахьа уамаган. Ихы еивысзар ҳәа гәырҵас Гьыргәал ихшыҩ
ахәыцра ҩалҟьеит, аха данааҭрыс, апап ҿыц ацәажәара даналага акәын. Апап Иуана
арԥыс, игәҭахәыцра илахь ианихуазшәа, диҿаԥшуан.
– Схагоушәа усмыхәаԥшын! Ус сҳәеит ҳәа, угәы иамуазаргьы, иудыруаз ахага
иажәа шыцқьоу. Иалаҳхыузеи ажәлар ду рыдгылара, доурысу даҭырқәоу, дара
русқәа роуп ирхьаау. Урҭ аиааира згалакгьы ҳара, ажәлар маҷ, иалааго маҷуп. Аха
иаҵахаз ҳанидхала, иара ицәыӡуа аасҭа, ҳара ҳцәыӡ иаҳа идухоит. Аиааира аӡбахә
анысҳәо, сара иахьатәи амш салацәажәом, уи ҳаԥхьаҟатәи ҳразҟоуп сызгәылаԥшуа.
Ааигәа иаҳамбацыз аҩыра ҳажәлар ирырҭарц иаҿын. Агенералцәа Услари
Бартоломеии рус ҳаладырхәын, иҳауит анбан шәҟәы. Аҩыра ахы акит. Ари аҵакы
зегьы ирзеилкаауам, аха ҳаԥсадгьыл аблақәа хтырц иҟан. Уаб иашьеиҵбы Кәаҵиа
Услар иусумҭақәа ангәеиҭа, уамашәа ибаны, даҵхрааит, акыр ириашеит. Ҳамч
еибаҳҭар, аурысқәа ҳаҽрымаадар, закәытә мраз иҳазгылараны иҟаз! Исҳәар аҳ
дыԥсуеит, исымҳәар – аҳкәажә ҳәа, исҵәахыр иабаҳахәарҭоу, закәытә усузеи
иԥхасҭаҳтәыз! О Анцәа, ирыцҳашьа сыжәлар! Ахымдырра ауаҩы шьапыла
даргәаҭеиуеит, рымдырра иаҭоумҵан! Ҵа змамыз аԥҳал ӡыла ишузмырҭәуаз
рхашҭны, џьоукы ражәа иацныҟәеит. О сыжәлар, аҽҵыс иақәгәыӷны, аӡы
ишԥаҭалеи?! Аиаша уасҳәап, ариабжьарак уара уахь снарышьҭуамызт, ухы еилазгар
ҳәа ишәеит, умбои. Уаҳа ишамуаз анырба, уажәшьҭа хҿыхшьас ироуша рыздыруам
азын, аҭәыц иазыҭрысуеит, саргьы сузоурышьҭит.
– Иуадаҩуп ахҿыхра, – иҳәеит Гьыргәал. – Уи ҟалашьак аманы избом.
– Имгәыӷкәа иԥсхьада, сыҷкәын.
– Ус ауп, аха… – иҳәан, арԥыс дааҭгылеит, амҩахәасҭа ианыланы иааиуаз
Ҳанашә данаагәеиҭа.
– Ашҭахь урҭахыуп, – уи ихы Гьыргәал инаизирхеит.
– Ҳцалап, – иҳәан, арԥыс иҿынеихеит, апап диваргыланы.
Ашҭыҿ аҳи аамсҭеи, ҳаҭыр змаз нхацәаки еилагылан. Инхәыҵак-аахәыҵакшәа
акы реимакырҭан. Урҭ рыгәҭа далагылан акапаа раҳ Чапиаҟ Амаршьан. Уи аиункер
ичынқәа дрыҵаҽырбо дызбаз арԥыси апапи меицәажәаӡакәа еилыркааит Чапиаҟ
даазышьҭыз дзусҭаз. Уи иаргьы идырызшәа, дызлагылаз даарылҵын, икәымжәы
аҳазырҭрақәа ахьҿаз даахазшәа иун, икәымжәи икабеи ирыбжьаз шәҟәык ааҭиган,
Гьыргәал иахь инаирххеит.
– Агубернатор Свиатополк Мирски изласыдиҵаз ала, абри ашәҟәы унапаҿы
иусыркыр акәын.
Гьыргәал, ашәҟәы аахыртны, гәаныла актәи ацәаҳәа – «Аҳаҭыр ду зқәу
аҳәынҭқар!» – данаԥхьа, агубернатор у-Аԥсҳаҵәҟьаз џьушьазма ҳәа дихыччоз
џьишьеит, иԥштәгьы ааиԥсахит. Инапқәа ракәзар иҵысҵысуан, ариабжьарак
игәҭажәажәарақәа шьҭада ицрыҵуамызт. Нас дааиԥхьхәыцт, избанзар Свиатополк-Мирски
гәыкала иаҳаҭырбараз аҳәынҭқар ҳәа изиҳәазар ҟалон. Аладагьы
патуқәҵарыла диацәажәон: «Иҟалаз уара ишухарым здыруеит. Узлашәаз ауаа рхы
иадырҵаз аус шылҵшәадоу усгьы еилукаауеит. Ухы уазхәыцроуп, иуԥеиԥшу атәы
аҳәара цәгьоуп. Ухашшаара сзымариахоит хьаҳәхьачрада иахьа усзааир. Излауала
ажәлар рбунтра нкылатәуп. Заҟа заа уи алыршахо иаҳа ирзеиӷьуп уи иалахәыз зегьы.
Сузԥшуп. Агенерал-губернатор Свиатополк-Мирски».
– Агубернатор дсыԥхьоит, – ашәҟәы еицарсаны иааирҽын, игылаз
иахырҳәаарызишь ҳәа дыԥшуан.
– Уцароуп! – ахәыцраз дагьааҭымгылеит апап Иуана, нас ауаа рахьгьы
дынхьаԥшит: – Доушәыжь, Анцәа даахәаны сшәыҳәоит!
– Уца! – иҳәеит Аҳмыҭбеи иашьеиҵбы Алықьсандр.
– Уца! – иҳәеит Шәлиман Лакрба.
– Уца, уца! – иаагеит абжьқәа. – Ҳақәшәеит, уагьааҳхашшаап.
Аҽы кәадырны иаарган, Гьыргәал дыҩҽыжәырҵеит.
– Умшәан, сыҷкәын! – днаиабжьеит апап.
– Сзыршәои?! Сыжәлар иррыцҳарамхаз акыр срыцҳарахама?
– Аҽыҩ, амца ианалашәалак, азар ҳәаны иалыргоит. Хәарҭарак ҳауп.
– Азар ҳзызҳәо дҟалар, – Гьыргәал иҽы ишьхәа наирбан, аӡиас шыҟаз
дылҭакәкәа дцеит. Уи дихьӡарц, иҽы наҵирҟьеит аиункер Чапиаҟ Амаршьан.
Рҩыџьегь аӡиас еицынҭалан, нырцә инырны, абна инылагылаанӡа, Чапиаҟ иуаа
ааркыәшан, иргәылак рҿынархеит.
Аарцә иаанхаз рхы рықәшьшь иаагылеит. Рнапы зларкрыз рыздыруамызт.
Апап еиликаауан урҭ ргәаҵа иҵхоз, – рызынтәык иара, апап Иуана, игәаӷ рыман,
идин уамак агәра шырымгозгьы, рылахь-рыџьымшь ӡатәны амҩа иахьықәимҵаз
амшала. Ирыӡбраз, иахьатәи рҭагылазаашьа уахәаԥшыр? Иааилацәажәақәан,
анхацәа еилыҵырц ақәырҵан, амцахарақәа ирхагылаз ирыԥхьан, анапынҵақәа
рырҭеит. Рус иаалгеит шырҳәоз, ҽыуаҩык, Аҟәантә даауан ҳәа, даарыдгылеит.
Агенерал-губернатор инапынҵа наигӡозаарын. Иара еиԥш ԥыҭ-ҩык ақыҭақәа рахь
ирышьҭхьазаарын, аиҳабацәа, шьыбжьоншьҭахь иалагӡаны, Аҟәа абааҿы,
Свиатополк-Мирски иҿаԥхьа иааизарц.
– Изакәызеи, Аҳмыҭбеи иԥа дааҳалԥааны дигеит, – иџьеишьон Шәлиман
Лакрба, – уажәы аиҳабырақәа дрыԥхьоит, нас амцахарақәа ирхагылақәоу, ашьҭахьӡа
ҳауаа аӡәаӡәала инаганы иҭеиклашт.
– Уажәшьҭа инапаҵаҟа шәыҟоуп, – ҿааиҭит апап Иуана. – Шәааи ҳәа дзыԥхьаз
зегьы изцароуп. Акәымзар ииҳәаз аҿагылара еицәоу алҵуеит. Гьыргәал дымшәакәа
дцеит.
Урҭ рыԥсҭазаара иацәшәаҵәҟьо иҟамызт, ирҭахӡамыз хьымӡӷла
аԥсҭазааракәын. Убри ахьырзымчҳаз азакәын бџьаршьҭыхла изықәгылаз,
иззымиааишаз амч иаҿагыланы. Кавказ ажәларқәа ирлахьынҵартәыз рзымдыруа
иҟамызт, дара рҿы ианааи, тәыла хәыҷык иқәынхоз ртәы закәыхзи, аха, ахьӡи
ахьымӡӷи рыхьчараз, ауаҩы алашә диҩызахон, аиҳараӡак аҭоурых қьабзлеи ҵаслеи
еибаркыз, ахақәиҭра адоуҳа иалааӡаз ашьхауаа.
Убри аамҭаз аҽыуаа ақалақь иналалан, амшын аԥшаҳәа шыҟаз рҿылархеит.
Амшын иӡхықәгылаз абаа иазааигәахон, мышқәак раԥхьа аибашьра ӷәӷәа
ахьымҩаԥысуаз, уажәы иҭацәыз адәы иқәланы. Ааигәа амцабз шықәыз убартә, адәы
хәын. Абаа иазааигәахацԥхьаӡа, Гьыргәал ицәеижь еилыбзаауан. Агенерал ибла
анҭаԥшра даара ихьанҭарахон. Агәашә иадгылаз аҟараул реиҳабы иҿанааиха,
Чаԥиаҟ дызцыз даарылҵын, уи днеиԥылан, ажәақәак ааибырҳәеит. Афицар ихы
наирҵысын, днахынҳәит, агәашәгьы ҟьаҟьаӡа иаатит. Еицыз зегьы уахь иҭарымҵеит.
Чапиаҟи Гьыргәали ракәын урҭ абаагәарахь ирыдыркылаз.
Аҽқәа иаарԥылт салдаҭцәақәак. Аҽыуаа лҽыжәԥан, раӷәрақәа ирзааиз
инарыҭаны, афицарк ишьҭагыла рҿынархеит. Ауаа рыблақәа усгьы Гьыргәал
изычҳауамызт, арахь ҵлацԥхьаӡа, баагәара хаҳәыцԥхьаӡа рылаԥш иара изхазшәа
иныруан, уи изычҳаҵәҟьомызт. Знык наҟ иныҩналандаз ҳәа, дыццакуан, арахь
иаԥхьагылаз афицар иныҟәашьа дгәагәозшәа ишизымчҳауаз акәын агубернатор
еиҿикааз аштаб ишыныҩналаз. Адиутант, иааиз аниба, ауада ашә аартны
дныҩналеит. Данаахынҳә, уахь длеирц Чапиаҟ днаиԥхьеит. Аиункергьы уаҟа уамак
днымхеит, инапы ианыз шынаигӡаз иҳәозар акәхарын, насгьы иибаз ауаа
рҟазшьақәеи рхымҩагашьақәеи агенерал дрызҽлымҳахозар ҟаларын. Урҭ рыдагьы,
агенерал иҭиҵаарын Гьыргәал ихаҭа ихымҩаԥгашьа зеиԥшраз. Абри ауадаҿ
Гьыргәал иабду Сафарбеи дшыршьыз даазхәыцуан еиԥш, Чапиаҟ даадәылҵит.
Уажәыҵәҟьа дахьыҩныҵыз ахь ишиԥхьоз азы арԥыс илымҳа инҭишьын, наҟ
дындәылҵит. Адиутант агенерал иахь длеихын, ирлас даахынҳәит. Згәы аҭра
иҭамгылоз Гьыргәал иахь даахьаҳәит:
– Сшәыҳәоит шәлеирц! Агенерал-губернатор дшәызԥшуп.
Гьыргәал дҩаҵҟьан, хара здымыз иԥшра ааихәарц, иҽааиҿикаан, илшазу
здыруадаз аха, ишьаҿа рӷәӷәа дныҩнашылеит. Ишьҭахьҟа ашә анакы, ишьхәақәа
ааидыԥсаланы, зҭыԥ аҿы итәаз агубернатор ихы наизирхан, аԥсшәа иҳәеит. Акгьы
ҟамлаӡазшәа, насгьы есымшатәи зусқәа ирҿыз иԥшра змаз, зыуаҩра инҭысуаз
Свиатополк-Мирски, игенерал чын рчыхәқәа дрыҵаҽырбо, дҩагылан, ибла ихаччо,
уиала изааизгьы игәы ҟаҵо, иҭыԥ дҩахыҵын, иҿааихеит. Арԥыс дизааигәахан,
инапқәа ижәҩахырқәа инарықәҵаны, дааихан, иԥа еиԥш, дааигәыдиҳәҳәалан,
маҷкгьы ус дааҭгылеит.
– Уара акгьы шухарам агәра згоит, – иҳәеит иара, изааизгьы днаиртәарц
днеиган, раԥхьа ихала днатәеит, арԥысгьы ус ҟаиҵарц инапы наиирбеит. – Амала
иагьа умаалықьзаргьы, иҟалашаз ҟалеит, – иациҵон иара, Гьыргәал ибла дхыԥшыло.
– Уи аус еилыргатәысгьы иҳауит. Ухаҭа ԥсыцқьала уи уацхраароуп. Убасала ухаҭа
уҭагылазаашьа урманшәалароуп, Кавказ асардар, аҳ ду ихаҭагьы аҳәынҭқар иҿаԥхьа
хырқьиага дуны уизыҟалароуп, избанзар иара иадиутант уакәын. Ухшыҩ аилгара
сақәгәыӷуеит.
– Сара сыхиоуп, шәнапаҿгьы сыҟоуп, – иҳәеит Гьыргәал, – амала
сҭагылазаашьа злаҟаз ала, ишәысҭо ацхыраара маҷхар ҳәа сшәоит. Ус акәзаргьы,
исылшо аҿы хеигӡарак сзыҟаҵом.
– Сара уара уҿынтә еиҳараӡак исҭахыу угәаанагарақәа роуп, насгьы иҟалаз
ухаҭа ушазыҟоу еилыскаар цәгьа избом. Егьырҭ зегьы усгьы иашьҭазаауеит,
иҭырҵаашт, алкаақәа ҟарҵашт. Уаҟа сара исусхо – амҩақәҵароуп. Ҳаицәажәара
еизааигәоу аҟазшьа шьҭнахыр сҭахыуп. Амала сызҵаарақәа гәалсрыла адкылара
аҭахым. Саргьы аимператор имаҵура салоуп, снапынҵа назыгӡароуп. Сеилукаап ҳәа
сгәыӷуеит.
Гьыргәал ихәцә икылачыз иԥсы аҽардадон, еибарххарақәагьы ааԥсыдахеит,
ҩныҵҟала инапқәа ԥтлозшәа ԥсеивгарҭак иоуан. Уажәы аус злаз иахьа ашьыжь
Гәымсҭа нырцә инижьыз ауаа излауаз ала рыцәгьа иҳәар акәын, иҽынахга-аахгашьа
иҽизақәыршәар, агубернаторгьы уи илаԥш иҵамшәакәа изыҟаҵар. Агенерал,
излеиҳәаз ала, инҭкааны зегьы ҭиҵаарц даҿымызт. Аҳмыҭбеи иԥа ихымҩаԥгашьа
зеиԥшраз еилыркаахьазар акәхарын, арҭ рыуаа маӡала аус иааикәыршаны ишыруаз
усгьы идыруан.
– Ажәакала, – иҳәеит Свиатополк-Мирски, – раԥхьатәи сара сызҵаара: ухаҭа
ушԥахәаԥшуа, иҟалаз иашаны иҟалама?
– Сгәанала, – иаразнакгьы ииҳәашаз изымԥшааит арԥыс, – ақәгылара ҟамлар
акәын, иҟамлартә высырҭак амамкәа иҟамызт.
– Уи даҽа зҵаароуп, аха уаналагах инагӡа: изыхҟьеи ажәлар рықәгылара?
– Зегь раԥхьаӡа, ачынуаҩ Черепов ихымҩаԥгашьа ҽеимызт. Аполковник Кониар
иакәзар, асалдаҭ рыбызцәгьа иациҳәо даналага, ауаа хьымӡӷ ҳгеит ҳәа иаақәгылеит.
– Уи ҿыҵгоуп, аха мзызс иаҵоузеи иҟалаз аилаҩынтра? Аполковники ачынуааи
рхымҩаԥгашьа мацараз жәларык еицгыларымызт.
– Ишәҳәо иашоуп. Амала аҿыҵга маҷк ҳазымхәыцыр, иуадаҩхоит амзыз иаҵоу
ашьаҭахь акылсра.
– Иуҳәарц иуҭахи?
– Аиаша уҳәозар, аиҳабыра шәызҿу ҳақәшаҳаҭым, ҳус цқьа шәахәаԥш
анырҳәа, ачынуаа рҿы ҭыӡәӡәаа ирацәажәеит, уи ҿыц инаҵысшьыр сҭахыуп. Ауаа,
акыргьы рҽынкыланы, ас уаҩышьа уаҩы ибахьоума, агубернатор даҳшәырба
анырҳәа, мап рцәыркит. Асардар иахь ҳцоит, арахь дааганы, аџьабаа иҳарбарц
ҳҭахым анырҳәа, ҳара ҳагәра шәымгои, иабыкәу шәахьцо рҳәеит. Ҳнапаҿы шәааи,
иаҳҭахыу шәылаагӡоит рҳәеит. Ашьхауаа ас роуҳәар ҟалома, уажәшьҭа иазхоуп ҳәа
иаақәгылеит.
– Аиаша уҳәоит – аҿыҵга иунарбоит ажәлар ирхароу арбану: ашьхауаа азин
рымоума аимператор иԥҟара анагӡара мап ацәыркыр? Аҳәынҭқар ду иажәа уаҩы
дзаԥгылом. Иара Иимператортә Дура имаҵуцәа иаҳуалуп, амцаԥшь ықәҵаны, иус
амҩа азылхра. Уи намгӡашьа ҳамам.
– Сара сахьахәаԥшуа, – аҭак ҟаиҵон Гьыргәал, ииҳәашаз ҳәа акыргьы ишәа-иза
дазхәыцны, – аԥҟара анагӡараҿ Кониари Черепови агха ҟарҵеит.
– Ишԥа? – агенералҭ-губернатор акыргьы дазҿлымҳан арԥыс ииҳәоз.
– Саҭамзааит, иҭахаз рыӡбахә усымшәа сахьалацәажәо, ҳаргьы иаҳҵасым
иԥсхьоу рыӡбахә ибзиамкәа ацәыргара, аха шәара ишәҭахын сгәы иҭоу аартны
исҳәар. Уи адагьы ари атәыла иқәынхо ирхароуи ирхарами цқьа еилыргатәуп,
акәымзар рразҟы цәгьахаӡар алшоит.
– Урҭ рразҟы усгьы иӡбоуп, уаҩы изахырԥом, – илахь изеиҵыхуамызт
агубернатор.
«Ирразҟышәтәуеи?» – дҵаар иҭахын Гьыргәал, амала иаҳауаз ижәлар
дырхашшаартә иҿы изеихымхо дҟанаҵар ҳәа дшәаны, ижьцәа мчыла илалбааидеит,
изҵаара лацылбааидазшәа. Агенерал, инацәкьарақәа ааидкылашәа илахь инаҵыргәа,
даахәыцит, маҷкгьы ааирҭынчреит. Ишьамхы еиқәыршәны дахьтәаз, ихы
ҩышьҭеихит:
– Нас, нас, узҿу нагӡалеи! Аполковник Кониари ачынуаҩ Черепови иарбан
ԥҟароу ирызныҟәымгаз зуҳәаз?
– Ареформа излаҳәоз ала, анхацәа рхы иақәиҭхон, урҭ знапаҵаҟа иҟаз аамсҭа
дуи аамсҭа хәыҷи аказен ԥара роуан. Ари амҩала аимпериа ахьынӡанаӡааӡо
ареформа мҩаԥган, џьаргьы ҟыҟ-ҿыҟ ҟамлеит. Аԥсны ианааи иҟалазеи? Анхаҩы
знапаҵаҟа дыҟаз даниҿыҵуаз, аҭаацәара даналалоз, адгьыл ииҭон, ихы
зланыҟәигашаз арахә имихуан. Уажәы, ареформа анааи, анхаҩы ихы ҿихыр акәын
ԥарала, убриалагьы анхаҩы иҭагылазаашьа иаҳагьы иуадаҩхеит. Черепов иакәын,
Иналаа раҳҭынраҿы дышлеиз еиԥш, иаразнак иаацәыригеит анхаҩи аҳи аԥсуаа рҿы
еиҟароуп, аӡәгьы аӡәы дихьыԥшым, казен ԥаракгьы уаҩы иоуам ҳәа. Нас
динтеллигентӡамкәа данцәажәа, аԥсуаа еснагь аамсҭашәара ҳаҭыр рзақәын, жәлар
еидгыланы дрылырцеит. Ус ихьит акырџьара. Уи диеиӷьны Кониаргьы ихы
мҩаԥимгеит.
– Уара иалудрааи иара иаҳаракшьҭра Черепов ихымҩаԥгашьа зеиԥшраз, уаҟа
уицымзар?
– Сызцыз ирҳәоз убри акәӡан.
– Аҳәынҭқар имаҵзуҩы ихы шымҩаԥигозаалакгьы иҿагылара закәаным, ҿааиҭит Свиатополк-Мирски.
– Уи сара саҿагылом. Аха ажәлар рықәгылара ҿыҵгас иамоу иашаны аарԥшраҿ,
арҭқәа зегьы азгәаҭатәуп, ишәгәамԥхо акы сҳәазар, аҭамзаара саҳәоит.
– Уаҳа уи иацуҵо акыр умоума?
– Аиашаз, аԥсуаа рыҩныҵаҟа аҳи анхаҩи реизыҟазаашьа акалашәа
ишьақәгылеит, уи даҽаџьара ишыҟоу иҟам. Арҭ раҳаҭырқәҵара уаҵашьыцыртә
иҟалеит. Уи аганахь ала уахәаԥшуазар, Кониар иҟаиҵаз алкаа, – адгьыл зегьы
ирзеиԥшуп, атәра ыҟам, зегьы рхы иақәиҭуп, аказен ԥарагьы зҳарӡуеи ҳәа ииҳәаз, иашазаргьы ҟалап. Аха усҟан ауаа рацәажәара даҽакала иҟалар акәын. Аԥсуаа
ирзычҳауам атәамбара.
– Аимператор иафицар иӡбахә шумоу ухашҭит, – агенерал уи дааникылеит. –
Насгьы иухамышҭын Кониар имҩаԥигоз аполитика асардар имҩақәҵара шакәыз!
– Сшәықәшаҳаҭуп. Амала азин сышәҭа зҵаарак аҟаҵара!
– Мап уцәызкуада?
– Шәара шәгәы излаанаго ала, аԥсуаа рыҩныҵҟа зегьы рхы иақәиҭын, адгьыл
рзеиԥшын. Ус анакәха, анхамҩатә реформа амҩаԥгара заҭахызеи?
Агенерал-губернатор иџьымшьқәа ҩаҭрысит. Иблақәа, шаҟьо мацара, ииҳәоз
агәра згоз арԥыс ихиҿы ааимырдеит. Уи ииҳәоз иашамызт узҳәомызт. Арахь
агенерал дақәшаҳаҭхар ҟаломызт. Ицәыӡуази иара, Чачба ҷкәын, ицәыӡраны иҟаз
импыҵӡаахьан. Аха уи ииҳәоз шиашаз ала агубернатор ианышьақәирӷәӷәа,
иԥсҭазаара зегьы нахҭынҵаны, дахьҩеихьаз аҳаракыра уаҳа дзахысрымызт. Ас
иҿаԥҵәарц азакәызма дзанылоз аимператор имаҵзура амҩа. Свиатополк-Мирски
дҩагылан, игенерал маҭәа даҵаҽырбо, ахышә днадгылеит, изнапык ишьҭахь
иҟаҵаны, аҩыза икитель аҳәынҵәрақәа инарыбжьакшәа. Абыржәакәын уи агенерал
иԥшра анимаз. Иара дшыҩагылазҵәҟьа иҩаҵҟьаз арԥыс иахь даахьаҳәын, Аԥсны
аҳра ибзиашәа ишамырхыз даазхәыцит, акәымзар абыржәы абри аԥынҵамрыцқьа
ииҳәоз дақәшаҳаҭымхар амуа дидтәалазаауан. Аҳ қәыԥш иԥшрагьы имаҵәҟьан иара,
даԥсахозу даԥсамхозу здыруадаз акәымзар. Агенерал а-Чачба дтәарц днаиҳәан,
ихала ауада аханы игылаз аишәаҿ иҭыԥ аалихит. Гьыргәал еиликааит иҿцәажәоз
агубернатор шиакәыз ихамышҭырц шиҭахыз.
– Иаҳҳәап, зегьы зхароу аполковник Кониари астатс советник Черепови роуп, ҿааиҭит Свиатополк-Мирски. – Урҭ имҩаԥыргоз аполитика ауаа иргәамԥхеит. Убри
азын ажәлар рхаҭарнакцәа агубернатор ма асардар дырбарц рҭахын. Аха иахьа аҳ
Кониаргьы астатс советник Череповгьы ҭадырхеит. Ажәлар заанымгылеи?… Ҳара
хахь бџьармцала амҩа ылхтәызма? Аҭак сазԥшуп.
– Шәара шәаҳаракыра! Кониар ишьрала азакәан рхы рзаҿгомызт. Аурыс
напхгара Кавказ иааижьҭеи, ашьхаруаа аԥышәа роухьеит. Знык машәыр
анрымхаҟаҵа, иаангыларгьы иаанымгыларгьы, амца иацәшәаны аӡыршы иҭаԥалаз
ишиҩызахоз рдыруан. Знык агьежь аладара иаҭоуҵаз аакнылара уадаҩхоит.
– Амала ари машәырӡамызт, – агенерал инацәы ркьакьа ааирҵысит.
– Избан?
– Уара иуздыруам, аха ҳара иаадыруеит аԥсуа аҳцәа рыҩныҵҟа азеибыҳәара
шеиҿкааз.
– Иҟаларым!..
– Ажәлар бунтырц урҭ аҿыҵга рҭахыҵәҟьан, убраҟа аполковники астатс
советники рхымҩаԥгашьа рыхәеит.
– Азеибыҳәараҵәҟьа?!
– Ааи! Азеибыҳәара.
– Уи иалаз хықәкыс ирымази?
– Шықсәык аԥхьа Маанаа Хәаԥ аамсҭацәа еизыргеит. Усҟан ирӡбеит ааигәа
Ҭырқәтәылаҟа ихҵәаны ицахьаз Кьарантыхә Бырзықь рыҽимардарц. Уи иахь
Камбулат Маан дрышьҭит. Ирҭахын Бырзықь ила асулҭан рыҽимардарц. Умбои,
Хәаԥ еизаз ирҭахын аԥсуаа рызҵаара асулҭан иӡбарц. Маан Ҳасан иакәзар – Аԥсны
даныҟәоуи даныҟами еиҟароуп. Ауаа рыла ахәҳахәҭра дашьцылан, еиҳараӡак
Ҭырқәтәылоуп дахьыҟоу. Избан акәзар ҳимпериаҿ ауаа рыҭира азин ыҟам. Уи
дзыдҳәалоу аԥсуа аҳцәагьы ирҭахыуп рынхацәа рыманы Ҭырқәтәылаҟа иқәҵырц,
аҭырқәцәа Аԥсны рнапаҿы ианырзаамгалак, аиашаз, убри акәын ирзынхоз. Маан
Ҳасан аԥашьацәа драцәажәеит, уа даанымгылакәа, урҭ ихы иархәаны, афранцыз
консул иҽидиҳәалеит. Уи ила англыз агент диҿцәажәеит. Адыррақәа иҳауз ирҳәо
абри ауп. Аха иахьа Европа аҭагылазаашьа убас иҟоуп, Англиеи Франциеи аԥсуаа
изрыцхраауам, асулҭангьы урҭ дрықәшаҳаҭымхар ауам. Аиааира шыргоз ибазҭгьы,
асулҭан ацхыраара ҟаиҵар здыруадаз. Аха уажәы аурыси аҭырқәеи аибашьра
иҭагылам. Иаалырҟьаны, атәыла дуқәа ирыбжьоу аполитика ааилаганы, цхыраара
изыҟаҵом. Иубоит аԥсуа жәлар рықәгылара ишаамҭамыз. Амшә мшьыкәа ацәа
ахырхырц рҽазыркит. Араҟа иҟоуп даҽа ускгьы. Маан Ҳасангьы иҩызцәагьы иҟалап
амшын нырцәы рразҟы бзиахар, аха анхаҩы дахьноугалак дынхаҩуп, Ҳасан
дишьҭаланы дцар, иаҳа иԥсҭазаара еиӷьхома? Мап! Убри азоуп анхацәа изырҭахым
ихҵәаны амшын ихылар. Аха ҳасанаа анхацәа бџьаршьҭыхла иқәгылартә иныҟәеит,
уиала аԥсуаа Аԥсны изаанымгыло аҭагылазаашьа ҟарҵеит. Уажәшьҭа дара ахьцо
рынхацәагьы цар акәхеит. Изаҭахызеи абасҟатәи? Убри атәыла хәыҷы аԥсуа
иасасдкылара Анцәа иҿанҵа ауп ҳәа шәхы шәырҽхәоит, арахь ҳара ҳааижьҭеи
ҳаибашьроуп шәызҿу. Ашьшьыҳәа инхалар, аимпериа ахьынӡанаӡааӡо ишыҟоу
еиԥш, шәахтәк ршәаларын, арԥарцәа арра маҵура мҩаԥыргаларын, рыԥсҭазаара
рыԥсадгьыл аҿы имҩаԥысларын. Аха ируам, акы ааргәамԥхацԥхьаӡа, абџьар
инаҵалоит, аха узҿагылода?
Ашәахтә ӷәӷәа аӡбахә аԥсуа нхацәа ираҳар ҟалаӡомызт, уи идыруан Гьыргәал.
Иаҳагьы ирҭахымызт арра маҵура. Убарҭ рымшалаҵәҟьа мҳаџьырра рхы дырхозар
идырхон. Арахь аҭагылазаашьагьы уадаҩхаӡеит. Ҩ-ӡиаск ирыбжьахаз иаҳа
иахьӷарроу дҭалон. Арахь амшын ахылараз ауаа ирыҵазҳәашаз рацәахарын.
Агенерал дахьизыӡырҩуаз, абарҭқәа зегьы мацәысҵас Гьыргәал ихшыҩ иасуан, аха
ҿиҭуамызт.
– Сара уамашәа избоит, – даҿын агенерал-губернатор, – дара анхацәа аҳцәеи
аамҭсацәеи иахьышәиааиуа ыҟоуп. Баалоу рдәаҿы аԥсуаа хадара рзызуаз х-ҩык
нхацәан, аӡәы – Шьмаф Маӷ – даамсҭан. Агәра згоит уаб иашьа Алықьсандри уи
изааигәази урҭ шымҩақәырҵоз, аха аиҿкаараҿ хадара зуаз дара ракәхеит. Лыхнашҭаҿ
ажәлар рҿахәы зҳәоз анхаҩы Осман Шамба иакәын. Уи иаҟара еиҿкааны ауаа
рыгәҭа аҳык, аамсҭак иҽцәыримгеит. Аполковник Кониар иҿцәажәараз ажәлар
рхаҭарнакцәа ҳәа иааз рызынтәыкгьы нхацәан. Агаӡа инапала амаҭ идыркуан, ус
ауми шәҿы ишырҳәо, амала уи мҩаԥызгоз рҽырзыҵәахуаз џьыршьеит, ҳара
иҳампыҵыҵны џьаргьы изцом.
Свиатополк-Мирски дҩагылан, ацәа шигыз убартә дагьааҿырҳасит,
инапсыргәыҵа иҿы инадкыланы. Амра каххаа иԥхон азы, ахышә днадгылан, адәахьы
дыԥшуан. Амшын ҟәызгаӡа иҭажьын, ацәқәырԥақәа заҵәык уи аԥсы шҭаз
удырдыруан. Дара еиқәдыршьқьраауаз абӷанҷ цәаакы ашәахәақәа ахьрынҷҷалоз
еилыџьџьаауан. Абарҭ ашьхауаа абри адгьыл зқьы-шықәсала иахьаԥшәымаз игәы
еихьнашьуан. Аҭоурых узырхынҳәгәышьомызт, ари адгьыл ус иалахьынҵагәышьан.
Агенерал игәаанагара излаиҵанаҳәоз ала, аԥшаҳәа аимператор имаҵуцәа рнапаҵаҟа
иҟалар акәын. Амала ибон арҭ ашьхауаа, амшын ихьынӡаԥныз, нышәарак
шырзыҟамҵоз. Ирыцқьатәын аԥшаҳәа. Уи данаахьаҳә, Гьыргәал иҽеиҵых иара
дихаҵгылан.
– Ажәлар ду рҿагылара заҭахыузеи? – дҵааит иара, ихалагьы аҭак ҟаиҵарц
арԥыс ибла дыхԥшылон. – Аҭоурых азеиԥш ԥҟара излаҳәо ала, ҩ-жәларык
анеиҿаҳалак, зкультура иаҳа имаҷу ҭахароуп. Издыруада аԥсуаа рықәгылара
иҟамлар ада ԥсыхәа змамыз акакәзар?
– Шәара шәаҳаракыра! Ишәҳәарц ишәҭахыз цқьа исзеилымкааит, – Гьыргәал
игәы ҭыԥаны ицон.
– Ари еиԥш агәаанагара Кавказ анапхгара аҩныҵҟа аус ахьууаз иумаҳаӡацзи?
Аҵыхәтәантәи аамҭаз уи ауп излацәажәаӡои. Аиашаз, иҟоуп уи иаҿагыло
аурысқәагьы. Аҵыхәтәантәиқәа изларԥхьаӡо ала, ашьхаруаа рыда Кавказ уаҩы
инапаҿы изаагом. Адгьыл каршәрақәа рҿынтә арахь нхара иааҳго аԥсҭазаара даара
ирцәыуадаҩхоит. Аха агьаурым, ишнеиуа иашьцылап. Аус злоу ари аԥшаҳәа
ҳарҭынчроуп. Зынӡак иахьҭацәыз адгьылқәа рнапаҿы иааргап, ус акәымкәан
ашьхаруаа ахьынхаз ҳара иааҳго рыланҳархар, аамҭа цацԥхьаӡа аԥыжәара ргалап,
иара ус ажәлар ду ркультура ажәлар маҷқәа ахәаҽып.
Гьыргәал иаҳауаз иагьџьеимшьеит, дагьамыршәеит. Игәаанагара агәра игартә
иахьиаҳауаз игәы аҵыхәтәанӡа ишҭаԥнаҽуазгьы, излауазала ичҳаны аҵыхәанӡа
дизыӡырҩырц дгылан. Иара идыруан Кавказ асардар шықәсык аахыс ахылҵыс жәлар
ахьықәҵыз рҭыԥқәа ҭырҵаарц акомиссиа аиҿкаара иҽшаԥшьигоз. Акомиссиа
дахагыларц дыҟан абнахьчацәа ркорпус агенерал-маиор Муравиов. Уи инапы ианын
аӡиасқәа Ҭҟәаԥси Бзыԥи рыбжьара иҟаз аиланхарҭақәа рҭыԥқәа зеиԥшраз,
рыԥсҭазаашьа шымҩаԥысуаз, рыбзазашьа иаҟазшьақәаз ҭиҵаарц. Акомиссиа иаӡбар
акәын иҭацәыз ақыҭақәа рҿы заҟа ҭаацәара аагатәыз, хымҩаԥгашьас ироушаз.
Амҳаџьырра иқәнаӡәӡәааз ахалҵыс жәлар рразҟы рлахьынҵахон инхаз аԥсуа жәла
шьҭрақәа.
Аԥшаҳәа дгьыл цәгьала иргәаԥхон ацар иааиҵанакуаз ахылҵшьҭра. Асардар
агенерал-маиор Муравиов анапынҵа ҷыдагьы ииҭеит. Ҭҟәаԥс унаӡаанӡа Ҩарданаа
рхылҵшьҭра рынхарҭа азааигәара адгьыл бзиа кҿан. Убраҟа иалхтәын аҳәынҭқар
аимператор ихан ахьдыргылашаз, аҳҭынра ду ахьеиҿкаатәыз аҭыԥ. Иара
Иимператортә Ҳаракыра, аҳ Дуӡӡа Николаи Николаи-иԥа, Кавказ дызлахадаз ала,
иҭахын ақыҭанхамҩа усурақәа ахьеиҵихшаз, арахә ахьаԥиҵашаз, ашәхыхра
ахьеиҿикаашаз даҽа дгьылкгьы. Абарҭ аусқәа рынагӡара ианалагашаз Гьыргәал
издыруамызт, иаб дыԥсижьҭеи имаҵурахьы дыҟаӡамызт, амала акомиссиа иалаз
иаарласны рымҩа иқәгыларц ргәы иҭан. Иара издыруамызт, аха агенерал-маиор
Муравиов иныҟәарақәа уажәшьҭа дрылагарц агьигмызт. Ахалҵыс жәлар рыдгьыл
аԥсҭазаара ҿыц азыӡбара азҵаара аҵыхәтәахьы инеиуан. Дзықәгылаз аԥсадгьылгьы
уи азыԥшын.
– Шәара шәаҳаракыра! Ари адгьыл иқәынхо ирзышәыӡбарц шәгәы иҭоуи? –
дымшәакәа дҵааит иара.
– Аурыс напхгара ианакәызаалак ихҵәо илахьынҵа цәгамхарц иныҟәоит.
Иаҳҳәап ҩба-хԥа шықәса раԥхьа аӡы ихылаз ирызкны аҳарџь ду ҟанаҵеит. Уажәгьы
ус иныҟәозар акәхап. Ажәакала, уамак узыцәшәаша егьыҟам. Уара ухгьы уамак
уацәымшәан. Сара иаасылшо зегьы ҟасҵоит уԥсҭазаара цәгьамхарц. Амала иҟалаз
ашьҭахь ишаауҭахыҵәҟьо ушьапы неиҵых адәы узықәгылом. Аус злоу, иахьа
уажәраанӡа аҭырқәцәа, ма англыз, ма афрныцыз урыдҳәаланы уҳамбеит. Урыстәыла
гәыкала ушазыҟоу аабоит. Уаҳа иуасҳәари?!
– Жәлар рлахьынҵоуп сара гәҭыхас исымоу. Ажәлар, рыԥсадгьыл ианахгаха,
ижәларым: иӡуеит рдоуҳа, ркультура.
– Иарбан доуҳау зыӡбахә умоу? Уи адоуҳа бжьаӡроуп, акәымзар Аԥсны
зҭынчхом. Иҭахаз асалдаҭ рҳаҭгәынқәа Лыхнашҭа иқәгылоу ахан ахаҳәқәа
ирылаҳхуеит. Лыхнашҭа иқәҳаргылоит аполковник Кониар ибаҟа. Аполковник иԥсы
ааҭшәаанӡа аимператор имаҴиуан. Иара Иимператортә Дуӡӡара иус шынаигӡоз
дҭахеит. Убри идоуҳа Аԥсны иқәыҩлааит! Аԥсуа легенда излаҳәо ала, Лыхны
ауахәама, ашьаҭа аныркуаз, иӷәӷәахарц анышә иамардеит аҷкәыни аӡӷаби.
Аправославие адоуҳа ӷәӷәан зны абраҟа, инагӡахааит аурыс салдаҭ имчала!
– Иарбан дгьылу ирзалшәхо! – дааҭымгылеит Гьыргәал.
– Макьана исыздыруам. Ирҭахызар Астрахань шыҟру амҩа рзылаҳхып,
ирҭахызар – Крым, – ирымуӡозар – Ҭырқәтәылаҟа амшын амҩа рзаатуп.
Иаалырҟьаны Гьыргәал инапсыргәыҵақәа рыла ихиҿы шынеибакәыз иаахиҩан,
асабицәа реиԥш дыҩнақьызқьызуа аҵәыуара нхиҵеит. Наҟгьы дындәылҟьеит,
адиутант иуадаҿ абыргцәа еизаны иштәазгьы цқьа изгәамҭаӡакәа, дышиашаз
адәахьы дыццакит. Иҟалаз ззеилымкаауаз адиутант, џьара ак иҭахызар ҳәа, агенерал
дахьтәаз дныҩналеит.
– Инизкылԥшырц нараҳәи! – иҳәеит агубернатор. – Иҭахызар иҩныҟа дцааит,
амала алаԥш игымхароуп. Иахьа уи иаха уаҳа исымам. Уаҵәы дысҭаххоит.
– Шәара шәаҳаракыра! – ҿааиҭит адиутант. – Аԥсуа быргцәа ааины иҟоуп.
– Урҭ арахь исзылашьҭ! Амала, дара аиаанӡа, аиҭагаҩ дысзыԥшаа.
Адиутант дхырхәаны дшындәылҵызҵәҟьа, маҷк ихәыцрақәа ааизигеит,
абыргцәа данрацәажәашаз аҭагылазаашьа аҽаԥсахцԥхьаӡа, еиуеиԥшмыз
ахымҩаԥгашьақәа иԥшаарц. Ус иҽаназыҟаиҵалак, ианакәызаалак дзызԥшӡамыз
аизыҟазаашьақәа цәырҵлон азы, уамакгьы ихы аџьабаа заа иаимырбацәеит. Ус
иагьа иҟазаргьы, абыргцәа ишахәҭаз дырԥылар акәын. Даргьы уажәшьҭа ирбон
аибашьра акгьы шырзалымхуаз. Ар аџьабаа дмырбацәакәа, хаала аԥсуа инапаҿы
изаагар, анҭынчрахалак ргәы рымырҟьара зынӡак имариахон. Уажәы,
рҭагылазаашьа иагьа ибааԥсызаргьы, иахьынӡеиҿкааз иахәҭаз аҿагылара ҟарҵар
рылшон.
Ихшыҩ аԥсы аиршьарц, ишьамхы еиқәыршәны, акресла днантәалеит. Ус, ихы
инапы аҵаргәаны дыштәаз, адиутант аҭырџьман Ҭқьецишьвили Гьаргь дима,
дааҩналеит. Адиутант идиҵеит абыргцәа лаишьҭырц. Уи дшындәылҵыз еиԥш,
зжьакьеи зхахәи еиԥшны еицышлаз абырг дааҩналеит. Егьырҭ зегьы иара ишьҭан.
Аҵыхәтәантәи ахаҵа ишьапы ашәхымс иаахыганы данааҭгыла, аԥхьа иааиз ицыз
рыхьӡала аԥсшәа нкаирҵәеит:
– Мшыбзиа ҳаҭыр ду зқәу агубернатор!
– Бзиа збаша! – аҭак ҟаиҵеит агенерал, аиҭагаҩ ила иааиз ирҳәаз анеиликаа.
– Осман Шамба! – Ҭқьецишьвили аԥхьа иааиз абырг Свиатополк-Мирски
диирдырит.
Иара ус зегьы аӡәаӡәала рыхьӡқәа, қыҭас изтәызи агубернатор ианеиликаа,
иҭаххеит заҟаҩы аҳцәеи аамҭсацәеи, нас анхацәагьы ыҟаз идырырц. Иааиз зегьы
нхацәан. Агенерал азныказ иааигәамԥхеит иара ихьӡ ахьынӡаҩаӡоз зыхьӡ ҩаӡашаз
уаҩы дахьрыламыз, дагьахьырхагыламыз. Иаатәеимбарцгьы уамак ааигымхеит, аха
уажәшьҭа аусқәа реицәатәра аҭахымызт, аус злаз излауазала аҭынчра
шьақәыргылатәын, уи азы иарбан мҩазаалак ибзиазар акәын.
– Зегьы шәтәа! – иҳәан, агенерал ихаҭа иҭыԥ ааникылеит, абыргцәагьы еиҳабы
еиҵбыла ҳәа ҭынч хыма-ԥсыма иааиқәшеит. Осман Шамба, рханы дахьтәаз,
агубернатор иаҳа дизааигәан азы, иара ихы уи инаизирхеит. – Ҳаиқәшәарц шәҭахын
ҳәа саҳаит, амала ҳзеиқәымшәакәа ҳааиуан. Аха абар ҳахьеиқәшәаз!
Сышәзыӡырҩуеит!
Рызынтәык иара изԥшуан иреиҳәарызеишь ҳәа. Рхы шымҩаԥыргарыз ҳәа
имеицәажәакәагьы иҟамызт, избанзар ԥыхьа Кониари Черепови рцәажәашьа ҿыц
иаахҭыгәылоз џьырымшьакәа иҟамызт. Иаалырҟьаны ажәа агубернатор ианриҭа,
акыр ирмаӡаны инеиҿаԥшы-ааиҿаԥшит, ирҳәоз-ируаз зҿамшәоз иԥшра
идмырбазаргьы. Иццакуамызт, ҭынч иԥшын, даҽа ажәак иҳәозар ҳәа. Иаргьы
ичҳаны дыԥшын, рхы рнапаҿы иааргарын ҳәа, аӡәаӡәала рхырҿқа неимда-ааимдо.
– Ҳаҭыр зқәу агубернатор! – ҿааиҭит Осман Шамба, аҭак ҟамҵакәа иҵегь
изыԥшцәар, гәаныла игәы дҭамччарц. – Уаҳбар анаҳҭахыз, уҳадмырбеит. Уажәы ас
ҳаибабап ҳәа, ԥхыӡ иаабар, ихаҳҵарымызт. Аха агубрнатор шәиҭахыуп ҳәа
алабҟьацәа анҳаларҵа, убара ҳаигәырӷьаны, ҳааит.
Ҭқьецишьвили Осман иажәахә еиҭеигонаҵы, Свиатополк-Мирски акыр
дааимахәлеит, арҭ ауаа ираҭәашьаны ахы ларҟәра злымшоз шракәыз еилкаауа. Асы
зықәҳаз ацаҟьа шьаҳаиҭқәа реиԥш, рыблақәаҵәҟьа ҳашҳатәрахазшәа, ргәы иҭаз
аилкаара шыуадаҩызгьы, реиҳабаӡа ииҳәоз ишақәшаҳаҭыз рҿымҭрала идырырц,
рлабашьақәа рыгәҭа кны иԥшуан. Агенерал ажәала дызрақәԥомызт, араагьы имчра
ааирԥшыр иаҳа еиӷьын.
– Ижәбоит, аусқәа раашьа иабзоураны, шәҭагылазаашьа зеиԥшрахаз, агенерал иӡбеит абасала рхы иазирхәыцырц, уиалагьы рхымҩаԥгашьа аҽеиҭанамкыр
шамуаз дирбарц. – Аурыс рыр адгьыл кәымпыл абжарак рнапаҿы иааргахьеит,
амцеи асалдаҭ шьхәеи рымчра зеиԥшраз абеит. Аԥсуаа захьӡу жәлар хәыҷык
ирылшарыма абри амч дуӡӡа аанкылара? Шәгәы иҭази абџьар анышьҭышәхуаз?
Агубернатор Осман Шамба днеиҿаԥшит. Уи иццәажәоз дихәамԥшӡакәа, ихгьы
ламырҟәӡакәа ишьҭыхны, ахышә шыҟаз дыԥшуан. Агубернатор ихада илаԥш
инырзар акәхарын, ашьшьыҳәа ихы ааирҳәын, агенерал ибла дныхԥшылеит.
Свиатополк-Мирски абырг, аҭак ҟаиҵарын уҳәартә еиԥш, ибла акгьы хибааломызт.
Уи ихымҩаԥгашьа иаҳәомызт агенерал игәаанагара дақәшаҳаҭын ҳәа. Егьырҭ
рхырҿқәа Шамба Осман ихиҿы злаҟамыз акгьы иалаҟамызт. Арҭ ргәы иҭамыз
дирҳәар ҟалон, аха, рықәгылара аҵыхәтәа шыԥҵәазгьы, рыгәҭакы рымԥсахцызт.
Агенерал арҭ ргәы иҭаз агәхьаа икымызт, аус злаз ииҭахыз дирҳәар акәын.
– Аполковник Кониар иҟазшьақәа шәгәамԥхазаргьы, уи данҭашәырха, ма
шәзаанымгылазеи? – агенерал ихшыҩзцарақәа уамак ишеиҿкаамыз шибозгьы,
излауаз ала маҷк рыгәшәымшә ааҳәашәа, иара ииҭахыз рҿихырц дашьҭан.
– Уаҟа аки-аки еишьҭагылеит, – иҳәеит даҿаӡәы, уигьы ицәажәашьа злаҟаз ала
Осман Шамба днаиваҟәылон ҭакԥхықәрала уҳәартә ихы ибо.
– Абри аҵысра уаҳа аанкылашьа азҭашаз дҟамлаӡеи?
– А-Кониар ицыз, Гьыргәал днарылаҵаны, ауаа ааныркыларц иалагеит, аха
иуҳәо заҳауадаз, – ҿааиҭит даҽа быргк.
– Уи аҽны иамузаргьы, ашьҭахь зхы зҭыԥаҿ иааишаз уаҩы дзыҟамлазеи? –
агенерал уажәшьҭа ихы зқәикрыз диздыруамызт, – аиҿцәажәарахь ианиас рызынтәык
еиҟаран, зегьы рыхьӡала аӡәы дцәажәомызт.
– Аиашаз, – иҳәеит Акапантә иааз, – бзыԥаа аӡәырҩ рҿыԥшгәышьеит.
Уи ииҳәаз егьырҭ шақәҿырымҭызгьы, еицыз руаӡә ииҳәаз акәын агенерал
дзышьҭаз. Абри ииҳәаз амҩа егьырҭ ацныҟәар акәын. Уажәшьҭа агенерал-губернатор
иҟазара акраҵанакуан, уи ихы дагьақәгәыӷуан. Кавказ анапхгара
аҩныҵҟа Свиатополк-Мирски агуберниа инапаҿы иааигартә дыԥсыҽын, уи иқәынхоз
рҟазшьеи рхымҩаԥгашьеи, рыԥсҭазаашьеи издыруамызт ҳәа дрыԥхьаӡон. Урҭ
ргәаанагара иара дақәшаҳаҭмызт. Аԥсны иҟалаз аиҿагылара иаҩызазма, Кавказ
егьырҭ аҿацәқәа рҿы ицәырҵлоз аибашьрақәа. Иара агуберниаҿ ас ақәгыларақәа
анбаҟалахьаз? Аԥсны заҵәык унапаҿы иузаамгоз ауаа ықәынхон, урҭгьы ус
рхымҩаԥгашьа зыҟаз уаҩиҳәара змаҳауаз егьырҭ, аиҳараӡак ачерқьесқәа, жәытәнатә
ирыдҳәалан азакәын. Агенерал-губернатор Свиатополк-Мирски даннеи нахыс
Аԥсны аҽарҭынчит рҳәо иҟаиҵар акәын.
– Бзыԥаа рхымҩаԥгашьа шәаҿыԥшны, Аҟәа агарнизон шәагәыдлеит? Нас
уажәшьҭа еилышәкаау ишамуа, иаурцгьы шзалымшо? Убри аҭак ҳаҭыр зқәу Шамба
иуҳәар сҭахыуп.
– Еилаҳкааит, – а-Шамба ихиҿы адакгьы ҵысуамызт.
– Аурыс напхгара анапаҵаҟа аҟазаара шәазыразыуама?
– Ҳазыразыуп, – иҳәагәышьеит даҽаӡәы.
– Ишәықәнагоуп ҳәа иԥхьаӡахо ашьауӷ шәақәшаҳаҭхома?
– Ҳақәшаҳаҭуп, – иҳәеит Акапантә иааз.
– Ижәдыруаз, – иҽааирӷәӷәеит агенерал, – бџьарк шьҭыхны, иарбан
ҿагыларазаалак амшала, аибашьратә мцала аҭак шшәоуа. Ус акәымкәан, аиҳабыра
иаашәарҳәо высрак ашәымҭар, иҟашәҵахьоу амшала административтәи аӡабаратәи
шьауӷла ишәхыжәгартә амҩақәҵара ҟалоит. Абри иахышәҳәаауазеи?
– Уара унапаҿы ҳҟалеит, ишуҭахыу, – иҳәеит а-Шамба.
– Уажәшьҭа цқьа шәааӡрҩы, раԥхьа иҟаҵатәқәоу рзы. Уаҵәы иахымгакәа, ар
ирыцрышәҟьаз – абџьар, аҽқәа, аҽыуардынқәа, амаҭәа уҳәа, зегьы, зегьы, шәырхынҳәроуп. Аруаа иреиуоу аӡәы абџьар шәыҟәны шәимбароуп, бџьарс
ишәымоу зегьы аиҳабырахь инажәгароуп. Аокруг аиҳабы иааҟаиҵо дыррак, ииашоу
ииашаму ҳәа хәыцрада, иаразнак инашәыгӡароуп, – агенерал дцәажәонаҵы ииҳәоз
заҟа иргәамԥхоз ихаҭа ибон, рылахьгьы ада ԥҵәатәын азы, ҿааиҭит: – Зегь раҵкыс
шәеилазгаз рыхьӡынҵа шәаҳҭоит, шәара шәнапала иаҳзаажәгароуп. Сара уаҳа
ишәасҳәо акгьы сымаӡам, – агенерал дҩагылеит. – Абзиара шәзыҟалааит!
Абыргцәа ҩагылан, «абзиараз» ҳәа наиарҳәан, раԥхьа индәылҵуаз Осман
Шамба днарыԥгылеит. Агубернатори аиҭагаҩи анааизынха, агенерал иуада ҭбааҿы
даалаҩеит, ишьҭахь инапы ҟаҵаны. Имҩаԥигаз аус игәы шалаҟазгьы, акы игәы
еихьнашьуан. Ауада агәҭа дааҭгылан, Ҭқьецишьвили иахь даахьаҳәит:
– Сара уамашәа избоит абри атәыла хәыҷы иқәынхо ажәлар реиҿкаашьақәа.
Аиҳабыра ҳәа иааз дарбанзаалак аҳак дрыцым, аамсҭажәлак дрыцым. Урҭ роуми
ажәлар ирхагылаша. Анхацәа роуп зегьы еиҿызкаауа. Иааиз нхацәоуп, дынхаҩуп
ираԥхьагылоугьы. Ихы шԥамҩаԥигои?! Сеиҳабуп, саҳауп ҳәа, ухы узацкламԥшкәа,
уажәа аабрыр ҟалаӡом. Раҵкыс схәыцуеит ҳәа ухы уагьақәымгәыӷын. Ари закәи?! –
агенерал Гьаргь ибла дхыԥшылеит, нас, дзацәажәоз дзыхцәажәоз дышрыцәтәымыз
даназхәыц, уи даақәҵәит: – Уара ухы уақәиҭуп.
Аҭырџьман дшындәылҵызҵәҟьа, Свиатополк-Мирски иҭыԥ ааникылан, ауаа
еилазгаз ҳәа аокруг аиҳабацәа изеиқәдыршәаз ахьӡынҵа ааимҵеиҵеит. Иазхәыцтәын
арҭ рҿынтә Сибраҟа аӡхыҵра зықәшәоз, Метех абахҭа иҭадырԥсышаз, аус злаз –
Аҟәа абаа анаҩсан, амшын инхықәыргыланы, аԥсуаа еизцаны рыбла ишабоз,
инаргәыдҵаны иршьышаз арбанқәаз. Лыхнашҭа иҟалаз ақәгылара Кавказ
амҽханакӡаанӡа, шьаҭанкыла иҵжәатәын, ибылны иццышәтәын. Зыԥсҭазаара
иаԥыргатәыз рыжәлақәа рҿаԥхьа адырга ҷыдақәа ргыло дышлеиуаз, адиутант
дааҩнашылеит.
– Шәара шәаҳаракыра! Агенерал Чхотуа иҷкәын Дауҭ дааины дыҟоуп.
Дшәыҳәоит дшәыдышәкыларц.
– Бзиоуп.
Хара имгакәа дааиҩнашылеит Чанҭа, Дауҭ ҳәа ашәҟәы иарбаз. Уи, ацәа шигыз
убартә, ибла ҭыгган, иԥштәы ихыгган. Дзышьҭаз аус дартәомызт, даргыломызт
уҳәарын, акәымзар ҳамҭакы ихы нықәҵаны иԥсы ишьарын. Агенерал уи дизыӡрҩуан,
иаҳарыз дазҿлымҳаны.
– Шәара шәаҳаракыра! Саҭашәымҵан хәы змаӡам шәаамҭа ахьшәымысхуа!
Гьаргь, – ус акәын агубернатор а-Чачба дшидыруаз – арыцҳара дақәшәеит ҳәа
ансаҳа, сааҭымгылаӡакәа амҩа санылеит. Сабгьы инапынҵа сымоуп, уи дыԥшааны,
сааицрымшәаӡакәа сицзарц, игәырҩа ицеиҩысшароуп. Исаҳаит шәара шәиԥхьан ҳәа.
Дахьцаз жәдыруазар еилыскаарц сҭахын. Издыруада напынҵак ишәҭазар?
Агенерал адиутант дааиԥхьан, Гьыргәал дахьыҟаз еиликаарц наидиҵеит. Уи
абаа аҩныҵҟа џьара дыҟазар акәхарын. Иаарласны адиутант даахынҳәит. А-Чачба
дышҵәыуаз иҽы днақәтәан, абаа агәашәқәа дырҭҟьазаарын, дахьцаз рыздыруамызт.
Агубернатор иҿынтә дандәылҵ, агенерал мҩак дықәиҵазар ҟаларын ҳәа, агәашәқәа
изаадыртит.
– Акараул зегьы ҭаркырц агарнизон аиҳабы иашәҳәа! – дыҳәҳәарц агьигмызт
агубернатор. – Ҳазҭагылоу аамҭа зеиԥшроу рымбаӡои?! – Свиатополк-Мирски,
иадиутант дандәылҵ, маҷ иҽаарҭынчшәа, Дауҭ иахь даақәҵәит. – Угәра згоит.
Абыржәыҵәҟьа уца Чачба иҩны. Ирласны дысзаага. Иҟаиҵалак ҟалома!
Дахьҭасымкыз иҭабуп иҳәааитеи.
– Уи аҭагылазаашьа…
– Аибашьра аҭагылазаашьа аныҟоу, иарбан даҽа ҭагылазаашьоу ҳазхәаԥшра?
Уцаны даага!
– Шәара шәаҳаракыра! Сара иҩны снеит. Дыҟаӡам.
– Ауаа ишьҭасҵароуп.
– Иаҭахӡам, акы еиԥшымкәа сшәыҳәоит! Сара дсыԥшаауеит дахьыҟазаалак.
Уахыки-ҽнаки аӡара сышәҭа!
– Уца нас!
– Ишысҭахыу иахьысҭахыу соурыжьру? Санаауаз асалдаҭ амҩа кны итәан,
цәгьала срымпыҵыҵуан.
– Адиутант иҿы снапынҵа шумоу ала ашәҟәы угароуп.
Дауҭ дызҭааз днаиеихырхәаны дшындәылҵызҵәҟьа, иусқәа напрылеикырц,
агубернатор иқьаадқәа даарыхеит азныказ. Ашьҭахь маҷ-маҷ Гьыргәал ихы
дааҭагьежьын, ихшыҩ зегьы уи иахь ихеит. Раԥхьа ишьара дықәзырҟьоз, иара
димазҵааӡакәа, дныҵаҳа дахьцаз акәын. Иԥсеибакра еиқәтәацԥхьаӡа, еиликаауан уи
арԥыс, ихала анапхгара иаҿагылашаз уск шизеиҿымкаауаз, џьоукы рхы дадырхәарц
рҽазыркыр шалшоз. Макьана амца ырцәамызт, зыгәшыра хыжжрыз дуздыруамызт.
Ус еиԥш згәаӷьрыдаз ҳәагьы, зҟазшьарбагақәа ирҭахьаз инацәала
иааиқәиԥхьаӡақәеит. Ишәарҭаз ауаа ахьыҟоу Баалоу рдәы иқәтәаз еиҿызкаауази
ирымадази ракәын. Уа ианықәҴнахыс, еилкаан урҭ уажәыҵәҟьа даҽа уск
рыҽшазырымкуаз, измадазгьы изықәшәарызеишь ҳәа рыбӷа ԥҵәаны иҟан. Ус згәы
иҭаз уаҟа аӡәыр иахьагьы ирылазар, раҳ ҿа доурышьҭрымызт. Уи даазызхәыцыз азы
игәы ааиҟажеит.
Иалшон даҽакы. Иаҳҳәап, иқәгылаз рыҩныҵҟа иҟазар иззымчҳауаз рус
аҵыхәтәа ԥҵәашьа. Усҟан аӡәы, акы ихала ихаразаргьы, даҽаӡәы ила ихьаа хиҽырц
дашьҭалон. Убраҟа зегь раҵкыс иумпыҵаманшәалахоз Гьыргәал Чачба иакәхон.
Аиашаз, ус згәы шуаз иаҳ Аҟәаҟа амҩа дықәлаанӡа, ма амҩа дахьынӡаныз игәҭакы
наигӡар иаҳа еиӷьын. Аха уаанӡа ихәыцшьеи шьҭа ихәыцшьеи еиԥшымхар алшон.
Чачба Аҳмыҭбеи иҷкәын агарнизон ахь дааижьҭеи, еилкаан уи аурысқәа рахь ихы
шкыдыз, ижәлар ахьԥсуаз иара дыԥсразы, урҭ раасҭа иразҟы аурысқәа иаҳа
ирыдҳәалазар. Иара убас ихы иҭамшәари зус ҟьашьы анагӡараз аҿыҵга зԥшаашаз. Ус
ҟазҵоз ауаа ргәаӷ ихыргарц акәын арԥыс изишьҭалоз, џьара акы ирыхәомызт, рхаҭа
рус еицәарымтәуазар. Аха, ус еиԥш рхы иааҭашәар, иҟауҵараны иҟази?
Гьыргәал агубернатор, инапаҿы дшыҟаз, дышԥеицәцеи? Дабаҟаз уажәы?
Дыршьызар – дыршьит, дара ракәын дызтәыз. Амала асардар диадиутантын. Иара
Иимператортә Ҳаракыра, Аҳ Дуӡӡа Николаи Николаи-иԥа дышԥахәаԥшрыз
иадиутант дзусҭазаалакгьы ихьчашьа дахьақәымшәаз! Уи адагьы Аԥсны иҟалаз цқьа
еилкаатәын, уи аҭыԥ ақәҵараз Гьыргәал дыцхырааҩ духон. Уи деиқәырхатәын.
Агубернатор, аҵәҵәа дасны, адиутант диԥхьарц акы ааигхомызт. Асалдаҭ
ишьҭаҵаны дааигар, амчра ихы иархәаны, ибаандатәра иаҩызан. Заҳра зқәымҿиаз
ауаҩы иусқәа уадаҩӡахон. Арахь иара ихараз ҳәа акгьы ыҟамызт. Машәырла
иқәгылаз рыгәҭа далашәеит. Уи иеиқәырхара аҭоурых азы акы амҳәакәа
изыҟаломызт. Уи илшон абри атәылаҿацә арҭынчра дацхраар. Асардар иҿаԥхьа иара
дырқьиатәын, Аҳ Дуӡӡагьы уи иҭахымкәа дыҟамызт. Иара ус Кавказ ахада илшарын
ацар иҿаԥхьа а-Чачба ҷкәын ирқьиара. Ас еиԥш иҟаз ахықәкы анцәырҵ, агенерал
Чхотуа иԥа Манча изԥшра аҭахын.
Агенерал, игәы хьаԥссо мацара, дааԥшқахаӡеит. Уи игәалашәон арҭ рҩыџьегь
Қәҭешь ианыҩарышьҭыз агенерал-губернатор иҩнаҭа иааӡарц, рҵара иаздырҳарц.
Анапхгара аиҳараӡак изызҿлымҳаз а-Чачба иакәын, уи иаб дыԥсахны, дышнеиуаз
Аԥсны дахагыларц акәын. Аха иара имаҴзушаз иарӷьажәҩаны ивагылашаз,
ихааӡалаз иакәны, иашьас дҟаҵаны даницырҵа. иаԥхьаҟа дыцхырааҩ ӷәӷәахарц
акәын. Манча ихәҭан Гьыргәал иаҟара аҵара иоур, ианаҭахха зымаҴиушаз иахәҭаз
абжьагара игижьрымызт. Изабжьоуго, хшыҩла унаиваҟәылозар, ҩызара изуурц
узлаивагылози? Агенерал даақәыԥсычҳаит. Ихыбгалеит Аԥсны аҳрагьы уи
иаҳхараны иҟаз икариерагьы. Манча изыԥшра ицәыуадаҩхо, иусқәа дынрылагахт,
иаарласынгьы Ҵабал идәықәиҵаз аԥсуа дааит ҳәа адиутант ианиеиҳәа, уи
длаишьҭырц адҵа ныҟаиҵеит.
Уи аамҭаз Манча аԥшаҳәа даваланы дҽыжәын. Асқьала азааигәара дааҭгылеит,
уамак дынхарын ҳәа игәы иҭамкәа. Аӷба ааҿықәгыларц иааиуан. Амшынуаа аидаур
иқәгылан, аӷба ааҭгылаанӡа, нас аӷбашахақәа асқьалаҿ иԥшыз рахь инадыршәит.
Аԥырсалқәа хланҵы амшын иналаҳаит, изыцраҳәаз адаҷқәа рбжьы ныхҵаны.
Асалдаҭ аӷбамгәа иааҭыппын, асқьала иқәланы, иааӡхыҵит. Ашьҭахьӡа
бзарбзанқәакгьы рҳәазо иқәыргарц иаҿын. Аибашьра еихсыӷьуазар ҳәа акәымзи,
иҭынчхарц иаҿыз ауаа рынхарҭақәа бзарбзанхыла иажәымлозар. Манча иҽы ишьхәа
наирбеит.
Дынкыдгылеит Гьыргәал инхарҭаҿ, машәырны акәзаргьы уа дыҟазар ибарц.
Аҩны иахылаԥшуаз а-Чачба дшимбац аниеиҳәа, иҽы ааирҳәын, Мрагылара шыҟаз
ихы наирхеит. Иҽы ахы иауижьит, иара ишаҭахыз ицартә. Уи икараха иҟан, иҽыжәыз
иеиԥшҵәҟьа. Ашьацра инылагылар аҭахын, аԥшәма данаҽхьныз аҳәра
аҽазнамкыцызт акәымзар. Иагымхоз аӡыхь-рыжәтә акәын, амала, аӷәра
анааҿаххалак, ақьышә ааӡаанахон, амцхә ажәыр шыҟамлоз, амҩа шхараз еилкаауа.
Аӡиас Кьалашәыр – абар. Манча дылҽыжәԥеит. Нырцә доурыжьуамызт. Ишәҟәы
дирбеит. Агубернатор инапы аҵаҩӡам ҳәа, аҟарул реиҳабы инаҿаиршәит. Арԥыс
иҭахын уи агәра ииргарц агенерал ас еиԥш иҟаз ашәҟәы инапаҵаҩха шимамыз,
агарнизон аҿы аусқәа шеилашуаз, Бзыԥ аокруги Аҟәа аокруги анхацәа дырҭынчырц
ишаҿыз, агенерал-губернатор ицынхәрас даҽаӡәы ашәҟәы инапы шаҵаиҩуаз.
– Уи сара исыздыруам, – аӷьара ааихиргеит аҟараул реиҳабы. – Априказ ыҟоуп
дарбанзаалак аӡәы анахьгьы арахьгьы доуҳмажьырц.
– Ашәҟәы змоугьы?
– Ашәҟәы агубернатор инапы анызароуп.
– Сара уи иҿынтә ауп сшаауа. Асардар иадиутант Чачба сишьҭоуп.
– Уи арахь дабаҟоу?
– Агенерал-губернатор дибарц иҭахыуп, сымҩагьы хароуп, арахь уахыки-ҽнаки
иалагӡаны дыԥшааны даазгароуп.
– Мап, иҟалом.
– Иҟалеи? – дааиуан даҽа афицар еиҳабык.
– Иҟалозар сеилышәкаа? – Дауҭ уи иахь иҿынеихан, амҩа дзықәлаз зыхҟьаз
иеиҳәеит.
– Чачба бзыԥаа дрылоуп, иахьынӡаздыруа, – иҳәеит афицар. – Арахь узишьҭеи?
– Агенерал-губернатор иҿы дыҟан ашьыжьӡа, аха ддәылҵижьҭеи дахьцаз уаҩы
издыруам.
– Араҟа аӡы дырзар, ҳаргьы дҳамбози?
– Уи мҩас иҟоу зегь идыруеит, амҩақәа шкыз иаҳазар, маӡала дшәыцәцеит.
Аӡиасқәа зегьы саргьы срырхьеит иахьа, аха уаҩы сизгәамҭеит. Ари ашәҟәы
сақәгәыӷшәа саауеит акәымзар, сшааз еиԥш сымцози.
– Доушәыжь! – афицар аҟараул реиҳабы иахь инапы неиҟьан, дааҳәны
иҿынеихеит.
Манча дынҽыжәлан, аӡиас дынҭагылт. Азныказ иҽы наирццакит, нас
иҽааирҭынчит, ас ишилымшоз дырны. Дали Ҵабали иргәылсуаз аӡиас данхықәгыла,
уаагьы кыр дынхеит, дахьынтәааз, даазышьҭыз дзусҭаз, дахьцоз ахьыкәыз, дзышьҭаз
дарбаныз уҳәа, зҵаарас иҟаз зегьы рҭак ҟаиҵаанӡа, ҽнак ицәыбжьахазшәа,
ашьшьыҳәа рацәажәара хьанҭара дук изаҩызан, арахь уи аидара изышьҭымхыр,
доурыжьуамызт. Ииулак азин анылих, дрыҳәеит ҽык ирҭарц, дхынҳәаанӡа иҽы
иахылаԥшырц. Уи еиԥш ҟалозма, аҽаҿшьаара рҽазыркит.
Урҭ дырԥырҵны, аӡиас даныр, нхаҩ бзиак диҭаан, иҽы имихит, иара итәгьы
уаҟа инижьит, даныхынҳәуанӡа аԥсы ашьарц, азхарагьы шьацрак ақьышә
нықәнашьырц. Уаантәы бна мҩахәасҭала амҩа данылеит, Кәыдры кны иштәаз
идыруан, уаагьы аџьамыӷәа ихҭаргарын. Уаҩы игәы иҽахьанымыз аҭыԥ аҿы аӡы
дҭалеит, уаҩы дызламгылоз абна дылсит. Амш дура ихы иархәаны, ииулак
ааилашәшәымҭаз Мықә ақыҭа дналагылт, иҽгьы ишьхәа наирбан, аԥҟараҳәа
инаҵирҟьеит, иагьа изырласуазаргьы, уажәшьҭа зықәцә ибарҭаз ауахәама заа
даҭарц.
Адгьылбжьаха азааигәара уаҩы дубарҭамызт. Аӡы днырын, ауахәама
ахьықәгылаз ихәноз амҩала агәараанда днавалеит. Ахысбжьы ааиаҳаит, Анцәа
иҳәарҭа аҭыԥ ԥшьа иҩахыкны. Уахь днаццакит, иҟаз еиликаарц. Ашьхымза
ирылагылан апапи Гьыргәали. Уи ара дшибоз шидыруазгьы, Манча игәаҵанӡа
дизымԥшаакәа абасҟатәи баша дааԥсазар ҳәа агәрамгара агәынхәҵысҭак иман.
Зынгьы уи аиааиуан азы, уажәы ибла дахьаахгылаз даамхагәырӷьеит.
Ашьхымзахьчаҩ иакәхарын зшәақь кны ашьхарҟәыҭ ирылахысуаз. Уи иишьыз
ашьхарҟәыҭ ааигон, злыбаадара иахьымӡаз ашьх аҿыҵарзза. Ашьх ыфацәагьы
ааилашәшәымҭаз имаҷын, аиҳараӡак урҭ рҽанырҟьоз ашьыжь, Амра ахәы
ианҩавҵлак нахыс, акәын.
– Гьыргәал ухаҵкы! – ҿааиҭит Манча, дынҽыжәԥаны еицәажәоз данынрыдгыла,
иашьаӡара иахь ихы наирхан. – Агенерал-губернатор уибар иҭахыуп.
– Уаантәоуми арахь сшааз?..
– Аҟәа алҵра азин умамызт. Еибашьра аамҭоуп иҟоу.
– Сбаандаҩызма?
Манча ҿимҭит. Гьыргәал еиликааит иара ибаандаҩра ихааӡалаз дшақәшаҳаҭыз.
Уи ихаҭагьы идыруан ус шакәыз, аха, агубернатор иҿынтә дандәылҵуаз, акы
дазхәыцуа ма иӡбо дыҟамызт. Аӡәы диацәажәар акәын, арахь игәҭыха заиҳәашаз
адгьыл дықәмызт, ҿызымҭуаз иаб заҵәык иҽизааиртыр иҭахын. Игәы злеиҟажашаз
дашьҭалон аԥсреи абзареи рҳәааҿы инеиз. Ауахәамаҿ данааи, дымԥшӡакәа аҩныҵҟа
рыԥшәымҟәар аҿы дныҩналан, алтар днамҵахырхәан, ҩыџьа Аԥсҳацәа
иахьырзеиԥшыз ишьамхы наирсын, акраамҭа илаӷырӡ иҿажжы игәы дҭацәажәон.
Ашьҭахь иааҩнашылаз апап имырбакәа, иблақәа ааирыцқьеит. Адин амаҵзуҩ
иҭаххеит «иҷкәын» иҽааирҭынчырц. Гьыргәал Аԥсны аҭагылазаашьа шыцәгьаз
ааԥҵәаны иеиҳәеит.
– Адәы иқәу зегьы гәнаҳацәоуп, – иҳәеит апап, уажәраанӡа иаҳахьази арԥыс
ииҳәази еиҿарԥшуа. – Анцәа ивагылаз агәнаҳацәеи Анцәа иҿихырц илшара мап
ацәызкыз агәнаҳацәеи атымитыша рыбжьаижьит. Џьанаҭ акәу Џьаҳаным акәу
дахьцо ауаҩы Адгьыл аҿы иԥсҭазаара мҩа дахьынӡану ихала инапы иануп. Нырцә
ауп аԥсҭазаараҵәҟьа ахьыҟоу. Уаала сыҷкәын!
Апап адәахьы иҿынеихеит, ашьхымза шыҟаз днеиуан, иҭааз, атымитыша
иарбан ганыз дахьаднацәылашаз макьана иззымдыруаз ауаҩы диманы. Убраҟа
ишеицәажәоз акәын Манча данрыхьӡаз. Иааҽыжәԥаз иблақәа ԥштәыдахарц
агьрыгмызт, ихиҿы усгьы шьакәарак ықәымшәа ицәышхахьан. Аԥхӡы илхәаҭа ицон.
Дычмазаҩхазар ааргәахәт азныказ, аха иара дымтәа-дмыцәа, акрымф-акрымжә
дшаауаз маҷк-саҷк анааиҳәақәа, уи ишимуаз апап диманы дцеит, Дәаб дикәабарц,
қырбыҷла дирчарц, маҷкгьы дирцәарц.
Гьыргәал, ихы ахьигара изымдыруа, азныказ ашьхымза даалахеит. Амҩахь
данааи, дахьцоз ҳәа дазымхәыцӡакәа дышнеиуаз, ишьапқәа ауахәама
дныҩнаргалеит. Иаби иани дырхагылан акраамҭаӡа. Ацәымзақәа аҩныҵҟа
дырлашон, урҭ рҭаашьа иаҳагьы ицхраауан усгьы иуадаҩыз аԥсҭазаара
иузышьҭымхо еидарахрц. «Иаҳхылаԥшхәу лахь сумҭан…». Игәаҵанӡа ииуан
амыткәма. Уи ибжьы ауахәама иҩныҩуан, абжьы уамагаха, арахь иара ида уаҩы
иаҳауамызт. «Сразҟы сқьаԥҭажәумтәын… Аԥсҭазаара аҭагәҭасра џьоук ықәнахӡоит
харада…». Ишьҭахь дааиуан апап.
– Анцәа уимҵахырхәарц, уабгьы уиацәажәарц, уааит, сыҷкәын. Ужәлар рразҟы
уадаҩуп, уи еилыскаауеит. Иахьатәи амш акгьы аҳәаӡом, уи иацтәи амш иадҳәалам,
уаҵәтәи амш аныҟам. Ауаҩы ибозароуп урҭ реимадара. Иацтәи амш агәалашәараҿ
ианыҟамла, уаҵәтәи дазхәыцыртә алшара анимоу, иахьатәи мап ацәикуеит. Усҟан
ауаҩы иҟаиҵо изымдыруа, дызнылаша амҩа дақәымшәо, даақәхоит. Нырцәымҩа
шиԥгылоу агәрагара ауаҩы илааӡазароуп. Нырцә иҟоу аԥсҭазаара мап ацәызкуа
ахшыҩ иҽалхәдаҩтәуеит. Иҽалхәдаҩтәуеит аԥсҭазаара аҵакы хада – ауаҩы мап
ацәикуеит дзықәгәыӷуаны иҟоу ашьаҭа. Уаԥхьаӡа узықәгәыӷуа анумоу, убрахь
уцқьаны ушнеиша уазхәыцуеит, амҩа иаша уашьҭоуп.
Рҩыџьегь ндәылҵит. Агәарԥ инықәгылеит. Ажәҩан каххаа ицқьан.
Ариабжьарак хҭыс ыҟамыз џьушьарын, иахьабалак ҭынчран. Ауаҩы игәалашәараҿ,
аҭоурых аҿы инхон иҳаҩсыз. Уи доусы итәала дахәаԥшуан. Ауахәама зықәгылаз
адгьыл аҿы еидгылан дара, доусы рхатә гәаанагара, рдунеиқәыԥшылара, рхатә
зхәыцшьақәа ирылаҟаны.
– Ари атәыла хәыҷы иқәынхо ажәлар хәыҷы ақьырсианра рыдыркылеит, иҳәеит апап. – Ишнеиуаз аԥсылманра рылалеит. Уажәы иҟоуп аԥсылманра злаҽу,
ақьырсианра злаҽу. Аха ишԥеидгылои, қьырсиан ԥсылман ҳәа рҽеиҿымкаакәа,
рҽеиҟәымшакәа?! Адин зынӡак нырра амаӡам иахьа. Аха ақьырсианра ашьаҭа араҟа
иӷәӷәахароуп. Иисус Христос заҵәык иоуп Анцәеи ауаҩи еимаздо. Уи иоуп
ҳагәнаҳарақәа рзы зхы ҭазырхаз, ҳҿыхразы деиҭаиит. Уи иоуп ҳара ҳҿахәы ҳәаны
ҳнеиҭазго. Игәра га! Сыҷкәын, Анцәа уиҳәала, ацхыраара ари адгьыл иеиҭарц,
дахылаԥшырц!
Ашҭа аҵыхәан аҽқәа дырхиауан. Манча дҿыцхазшәа адәы дықәубаауан. Уи
акрахьифоз, изгәамҭаӡакәа аишәа ихы нықәиҵан, дамхацәазаарын. Адин амаҵзуҩцәа
иԥырхагамхеит. Ус ԥыҭрак дыцәан. Дцәырҳаны данааԥш, аамҭа уамак
шымцацызгьы, акыр деилкка ихы ибеит, маҷк ахыхь шимазгьы. Алада
дыллыбаарган, аӡиас аҿы иҽидыркәабеит, аӡыԥшьа дынӡааршьызшәа, иаргьы агәамч
изҭалазшәа даалахҿыххеит. Аҽқәа ркәадырырц нарызҿиҭит, хыхь данҩыхәна. Апапи
Гьыргәали рахь иҿынеихеит, иаарласӡаны аҵх мҩа иқәымлар ада ԥсыхәа шрымамыз
нареиҳәеит. Аҽқәа аарган, заа дыҩҽыжәлеит, дзызԥшыз иҽынимырхарц. Гьыргәал,
апап абзиараз ҳәа наиаҳәаны, иҽы ашькыл изшьапык нкылидан, дыҩҽыжәлеит.
– Амҩа алԥха шәоуааит! Анцәа дышәхылаԥшуп! – апап ибжьы нарықәиргеит
зышьхәқәа аҽқәа инадзырбаз.
Агәашә инҭыҵын, аҵлақәа ирыҵгаз амҩала аҟәрахьы илалбааит. Аӡиас
инырын, еивагыланы рҿынархеит. Рыҽқәа ирықәымчуамызт, урҭ иаҳа ирԥшаауан
амҩа ирыҽхьныз раасҭа. Адырҩаҽны шьыбжьаанӡа усгьы агенерал-губернатор
иҿаԥхьа игылазаарын. Изырццакрызи, амҩан изқәымгәыӷӡоз акы ианымиуазар.
Иаазыхҭықәгылалак раамҭа ԥҵәан.
– Ҳабацәа қәԥон, ҳашьцәеи ҳареи ҳакәзар ҳгәаҟуеит, ҳауаа ҭахеит, ҳаԥсадгьыл
ахьыԥшымреи ахақәиҭреи рзын, – аҭынчра ааилеиган, ҿааиҭит Гьыргәал, алашьцараҿ
игоз аҽқәа ршьапышьҭыбжь заҵәык ирзыӡырҩуаз Манча иахь ихы нарханы. –
Иԥагьоу, зхы иақәиҭу рԥсы иаҭахым ашьамхнышгылара. Убри иагьақәӡуеит, амца
иалзгаша анырзыҟамла.
