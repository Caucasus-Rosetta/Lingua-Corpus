Иажәақәа еидицалоит мчыла,
Иргәаҟуеит, иргәамҵуеит ихшыҩ,
Ҽыҩӡам инарцо ҟамчыла,
Иухан уназго ауп аҽыҩ.

РУШЬБЕИ СМЫР

Хьылаҵара
Ажәеинраалақәа

Аҟәа
Аԥҳәынҭшәҟәҭыжьырҭа
2019

УДК 82-1
ББК 84(5Абх)-5
С 62

Смыр, Р. Ҳ.
С 62 Хьылаҵара: ажәеинраалақәа / Рушьбеи Смыр. – Аҟәа:
Аԥҳәынҭшәҟәҭыжьырҭа, 2019. – 232 д.
г/р 978-5-122-59-08018

Аԥсны жәлар рпоет, Д. И. Гәлиа ихьӡ зху Аҳәынҭқарратә
премиа занашьоу Рушьбеи Смыр иеизга ҿыц ианылеит
аҵыхәтәантәи ашықәсқәа рзы иаԥиҵаз ажәеинраалақәа.

УДК 82-1
ББК 84(5Абх)-5

© Смыр, Р. Ҳ., 2019
© Аԥҳәынҭшәҟәҭыжьырҭа, 2019

Аннотациа
Аԥсны жәлар рпоет Рушьбеи Смыр аҵыхәтәантәи
ашықәсқәа рзы аус рыдиулон шәагаала икьаҿу – ҩбаҩба, ԥшьба-ԥшьба, жәба-жәба цәаҳәа рыла ишьақәгылоу
ажәеинраалақәа.
Апоезиаҿы асеиԥш иҟоу ажанр, ас ала аҩышьа аханатә
еиҳа иуадаҩқәоу рахь иԥхьаӡоуп. Уи иаҭахуп азыҟаҵара
ҳаракы, абла ҵары, зымҽхак ҭбаау анаԥшааԥшшьа. Аԥхьаҩ
ибарҭоуп Рушьбеи ибаҩхатәра абраҟагь ҟаимаҭла ахы
шаԥшааз, ишгәылшәаз. Ҳҿаԥхьа ииасуеит жәлар рҟәыӷара,
рдоуҳатә ҵаулара ҳаргәылазырԥшуа апоезиатә дунеи,
ажәаԥҟаҵас иудукылаша ажәеицааирақәа, афоризмқәа.
Автор излаиҩуа ала, аизга ахьӡ – Хьылаҵара – ари
ныҳәароуп, зеиӷьашьароуп. Анкьа, ажьырныҳәа адырҩаҽны,
ацуҭа аҷкәынцәа ааизаны, рабџьарқәа рыма хара икыдыз ацәҟьара иеихсуан, уи – хылаҵара акәын, иҭҟьаз ахы
ацәҟьара иаахацыԥхьаӡа «хылаҵара хьылаҵара мышхааит»
рҳәон.
Аизгаҿы инарҭбааны иубоит апоет ихы шкамшәо, ахара
икыду ацәҟьара шкыдиԥаауа.

***
Дтәоуп ихала икарахаз,
Дзыԥырӡом хара.
Иуанахаз, ҽаӡә ианахаз,
Ззеиҭамго сара.
Амшын иххалаз аԥрақәа
Реинҟьабыжь хәаҽуп,
Жәҩан зцәыӡхьоу сыблақәа
Ажәҩан ахь иԥшуп.
… Сыгәхьаагарагь хәашьуп.
***
Исхашҭыз сылхамшҭит, сызхашҭыз дысхамшҭит,
Уи аахыс шаҟа аамҭа цахьоузеи?!
Ҽаӡә лашҭа дынҭамԥшит,
ҽаӡә сгәаҵа дынҭамшәҭит,
Ех, шаҟа мҵәыжәҩа ԥыҵәҵәоузеи?!
Издысҵода ха́рак, исызҭода ха́рак,
Ԥша хьшәашәак наҟынтәи иасит.
Ашәҭышқәа рдацқәарҿ ианыҟамла ԥхарак,
Ааԥынра инаханы имҩасит.
… Ашәа хаақәак рҩашк имҵанарсит.

6

***
Кәадыр иԥа ҷыжь-ҷыжь
Дажәит, аха дызхатәрамхеит.
Капа-чаԥа, сишь-сишь –
Хҭацәы ҽырба деицгәарҭахьеит.
Дааччозаргьы џықәџықә,
Илаф ҟадыџьқәа ҟәартәрахеит.
Ихы-иҿы акәзар ҽыгәҽыгә,
Еинылт акәым, уа бардрахеит.
… Кәапеи кылҵәа ӡык иарҭахьеит.
***
Аҳәачах изымҵысӡо еиԥш,
Дҭажьуп рҩашк ихыбӡамкәа.
Алаҳәа зцәа назхырхыз еиԥш,
Ицәеижь ааԥшуеит уи аилымга.
Ус ашьхақәа ирыламӡацт,
Ажәҩан азгьы ԥҟарахеит.
Аӡы хьшәашәа илымсӡацт,
Аха ихы рыцҳа иҭалахьеит.
… Ԥҭеи мацәыси еицралахьеит.
***
Иҩамкәкәаны кыр шықәса акырӡа иахьыҵаз,
Ибӷеиҵеит шьапԥықәла длагәҭасын иара.
Уа мцабызк зыцрасыз ахәыцраҵәҟа иахьымӡаз,
Ахаҳә рыцҳа аҳәҳәабжь наҩуеит хара.
Иуҭыԥым шьхатәыла, иумыхьит машәырла,
Ҩахьхьи џьара аҭыԥ иҭацәыз харахон.
7

«Иушәырахааит сшәыра,
иушәырахааит сшәыра!»
Иҟәыбаса ахра изынҟьоз иаҿаԥсон.
… Сыԥсадгьыл саҟәыргазшәа збон.
***
Аҳаскьынқәа ақәа ицәтәалоуп,
Ихьҭакӡаргьы џьаргьы ицом.
Ахьаԥарч еиԥш ицәаҭалоуп,
Иҿаҳәоушәа аԥша қәацом.
Ажәҩан аԥҭақәа адҿаҳәалоуп,
Мҵышәк иазхәыцуеит жьымжәақәак.
Еҳ, аамҭалоуп, зегь аамҭалоуп,
Аԥхын иалахт ҳахәҭақәак.
… Са сгәы ахы алоуп.
***
Илабашьа уа иқәыԥшразы шьха мҩақәа
идырцагәыз,
Зны-зынла иныҵеикшоит.
Акакала амахәқәа абӷьыц хәыҷқәа ирҿыҵакыз
Ахьынкаԥсо ирыцҳаишьоит.
Игәыԥшқа ианыргәышьоит иблақәа ирымбо,
Иашҭаҿ дтәагәышьоуп.
Дреиԥхыӡуеит: ԥсаатәқәак, хаз алуқәа
изымлаго,
Ихьаа хьанҭагәышьоуп.
…Шьанҵак шьагәышьоуп.
8

***
Акисиҳәа арбаӷь быжьқәа ацаҟьеиԥш,
Алашьцара ианԥыххаала икаԥсоит.
Еиқәыхьшәашәа игәы хьанҭа ацагә еиԥш,
Маӡа-аргама ахәрақәа иннаҵоит.
Амца жәылаҩ злахьынҵоугьы ихараӡам,
Уццышәызтәуа хәшҭаарам, ҽакуп.
Усоуп, дад, иуараӡамхоз уараӡам,
Ашәҭ здацқәа ҩоу азы амрагь ԥсуп.
… Аб заҵә, зҩызцәа инрыжьыз ирзыԥшуп.
***
Агәашәаҿ ҽеимаак… алаԥш уаҳа
Ашҭаҿ иамаӡамызт мчрак.
Ашә, ахышә, ахышәԥырнаҳа
Ашьҭаҳараҿ – хазы мцак.
Ҳхатәра ҵасқәа, ҳашәа ссирқәа,
Наҟ инаԥхарс, џьа ҳаԥшуп.
Иаҳго хьымкәа, ма раӡнымкәа…
Шьанҵа ӡык агәы ҭаԥҽуп.
… Ҳабжак ыҟоуп, ҳабжак блуп.
***
Сышықәсқәа ԥыххааса ахәыжә еиԥш,
Ана-ара икаԥсоуп.
Нахьхьи џьара, иԥҽу аҩны ахышә еиԥш,
Ижәбо са соуп.
Хыбрак сахаануп, аҳәышәҭеиԥш,
Аҿырҳәы аҵаҟа – мцоуп.
9

Еҳ, уажәшьҭа ашьхымӡаҭра аҿышәҭеиԥш,
Сыԥсҭазаара ҭшәоуп.
… Асы ԥаҟьақәа ссоуп.
***
Ижәҩахырқәа хьанҭагәышьоуп а́ԥсҭеиԥш,
Ашьымҭлаҳәқәа ишьапқәа ирыцраҳәоуп.
Иласгәышьоуп ихы мыжда аԥсҭҳәеиԥш,
Иажәа ҟәазқәа иҵеиџь ҭацә иҭаԥсоуп.
Дышәҭу џьишьоит иара шәҭыцқәак рымҵа,
Иаамҭа кәанҷ ианыҵуеит, ибаӡом.
Шьҭа маҷ-маҷла иҿыцәаагәышьоит имца,
Ҽыхысхысла уразҟы узаагаӡом.
… Аҵла ҩа азҳаӡом.
***
Акгьы ыҟам, шьҭа акгьы ыҟам сзырԥхаша,
Аҵааԥшақәа ахәыц еиҟәдыршәоит.
Уарак уоуп сзықәгәыӷгәышьо, сашәа,
Сыҽудҵан сҭеисԥыҳә еихсыршәшәоит.
Умгәамҵын – саачҳа, абаа, слабашьа,
Умҵаҿ лабжышқәак каҭәоуп.
Уара аӡәк уоуп сеилызкаауа, сашәа,
Аб заҵә еиԥш сымала стәоуп.
… Сааигәа – хароуп.

10

***
Асы ԥагьа каԥсоит, еиқәыԥсоит ԥаҟьа-ԥаҟьа,
Амцагь шьҭа акыр ихаахеит.
Снахьысуеит игәаҩаӡа сан рыцҳа лҳаҟьа,
Лыԥхныгагьы хеит, ихәыҷхеит.
Аҵлақәа ирылиаазшәа рҵыхәақәа еиҵыхны,
Ҵыӷшла-махәышла хьыссуп.
Рыԥшӡара уҿахәмаруа акакала ирыԥхны,
Ахцәԥара пырпылқәа лашьҭуп.
… Рнаҩсшәа сыхшьызар сҭахуп.
***
Дтәоуп, аха гәаныла ды́ҩуеит,
Ҽыхәак дақәтәан иԥшӡаӡа.
Иҽышьҭабыжь храшк ианыҩуеит,
Наҟ дацәцарц илахьынҵа.
Мышзырҳага хәыҷ – игәҭыха,
Илаҳәыз́ар ашәа нҵәоуп.
Дызцәыбналаз ԥыххаа-жьыххаа,
Амзарыхра иаҿаԥсоуп.
… Уи са соуп.
***
Ҟәара шкәакәа ахы ылакны
Ицәоуп амшын.
Лаԥшыцәгьақәа икылкааны
Амшын ахь шәымԥшын!
Зҩысҭаацәа ириааиз иоуп
Згәыла изгьы иҭәу.
11

Еиҭасҳәаз зегь џьазшьо иоуп,
Џьым, иџьашьатәу.
… Сеидрума ҳазтәу?
***
Илтоит маҷ-маҷ абаҟәылӡ,
Кәапеила илтоит.
Лыхцәы кьларуа, уа леирыӡ,
Насыԥла илырҭәоит.
Иаргьы дҿажәкуа абар дахьцәырҵ,
Рҩыџьегь ааҟаԥшьхоит.
Аха илымпыҵууаан леирыӡ,
Уаҟа аӡы нкаҭәоит.
… Шьҭа ларгьы дшабоит.
***
Дыцәеит дынҭаҳаны, иқьала ԥшӡа ихылаԥшуан,
Дқәыԥшӡамкәа, насгьы дажәымкәа.
Ихымца бзага-бзаго ирахә ирылаԥшуан,
Рымҩақәа кын агыгшәыгқәа.
Хцәеиужь касы шкәакәа, ԥҳәызба лаша-лаша,
Диԥхьоит уахь, саамҵарсны сга ҳәа.
Ишкәакәахоит жәҩанаҿ иҽыхәа кәаша-кәаша,
Ииури, изынагӡоу лгәа́ҳәа?
… Асы ԥаҟьақәа еиқәҿырҭуеит шәԥырла ҳәа.

12

***
Еҳ, ҩ-ҵхык уаха еихалеит,
Мчыс иҳамеи – аӡын ӡнуп.
Ахьҭа рыцҳа адәы ицәхалеит,
Суада иҩналарц аҭахуп.
Аха арахь, са сышҟа уааи ҳәа –
Мап, уи схышәқәа азсыртӡом.
Сшәоит суаџьаҟаҿ са смыцхәхар ҳәа,
Аԥшәма иԥшәмара иҭиӡом.
… Агәра згаӡом.
***
Ахцәы аҿышуеит амра аҳкәажәҵас,
Ӡы кнаҳак инаҵакуа зны.
Ихагала нас иара ԥсаатәҵас,
Иарбоит хара хракаҿ ихшьны.
Поетцәак, ма сахьақәак ҭызхуа,
Шәызҿузеи қалақькаҿ шәтәаны?
Араҟа иҵәахуп агәқәа хызхуа,
Ара зегь ииуеит ашәаны.
… Ушԥашоу, Аԥсны!
***
Имгәыӡыц еибагәӡоит,
Еилаӡыҭуеит рқьышәқәа.
Аԥҭа ҟәашқәа иҭарӡоит
Ажәҩан зегь ахышәқәа.
Иамбацт баҳча ҩычагь
13

Ас гәаԥхара, хаара.
Ирхьыкәкәоит рҩыџьегь
Шәахәаҵас рыԥхара.
… Иузыԥшаауам ха́ра.
***
Схала иҟасҵароуп сызҵаарақәа рҭак,
Наҟ исцәыбналт дара ахагақәа.
Алақәа ҿеихак ҳәа рымам уахак,
Ирыҵалеи урҭ агәыԥҵәагақәа?
Атыҵәҟьагьы изҭыҵхьаз иазцеит ишәаны,
Еилсырго збом еиламырцҳакәа.
Зегьы-зегь рыбжьы раҳауеит ашәаны,
Еҳ, ала рыцҳа, ала рыцҳақәа.
… Урзыӡырҩла ҿымҭ утәаны.
***
Изымҵысуа аҵых аҽгылеиԥш,
Ахәыцраҿ иаанкылоуп.
Еиқәыхьшәашәа ашәа́хәақәа ашькылеиԥш,
Махәқәак ирынгылоуп.
Абырг – шьҭа ахҭыс рацәа еихшьала,
Иҭаҭынжәга еиҵеиҵоит.
Игәыӷрақәа ирымирҷҷо ԥшьаала,
Иҭеисԥыҳә инахеиԥсоит.
… Днеимҳәа-еимсоит.

14

***
Ҭынчроуп – ихҩоуп уажә зегь шьалла,
Ажәҩангьы а́аԥсара ахашҭуеит.
Аха аҵых рҽалакны ԥшьаала,
Ашьацқәеи аӡаӡақәеи еиҿашәҭуеит.
Еилаҳхуам ҳаԥхыӡқәа доус ҳтәы ҳәа,
Арахь дара еижәылоит, еицралоит.
Аӡәаӡәала, аригьы шьҭа акы ҳәа,
Аны́ԥҟарсҭеиԥш аамҭа ҳанхалоит.
… Ашамҭаз ҳҵаатәалоит.
***
Ашәакәа жәпацәоуп аӡқәа ирхылаз,
Џьара амчра ӷәӷәахоит ацәқәырԥа.
Деиқәхоит хара ахызаҵә иаԥылаз,
Дахәхоит иазыԥшым ахынԥа.
Иаҳхароугь – иаҳхарамгь шәагәышьоуп,
Иаҳусугь – иаҳусымгь ҳарҿуп.
Аӷба ду еиқәхарц аҭахгәышьоуп,
Иҳаҩжьуп, уи аҳәҳәабжь хәаҽуп.
… Уаҵәы ҳазыԥшуп.
***
Ихиаало быӷь ҩеижьқәак каԥсоит,
Ҳа ҳҟынӡа рыбжьқәа ааҩӡом.
Аҟамаҿ ахаҳәқәа еиҩнарссоит,
Ажьакца изаиааиӡом.
Цыӷк џьара аԥсы хаа еиқәнархоит,
Ҽа ԥсы хаақәак ныхны.
15

Аӡәы абџьар са сышҟа ирхоит,
Дызҿаҭәҳәахьоу имхны.
… Зегь ҳкәаԥ ахь ҳнеихоит.
***
Сахьцо угәаԥхагәышьом, узцу сгәаԥхагәышьом,
Еинышәом аԥсаатәқәеи аԥшеи.
Акьаҿ дызҳагәышьом, аугьы длаҟәгәышьом,
Рахәыцла иӡахуп адунеи.
Ҳашәшәуеит иахьаҭыԥым,
ҳаҽхаҳтуеит иахьҳаҭәам,
Ахьурӡыҵәҟьагь шәиуеит ианҭабо.
Зыҽхызҩаз игәаҭам макьана, цқьа ихаҭәаам,
Ҳаацәырҵуеит нас цәала ҳҽырбо.
… Хыхьынтә дыԥшуп зегь збо.
***
А́шәаӷь еиԥш дкаԥсоит
Маҷӡак даауршәшәар.
Мадаӷьушәа уирбзоит
«Ааит!» ҳәа даауршәар.
Ахьа еиԥш дыцәҟәыншьоит
Инеихьысыр ԥшак.
Ача хьшьы еиԥш дыбжьоит
Днықәуртәар лабак.
… «Аҳиҳи» дҭаӡоит.

16

***
Дыззымыхьчаз, дыззымааӡаз зԥазаҵә,
Еҳ, уҳәансҳәанқәа изхом.
Зашҭаҿ иззеиқәмырхаз зылҩаҵә,
Ҳҳәынҭқар хәыҷ ацашьа игәаԥхом.
Мцабызны ицрасуеит, иныруа
Ахыццышәқәа игәаҵаҿ еинԥоит.
Еҳ, алашә ибоит зегь «здыруа»,
Рхы иқәиааз ахәыцқәагьы ибоит.
… Шәаахәыц ҳәа дыҳәҳәоит.
***
Лхаҵа длыԥсахуеит – илхароузеи? Лҭеиҭԥш
Ихнахуа рацәоуп.
Илеиҳәараны иҟеи? Иԥҳәыс ԥшӡа лыҵкеиԥш
Игәы ҵаӷацәоуп.
Дкәаԥкәаԥуа ҵхыбжьонла даауеит
лара ацгәеиԥш,
Имгәа ҭацәцәоуп.
Илеиҳәозеи рыцҳа иԥҳәыс ԥшӡа? Лыҵкеиԥш
Игәы ҵаӷацәоуп.
… Илымҳақәа ауцәоуп.
***
Иҿыцәаауеит кәицҵас агәҭыха,
Изгылаӡом, шьҭа ақәра ахьыгӡоуп.
Абзаҵә, аԥызара ԥыххаа,
Асаркьеиԥш уа храмшк иаҿаԥсоуп.
Ҽакоуп сара исԥыҩланы исзааиз,
17

Шьхатәылагь аҵасқәа еиқәнархоит.
Ԥхьа игыланы инеиуаз, иаиааиз
Изиааиз аиԥш насшәа изаҵәхоит.
… Аҭәыҭәҳәа ааигәахоит.
***
Ҭәыцк иахьынҳалоу сыгә рыцҳа арахәыц еиԥш,
Иԥҵәар сҟалагәышьом.
Хәыцрақәак сыжәланы снаргоит аӡхыҵреиԥш,
Бжьык сҭаӡагәышьом.
Амшқәа зегь аамҭа ианыҵуеит акәанҷеиԥш,
Ҽа ганк инанылоит.
Ҳалырхуеит ҳарҭ зегь доус ҳаџьалқәа
акьанҷеиԥш,
Ҳҭыԥқәарҿ џьоук гылоит.
… Ҳаилыхоит аҟанҷ реиԥш.
***
Амшқәа сшәоит ҳәа срылахәхан –
Исзымшәаӡеит.
Урҭ сраӡоит ҳәа срылахан –
Исзымраӡеит.
Дыдқәак ҭынчхарц срылаҭәҳәан –
Сырзымдырӡеит.
Ԥҭақәак хысцарц срылаҳәҳәан –
Исхымхәыцӡеит.
… Сышьҭоуп суапа сҽылаҳәан.

18

***
Аамҭа хаԥахасуа
Амбжьах иеиԥш ицоит.
Наҟынтә аԥша иасуа
А́арцәынӡа иааӡоит.
Имлашьуеит аҭәыҭәҳәа,
Ақәыџьмақәагь убас.
Сыхәрақәа бнарыҭәҳәа,
Сан рыцҳа – сзааӡаз.
… Ҳазнылари мҩас?
***
Аӡҭасқәа аӡы иҭас-ҭасуа,
Абӷьыцқәа реиԥш еилысуеит.
Аӷбеиԥш амш ҭагәҭасуа,
Иахьынҵәо имацәысуеит.
Аӡгьы аҵыҭәа иаҵоуп,
Ахаҳәқәа – хаз аӡыхәашь.
Алаԥанзаҵә ҭацоуп,
Уа акәа инҭалт аԥшӡы млашь.
… Аԥслы аԥхыӡқәа – жьа́ӡоуп.
***
Сыҵых сҳаԥы исызҭаҿамҳәеит,
Инҭыҵны исцәыбналеит амшәҳәыс еиԥш.
Маҷк исыцәшәазаргь, ҽакы амҳәеит, –
Ашьыжь сыхҭықәгылт асыс еиԥш.
Ԥша хьшәашәак нахәлаҭәҳәан сымца,
Аҽеиҵнахит ҿымҭ абга аҵыхәеиԥш.
19

Агәаҷ дсырҿыхан длахҿыхӡа,
Миа́ аагара дныҵԥеит ацыӷ еиԥш.
… Аергь ду, уааҳхылаԥш!
***
Аарла рыбжьы ааԥсақәа шьҭыхуа,
Сыхәда аҷапырхәеиԥш рыҽхыршьуеит.
Ирдырмашь исыхьыз, иахьсыхьуа?
Ласба ԥшқаҵас рыбзқәа сҿыршьуеит.
Еҳ, а́цәқәырԥ, ижәбазар ахьтәы ԥсыӡ?
Аҭак саҳаӡом, иагьсаҳашам.
Зықьнашықәса сцон наҟ снарылаӡ,
Аха – мап, иара ахаангьы саниашам.
… Ашана са сзыҳәа иҟалашам.
***
Аҳәҳәабжьқәа геит иахьазыԥшӡамыз,
Иахьыҷаԥшьоз ашҭаҟны ҿымҭроуп.
Аԥазаҵә, аԥа, изыхәҭаӡамыз –
Аҳаблаҿ зегь хьаауп, еилаҭырроуп.
Арыцҳара ивсуам аӡәы дамба,
Шәырла џьара амахәқәа хьырхәоит.
А́рҭқәа инарылашәоит акәамԥа,
Иахьынкашәо ԥсаатәқәак ацрыхоит.
… Зегь ҳзеицҭалом амба.

20

***
Хәыцра хьшәашәоуп ҩаԥхьа ихалаз,
Ихьаацәгьақәа рҽырӡом.
Рада гәышьа – аӡы иҭалаз –
Дымбааӡакәа дзырӡом.
Ихьанҭазаргь иашәа ицҳәа,
Дызхьымӡац игәҭыхоуп.
Ацәқәырԥ ирҟьо аӷба рыцҳа,
Аԥырсалқәа агәыӷроуп.
… Гәыразқәак иԥсҿыхроуп.
***
Ахәымџьар еиԥш амш еиқәҳәалоуп –
Уигьы акы ҳәа.
Уаха исзымҳәаӡац ак сҳәароуп
Џьоук рзыҳәа.
Сара сзыҳәа зегь рҩашьоуп –
Шьҭа зегь башоуп.
Исзынхазгьы уи слабашьоуп –
Саазырӷәӷәашоуп.
… Узырԥшӡо – уцашьоуп.
***
Аҷнышқәа, аԥша, нас хаз аӷба,
Зны иҭынчхо, зны агәамҵра иаҿуп.
Иаҳҳәаргьы, иааӡаргьы арҭ ахԥа
Уахгьы-ҽынгь амшын зегь ртәуп.
Рышьҭахьҟа инкарҟьазшәа рыцәа,
Ҟәарааԥсаҿ џьоук рышьҭа ларҵоит.
21

Уа ахьтәы ԥсыӡ хәыҷ иашьҭоуп аԥсыӡқәа,
Нас зегь рыҩныҟақәа ицоит.
… Аҵыхқәеи амшқәеи ԥхьаӡоит.
***
Иахьантәарак амш еиԥш ихьаацәгьақәа
рҽеицаркуеит,
Ижәлоит еивас.
Шәашәирбаӷь ҵыхәеиԥш амахәқәа
рҽеиҵырхуеит,
Рҽеиқәырԥсоит нас.
Ахьы хәымџьар чыхәақәа рҽыртланы
ицәырҟьазшәа,
Мацәыск еиҟәыҷҷоит.
Адыдгьы абжьы алада ха́ра дук адлазшәа,
Ахала ихнарҷоит.
… Аҩсҭаацәа ччоит.
***
Лыԥшӡара лгон уа лнапқәа ирныргыланы,
Илымпыҵҟьар ҳәа сшәон.
Драцәажәон амҩаҟны шьхыцқәак еидкыланы,
Сгәы ашәҭқәа ҿышәшәон.
Ҳаи, џьоушьҭ, асаркьеиԥш леимаашьҭыбжьқәа
ԥымҽындаз –
Хьаак сҭанаҳәҳәон.
Сқәыԥшра саԥысхьан, уи знык инылхьысындаз –
Сыблақәа ҳәҳәон.
… Ашьацқәа ԥсаҳәон.
22

***
Рыцҳа – аамҭа ихамшьаӡеит,
Ижәҵысзаҵә аҿыцхьареиԥш
Игәамҵрақәагьы ԥхамшьаӡеит –
Дрыма ицон аҽыџьбареиԥш.
Илабжышқәа рҽеизакны
Уа шьацәгьаҵас ихәлаҵәоит.
Ихәра мцагьы аҽӡырганы
Игәы аҵаӷара кылнаҵәоит.
… Ицааскьахьоу ицынҵәоит.
***
Бӷаб рыцҳак азаҵәра агәыҵаршәны итәоуп,
Ԥыхьашәа-ԥыхьа агәыԥ ираԥызаз.
Излаз ирыԥгыло џьара ахра иаҿоуп
Иқәыԥшыз,иаиааиз, иара анкьа иаҩызаз.
Иҳалаҽуп ҳарҭгьы бна иааӡаз ршьа –
Амгәаз, аҭыԥаз, иԥсыҽхаз ҳигәҭасуеит.
Ҳахара абаҟоу? Уазхәыцишь, сашьа –
Ҳаибажуа мацара маҷ-маҷла ҳамҩасуеит.
… Ҵаа ԥшақәак асуеит.
***
Ақәахҵәырқәа кәаԥ-кәаԥла
Сҳәымцаҿ рыҽдырԥхоит.
Иҳахьуеит ҳӡамҩа, ҳабла –
Уаҟа акәицқәа ҳәҳәоит.
Аха ақәа агәы неихәлацәоит,
Нас аԥсы еихәлахоит.
23

Уа ӡи-мцеи неибарцәоит,
Сырахә харахоит.
… Зегь ас ҳаибарԥсуеит.
***
Амш сархеит аҽеимааиԥш,
Аҵых ажьеиԥш сажьеит.
Ԥхыӡк сшаҿаз аҿаҩеиԥш,
Сеиқәханы исызшеит.
Ҿыц уажә амра адаҷқәа
Акаҷеиԥш еихаԥсоуп.
Ԥсыӡқәаӡам адарчқәа
Ирҭашәаз – сыԥсоуп.
… Зегь акоуп сыбзоуп.
***
Аӷбеиԥш амшын зегь аҭынчра иӡхгылоуп,
Шьапеилаԥса ицәоуп ԥшақәак.
Сзырхымсуа, сзырҿымсуа уа схьаақәарҿ
сынкылоуп,
Сгәаҵа имацәысуеит хҿақәак.
Игәышьҭых-ԥсҭаҵаганы иааҩуеит са сҟынӡа,
Уеиха, унеихала ҳәа аӡә ибжьы.
Сеиԥшгәышьоуп, рыцҳа, аҭынчра қәрахьымӡа,
Скараха стәоуп сеиқәышьшьы.
… Иакгәышьоуп сцәашьы.

24

***
Издыруада ашықәсқәа рԥеиԥш?
Изныруада ргәыҵха?
Аамҭа акы алаҽт аимҳәеиԥш,
Иззыхәышәтәрыда рыцҳа?
Еиҵаҳҵаз абџьарқәа ҭҟьоит –
Мышкызны уршаҭом.
Аамҭа акгьы ахьӡом – еиқәхоит,
Ҳа ҳцашьа ҳазгәаҭом.
… Ҳазҵымгәо ахь ҳаихоит.
***
Амш маҷ-маҷ аԥсы алшәшәо
Иазцоит ауахҭа.
Игәалашәо, дызгәаламшәо
Харахоит еиҭа.
Џьоук иразра иалачоит –
Аҩсҭаацәа – шәысҭыҳә.
Илабашьа дацәажәоит,
Дажьжьоит иҭеисԥыҳә.
… Дазыԥшым иҳәыҳә.
***
Игәаҟҵәаҟуа, иҿыжмыжуа ачарҭ еиԥш,
Аԥша амҩа иануп.
Саҵахт лашьцарак ачалт еиԥш,
Агәамҵра саҿуп.
Сыблақәа нҭааргьы уа храмшқәак,
Гыгшәыгк рзаауеит.
25

Игарҵаанӡа игәеиҭан ашәа ԥшқак,
Џьнышк ибылуеит.
… Маҷ-маҷла сҭаауеит.
***
Дкараха иҽаақәикит а́цагә,
Илабашьагь иашьап уажәшьҭа аԥсы.
Ацаҟьа инадҟьаны аԥшаццак,
Азнык иааиқәтәоит ихьыссы.
Рҩашбжьык еихымсыӷьӡо храшәан,
Аб – аслан харантә инахәоит.
Атәыҩақәа ирзышьҭымхыз ажәҩан,
Аԥсҭҳәеиԥш ашьшьыҳәа илаҟәхоит.
… Шьамхы ааԥса дҩеихоит.
***
Адгьыл иакәшо изықәшәалак –
Жәҩанахь мрак еихоит.
Сара уи санарԥхалак –
Сыблақәа сызхоит.
Аҵыхқәагьы изыниалак,
Ҿымҭӡо инеихашәоит.
Алашара анасырклак,
Сыблақәа ааразхоит.
… Ҽаӡәы изымҳәо сҳәоит.

26

***
Ласкьагашәа ашшыҳәа
Митә а́мшын амшын.
Уаасхыламԥшт, ашымҳа –
Аԥша а́шшра иаҿын.
Ихиаало быӷь ҩеижьқәак
Махәқәак ирҿышәшәоит.
Иӡамҩахьтә лабжышқәак
Ихьаақәа ирыҟәшәоит.
… Аԥсымра ҭашәоит.
***
Илеиуеит хара арҩаш аҽжәылеиԥш,
Ашәах аҿачуп.
Ахрақәа ирҿахәашоз илаԥш,
Лабжышны иҿашуп.
Махәқәак рлакыҵақәа ирҭаӡыс,
Быӷьқәак лбаауеит.
Зан рыцҳа зхыршьаахьоу аӡыс
Иахареи – дгәынқьуеит.
… Дгәыкуеит.
***
Амш еилашьшьуп уажә аҵыҭәеиԥш,
Иахажьгәышьоуп гәҿыӷьрак.
Акы иарххоит игәы арыҭәеиԥш,
Изеиԥшуп шьҭа ихьлак.
Мзарыхракаҿ наҟӡа иҭрысны,
Аас қәасаб неиуеит.
27

Икаԥсоуп џьара хызаҵәык дысны,
Шьха уарбак акы аҩуеит.
… Даук дматанеиуеит.
***
Сааихыҵит дахьықәыз деиҵыхны,
Нас саадышшылашәа зуит.
Быргкгьы ихҭарԥа шкәакәа ааихыхны,
Лабжышда лассы даахынҳәит:
«Еҵәаԥшӡақәа ибон ихатәқәоушәа,
Ҳамрагь хатәы мцаны ишьеит.
Днамхон Ҳаԥсадгьыл жьахәҭоушәа,
Зегь сфароуп ҳәа имҳәази – «ҳаижьеит».
… Аԥсцәаҳа дибжьеит.
***
Быжь-мҩак еихагылоуп быжь-ӡиак иҩархыкны,
Быжь-храмшқәа уа быжь-ашәак рҳәоит.
Быжь-сынаҟә ирҿықәны, быжь-ҳаҩарак
ирхықәны,
Абыжьӡыхьк бжьыџьара иубоит.
Быжьҩы хацәа бжьыџьара руапақәа нкаршәны,
Абыжьҩык уа быжь-хырӷәӷәарҭак ркуп.
Быжь-ҟамак мцабызны, нас абыжьбагь
ҵааршәны,
Быжь-кьарахәк хазы абыжьҩык уаҟа ирыҟәнуп.
… А́аҩык – дмыцхәуп.

28

***
Амзаҿа зҳәынҷаз атыҩ еиԥш,
Ихәыцрақәа дԥахны дыркуп.
Иҭырцәаахьоу а́жаб атәыҩеиԥш,
Аҵанӡа игәыӷра ҭацәуп.
Иааԥынра асаркьеиԥш иԥыххаа,
Аԥша иҿанаҳәоит дахьцалак.
Шьҭа агәашьамх иазнагом иҽыхәа,
Амаҳмызқәагь ахьаам шьҭа рацәак.
… Ицәышхоит еҵәак.
***
Иааԥсара ахчнызеиԥш ихчнуп,
Иқәуп иуапеиԥш хазы.
Ихәыцраҿ инысымҩа иҽхьнуп,
Анҵәамҭахь инеигоит иԥсы.
Еинышәаӡом қәыџьмеи уасеи –
Уи кылкааны зааны ибахьеит.
Драбашьуан сыҭәҳәацәгьеи ԥшеи
Аҭәыҭәҳәа ашьапхыцқәа дырхәхьеит.
… Аҽеимааиԥш дхахьеит.
***
Асы акәзар, иауеит ԥала-ԥала,
Ихшәаауп уамашәа ажәҩан ақьышә.
Инышәынҭра ижуеит инапала,
Наҟ-ааҟ инеивеиԥсоит анышә.
Днаԥшы-ааԥшуеит дрымбарц иԥырхагоу,
Ижыгала инышәнап ишәоит.
29

Издыргәышьом рыцҳа дышхагоу,
Аха имаша аӡәы дҭаҳар ҳәа дшәоит.
… Иԥсы шкәакәа – ҽыхәа зқәыршәшәоит.
***
Дгылоуп дыԥхашьаԥхаҵо иара,
Дааидааидышәо лаара дазыԥшны.
Ҵарақәак неихаԥыруеит хара,
Рашәа хаақәа икәа инҭаҳәаны.
Атрыгә-трыгәҳәа дааиуеит ахьҟәыршәа,
Лцәацәича-лқәыԥшра лышәҵаны.
Дахибаауеит аԥшаҵәҟьагь уамашәа,
Маӡа уи дицәагәӡыр ҳәа дшәаны.
… Ҩ-еҵәак еидтәалоуп илбааны.
***
Сгәанаҭеит зааны, аха амаҭ ҵысӡом,
Азнык саашәеит.
Сгылоуп садырсызшәа, ажәакгьы сҳәаӡом,
Амрагь шанхеит.
Абнахь аҿынанахоит, ҳаи, џьоушьҭ – уамак,
Ашьацра шьаҟьоуп.
Самыхаӡеит сабџьар, иагәыдсымҵт лабак,
Уи – ныха цырҟьоуп.
… Ашәаӡак ҳабжьоуп.

30

***
Асаби хәыҷ, асаби –
Кырӡа сиеиԥшхеит, иараби.
Агәы мыжда ахы алаӡом,
Ахреиԥш ухәра узхалаӡом.
Сани саби сзымхаӡеит,
Сашьцәа дуқәа сзымхьчаӡеит.
Сырблит сыуа, сықәлагьы,
Лабжыш ҭыԥхеит сыблагьы.
… Ҿырпын ашәаҿ сзымнаӡеит.
***
А́́цәқәырԥақәа исшәырҵаз аҭынчра сгәаԥхон,
Рыбжьала исшәырхуан уажәы.
Башаӡа уахь сыҩны акәакь ахь снеихон –
Икнаҳам уа скаба – скәымжәы.
Аҽеизакны шьҭа адыд шьҭахысуан ара,
Инхылон қәыршәқәакгьы хышьшьы.
Ижәбац дабаҟоу – сҽаӡәгәышьан сара,
Ахаҳәқәа ӡырҩуан еиқәышьшьы.
… Сҽы аӷәраҿ ихшьын сымпахьшьы.
***
Ахьҭақәа ицаз рыхқәа рхашҭуеит,
Рааԥсарагь рцәыӡхьан ара.
Арҩашқәа ахрақәа ирҿашәҭуеит,
Асахьақәа ҭырхуеит џьара.
Аергь ҭыԥҳа цәичак қәылҵазшәа,
Лаԥшы иаҵәа – аӡҳәырақәа ааԥшуеит.
31

У́арбак машәырны инаҿшәазшәа,
Ԥша ҿацак, ԥша разк аауеит.
… Схы сыԥшаауеит.
***
Еиҵалоит маҷ-маҷла аҿышәҭа,
Амшынҵәҟьагьы кароуп.
Ҳаи, абаа, – ԥсеивгашьак сышәҭа,
Макьана сҟалароуп.
Аҟамаҭра зқәашьым аҟама
Ихоит, ицагәгәышьоит.
Сыхәрашәа ахьынтәгоз шәаҳама? –
«Рарира» сҳәагәышьоит.
… Сҟамларгь сыжәбагәышьоит.
***
Махәқәак рыҟны сахьақәак ҭнахит аԥша,
Ухаҵоуп – џьара ассирқәа абас еиԥшҵәҟьа
ԥшаа.
Быҩрык, баџақәак, ԥсарабқәак ҽырбоит,
Каԥкаԥқәак, шьха уарбак, хаз ҿымшәқәакгьы
убоит.
Маҳәы ԥшӡак, хаз ҭацак илхаршәны лкасы,
Аԥсаса, нас ахьча, иабџьар, иеимсы.
Ухаҵоуп – џьара ассирқәа абас еиԥшҵәҟьа
ԥшаа,
Махәқәак рыҟны сахьақәак ҭнахит аԥша.
… Аха иазҭымхит сыԥсы.
32

***
Иаркуп сыҩны ахышәқәа,
Аԥша адәны иӷызуеит.
Уа сгәыӷра ҭахышәкаа,
Исыцәцар – сыԥсуеит.
Уабџьар ҭурҟьахьазар,
Шьҭа – ахызаҵә хынҳәӡом.
Амҩан иблаҟьазар,
Анаҩс – ихҩаӡом.
… Слахьынҵа сзацәцом.
***
Сықәԥареи схьаақәеи еилаԥсоуп,
Игәыӷуагь, игәаҟуагь са соуп.
Шеи-шықәса усоуп – уссоуп,
Шҳамла сублыргьы сыбзоуп.
Са сҟынӡа убжьы ааҩӡом – схароуп,
Ушьыцрала ухәда хәароуп.
Ахаҳәқәа хәаҽуеит ак рызхом,
Ӡы хәашьаҿ ӡы хәашь цқьахом.
… Аццышәқәа еизугаргь мцахом.
***
Инас-насуеит абажә аҵларкәыкә,
Усоуп, нас, у́сада ахы ахьуеит.
Аԥшалас нхықәтәала ахықә,
Хәаџьаҵас сӡиас иахаԥхьоит.
Апапгьы «иибаз иԥшьоит»,
Суахәамагь рыцкаруп ҳҭоурыхқәа.
33

Са сакәзар ҽа мчрак ахь сыԥшуеит,
Гәыӷрак инҭасҵахын сыкәа…
… Ахьыӡ сҳәаӡом гәаҵәа мкыкәа.
***
Иқәас-ӡысуа сымш иацашьеи?
Шьҭа ҭагалан – сшәага-зага.
Сгәыӷраҿыӷрақәеи слабашьеи
Ԥсеиқәырхага – ԥсыраӡага.
Еибаркаран бӷьыци-ццышәи,
Аԥша рҽаҭа ажәҩан иалоуп.
Еихагылом сыци-сышәи,
Ҽа шьаҿак, нас – аӡын гароуп.
… Схәыцрақәа ажәҩан иахьынҳалоуп.
***
Ишнеилац ашьабсҭеиԥш ицон ираԥгыланы,
Азшьапык наҵаҟәҿт, еиҵыҵт адақәа.
Ҳаи, ҳахьӡырҳәага ду – рылабжыш хыланы,
Ашҭа инҭауазырт ажәлар рыбжьқәа.
Арԥарцәеи аҭыԥҳацәеи ԥшацәгьаӡак
рысызшәа,
– Иацназго анбаҟало? – ана-ара еизҵаауеит.
– Ҳамҩа изангамзеи, шәышԥагылоу шәдысызшәа? –
Аҵыхәа изахьымԥшуаз џьоук ҳәҳәоит,
аҽқәа аауеит.
… «Шәчымазаҩ дықәыжәга!» – бжьык саҳауеит.

34

***
Агәы рҭынчны амшын ианӡаала –
Инанагӡеит ауп амра аҳақ.
Ус унеила ԥсы раӡала –
Уаргьы уҭалеит даҽа ӷбак.
Уззыԥшу ахьузыԥшӡамоуп
Гәык нкылнажәоит хынԥак.
Амацәыс еиԥш ажәҩан уалоуп,
Ухԥа, уҩба, насшәа – уак,
… Даҽа мҩак.
***
Дырҩегь ақәа хымкәа, ақәа хымкәа, ақәа
хымкәа,
Суаҩымкәа, схаҳәымкәа, арахь ак сҭахымкәа,
Ашәакгьы сгәы ахымкәа, аха уа сагьсасымкәа,
Мыскьаҭкгьы сахәымкәа, сыбзамкәа,
сыԥсымкәа,
Дааигәамкәа, дхарамкәа, сылтәымкәа,
дыстәымкәа,
Исыцыз сырхымкәа, сҭацәымкәа, сагьҭәымкәа,
Уа угәыӷра узыԥшымкәа, уаргьы уазыԥшымкәа,
Ушԥақәхеи уаразаҵә, уагьшьымкәа,
уагьжымкәа?!
… Иауеит ақәа хымкәа.
***
Иҿыцәаахьеит агәааԥсақәа,
Аҵыҭәақәа рхыҵәеит.
35

Аԥшамцақәа, аԥша́ԥсақәа,
Гәыӷра хәыҷык хырҵәеит.
Дарбан зегь ирхажәаахьоу,
Уа иҳақәиҭхәу иҳәамҭоуп.
Зашәа нас еиҭашәахо,
Ацқьа ҭыԥ итәарҭоуп.
… Ахӡыргара – нҵәамҭоуп.
***
Ирххагәышьоуп схәыцра ахыцқәа,
Ԥыхьатәиқәа рылымкаа.
Сымш хәыҷ рыцҳа, аҵых ԥсыцәгьа,
Иафахьеит ихыҟаҟаа.
Иузынхазгьы уззынхазгьы
Изразҟу уа уакәгәышьоуп.
Жәҩанаҿ аеҵә иҭахазгьы,
Иаҭынхаз аԥсы акәгәышьоуп.
… Џьоук рзын зегь лакәгәышьоуп.
***
Ԥсшьарак амам атыгә-тыгәҳәа,
Аҵларкәыкә иахьантәарак.
Дрыцҳагәышьоуп схьаа сатәуп ҳәа,
Дгәыӷраданы ихьатәалак.
Шьанҵа ӡык џьара иуԥшаазар,
Изжәрыда ҳәа ухәыцырҭам.
Ахра тышаҵас уаршәазар,
Ахәдаарақәа ухыҵырҭам.
… Ҵеи дахьымиз хысырҭам.
36

***
А́едықь дамшьҭуашәа имала дтәоуп,
Икарахаз ахьшь еиԥш.
Дунеи ду сабрадак аҿоушәа еиқәаҵәоуп,
Еиқәаҵәоуп зегь арацәа еиԥш.
– Суҭаахьеит уабаҟоу? – иҵәыуеит ашәак,
Игәхьааигоит иџьынџьгьы.
Амацәыс исызшәа ицәыӡхьеит ихәҭак,
Иҭацәуп џьара аскьынџьгьы.
… Ихыцдоуп хәымпалк.
***
Иааԥсара далоуп иӡмыжьны,
Ичҳара ԥишәошәа.
Аурҭқәагьы нхыслоит еиужьны,
Аӡыцәақәа хыслошәа.
Ажәҩан зызку нанагӡароуп,
Адгьылгьы ԥышәарҭоуп.
Зашәақәа нҵәаз дыԥша кароуп,
Иибогьы инышәынҭроуп.
… Зегь хышәаҵышәароуп.
***
Дкаԥсеит ба? Мамоу, џьоушьҭ, днеихоит,
Дшыҟац даауеит, егьа уҳәаргьы.
Ухысаанӡа ихыцқәа ирххоит,
Иабџьаргьы мцы амҳәацт уҳәҳәаргьы.
Уигәҭасыргь асы уҭанасоит,
Узихысуам уи дсыпраны, дҳашны.
37

Дҟамлозаргь дышгылоу дыԥсуеит,
Зышьаҭа иақәныҳәо баашны.
… Быӷь ҩеижьқәак каԥсоит.
***
Ихәыцрақәа иҵоуп аӷьреиԥш,
Иааԥсара иваиоуп ԥсшьарҭоуп ҳәа.
Иваԥсоуп ибызшәа ахьеиԥш,
«Ҳаи, абааԥс, ԥыхьа аасҭагь сшәарҭоуп» ҳәа.
Игәаҵа зырдысуагьы ԥшоуп,
Ԥсҭҳәақәакгьы рлабашьақәа аарыҵыршьоит.
Аҭәыҭәҳәақәа ахрақәа ирҿоуп,
Уаҟа имлаҳәындаз ҳәа ирыцҳаишьоит.
… Дахьышьҭоугь дыхҿоуп.
***
Сҿара амшқәа каԥсон аҳаҷҷеиԥш,
Сымахәқәа хахаӡа инхон.
Иҭацәуан са смигара аҳаԥшьеиԥш,
Иҭацәыцԥхьаӡа уи хьанҭахон.
Сымхәыцит исҳәап ҳәа сгәы агәшәа,
Сышьҭалон уи сгәеисыбжь снахәо́.
Сыжәлар, Сыԥсадгьыл, Сбызшәа,
Уазыӡыҩр – сгәы иаҳәац ауп иаҳәо.
… Исышьҭоу закәузеи иҳәҳәо?

38

***
Рышьҭрақәа кыдцәааны
Аҩар хәашьқәа цоит.
Икыдҵәаны, икыдҵәаны
Ақәа ааԥсақәа ауеит.
Гәыӷрак аҽсыдҵашәа
Иашьышьуеит сгәы.
Сеидроу иагәыҵашәа –
Икьиуеит сыцгәы.
… Сгәаҵаҿ лашьцоуп.
***
Ааԥынра аӡиас хыӡсыло ицоит
Аԥсырҭахь, аԥсырҭахь, аԥсырҭахь…
Асыԥсақәа тҟәацуеит, еиԥысуеит, еихьӡоит,
Исӡатәуеит са сыџьымшьқәа, сылахь.
Ахьышәахәа рҽыларҟәны снаҩсшәа ак рыҩуеит,
Ианырҵо снаҿымшәанда аҳарҭ еиԥш.
Аԥсҭҳәагьы аҽеиужьуа храаԥсак хнаҩоит,
Аергь лаша иԥҳа лаша лкалҭ еиԥш.
… Ааԥынра аԥсырҭахь ицоит.
***
Ашыц хчныза ахы аалхны, ашыц гәабан
иаалҵны,
Иҩаҵыхахеит амра ишауц аханатә.
Схьынапқәа уаҭәоуп, урыцла ушәахәацны,
Анцәа ажәҩан ахь даԥхьеит уԥсы цқьа – ԥсаатә.
Имжьыжькгәышьеит сыхәра, иҿыхеит сыгәҭыха,
39

Ашәахәақәа сҭааит ҳәа ҿнаҭуеит сыхәбылра.
Ишәысҭоит, ишәысҭон, ишәысҭон сыԥсы хаа,
Аха игәыӷьыр ҳәа сшәоит ишсыхьҵәыуа
Аԥсынра.
… Сгәыӷрақәа, схьаа, сгәыбылра.
***
Уналаԥш, уналаӡҩа, уҽналаршә,
Лашьцарак аҽеиҵыхны ихшьуп.
Шәеиқәарак игәыдҭәалоит алашә,
Шәеиқәарбаӷьқәа аиқәҿыҭра иаҿуп.
Ашара даԥылалон ахреиԥш,
Ажьыхҵә ала иӡгәышьон ҿарԥхьак.
Игәыӷра ԥҵәагәышьахьеит аӷәреиԥш,
Аҽеимаабжь гәыҭшьаагоуп ҽеиқәак.
… Дабагошь уахак?
***
Ақәахҵәырқәа ажәҩан иазымкыз,
Сыкәеи смаӷреи ирҭыкәкәоит.
Амҩан уа зҳәаха иахьымӡаз,
Сааҵраҿ ргәалақәа рҳәоит.
Аԥша акәзар, инҭа́хкаа иузынкылом,
Араҟа ифырҭынхарц иаҿуп.
Адыд агәеисра ҭагылом,
Аԥсы хаараҿ амацәыс хшьуп.
… Сыгәхьаазгаз сыртәуп.

40

***
Макьаназы инхама араҟа сыгәхьаазго?
Ашәҭ дабаларц аҭахума ауаҩымш?
Еҳ, слахьынҵа, ус маҷ-маҷла сназга-аазго,
Сан лгәыҳәԥыхш еиԥш, изжәуеит угәыҳәԥыхш.
Аԥхара зызмырсаз асыԥсақәа хысуеит,
Арҩашқәа ршәахқәа бираҟҵас иркуп.
Аҽыҩҵәҟа ԥхьа инеиуеит, нахьхьи ак
хысхысуеит,
Џьоук амбаҿ игәырӷьоит, џьоук рылахь еиқәуп.
… Зегь ҳцашьа ҳразҟуп.
***
Аамҭа сахәыцу, саԥхыӡу?
Сыздыруам, сыздыруам.
Саԥсыӡны аԥаҩахь сыӡхыҵу?
Мамоу, џьушьҭ – исныруам.
Саркьак сбырфынлых рахәыцны
Сшәымбартә еиԥш сансалоуп.
Ашамҭаз ишанахаз рыцны
Гәыбла́ак санԥсалоуп.
… Ажәҩан сыԥсы алоуп.
***
Абыӷь ҩеижьқәа ақәа дырҩеижьуеит,
Ус маҷ-маҷлашәа ижьа-жьо.
Уаҟа сԥацхаҿ сыцгәы ахы ажьжьоит,
Ак агәамԥхо, ак џьашьо.
Схәыцра сыхәда аҽаханаршәуеит,
41

Наскьа игылаз ааигәацәоуп.
Амца сныруеит, алҩақ сашәуеит,
Зны иҳаҭәаз зегь еимҵәоуп.
… Хьаак саражәуеит.
***
Макәанла драаӡама дызхылҵыз,
Уцәҟьарахь ахыцеиԥш дурххоит.
Ҳаҭала днауга-ааугоит чаҩырҵас,
Угәы аҳәар ԥхьарцоушәа дурхиоит.
Ҳәынҵәызаргь уа жәцәеимааны душьаз,
Абнаҿ алацәгьеиԥш дуршуеит.
Аҟәрышьаз, аҟәрышьаз, аҟәрышьаз,
Аԥсыцәҟьагьы икәа дҭаԥшуеит.
… Дысԥылар ҳәа сшәоит.
***
Саб ааигәа хьақәлак еиҿихуеит,
Дышҟазоу маӡам, шәизыԥшы.
«Аамҭахә» – хаз сан рыцҳа икнылхуеит,
Дрықәныҳәо ашәхарҩа, аршы…
Абраҟоуп ҳазшаз ишьапкырҭа,
Ашларҟәынд, ачаҩыр, ажьырӡы.
Доуҳауп, нас иагьмалуп ҳмаҵурҭа,
Уҭахызар ак жәы, даҽак ӡы.
… Шәысныҳәалоит сгәы еисуанаҵы.

42

***
Цыра-цыра са сҭеисԥыҳәқәа
Еихаԥсоит, иаагылаӡом.
Ашәчқәа рхыбуеит хазы аҳәыҳәқәа,
Уашьҭа аԥшыха рылаӡом.
Уаҟа џьара хысбыжьқәакгьы
Са сгәы ԥырҽуеит саркьаҵас.
Исҭахгәышьаӡам рацәакгьы,
Аха амца зхылҟьоз шьанҵаҵас,
… Храк снаҿҟьон уа сыԥсаҵас.
***
Ҵхы еиқәаҵәа, ҵкы еиқәаҵәа,
Ҳаи, абааԥс, ҳаи!
Ца еиқәаҵәа, цгәы еиқәаҵәа,
Ҳаи, абааԥс, ҳаи!
Ҽы еиқәаҵәа, мҿы еиқәаҵәа,
Ҳаи, абааԥс, ҳаи!
Ӡы еиқәаҵәа, мца еиқәаҵәа,
Ҳаи, абааԥс, ҳаи!
… Уӷәӷәаз, аҳаҳаи!
***
Алым еиԥш ахы ақәыжьны,
Сашҭаҿ амш тәагәышьоуп.
Ԥша хьшәашәак уа иашьапкны,
Сбарҵагь иаҭагәышьоуп.
Сгәыӷра мчымха ҟамаҿы,
Ажьакцара иаҿгәышьоуп.
43

Сылабжышқәа сгәаҵаҿы,
А́́ԥсҭеиԥш ирҭәагәышьоуп.
… Зегь рарира гәышьоуп.
***
Сырнымшәаӡеит, мап, саргьы амчрахь ихыхәоз,
Ҳанызхуаз шьҭамҭала ишдырхуеиԥш аҩымсаг.
Сҽызыблит: Сыжәлар, Сыԥсадгьыл ҳәа
сшыҳәҳәоз,
Шьҭа сыццышәқәа еизызгар сҭаххеит, аха иааг.
Иабаҟоу сзыцнеиуаз исгәыхьу, исгәыхьыз?
Кәылӡык исзаҩызаз ршьит ихәжәаны.
Ҩахьхьынӡа скаԥкаԥ разы изымԥыруа аӡә
иихәыз,
Иахьчоз шәарахқәак абоит инаԥшны.
… Аԥсымра сҿаԥхоит илаҟәны.
***
Аԥша аԥҟызра илаԥхьеит
Аԥслеиԥш аҽӡаны.
Сыкәша-мыкәша ҭынчрахеит,
Хәламкәа хәылԥазны.
Уажәшьҭа аҟызқәа дәықәлароуп,
Маҷ-маҷ илаҟәны.
Зегь ҵлакы-ҵлак ҳрыдгылоуп,
Кырӡа ҳгәыҳҽанны.
… Аԥша аԥҟызра илатәоуп аԥслеиԥш аҽӡаны.

44

***
Уи драӡоуп храӡагала,
Алыхәҭала дхәуп.
Аеҵәақәа ихагала,
Иӡбахә рҿакуп.
Дымқьақьацт, ма дхытарны,
Аҩымааиԥш дузырхиом.
Егьа рургьы иԥсырҭаны
Иламыс ҟалом.
… Шьанҵа жьакца убом.
***
Схәыцрақәа срылахеит аӷьреиԥш,
Аҵых шьхынԥсылоуп.
Сарҭынчуам Сыԥсадгьыл аԥеиԥш,
Аԥшацәгьақәа ирылоуп.
Џьоук чоит, џьоук рыҟәрышь рыԥхьаӡоит,
Рыԥсымҭәқәарҿ иаԥшәымоуп.
Ҽык азыбжак ықәланы ицоит,
Азыбжак гылоуп.
… Ари сара стәылоуп.
***
Сҵыс иаҵәа ахьымӡеит иззааԥсоз рхыхра,
Ианыхынҳә иаԥылаз гәырҩоуп.
Иҟәыбаса акәтаӷь хәыҷқәа ԥыххаа,
Изыхьчашаз аҭра ԥшӡа иҭаԥсоуп.
Сыԥсаатә разы, сыԥсаатә зегь зныруа,
Ишҵәыуа исыцәгәыӷьыр ҳәа сшәоит.
45

Ана-ара ашәақәакгьы уазыруа,
Сыбнаҿ ииаанӡа иҿышәшәоит.
… Хьшьык аҽаршәшәоит.
***
Сӡахәақәа рыхҵәырқәа рзымааӡеит,
Аԥшацәгьа иԥнаҵәҵәеит.
Сашҭашҟа ажь афҩы зымааӡеит –
Ииаанӡа инҵәеит.
Сеидыруама аԥшацәгьақәа рхыҵхырҭа,
Нас имхынҳәындаз – саашәеит.
Шәгәаҵақәарҿ сашәақәа – схәыцырҭа,
Ԥхарак рызныжьзар – сымԥсӡеит.
… Сышәҭгьы мканӡеит.
***
Еиԥхныҩланы рҿаархеит абан, мшәан,
дахьышьҭоу,
Дабацеи, зегь ԥхыӡума, иаҳбақәаз лакәу?..
Сашәақәа чча-ччоит – шәышԥассацәоу ишьҭоу,
Гыгшәыгқәоума иууло, мамзар шәыԥсқәа
ракәу?..
Рабџьарқәа ирыҵхоит, уаҳзышьҭуам
ушьҭаҵәҟьа,
Сашәақәа нкылан сагьхәыцуеит, сагьгәамҵуеит.
Зшьыцрақәа зхыҵхырҭоу шәамхәаҽырц ацәгьа,
Гәыргьынҵас уа сныҳәаԥхьыӡ
шәыхәдақәа ирхасҵоит.
… Аҩсҭаацәа ԥхасҵоит.
46

***
Зны аҷынҷа, зны аҳәыҳә,
Хәыцра хьшәашәак дарлаҳәуеит.
Цыра-цырала иҭеисԥыҳә …
Уи аанҵәар – деиҭахынҳәуеит.
Иԥҵәагәышьоу аҵыхәҵад,
Ашԥырхха акәзар, иамаӡам.
Иумыргәаҟын уҽгьы, дад,
Узырҽырбо мчы алаӡам.
… Иашҭа хәыҷы шҭамаӡам.
***
Иамам ҵәахышьа ҳаҭак инҭаҵа,
Наҟ иуздәықәҵаӡом шьхак иныхца.
Араҵлеиԥш уҩхаланы, мап, иузыршәшәом,
Ашәҭеиԥш ишәҭуам, уи каканҵас иҿшәом.
Адгьыл ҭабгаргьы иара ҟалалоит,
Амшынқәа зегь хыҵыргьы иара ҟалалоит.
Еҳ, убри аамҭаҿ зегь ҳаџьалқәа ҳауп,
Аԥсреи абзареи ирыбжьагәаҟуагь ҳа ҳауп.
… Иажәуамыз, иԥсуамыз зегь аамҭа реиҳауп.
***
Игылагәышьоуп ажәлар еикәшаны,
Иажәа ӡыла-ҭлаԥҟақәа дырҿуп.
Уаҳа изымԥшит амрагь дычҳаны,
Аԥсыҵәҟьагьы ԥхӡашак иҿашуп.
Ихырҷа, уҽызлоугалаз хырҷа,
Икарахаз зегьы-зегь рыгәқәа ҳәҳәоит.
47

Ԥшак наскьага иаршәшәан аҳаҷҷа,
Акәша-мыкәша иԥыххааса икаԥсоит.
… Ҭацак лыхш лраӡоит.
***
Амра анбацәо ахы ықәҵаны,
Хәлаанӡа иқәҳа ицоит.
Нас дырҩегь иахыкәшаны,
Наҟынтә иааҽырбоит.
Схәыцра хәыҷқәа еимхәыцқәоушәа,
Сыхәдаҿ еихаԥсоуп.
Амра иамбаз ԥхыӡқәоушәа,
Хьышәахәа схьыршоуп.
… Еҳ – цәарҭӷәык ҭацәӡоуп.
***
Ла мырцәа, бга мырцәа уа ԥсҭакаҿ дызбеит,
Мцыхәмырцәа сҩагыланы иныҳәаҿа сҳәеит.
Ихызаҵә блаҟьом уи хәдаԥҵәада дхынҳәӡом,
Сас дахьи хәыҷымши аниҭам ҟалаӡом.
Маҭҭыԥхеит мцахәырцәа дахьиз, дахьызҳаз,
Бнаҭыԥхеит, бгаҭыԥхеит уи иашҭа дзааӡаз.
Қалақькаҿ дбадақьуа иара синиалоит,
Хшыҩқәакгьы ҳаҭо, каҳуакгьы днахәоит.
… Сыԥсадгьыл ҭшәахоит.

48

***
Ахьымаҳәцәа ҽырба-ҽырбо,
Шәҭы какаҷқәа ирылоуп.
Иааидаадышәо, иԥхашьаԥхаҵо,
Дара ҿымҭ игылоуп.
Амра ачарахь инеитәума?
Уа ҳаԥсуарагь ырӡым.
Ԥсаатә ашәақәа радедоума?
Ҳаи, џьоушьҭ, акгьы ԥхыӡым!
… Еиҳау даҽак хәыцым.
***
Аԥша караха ихыԥхыԥуеит,
Уаҵаҳәҳәеит ҳәагь изцаӡом.
Ацәыкәбар хәыҷқәа неихыԥоит,
Нас ишҩархогьы рбаӡом.
Ԥҳәызбак дцәырҵит мра уасхаҭны,
Шәҭы ҟаԥшьыла лқьышәқәа шәуп.
Ааԥын гәыраз дашаҳаҭны,
Ақәа цәацәҩычан илшәуп.
… Лымҩа ԥшуп.
***
Икназҳада арҩаш ахы ларханы?
Гыгшәыгхом, шәараххом, егьҵыҭәам.
Сдәықәлар сҭахгәышьоуп иарахь сеиханы,
Хыцла, хәымпалла сеибыҭам.
Икназҳада арҩаш ахы ларханы?
Сзыхҟьазеи? – ҵаҟа алабжыш леиуеит.
49

Иахагьежьуеит уарбак уи аԥсҿыхра аҭахны,
Ԥшакгьы гәамҵхамҵуа игәаҭеиуеит.
… Икназҳада арҩаш ахы ларханы?
***
Ҳанышьҭалогь усоуп, ус – хәылԥазыла,
Уахынла ҳааҿыхаргьы жәҩан ахь ҳҩаԥшуеит.
Аҵәцақәа рыла агәаҵәа разқәа рыла,
Ҳажәеи ҳаԥсы хааи иарашҟа иҳашьҭуеит.
Ҳнаргәыҵақәа абахоу, ҳшьаргәыҵақәа
абахоу?..
Рыԥшырҭахь иҩылган хаз нышәк рзыԥҵәоуп.
Избода угәы иаахо, изҳәода угәы иахәо?..
Ахыбжақәа ҳамҵоуп, ара зегь ҳсасцәоуп.
… Мхәыц дыссацәоуп.
***
Шьҭа қәыршәқәа́к ҳархыбуеит,
Ахьҭақәагь аҿоуп.
Ақәа ахҵәырқәа неихыԥоит,
Ахәларагь ааигәоуп.
Аха иҳәуеит ҽадахәак,
Иа́ԥшәмахаз еиҳауп.
Иалаӷьаны шахак,
Иахьықәугьы ишьаҳауп.
… Гыгшәыг ҿы шәаҳауп.

50

***
Шьҭа маҷ-маҷ аԥсы араӡоит,
Икыдхәашоз ақәа.
Албыӷьқәа реиԥш иалаԥсоит
Арбаӷьқәа рыбжьқәа.
Знык аашар аҩеиҵырҟьеиԥш,
Дунеик аҽарҿыцп.
Аԥсаа ашәа анеицырҳәо еиԥш
Смоҭацәагь аацәырҵп.
… Жәытә ашәак сазхәыцп.
***
Ҳаицуп, нас – ҳаиҟәыгоуп,
Доус ҳиашақәа ҳгоит.
Зегь змоу – зегь рыгуп,
Измам – зегь ҳазхоит.
Уа зыуаҩра зцәыӡыз,
Ицәыӡыз аҿ дыхшьуп.
Агәнаҳақәа ихьымӡаз,
Ихылҵ ирзыԥшуп.
… Аԥсы́мбжьа дашшҩуп.
***
Аҵых ҩасхаҵгылт санындәылҵ,
Зегь шхатәроу абоит иахьԥшлак.
Бгарымҵқәак рыԥхарақәа снырдарц,
Сышьҭақәа ирхуп сахьцалак.
Ажәҩангьы иамаӡам шшыԥхьыӡ,
Ԥсыцқьақәак уахь иццакуеит.
51

Иҟам аҩны ԥхыӡ, адәны ԥхыӡ,
Ак ԥсуеит, ак цәашьушәа иакуеит.
… Зегь санаҳәеит аҵых санындәылҵ.
***
Амцашоура сҭанагалеит,
Амцашоура.
Ашьхыц ашәҭыцқәа инырхалеит,
Ацха шсоура.
Хьышәахәақәак уахь инхышәҭын,
Бқьышәқәа еицыршәит.
Быччеи бшоуреи сышҟа ибыршәын,
Аха исзымжәит.
… Сааԥын сзымшьит.
***
Еҳ, ҭагалантәи ақәа,
Агәыр аҵа ԥшакгьы нкылшәоит.
Махәи бӷьыци ирҿыкәкәа,
Ацәыкәбарқәа ҵаҟа ак дыршоит.
Кыргьы сгылан са сыԥшны,
Аха схәыцит – сшам ҳәа сбарҵаз.
Ашьыжь цәысҵан иршәшәаны,
Амрагь цәырҵит уи арбарцаз.
… Ҳаибарԥхарцаз.

52

***
Амацәыс сывҟьаны хҿоушәа,
Ахара ахцәымцақәа аԥоит.
Ҽы зырдақьк уаҟа иаҿоушәа,
Ахраҿ асынаҟәа збоит.
Саалҵоит сыԥхыӡ хаа сыҭрысны,
Ашәаҳәаҩ, ақәԥаҩ, агәаҟ.
Мышкызны снапалаҵәҟа ирысны,
Шьхатәылагь ишьҭысхуеит сбираҟ.
… Уи ауп зегь рҭак.
***
Дахьӡома? – иҵаагәышьоит аԥша ашәа…
Игәҭыха азнеира, ма рҽеихак.
Арбаӷь жәҩашәаҟьак иаԥшуашәа,
Уахантәарак иамаӡам ҿеихак.
Акәакьаҿ – слабашьа ахькҿагылоу,
Сгәыӷра макәанҵас ихысшьхьеит.
Амацәыс аԥҭақәа ирылоу,
Ахцәымцақәа еиужьны еицышәҭхьеит.
… Амԥсырҭаҿ сгылоуп.
***
Џьнышқәак хаԥахасуа,
Ҽышьҭақәак ирхуп.
Ԥшак агәы иааҭасуа,
Аҵәыуара иаҿуп.
Ҳаи, абааԥс, ахаҵа,
Уашьцылоуп, уеиха!
53

Ԥсык ҵәахуп уԥсаҵа,
Шьанҵа ӡык уахәа.
… Ухҿагьы рыхха.
***
Аҽарҭынчит хара амшын,
Аха сыҷнышқәа шәлаҟәцәоуп.
Мҵәыжәҩа бжьыла даашәмырԥшын,
Уаха ҳҩыџьегь ӷбак ҳаицҭоуп.
Лакәи ԥхыӡи зегь еиԥшуп,
Мцак наҿашәҭуеит лхы-лҿы.
Ҿымҭӡо лыгәыӡра саҿуп,
Лыԥсы лшьоит уи сшьамхқәа рҿы.
… Ихьҭацәоуп аҟәараҿы.
***
Игәыӷуеит аӡиас хынҳәып ҳәа,
Мышкызны иқәаны, ма исны.
Ҩахьхьиӡа шьхатәылан аҭәыҭәҳәа,
Азнеиуеит шәарахк аҽӡаны.
Ҽакуп, даҽакгәышьоуп сзызхәыцуа,
Схышәаҿ мацәысҵас сбылуеит.
Алабжыш аблақәа ирхыҵуа,
Рыцҳа – наунагӡа иԥсуеит.
… Сҵәыуар ҳәа сшәоит.

54

***
Ақәыџьмақәа ақыҭа ианалҵ, акры анҵы,
Баагьы-ԥсгьы – алақәа зегь рҽыршьуан.
Ҳамхацәеит, асеиԥшҵәҟьа ҳмыхьцызт бзынҵы,
Ирбазҭгьы урҭ рыбаҩқәа аарҿыршьуан.
Ҭынчрахеит аҵых акырӡа ианнеи,
Ашьыжь зегь рыԥшәмацәа хҭаркуан.
Рҿыҟәақәарҿ рыфатә анрырҭагь, аиеи –
Дара-дара ирымҵаз еимаркуан.
… Еиԥшгәышьоуп џьоуки арҭ ҳлақәеи.
***
Ашьхыцқәа реиԥш лашбыжьқәак,
Аҵых хьшәашәа иалаԥсоуп.
Храқәцәак иқәтәоуп ԥша кәашак,
Иџьасшьо – излахалаз ауп.
Сҳәымԥа сықәтәоуп сҳәышәҭаҟны,
Сҳәымцагьы насҿалашоит.
Дмыццакӡакәа иныҵакны,
Саб илакәқәа сгәалашәоит.
… Сықәхеит схьаақәа сҩыҵыркны.
***
Иазымхои, иззымхои аԥша?
Иазымҳәогь, иаҿыҵшәшәогь зызкыда?
Уша, уара аҵых, уша!
Акгьы амам ушаргьы са сыда.
Ацәымш иуапаҿ дзаҵәуп,
Адыдқәа храмшк иаҿахысуеит.
55

Амацәыс ажәҩан иахцәуп,
Иахьнеилак уи амцақәа ахылҵуеит.
… Ашьанҵақәа цәырҵуеит.
***
Еизыҵәозар акәхап қәыршәқәа́к,
Амҵышә еиԥш хьҭақәакгьы лаҟәуеит.
Ртәылаҿ ихҵәама ԥҟақәак?
Амҩан ихаз рыбжьқәа гоит.
Ибарҵаҿ дахьтәоу иҽыԥхьа́к,
Лашәык иҭеисԥыҳә неихаԥсоит.
Иблақәа ирҭамӡоз иахьак,
Лабжышқәак иӡамҩаҿ иааԥсоит.
… Ахәрашәа иҳәоит.
***
Амра ахьтәы ҭкьацқәа аҟьан ирҷҷаны,
Рҽеиҵыхуа саԥхьа инеилысуеит.
Мҵышәқәак урҭ рыла рыхҭа хырҷаны,
Инхысшьуеит, ҭагалан икнысхуеит.
Инеилахәмарып усҟан абӷьыцқәа еилаҩҩы,
Иссирхап уи аамҭа гәзырҳага.
Рыкәа инҭакәашап смаҷарқәа рыфҩы,
Сыжьхәага, нас сжьыӷьырҩага.
… Аныҳәара игәаҳәап ахага.

56

***
Аедықь ала са сыхьшь насыртәон,
Нас ача изацәымцаз ахала исырчон.
Исышьцылт зегь рыла: инықәтәан снапы,
Ирыцәшәомызт слагьы, исыҟәныз аԥыркгьы.
Иасҭеит ахақәиҭра – иасырбаз ҟанаҵон,
Кәтаӷькгьы наҿасҵон, уи амч ҭанаҵон.
Ҽнак изышьҭасҵаз аԥсаатә ахь имԥшӡеит,
Иҩхалан, иатәышьҭраз бнақәак ирызцеит.
… Аҵәҵәабжьыҵәҟагь агеит.
***
Исырхиеит сара аԥшалас аҩымаа еиԥш,
Шьҭа ахала иаҳәоит ашәақәак.
Закәызеи, ак сыԥхьоит ахымаа еиԥш,
Сархәыцуеит, сарҭынчуам уахак.
Абар, ԥхьарцабжьыкгьы, ҿырпынкгьы,
Аха урҭ идыргылом акәаԥ.
Зегьы-зегь ирхыҳәҳәоит абыкьгьы,
Еинырҟьоит бнақәак аҟьаԥ-ҟьаԥ.
… Сырҵәыуалап арҭ саныԥслак.
***
Иӷархон са сқәыԥшра аӡыӷӷареиԥш,
Шәаԥшьк лада абз бзагон.
Уа сымҩа гаӡамызт алар еиԥш,
Ны́ԥҟарсҭак ылго сҩаскьон.
Шьҭа амацәыс ашәҭеиԥш саҩыҵрак,
Исыхәлаччо атәарҭахь сагоит.
57

Ҭыҩрак еицҭыҵызшәа шьыццәак,
Лахьхьи џьара руубыжьқәа гоит.
… Зегь ажәҩан иабоит.
***
Иашҭаҿы аԥшакәаша,
Ибарҵаҿ ԥшаҩак,
Ихышә аҟны мралаша,
Игәаҵаҿ гәырҩак.
Шьыццәак еиҭанеиԥылт:
«Ҳилгеит, ҳаииааит».
Усҟан деиҭаҩагылт –
Ҳаи, аҳаҳаит!
… Ибжьы ажәҩан иаҳаит.
***
Ахызаҵәқәеи, ахәызаҵәқәеи,
Ауаазаҵәқәеи еицуп.
Ахәыцрақәеи, аӡхыҵрақәеи,
Асхысрақәеи еицхәуп.
Аӡәы иҿынихт наҟ шьхашәара,
Аӡәы ашәҭышқәа ирбзоит.
Уа ҽаӡә дныҳәоит, ҽаӡә – ашәира,
Аӡәгьы абгеиԥш дкәырбзоит.
… Дунеи ду зазоит.

58

***
Амза ҿыц зегь зырлашо,
Ҳҳаԥаҿы ҳаиҭабахуеит.
Хыхь ахаҳә аҽнаҵакшо,
Ҳамцабз ахы абыӷуеит.
Ҳжьыхҵәагь иамам шьха маӡак,
Ҳарчахьеит ҿырԥхьала.
Ҳдырлахҿыххьеит шьанҵа ӡқәак,
Ҳнаҿыхәазшәа аххьала.
… Сзыцәарушь уахала?
***
Асаркьа иансырԥшылан,
Уа сымра ԥшӡа ааччеит.
Ӡмыжьк инҭашылан,
Аԥаҩқәа хнарҷеит.
Шәахәала инырхьысын,
Сыԥсаатәқәа шәаҳәеит.
Џьара ашәҭқәа инарылсын,
Уахь ашьхыцқәа еихеит.
… Аха сыхәра азмырӷьеит.
***
Агәыбжьынацәеиԥш ацлымҳәа ықәҵаны
ииоуп,
Атәыҩақәа ажәҩан рыбжьатәоуп.
Абла разқәа – иҟалаз абацә,
Аԥсы ашьоит уа храмҵакаҿ аҽацә.
Шьыри ҭали азысҳәаларц сҭахуп,
59

Аха араҟа сашәагьы мыцхәуп.
Ахәда неиҵых, хьы какаҷла ирхиоуп,
Хьы маҟала аӡарагьы рыххоуп.
… Амра ԥсыс иахоуп.
***
Лнацәкьарақәа хьлыхқәоушәа
Иӡамҩа рбылуеит.
Иқьышәқәа фаҷыхәқәоушәа
Лқьышәқәарҿ иӡыҭуеит.
Ҽеиҭакрак лымаӡам –
Агәил еиԥш дышәҭуеит.
Диваиоуп, лымаӡа –
Имаӡам ԥсуеит.
… Еицәыӡыр ҳәа ишәоит.
***
Ԥшак гәрымчрымуеит алым еиԥш,
Сааҵраҟны уахакгьы.
Сымца лагоит алу еиԥш,
Иааԥсаӡом суаџьаҟгьы.
Наҟ сыҵлақәарҿ ҭәыҭәҳәоушәа,
Аурҭқәа уазыруеит.
Сан лаԥшыҭәҳәак дсыҭәҳәошәа,
Сымца аԥхара сныруеит.
… Ак сгәаҿы ихьухьууеит.

60

***
Уа алаҳәа мҵәыжәҩала адгьыл ршьыхызшәа,
Лашьцоуп, лашьцацәоуп.
Азнык сырхәызшәа, сыршьызшәа,
сеиҭаршьызшәа,
Дамра хьшәашәак сҭоуп.
Аха сыԥсыхаара жәҩанаҿ иаԥшәымахеит –
Иабарҭоуп зегьы.
Иабаҟоу санызхуаз уа ԥҟызарҭак илахеит
Рыбаҩгь рыԥсгьы.
… Уаҳа акгьы.
***
Уа уԥсшьарҭа аҟнытә субарҭам –
Схарацәоуп.
Аӡәы иаҭәашьоу аӡәы иаҭәам,
Џьоук хырҵәоуп.
Уа узыргәамҵуа, са сзыргәамҵуа –
Акгьы еиԥшӡам.
Рыцҳа – аԥсы ҭагәышьоуп амца,
Аха еиқәӡам.
… Сырԥхаӡам.
***
Сгәысҽанӡамкәа сқәаҵаҟны,
Иаақәашырԥҟҟеит хаала.
Иара саҳәеит сашьапкны –
Сашҭагьы уааҭала.
Ацәыкәбар еихыԥақәа
61

Сзымҩахыҵын ԥшьаала.
Иркәабоит уажә схыбрақәа,
Сдырцәоит хазы рыбжьала.
… Ирзыршәыкьыр сгәала.
***
Аеҵә иҟәниҵоит уи ҟәынаҵас,
Хылԥасгьы амза ҟаиҵоит.
Аурҭгьы ибжьоит иара ҽураҵас,
Арҩашқәа ршәо иныҟәицоит.
Дсылакшоит, ҳаи, џьушьҭ, дмаҵкьарушәа,
Еиҳау иҿ ласбоушәа дқьақьоит.
Данбақьуа дмаҵуарны дегьҵаруашәа,
Шәарахк аԥба изымкуашәа збоит.
… Дшыбзоу дызџьабоит.
***
Ажәҩан акалҭ ԥшӡақәа амшын иӡаасылоит,
Нас урҭ зыршәшәа-зырқацода?
Ҽыуаҩык иҽеимаабыжьқәа ахәлара
иӡааԥсылоит,
Еизигарц ахаангьы ирыхьӡода?
Сҵыс иаҵәа аҵысҭраҿы ашәақәа агәыҵаԥсоуп,
Иазхыхыр урҭ реиԥш зҭынхахьада?
Аҳарҭқәа имчыдахаз сбаҳчаҟны иҟәыбасоуп,
Аха рымахәқәа шәҭыхуеит ҳәарада.
… Сқәыԥшра исыцәцаз хынзырҳәуада?..

62

***
Уа ҳажәлар хьчатәума, иҳәҳәатәума –
Уа дыҟам, ибжьгьы ыҟам, дхазуп.
Иусқәа ҟаиҵоит хыма-ԥсыма,
Иааизгьы ицазгьы дыртәуп.
Изымԥшааит, изылымхит тәарҭак,
Дышҟәарҭуаз, дышҟәарҭуаз дымшлеи.
Ԥсҭазаарак иаҩсуа шьха уарбак,
Агәаӷьра ҽнактәи зыԥсеи!
… Еҳ, адунеи.
***
Ԥша хьшәашәак асит ҵхыбжьоншәа –
Ӷәра зхам, гәырҩа змам амырхәац.
Алашә уа ԥсхыхк диҷаԥшьошәа,
Игәы аарла иакуп иԥсы ахац.
Игәыӷрақәа кьаҿхт аҽы аҵыхәеиԥш,
Ахьҭақәараҿ ахьҭагь хьҭакцәоуп.
Икараха инхаз абгарцыӷеиԥш,
Ашара шьацҳәак иаҿатәоуп.
… Ишәзааигәаз дхароуп.
***
Абнаҟны ақәыџьмақәа ирхәыма?
Наҟ-наҟгьы ирҟьалома рхаԥша?
Рыцҳа, исхәышәтәырц аҭахума? –
Сааҵраҿ иҵәыуеит аԥша.
Схышәқәа аасыртуеит, нас, уҩнала,
Уаргьы саргьы акырӡа ҳаиԥшуп.
63

Урҭ амлашьқәа сыжәлан аамҭала,
Уиаахыс лабжышла сыблуп.
… Храшәак ҳәатәуп.
***
Избоит ауаҩагеи ахагеи,
Аҳәыҳәқәа реиԥш рҩыџьегь еиҽхьнуп.
Раӷәразы реимак иабагеи?
Рыҽ наҟ-ааҟ еицдырныҟәарц иаҿуп.
Иҟәышцәахеит нанамгеи дагәеи,
Гаӡа ԥшӡакгьы шьҭа дыччалап.
Иуазгәышьоуп хагеи уаҩагеи,
Аха рҽы аҟара ирыцҳаҵәҟьам, мап!
… Ҳамԥсыр егьа аабап.
***
Ҭынчрак ҳашьҭоуп ҳаиханы,
Башоуп – ҳзахьӡаӡом.
Аха иҳашьҭоу зыҽӡаны –
Ҳашьҭа днахҟьаӡом.
Ҳгәыхьны, ҳуазны, ҳашәаны –
Ԥшацәгьак ахь ҳнаскьоит.
Акаканқәа ҿышәшәаны –
Аҳәиҵәҳәа икаԥсоит.
… Зегь зыҟәшәац иҟәшәоит.

64

***
– Ухынҳәит наҟ узшьапык ҭаргыланы,
Егьа убеит, дад, уаҟа – егьа унырт.
– Уахь иуцарҭам, – амҩан инасԥыланы,
Убла хты ҳәа ҽыхәа ԥшӡак кьыркьырт.
– Исаҳагәышьеит, кыраамҭагьы узалҵуамызт,
Уҷаԥшьаҩцәа ҵәыуа иухатәан.
– Сымҵәыжәҩақәа еиҵысхуан –
адгьыл сашьҭуамызт,
Сызҭашәаз ԥырсалушәа ихьанҭан.
… Сыԥсы шкәакәа аӷба шкәакәа иҭан.
***
Иухьӡада уа аԥсҭаҿы, узыхьӡада?
Ҩыџьа иҟьалаз ахҩыктәи изыԥшӡом.
Ҵаак ахьӷьеҩуа иулшарызеи мцада?
Аха уи амца укәа иузҭаҵом.
Изхәарҭоузеи ԥша иамеисыц уарбак?
Амҵәыжәҩақәа, мап, иӷәӷәахаӡом.
Ҩыџьа ахаан еицырымкӡацт лабашьак,
Аҽышькылгьы ҩ-шьапык ҭаӡом.
… Сыламысаҿ сыԥсра ҟасҵаӡом.
***
Ақәагьы хкәеит – рҳәеит, асоура еихсыӷьт –
рҳәеит,
Шоуран, хьҭаӡам.
Дбааӡан, дымбаӡеит – рҳәеит,
дахьцаз ҳамбаӡеит – рҳәеит,
65

Дажәым, дагьхәыҷӡам.
Аԥша аҵлақәа аршәшәоит – рҳәеит,
абӷьыцқәа ҿышәшәоит – рҳәеит,
Иҿшәаз еиқәхаӡом.
Ажәҩан зқәыршәшәоит – рҳәеит,
лабжышқәак иҟәшәоит – рҳәеит,
Аха иӡамҩақәа иркӡом.
… Ибжьгьы ҳаҳаӡом.
***
Адгьыл чашә ззылыԥхаз аҵла тәӷәарԥсоит,
Шәахәа мҩа уи ааигәа инырҵәоуп.
Иатәышьҭроу аҵлақәа ана-ара иссахоит,
Уа ашәшьыраҟны иҟоу гәырҩоуп.
Акы иарҭхаџьыз иаҭәоу изхом,
Саҳ ҳәа зоуҳәаз иҿ утәцәоуп.
Ацгәы ҳәынаԥхом, аҳәынаԥ цыгәхом,
Шеишықәса урҭ еиӷацәоуп.
… Ҳазлеиӷьхаз ҳәа збом.
***
– Улахь ааузеиҵыхуам, уан рыцҳа, иухьи?
Уашәа хаа сныруам, угәырӷьабыжь гом.
– Бнаршәыраны срылахеит мчымхареи гәыхьи,
Сан сызкәырбану, быӷь ҩежь иаҵәахом.
– Уаркаразар акәхап ҭаацәала узҵаҳҵаз,
Еҳ, аханатәгьы уи кырӡа ихьанҭан.

66

– Сгәыӷуеит, иахьылашоу шәҭыԥахь сыбгарцаз,
Сҽынбыдҵан сыцәар уа сҭынчхарын, сан.
… Сыԥхыӡгьы саӷан.
***
Алашьцара ашьамхқәа еиқәыршәны,
Уаха сбарҵаҿ ҭынч итәоуп.
Ԥшак ҟуҵәыуо, насшәа – иҵыршәны,
Хыма-ԥсыма сбаҳча иҭоуп.
Сашҭахь рааира рацәа ахмырҵкәа,
Ҿаԥха-ҿаччаа, аа, иахьцәырҵ.
Ишәҭаххазар, абгарымҵқәа,
Ауаа рымцқәа зегь шәыблырц?
… Ԥхыӡхоит, ԥхыӡ.
***
Кәицқәак ласҵан, дара шәаԥшьхеит,
Снақәныҳәан дацк – иҵлахеит.
Ажәа заҵәык сҿыҵшәан, иажәабжьхеит,
Ашьхыц сааӡан, ицхахеит?
Снаргәыҵақәа ааиҵысхын, иҵысҭрахт,
Аԥсаатә хәыҷқәа нхылеит убра.
Слабашьа насырсын, ихҵысҭрахт,
Шьыжьыказ са сакәхт Аԥсынра.
… Сузышьӡом уара.

67

***
Мажәроу-иԥа ахаҵа
Зқьышықәса ихыҵт.
Аха нас дабаца? –
Зегьы-зегь дырцәыӡт.
Аӡә дааигеит сеиқәшәоуп ҳәа,
Аха ирызҟхаз дииааит.
Дшылҵәыуаз Мажәроуԥҳа,
Ларгьы днихыԥсааит.
… Инеиважны сааит.
***
Хьышәахәала еилаҳәаны,
Мҩабжа игылоуп амш ҳәаны.
Усоуп, усоуп – ҿа аҳәахьеит,
Анапеимдахь агахьеит.
Аха дазусҭашь иагәаԥхаз,
Маӡа-аргама агәы иҭаԥхаз?
Зегьы иаадыруеит, ҿа аҳәахьеит,
Анапеимдахь агахьеит.
… Маҳәы ҽырбаҩ дхарахеит.
***
Ԥсыҟымҟым днаргон икәаԥ ахь,
Ус баша ажәақәак нихҳәааны.
Иузымхои? – иааиҟәаҵуамызт ирбаӷь,
Саауан ҳәа иҳәҳәон – дычҳаны.
Ичеиџьыка агьама зымбацыз,
Шьҭа раҵәцақәа ҭәуан, иҭацәуан.
68

Иахароузеи игара дызгарҵыз,
Иагәалаз, иазымҳәоз хьанҭан.
… Инышәнап илажә ахатәан.

***
Алаҳәеи алаҳәеи ажәҩан зегь иалырҳәои,
Иалыргои реимак убра?
Хы капан, бла ҟаԥшьқәа, ԥсы қымқым,
ԥсы хәашьқәа,
Рыцҳарак збарҭам дара.
Аблақәа ирзымхәыцуа, рыблақәа ҭибахуеит,
Иашеи мци зегь хәаҽы.
Еҳ, снапқәа еиҵыҵуазҭгьы, исылшоны
сыҟазҭгьы,
Икнасҳауан урҭ рыбжьқәа рҿы.
… Сыблақәа ирҭагәыӡуеит сҽы.
***
Дыҭәӡомызт, дхара-харахон,
Игәыблырагьы акәахьчеиԥш иҩан.
Имшаԥқәа ивсны инаскьон,
Ибарҭамызт – иблақәа хҩан.
Иламыс бажәҵас ирԥԥон,
Дынхон ихазы, иҭаацәа рзы.
Аџьныш лыхцәала дылԥон,
Аҩсҭаа дишәылон дкассы.
… Инҵәамҭаҿ иууан иԥсы.
69

***
Амшын зегь цәмаҭәала ицәаӷәоушәа,
Нахьхьынӡа инашьҭуп.
Араҟа џьықәреи жәлак аҟьошәа,
Аԥша ықәԥраауа ихуп.
Наскьагаӡа мацхь уасақәоушәа,
Аҷнышқәа ҳәуеит.
Слабашьала маҷк инароушәа,
Аԥслымӡ зыҩуеит.
… Амра ҭаауеит.
***
Аблақәа хаан, иразын,
Иаасыдтәалон, сааит ҳәа есшьыжьы.
Ихәыҵаршәны ахьаақәа ҵәахын,
Еицакуан маҷ-маҷла сла абжьы.
Иажәгәышьеит, ишлеит ахаҿы,
Санҿыха уи зны исымбаӡеит.
Лабжышқәак еизыҵәо сгәаҿы
Саԥхьеит, сыҳәҳәеит – имхынҳәӡеит.
… Аԥсышьагь аԥсырҭагь сцәаӡеит.
***
Дҟәыбаса арыцеиԥш наҟ-ааҟ дынкаԥсоит,
Алаҳәа ибжа́ афоит, аҵыс ибжа́ аӡоит.
Даауԥыларгьы дааиҭашәо, дхырхәо дқьақьоит,
Иқҭамхә ҳәа ак злам џьара ҭыԥк ахь деихоит.
Иаԥсуара хныҟәгагоуп, иашәақәа – аԥсра,

70

Ихахәыцқәа зегь ԥслымӡқәоушәа збарҭоуп
сара.
Уа а́ԥшьаҭыԥ иашьҭоу иԥшьам деихьнагӡом,
Аҟәыш гараганла сасра ҳәа дцаӡом.
… Амахә ҩа шәҭӡом.
***
Уахәаԥшла амра иҭашәо,
Ашәахәақәа рҿыцәаара рыларгӡоит.
Ашьхыцқәа ашәҭқәа ирҿышәшәо,
Рышьхымзаҭраҿ саранџьқәак ирылаԥсоит.
Ҽыуаҩык хара мҩак данылт,
Иҽышьҭыбжьқәа иҽеимаақәа ирыҵыршоуп.
Еҵәа ԥшӡеи, нас ашәақәеи еиԥылт,
Сыдгьыл хаҿы лаша, сукәыхшоуп.
… Сгәыӷрақәа ухыкәаршоуп.
***
Ԥсыуа хҭырԥала ихы-иҿы ҭаҳәҳәаны,
Иԥсы млашь қымқымуа ауапеиԥш ирҳәны,
Иҽы аӷәреи, аҵыхәеи, ашԥырххеи рҿы ихшьны,
Аӡәы имҩа дгәаҟҵәаҟуа, дхышҿышуа дануп.
Дзышьҭалазеи уҳәама? – усазҵааит иахәҭаны,
Ҳҵеицәа зыхҭнаҳҵаз ахҭыԥ иарганы,
Аарлаҳәа еиқәхаз иуазны, ибылны,
Сыԥсадгьыл жьахәҭоушәа ифаларц иҭахуп.
… Ашьаӡа иҿашуп.

71

***
А́ԥҟызқәа рааԥсара рӡошәа,
Мҵәыжәҩала ас ԥаҟьақәа рҟьоит.
Ажәлаҟьаҩ ажәла леиҵошәа,
Икаԥсо зегь ишкәакәаӡа иқәҵоит.
Ихьаақәарҿ дҵыргәоуп асаԥыџьеиԥш,
Хәыцрала абҩа́ еирыӡ хыхәхәоуп.
Ҳаит, абаа, ҳаи, амаҟа аԥыџьеиԥш,
Иӡамҩақәа ирҿасуа ԥшаҩоуп.
… Ихара ааигәоуп.
***
Иабагылоушь доус ҳҿарҵәи,
Ҳкәаԥқәагь – ҽаџьара.
Цҳаҵәрык – нырцәи-аарцәи,
Ҳақәгәышьоуп ҳара.
Игәы хьанҭоуп ахаҳәеиԥш,
Аха ишны еиҟәыҷҷоит.
Аҳааҵә иазцо ахьнырҳаҳеиԥш,
Ихьааи иԥси еилаӡоит.
… Иццышәқәа иҿаԥсоит.
***
– Сымра, узымгылои?
– Сгылахьеит.
Исыгым харантә каԥхара.
Сара шәеиқәарақәак срылахеит,
Аԥсраҵәҟагьы сзымԥшааит ара.
– Сгәыӷрақәа убазар?
– Иуцәырӡахьеит,
А́цәқәырԥақәа ирылоуп дара.
72

Схьышәахәа хчы ԥшқаны иузызӡаххьеит,
Ԥсшьара ҳәа унышьҭал убра.
… Сеиԥхыӡуеит шәаԥшьк абылра.
***
Ишьакыма? Закәызеи, шәеиқәарак аҿаршәуп,
Амш қәацаӡом.
Ацәқәырԥақәа рыхәдақәа аԥша
хьшәашәа рхаршәуп,
Аха ихәараӡом.
Егьыхьҭоуп, егьшәарҭоуп,
хаз ҷнышқәак гәаҭеиуеит,
Убра акәхоит ухәҭак.
Сбираҟ лаша ахаԥыруа сыӷба хәыҷ неиуеит,
Уи ауп зегь рҭак.
… Маҿак, быжь-еҵәак.
***
Амшқәа ршьаргәыҵақәа хеит
Ашара ишаԥылоз.
Усгьы ихара́ – харахеит
Маҟамҩа ҳзынгылаз.
Амшқәа ршьаргәыҵақәа хеит –
Ҽкарак иаҩызоуп.
Наунагӡа иха́ҵоу – сыҳәҳәеит –
Ишгылоу иԥсыз иоуп!
… Сымшқәа ршьаргәыҵақәа хеит.

73

***
Дызгылаӡом уаҳа,
Игәыӷрагь ҿыблааит.
Идәықәиҵеит агәраҳа,
Аԥсцәаҳа даиааит.
Дабаҟоу шьҭа иахәо,
Уажә ибла ҭаауеит.
Аԥсра хьшәашәа даалхо,
Аҭынчра иԥшаауеит.
… Иҟама иҿаԥшуеит.
***
Аҽгылеиԥш игылеит аԥша,
Уеимда – аҽахьаҵәахыз ԥшаа.
Аҽмырӡакәа ӡмыжьк инҭаҭәоу?..
Ҳаԥыкаҿ уа кәакьк икҿатәоу?..
Ҩаскьагашәа хысбыжьқәак геит,
Ақьалаҟны амцагь бзагеит.
Ажьыԥхьаҩцәа уахь иццакуп,
Бӷьыцқәаки шьацқәаки ркуп.
… Акаҷа лашьҭуп.
***
Амзаҿа, еҳ, ҭыԥҳа-ӡара,
Еиқәыхьшәашәа хәыцрак ахыҵәоуп.
Аҵых – уи аҵых лашьцара,
Ааԥсара ахы ылакны ицәоуп.
Абӷьыжәқәа каԥсоит харабӷьара,
Рыԥсы хаақәа адгьыл иатәгәышьоуп.
74

Ҭагалан – абырг карауара,
Лабашьак акырц аҭахгәышьоуп.
… Иабаргьы – иҩагәышьоуп.
***
– Уабадәықәлеи, сашәа?
– Шьхатәылаҟа сцоит.
Уа арҩаш неиҭамшәа
Сыбжьала иқәысҵоит.
– Ухнымҳәӡои?
– Мап! Ӡыхьи
Каԥкаԥи ируӡом.
Шәарахи гыгшәыги –
Исыԥхьаз срыхьӡом.
… Схынҳәыр сҟалаӡом.
***
Аҵлақәа нхытыр-аахытыр,
Аԥҭақәа, аԥшасра, асоура.
Амзагьы нцәыҵкәыр-аацәыҵкәыр,
Ҿымҭ ҽыҵәах, ҿымҭ цәырҵ хара.
Еҳ, доус ргәалақәа ирыҵоуп,
Иҵәахуп маӡақәакгьы рхазы.
Иблақәа – иҟәыбасоу ҵәыцоуп,
Шәарахҵас ишәарҭоуп иԥсы.
… Игәаҵаҿ – асы.

75

***
Адгьыл инықәԥрааны аҩада ихалама?
Хыхьӡантәи кыр илаҟәымашь иара анкьа?
Акы арӡма, ҽак аԥшаама, агәыԥшқа ахы
алоума,
Зны ԥҭеилахәашь – ажәҩан, зны мралашасаркьа?
Уа шаҟа хысбыжьқәеи ҟамабыжьқәеи
еихымсыӷьӡо,
Уа шаҟа уази ҳәҳәабжьи аҳахьоузеи?
Уа шаҟа шьамҩеи гәырҩацәгьеи – инымҵәаӡо,
Уа шаҟа ԥсыбаҩ, нас ԥсахра абахьоузеи?
… Ажәҩан аԥсы злаҭаӡоузеи?
***
Ашәахаақәак лыкәа инҭасҳәан,
Сгәаҵа дынҭахәмарт шәахәа мшеиԥш.
Ахәлареи аҵыхи еихасҳан,
Ашара рыхшеит атамашәҭ еиԥш.
Узаԥысхьоу иуԥысхьоу неидкыла,
Урҭ зегь иуаҭәашьоу хацқәоуп.
Слыхәаԥшуа сгылоуп гәаныла,
Иаҳзымхо дунеикаҿ днаӡаӡоуп.
… Сқәыԥшра даҭацоуп.
***
Сагьыцәоушәа, сагьҿыхоушәа
Сҵәырхәаҿы сышьҭоуп.
Дауы ааԥсақәак еиҿыхоушәа
76

Уа рҩаш быжьқәак сҭоуп.
Аҵых еиқәа – уапа еилырҽы,
Илатәоуп са сҿымшә.
Уи еиԥхыӡуеит аҿыҟәаҿы
Аԥсы хаара аԥыжә.
… Иаақәацоит ақьышә.
***
Ирымаӡам ашықәсқәа ҳаха,
Инеиуеит еишьҭаланы ҽкәарҵас.
Ҳрылаԥсоуп ҳаблақәа ҭхаха,
Амахәқәа ирзымхьчаз цәыкәбарҵас.
Ушьҭахьҟа угарақәа хьчамзар,
Уаԥхьаҟа ушьҭақәа еиҵакуеит.
Амҩан ухаҵашәа мгазар,
Ҟамаҵас умшқәа инауҿаркуеит.
… Мыцҳәарҭеи ҵаҳәарҭеи ҳаимаркуеит.
***
Ԥша ҟәандақәак еиларҳәоит аҵлақәа,
Аԥша хьшәашәа еилнахуеит дара.
Анаҩсшәа агәамҵрақәа , ахьамҵрақәа,
Акакала – нас зегь рыԥсра.
Излеиԥшым ҳәа збом иҳаԥсҭазаашьоу,
Ҳиаанӡа иаҳнуп ахҵара.
Ажәа хаауп мҵәыжәҩақәас иҳаҭәашьоу,
Ажәа ҵаа ҳазнагом ҳара.
… Ақәԥара – нас адамра.
77

***
Араҟа уԥхьозаргь, иубарҭам ак збарҭоуп,
Ажәҩан ҽакуп, еиҵаӡам ачыфҭеиԥш.
Амаалықь ԥсыраӡа, ԥсылаҵа итәарҭоуп,
Иныҳәоит шьхатәыла, иԥшьоит ҳара ҳԥеиԥш.
Еиқәызҵо ҳәа акгьы ыҟаӡам аҵых ду алахь,
Ахраԥшь иаҿалашоит жәеиԥшьҭыԥҳа лҭеиҭԥш.
Исыԥхьоит ашьанҵамҩа, сцоит алакарахь,
Сыжәҩахыр иқәыршәны ашара ампахьшь
еиԥш.
… Ицқьоуп иказказуа аҳауа сгәы ашьеиԥш.
***
Амш шьҭа маҷ-маҷ иԥхьарылоит,
Аҽмырӡо иазцоит иара акәтыршәара.
Ашәахәақәа акакала еиҽхьнылоит,
Еиҵалоит урҭ ушәара, сышәара.
Нас аҵых ашькылқәа ирынгыло,
Иаманы инеилап аԥыжәара.
Усоуп ҩ-аамҭак еицаныло,
Ирмоуӡацт дунеикаҿ еинышәара.
… Еивасроуп, зегь ԥышәароуп, ԥышәара…
***
Ицон абыӷь ҩеижь хәыҷы хиаало,
Амахә згәы ԥнаҵәахьаз.
Ихәмаруа иҩхало, инҭало,
Иагон ахақәиҭра изышьҭаз.
Ус, амчрақәа рымҟьазшәа ахыцқәа,
78

Аԥша хьшәашәа, арыц еиԥш иаҿшәеит.
Иамоугәышьеит уаҳагьы ахәыцха,
Уа, дәыкаҿ аԥсы хаа нахшәеит.
… Лабжышқәак мраҵас инҭашәеит.
***
Аҵыс хәыҷы акаҭа иалахт –
Изавсуам, мамзар, изахысуам.
Уахаҵәҟа уи лыцәара ҟьалахт,
Лгәыҳәԥы ԥшқақәа леилақь изҭыҵуам.
Лыԥхыӡ хаақәа иршәҭуеит лгәылак,
Илныруа зегь ӡыхьҵас еиқәхандаз.
Еибагәыӡуеит баҳчак рыҽнылак,
Уаҟа лаԥшыцәгьак имбандаз.
… Иқәыԥшқәоуп – рқьышәқәа мбылӡандаз.
***
Иахароузеи, иит иҽаданы,
Иигәышьазаап, рыцҳа, иахәҭаны.
Ианыҟаауаз уи быжь дук ахан,
Алымҳақәа ахшыҩ аҵкыс еиҳан.
Ҳамаҵ шауаз ус маҷ-маҷ иажәит,
Иагҳажьрызма, ирыцҳашьо иаҳжит.
Адунеи ду ззымбоз зызхара
Иаҭынхазеи? – схәыцгәышьуеит сара.
… Аӡлагара, акьахь, аҽадара.

79

***
Ақәа ахҵәырқәа рҽыркәабарц акакала
Аӡмыжь инҭаԥсоит.
Срыхәаԥшуеит урҭ рыцҳашьо уамакала,
Иахьынҭаԥсо иԥсуеит.
Ақәыршәқәа хыҵын, аԥсаа рашәа ҿыхақәа
Саҳауеит хрыжь-хрыжь.
Кәарма-кәарма сҟәыбҷақәа рыбжьы хаақәа
Ажәгәышьоит аӡмыжь.
… Ажәҩан ахьгьы иԥшуеит.
***
Ӡны ирцәыӡыз сыбла
Уа сгәаҿы иҵәахуп.
Унеиха, абааԥс, сыԥра,
Мшын наӡарак схуп.
Сымшқәа цоит исхыԥраа,
Аццышәқәа мцаӡам.
Унеиха, абааԥс, сыԥра,
Ҳнеиуанаҵ ҳмыцхәӡам.
… Аҭахара ԥсраӡам.
***
Аҵых исшәыз, исхьынҳалаз,
Ашара аҽарбо иԥханаҵеит.
О, сеидрума араҟа са исхараз,
Ашамҭа хҵарак сыннаҵеит.
Усоуп маҷ-маҷ ианасԥырҵуа,
Амшгьы исзыннажьп иара атәы.
80

Аԥсҭазаара акәанҷ еиԥш сызныҵуа,
Иаркьаҿып, иархап са сҳәатәы.
… Абасшәа ҳануп зегь адәы.
***
Алҩаҵәқәа… амхурсҭақәа… аужәра.
Адәышәҭқәа… апатҟәырқәа… аҟата.
Аԥшаласқәа – ахәлара, ахыжәла,
Са-сала еизшоуп зегь рыхәҭа.
Иарбан араҟа сызхыбааз,
Узхыԥаз, узхыбаазгьы атәхом.
Аҵарақәа, зҵысҭрақәа ирхыԥрааз,
Ашәақәа ирҵаз рызхом.
… Ашәаԥшь иузанҵаз акгьы уԥхом.
***
Аашаанӡа игагәышьалон ижәхьа аҵәҵәабжьы,
Иҭеикуам, иҭеикыр, ауац ҭгалатәхон.
Кашырран, иҽаҭаны дыцәон дкашьшьы,
Криҿазҵоз адәныҟа бга қәашь ахнагон.
Уахыкала рыцҳа инҵәеит ауахҭа,
Ақәыџьма млакы-млашь ашьаӡа аҿашуп.
Кашырроуп, иҽаҭаны дыцәоуп еиҭа,
Ибора еиԥш агәаҟцәгьа, иламгәагь ҭацәуп.
… Иҵәҵәазаҵә еиқәыхьшәашәа ибарҵаҿ
ихшьуп.

81

***
Рҩашқәак баҳчак дырҽырбошәа,
Рыкәша-мыкәша ршәахқәа еиҭаҳауп.
Хьышәахәақәа цыгә мырчоушәа,
Насҭха ԥсҭҳәашқәа ирылакнаҳауп.
Мап, иуԥыло, иубо лакәӡам,
Уа ацаҟьақәа еихаҳа-еихаҳауп.
Уажәа ашәа́мхар уаҟа ҳақӡам,
Храк иаҿамԥхьац цәгьа дыгәнаҳауп.
… Ҩаӡамакьаҭ ҭабара ақәӡам.
***
Уа ԥша ныҟәароуп, ԥша кәарроуп,
Шьыри гәахәа, шьыри!
Шәнеиқәыԥшлароуп, шәшьацәхыртәлароуп,
Шьац иаҵәақәеи мшыни.
Аеҵәақәа ҭынч игароуп,
Ҩысҭааи џьныши ԥсыдоуп.
Аҵых и́шәаҳәам сшәаҳәароуп,
Исымазкуазгьы дхыдоуп.
… Аҳаҷашь ҩны сыҭоуп.
***
Дубагәышьом уи рацәак дтәаны,
Дзымгылар ҳәа дшәоит.
Уиниагәышьом дныҟәо дыццакны,
Дааԥсацәар ҳәа дшәоит.
Дҟамлаӡацт игәы иалнахуа ифоны,
Ицлацәар ҳәа дшәоит.
82

Уиниаӡом иламгәагьы рхханы,
Игхацәар ҳәа дшәоит.
… Сизхәыцгәышьоит сианы.
***
Сбызхәыцны банысымҵт сыхсаала,
Бысзымааит махәык бнаҿшәаны.
Балсымхит кьанҷ ҭаԥсарала,
Сгәахь бымҩахыҵт башәаны.
Еҳ, бара сашәа – гәыжьжьага,
Бара сашәа гәыҭшьаага ҽазны.
Иназгоит зегь уазны, иҿахәҳәаган,
Уарада иарҭәаз лаӷырӡны.
… Сызҵәыуо санықәугь сыԥсны.
***
Сҽыхәа уа сашҭаҟны иҳәуеит,
Агага – иацнаскьо аҭӡамцқәа.
Аҵыхәала ԥшак еизнаҳәҳәоит,
Аҵыхәала ирабашьуеит амҵқәа.
Шьҭа ибылгьоит, иааҳәуеит, инаҳәуеит,
Агага – иацбылгьо аҭӡамцқәа.
Ԥша ласык аԥырқәцәқәа аҳәоит,
Иахыкәшо икәашоит ашәахәацқәа.
… Аблақәа ааԥнык рҭаӡоит.

83

***
Уа ацәа хьшәашәа иҭала-ҭыҵуеит,
Аԥсҭазаара гәыда-ԥсыда.
Ҳаит, амарџьа, схьаа сардысуеит,
Ажә усҭоит, аҿа сыҭа.
Уа ишысҿаччо исҿахысуеит,
Аԥсҭазаара ҿамҩа – ӡыда.
Кәанҷҵас са сымшқәа сныҵуеит,
Ажә усҭоит, аҿа сыҭа.
… А́ԥсҭа марҭәа́ – абџьар хыда.
***
Ишьҭабоит наӡаӡа
Сашҭаҟны нахьхьынӡа.
Ирыцҳасшьоит аӡаӡа –
Бла цырцыр қәрахьымӡа.
Кьанҷ ҭаԥсара аамҭоушәа
Абыӷь ҩеижьқәа еилысуеит.
Абнақәа рцәыҭшәоушәа
Сашҭахьгьы имҩахыҵуеит.
… Амҩасцәа еилахәыцуеит.
***
Шьац карақәа, нас бӷьы ааԥсақәа,
Иауа-инашәан иқәацом.
Алашьцара агараҟәҟәақәа
Азԥыртуам, иазԥыҵәҵәаӡом.
Хҵысҭра хазқәак ирхыҵуашәа,
Уа лашбыжьқәак еилаӡом.
84

Цәыкәбар хәыҷқәа еимхәыцқәоушәа,
Еишьҭоуп, аха еихьӡаӡом.
… Иузышьҭымхуа узгаӡом.
***
Аҽы ццышәқәа ԥшатлакәҵас ивҟьҟьаны ицон,
Иргәашьамхи, џьымхеит, иаԥысуан, ихьӡон.
Ианбанҵәо ҳәа иҽы аԥрықәцәқәа
дрылаԥсны икын,
Иблақәа, асаба зыхчылаз, цәаакын.
– Уеиха, абааԥсы, – ахаҵа изҿырҭуан наҟ-ааҟ,
– Абан иузыгәдуны ишьҭыҵуеит ҳбираҟ!
Ахынтә раан ихьӡаанӡа иҟамчышьҭыбжьгьы
инаалт,
Зегь рышьҭахь дышгылазгьы амба аԥхьа дҭалт.
… Ҳҭоурыхгьы данхалт.
***
Ааԥынтәи аҵыхқәа ӡыҩӡа
Ишанхон, иԥшӡахон, иԥсаҳәон.
Сырзыӡырҩуан слымҳақәа кыдҵа,
Адаӷьқәа рашәахәқәа рҳәон.
Сгәылак уа рцәырҵрақәа зламӡаз,
Еимеиԥсеит изҭаз нҭыркәкәа.
Адаӷьқәа ԥсадгьылны ираҭәаз,
Иацҭабеит ӡмах хәыҷ рыбжьқәа.
… Аҳауаҿ икнаҳауп рыԥсқәа.
85

***
Еихсыӷьт асоура иааԥсаны,
Аԥҭақәа шьҭа иҳаракцәоуп.
Рыхәмарра ргәаҵа иҵәахны,
Асы ԥаҟьақәа ҟәашӡа еиқәыԥсоуп.
Сымҵарсны ҽа хәыцрак сагон,
Ҷытбжьык уаҳашам ара.
Урҭ хәмаруанаҵ ишәҭыцқәоушәа збон.
Иԥсаатәқәоушәагь збахуан дара.
… Рыԥсшьара – рыԥсра.
***
Амҵәыжәҩақәа ҳрыҵак ажәҩан,
Зегь лаԥшыла ҳаимнадоит.
Шәахсҭа анхалом, иауаинашәан –
Ацәгьа, абзиа лбаанадоит.
Аха ишнеиуа ахьаақәа азмырсар,
Иҟалар ҟалоит ҽакы.
Иалшоит уи ҳарҵааны иаҳхысыр
Ҳақәнаҵаргьы зегь ҳбылны.
… Ажәҩан… ажәҩан.
***
Уахьынтәаауа ухашҭзар, урҩашьоуп,
Ужәытәра уаӷрысыр уҿатәра уҿахыслоит.
Усҟан исырӡгәышьоуп угәыӷрагьы, уиашагь,
Зшьа амҩан ихьшәашәаз қәа ахьамуагь
деилыслоит.
Ҳабацәа инагаз, ла мырцәа, бга мырцәаа,
86

Рышьҭақәа ирхысыз дыбзазаргь дыҟәныршьоит.
Ахан ду дзыҩнаҭәҳәоз нап кылҵәа, шьап
кылҵәа,
Ҿырпын зызмырцәажәо иламгәа дачычоит.
… Измырсаз ихыччоит.
***
Ҽаџьара ицәырҵуеит сыпла иркәаҳаргьы,
Ашьанҵа ӡыхь ацқьара анырны.
Ԥсаатәгьы шәарахгьы, нас ҳарҭгьы
Ишҳахәо, ишҳагугьы дырны.
Ашьа ашьҭақәа аҟамақәа ирныҵуам,
Ԥшасраӡам адгьыл ахь ҳааира.
Амацәыс адыд иацәыӡуам,
Абираҟқәа ишьҭырхуеит аиааира.
… Шәнеибац, ҳаит, аҳаҳаира!
***
Амахәқәа рҩеижь ччаԥшьқәа
ԥшьаала ирымпыҵышәшәо,
Икаԥсоит, икаԥсоит, икаԥсоит.
Ҭагалан иазгәамҭакәа уаҟа инарылашәо,
Абла маҷ-маҷ еиқәыԥсоит.
Ахьҭақәа рҽеиҵыхуа ахрақәа ирҿаланы,
Рӡамҩақәеи рықәцәақәеи ршәоит.
Сыԥсы хаара ԥсаатәушәа аҩада ихаланы,
Асыршәқәа расоушәа иаршәшәоит.
… Аҵаа ԥша сарԥхоит.
87

***
Сҟама уа сҟамаҭра иҭысԥаазшәа,
Амшын ду иҭҟьеит аԥшагьы.
Сгылоуп уажә сбарҵаҟны сдысызшәа,
Аҭуанҵәҟагь лаҟәуеит са схахьы.
Иҟалеи, иҟалеи, иҟалеи?́
Аҷнышқәа халаны ицоит.
Сзышәымгои, сзышәымгои, сзышәымгеи?
Сыҳәҳәабжь каканҵас исыҿшәоит.
… Изымԥыруа дшәоит.
***
Ишьҭагәышьан аҽеиҵыхны ахала,
Зыԥсра абнахь изгаз амаҵуар.
Ажәҩан дуӡӡа еиҵала-еиҵало ԥшьаала,
Аблақәарҿ иҭәыцхон уажә абар.
Ихагәышьеит, ихәжәагәышьеит рыцҳа,
Имааԥсаӡоз агә ушьҭа иҵкаауеит.
Уажәы ахәыцраҿ, бнак ахьтә еиламырцҳа,
Қәыџьма млашьык аԥцаны иаауеит.
… Аҵыхәтәантәи аҵар быжьқәа аҳауеит.
***
Снахҭықәгылт машәыршәа, иахьтәагәышьаз
ихәны,
Амҵыжәҩақәа ҟәыбасоуп хыла.
Иарашҟа снеиҭаҵит уа сахәар сҭахны,
Аха исзыҭрысит амч зегь неидкыла.
Ашьхақәеи ажәҩани ирааӡаз зны,
88

Ахыццышәқәа икылкаан иабарба?
Иахьҿыцәаауа ахьаауп сара сҟынӡа илаҟәны,
Уа агәалақәа сныруеит ауарба.
… Аблагәқәа ашәахсҭақәа рнуп.
***
Аԥшҳарыгә еиԥш иҭыԥаҿ дынхеит,
Иаԥҵамҭақәа сымҵоуп, абар.
Дрызхагалом – иажәақәа хеит,
Арахь иҭахгәышьоуп дԥырлар.
Еиҭеиҳәаз фҩы амам, мамоу,
Иҭитоз аҵеиџь ҭабахьеит.
Еиҭаҿало збада иҿшәахьоу? –
Ашәҭқәа дзышьҭоу канӡахьеит.
… Аԥшҳарыгә еиԥш иҭыԥаҿ дынхеит.
***
Чавра ԥшқала иблақәа ирбоит,
Ирымеики лабжышкгьы зыхӡам?
Дсымбо џьишьоит, усгьы дызбоит
Шьамхнага – ашәақәак злахьынҵам.
Иахәҭоуп ҳәа ажәақәак иԥшаауеит,
Шьыцрала иаҵәца хыхәхәоуп.
Ииҳәо зегь са исаҳауеит,
Арахь сычгьахьы дахатәоуп.
… Аԥсра аҵкыс дхьанҭоуп.

89

***
Иуцәхалоит ҳәа бжьык иаҳауашәа,
Ишаха импыҵырӷәӷәо икуп.
Иблақәа ицаз иԥшаауашәа,
Ишьҭа лада-ҩада дхуп.
Ухәда инахаршә, дад, ушаха,
Уахь ублақәа ахьыҟоу уагоит.
Быжьҷахьак иснаҭаӡом ҭаха,
Уи сарӷьа жәҩахырахьтә игоит.
… Аџьныш дҳәацәоит.
***
Абнара ҳәҳәоит сеиқәшәырха ҳәа,
Аҵлақәа аҿҿаҳәа ибылуеит.
Сҵәыуар сҭахуп сара аҳәҳәыҳәа,
Аццышәқәа хәмаруа иԥыруеит.
Абнара иалшаӡом уаҳа,
Аха амцабз хало иҽырбоит.
Ицәыҵыԥшуеит амра аҽҭакнаҳа,
Хара алҩаҵә ахцәы еиԥш аҽаԥоит.
… Шәеиқәаҵкык лаҟәуеит.
***
Ҳаицәыӡра ықәтәоуп сшьамхы,
Иаҿыкьаса илеиуеит лабжышқәак.
Нахьхьишәа, исҭахым-исҭахы,
Рыбӷьыцқәа ҿышәшәоит ушьҭа шәҭышқәак.
Хәыцра зқьы сзаауеит еишьҭаххы,
Бааԥсқәак аԥҭа хәашь иалоуп.
90

Ашьауардын… ажәҩан… ахы…
Еҳ, зегь мацәысҵас, иаамҭалоуп.
… Ҳаицәыӡра ықәтәоуп сшьамхы.
***
Сыхәрақәа ахәрашәа рықәҳәо,
Срылоуп асыҭәҳәеи аԥшеи.
Сцоит исырԥхоит ҳәа снарыҭәҳәо,
Иҵаар ҳәа сшәоит адунеи.
Ҳаи џьоушьҭ! Џьара амцақәа хәыҵҟьоит,
Аццышәқәа рықәԥсоит геи-шьхеи.
Арҩашқәа ргәашьамхқәа рымҟьоит,
Исцәыблыр ҳәа сшәоит адунеи.
… Ҳаимаркуеит аԥсреи абзареи.
***
Иаамҭазаргь иаамҭамзаргь дшәарыцоит,
Уа изаԥгьы аԥсы аиршьаӡом.
Даацәырҵыр, шьхатәыла шәаӡыӡоит,
Мап, акгьы ибом, иаҳаӡом.
Шьацҳәа шәкы иҳауеит, игәаныҳәа,
Уаҟа иԥсымҭәқәа неиԥшьы.
Аҵыӷқәа нирҵәоит рцәазыҳәа,
Наҟ инкаижьуеит ржьы.
… Аӡы хәашь азрыцқьом сыбжьы.

91

***
Сгәамҵра сыхчнуп сара ахчеиԥш,
Шьҭа излашьозеи схы аԥсы?
Сҭеисԥыҳә еихаԥсоит ашьацма еиԥш,
Снацәкьарақәа хьшәашәоит хазы.
Сааԥсара исыҵоу цәарҭоуп,
Сда ссақәа ирылӡӡаауеит рымч.
Сыхәрақәа иҭымҟьац хырҭәоуп,
Сгәы ԥшқа хәыҷ злеисрызеи ҭынч?
… Уеилыскаауеит, сџьынџь.
***
Ицахьеит инахыхны
Уи аҵлаҿ ацәа.
Икнаҳауп еиҵыхны,
Иауцәамзаргь рацәа.
Уа шә-хәыцрак сынҭарсыхт,
Уа ҿымҭӡо сыԥшуп.
Еҳ, амаҭ ацәа аԥсахт,
Аха анаҩсгьы имаҭуп.
… Еиҭа сгәысҽануп.
***
Ашьыжь ахәыԥшқа еинышәшәылоит,
Ухәыцрақәа рҽеи.
Ашәҭышқәа ашәахәақәа ршәылоит,
Убарҵахь унеи!
Мҩак еицануп – урхьыԥшында,
Уиреи уҿареи.
92

Цәҟьарак иазнеихуеит ухымҭа,
Узыҳәоз ҟамлеи.
… Иԥшӡоуп адунеи.
***
– Лашьцарак насшәызҵазеи кабаҵас?
– Угәы иаламӡаз.
– Аԥҭақәа еиҩызҵәазеи ҟамаҵас?
– Амацәыс.
– Иаалырҟьан ажәҩан зырӡыӡазеи?
– Уҳәҳәабыжь.
– Сааҵраҿ аԥшатлакә иазмырсазеи?
– Уҵәыуабыжь.
… Сыҟоумашь.
***
Дахьгылаз парпылҵас
Зны днеицрашәеит.
Дышьҭыԥаны мпылҵас
Аҭыӷь еиԥш дыкшеит.
Ҿымҭӡакәа дзысыз
Дахьтәаз иҽирԥхон.
Згәыжәла заԥысыз
Иԥс гарҭахь деихон.
… Сԥина ԥхашьон.

93

***
Аҽынади гылоуп ахы ақәыжь,
Иааԥсазаргь иаӡоит – иқәацом.
Иагәалеи, са сакәушь, ахы акәушь?
Уҳәҳәаргьы уа аҭак уаҳаӡам.
Арахь адунеи зегь ампыҵак,
Икыдҵәаны иаҿуп ақәоура.
Ԥсыӡақәак, нас даҽа ԥсыӡак,
Ԥсгарҭак ҵәахызаргь џьара?
… Аҽынади… амшхәашь… сара.
***
Атамақәа шәҭуеит, атамақәа шәҭуеит,
Урҭ аԥҭақәа рхаҩуеит лассы-ласс.
Иаатәоит, иҩагылоит инархьысны ишәышәуеит,
Атамақәа ацәшәоит аԥша хылас.
Ақәа амҩан ихкәоит, асы ԥшқақәа ауеит.
Џьара ахрақәа зҵалаз ирыҵоуп.
Џьара аҵыӷқәа еилацәҟәуеит, ақәыџьма
млашьуеит,
Зегь гәыӷроуп, зегь гәҭыхоуп, зегь хәыцроуп.
… Атамақәа шәҭуеит.
***
Багала џьоук аԥҭақәа рыԥԥазшәа,
Доус рҭыԥқәа ирықәымшәо иԥшаауеит.
Ацәқәырԥақәа рҟәартәрақәа ҭыԥԥазшәа,
Илҭаҳа-ҩҭыҵуа аҟәарахьы иаауеит.
Ԥшак еицрысуеит, уажәаз бырггьы қәыԥшгьы,
94

Аха дарбанхошь, аӡәы далаӡоит лассы?
Гәырӷьа ззымхо, гәырҩа згымхо сымшгьы,
Инҿыцәаауеит кәакьҭакаҿ хазы.
… Зегь алаӡоит сыԥсы.
***
Сықәраҟны имажәыз, сгәеисраҟны иҵәахыз,
Азҵаарақәа иҭакдоу еишьҭалан иаауеит.
Анкьаӡа анкьа џьара амцақәа ицәахьаз,
Зҳәаха иахьымӡаз зегь са исаҳауеит.
Наҟ иахьаҭыԥӡам ахь ацқьара ԥхаҳҵазар?
Ҳаԥсыцәгьара тышахт, аԥштәы амԥсахит ҳшьа.
Ҳашәиԥхьыӡ ҳныҳәаԥхьыӡ аҵкыс
инеицраҳҵазар?
Агәнаҳа ҳзаҵымҵуа ҳаҵалт, сашьа.
… Ишьшьоуп аҳаԥшьа.
***
Дыхҳәахьеит џьықәреиҵас,
Аха лаԥҟьак иҿамлеит.
Ҳаи, џьоушьт, «ауаҩеиҿамс»,
Иажәа ҭацәқәа зхамлеит.
Дба́қьуеит, абгарҵыӷеиԥш,
Иҵыхәагьы иршәшәахуеит.
Зыбжьы ӷәӷәам аӡыхәашь
Иҵаулоуп ҳгәахәуеит.
… Иан дахьыҵоу дхахоит.

95

***
Аҵых хәцәырххоит иҵаҳәоушәа,
Шаӡом, ишаӡом.
Схәыцра ашьамҭлаҳәқәа ацраҳәоушәа,
Игәынқьуеит, изцаӡом.
Ҭынчрак ҳәа амам смаҵуаргьы,
Аха алашбыжьқәа – хоит.
Ирыхәаӡом ныҳәарагь, бџьаргьы,
Иҭахаша ҭахоит.
… Инхашагь нхоит.
***
Ахрақәа… ақьала… аҿарҳәы…
Сымԥаҟны сыблақәа аанкылоуп.
Аеҵә хьыршәыгәқәа аҿаҳәҳәы,
Аҽыларҟәӡан ажәҩан ҳхагылоуп.
Шьац ԥшқала сырахә анҳәы,
Ирхашҭит иахькыдыз, иахьхыҵыз.
Аԥшәмацәа гәхьаанагоит Ԥсҳәы,
Рышьҭақәа еинылом иацәыӡыз.
… Ахрақәа… ақьала… аҿарҳәы…
***
Ҳаҳәақәеи ҳаԥсақәеи
рыҵәаабжьқәеи реиҿасреи
Адгьыл иазымхәаҽит.
Ҳамҭәрақәеи, ҳшьыцрақәеи,
ҳамхәыцреи, ҳаласреи
Ахьҭа еиԥш иҳалаҽит.
96

Амахәқәа ҳрықәтәаны иҿаҳҟәалоит рыҵаҟа,
Ӡыхәашьк ҳазмыргәышьеит.
Шәышықәса, зқьышықәса ауаатәыҩса
рыцҳақәа,
Хҵысҭрак ҳазхымҵгәышьеит.
… Ҳашәхымсқәа ҳзырхымсгәышьеит.
***
Еихагылаӡом рыцҳа ацлымҳәа,
Ахьҭа ицәхалт аԥша ахала.
Уныҳәа, уҭахызаргь уҳәҳәа,
Узахәаӡом, мап, иара акала.
Еинышәом, убама, аби-ԥеи –
Еичычеит, еинзраалаша дызусҭа?
Иҟам изхымсыц геи-шьхеи?
Шҳамла рыбжьара ибжьахысуа?
… Еинышәом убома аби-ԥеи.
***
Сымш уашәшәырқәа еихьымӡо-еиԥымӡо,
Сыкәа иҭалан смаӷра иҭысуеит.
Са сымаӡа мырҳәа-мырӡо,
Уаҩ дызҿамлац храк саҿысуеит.
Уа аԥҭа иналууааны уарбак,
Амацәыс-мцабз иеисуеит.
Ақәԥараҿ иазымгаргьы иааирак,
Агәаӷьра дунеи дук еиҩсуеит.
… «Сҩызцәак» рыгагақәа реишуеит.
97

***
Сыцәашьа сҿыхашьоуп
Ҭынчрак ҳәа сымамкәа.
Хьаагәышьоуп, еҳ, гәышьоуп,
Еиҭасырҭаз сылақәа.
Сацкәашоит уеинҟьашьа,
Аԥсҭазаара, исыдуҵан.
Ицәарушь с-Ергьашәа,
Сылабжыш снылаҵан?
… Сааԥшышьа сыцәашьоуп.
***
Дызҵагылаз асаԥыџьеиԥш
Уаҳа хьаасгьы дҟарымҵеит.
Дҿыцәаагәышьоит иара аҵәыџьеиԥш,
Ихәырбӷьыцқәагь мӷьацаӡеит.
Аха игылеит даарыгәҭылак,
Дызҭахымыз зхазы.
Урҭ рыԥсы хаақәа инарылак,
Иргәыдыҳәҳәалоуп уи иԥсы.
… Мазеи чараа ԥшуп хазы.
***
Изымцәаӷәо, изыламҵо
Ахан дуқәа ихәыцырҭоуп.
Иажәақәа исыламӡо
Инхыҵырҭа-аахыҵырҭоуп.
Ла шкәакәак деиԥхыӡуеит,
Иԥылало цгәеиқәаҵәоуп.
98

Хьӡы мҩақәа ицәеилаӡуеит,
Иаԥхьаҟа – мцеихәлацәоуп.
… Ишәхымс хәыҷ даҵәыуарҭоуп.
***
Илеиуеит быӷь ҩеижь ԥшӡак ҿшәаны,
Иазхәыцуеит апатҟәыр хәыҷ изгәылҵыз.
Аԥштәы иаҵәа абоит иҩаԥшны,
Нас иара акәанҷ еиԥш изныҵыз.
Иамаӡам амҩа ихәаҽны,
Еиԥшумашь иахьынкашәои хыхьи?
Иаздыруам иштәоу иазыԥшны,
Ириааиуа аурҭқәеи аҷыхьи.
… Илеиуеит быӷь ҩеижь хәыҷ ҿшәаны.
***
Уаҟа аӡхықәаҿ алаԥан еиԥш,
Уаҟа – ихала ихы хьышьшьы.
Еҳ, ишәарҭоуп алаба наа еиԥш,
Аԥша иалоуп игәы абжьы.
Ихәра хьаа иарҭәоит аихаӡа,
Иқәра – уапа еиқәа дҭашьшьы.
Инаскьагоуп ашәҭ, аӡаӡа,
Иблақәа алаԥсоуп ашәшьы.
… Уаҟа аӡы аҵаҟа ицәашьы.

99

***
Ҟәыбҷа шгәышьоит, ишагәышьоит,
Арбаӷьқәа еиқәҿырҭуеит, аа.
Ажәҩан ԥхарак ашагәышьоит,
Аха сгәаҵахь – хазы аҵаа.
Сыхәра сшәылоит акәымжәыхәеиԥш,
Еҳ, исныруа сажьаӡом.
Схьаақәа схоуп адырганҵыхәеиԥш,
Рдақәа ашҳам рҭаӡом.
… Еҳ, аԥсцәаҳа сибаӡом.
***
Ахра иаҿахамашь?
Гагақәак қәацом.
Иԥшаауеит аԥша млашь,
Усоуп, акы азхом.
Еҳ, ара зегь лакәзар? –
Ак раӡнуп, ак хьуп.
Схәыцра ааԥсақәа ракәзар,
Ҽыбӷакаҿ еиҽхьнуп.
… Шьанҵа хаҳә сыхчнуп.
***
Амра ҭашәаанӡа ашәахәақәа схыҳәҳәоит,
Амра ҭашәаанӡа.
Сыԥсы хаа сыхшәаанӡа сзымныҳәаӡац
сныҳәоит,
Сыԥсы хаа сыхшәаанӡа.
Угәаҟларгь уҳәҳәаргьы убжьы заҳауада?
100

Ҭәи-млашьи срыхәом.
Ҳаит абаа, амарџьа, радари, рада,
Аӡы ааԥса хышхыҵәом.
… Иузԥымҽыз узкылҵәом.
***
Снацәкьарақәа аԥсҭазаара рыкәсыршон,
Уиаахыс иҵӡазеи?!
Шьхак аҟны сымала сықәсыршон,
Еҳ, изыԥсазеи?!
Аццышәқәеи алҩеи еицымҩасны
Иӷарартәит сҳәышәҭа.
Шәхацәоуп, нас урҭқәа зегь ырхынҳәны,
Уа рҭыԥқәарҿ еибышәҭа!
… Снысымҩа хышәда.
***
Икыдҵаны еихсуан сыԥсы.
Уи ззымчҳаз Сыԥсадгьыл былуан.
Асы еиқәаҵәа ауан ахазы,
Саагәышьон, харантәи саауан.
Еихсуеит сыԥсадгьыл хазы,
Сеиқәхомашь? – сыԥсы сызҵаауеит.
Шәеиқәа маҭәа сшәуп исхьыссы,
Саагәышьон, макьанагь саауеит.
… Ахәа аҟны ашьа абла ҭаауеит.

101

***
Ԥшеи дыди неиҭанеиҭасуа,
Сашҭа иқәхацәеит рыԥсқәа.
Аҵларкәыкә еиԥш инас-насуа,
Аҵых кылнаҵәоит ақәа.
Сыхәрақәагь мжьыжькуеит ԥшьаала,
Асаркьа узеизгаӡом иԥҽыр.
Изыԥсазеи ақәа убжьала,
Уа сахьышьҭоу сухәаҽыр.
… Ӡыда иҿажәкуеит ахмаҷыр.
***
Уаха́нтәарак аҷыхә-ҷыхәҳәа ԥинак,
Алашьцара еишуеит ишәаны.
Абыжь ҷахьа, абыӷь ҩеижьқәа аҽрылак,
Икаԥсоит ана-ара иԥсаҟьаны.
Еҳ, аԥшәымак, уахазын аԥшәымак,
Ашьыжь ыцәоуп ашҭаҿ иианы.
… Аҷыхә-ҷыхәҳәа, иаԥсхаки, нас, ԥинак,
Уи ашреи агәамҵреи маӡаны.
… Егьа рымоуп аҵыхқәа иҵәахны.
***
Амш аԥхара ԥсыҽха-ԥсыҽхо,
Иаргьы есааираӡа ихәыҷхоит.
Умч зқәымхо, сымч зқәымхо,
Аџьал хеиҭамҳәа ааигәахоит.
Уара уцҳа, сара сыцҳа,
102

Еҳ, инҭахәашеит хара.
Шаҟаҩ ацыԥсуадаз рыцҳа?
Шаҟаҩ ацидашь аԥсра?
… Ашәҭ… ауазбыжь.. аҿара…
***
Аҵых ҿырҳасуашәа збоит,
Уи гәарҭахьеит шьац иаҵәеи, гәили.
Агәааԥсабжь еихымсыӷьӡо игоит,
Игарасҵар шԥаҭаху, шьыри.
Сабиҵас аҽсыдҵа исҿаԥшуеит,
Изыԥсазеи изгараӡо азҳәозҭгьы.
Аӡамҩақәа ҿымҭ исшьышьуеит,
Насыԥгәышьан сыкәа иҭаӡозҭгьы.
… Аҵых ҿырҳасуашәа збоит.
***
Ицон аҽыццышә даманы,
Иақәтәаз дҟәыннашьон.
Иаӷәра икгәышьан даханы,
Дыԥар дыԥхашьон.
Инапқәа уаҳа рылшомызт,
Дцәышхон, дыӷрахон.
Аҽгьы мап, иаагыломызт,
Аҳәырҭақәа агәаԥхон.
… Иҟәыннашьоз дхәыҷхон.

103

***
Цәыш тапанчеи, Ҳаг ҽырҩашьеи,
Ахба ҽзымдыри еицаауан.
Ихазызаргь рцашьеи рҳәашьеи,
Доус ирзымхоз рыԥшаауан.
Цәыш тапанча иабџьар ҭҟьомызт,
Ҳаг ҽырҩашьа икьаҿ ирқшон,
Ахба ҽзымдыр иҽы ибомызт,
Иҟамчала игәы иҟажон.
… Царгәыш барбар ҭынч крифон.
(Ажәлар рҳәамҭа аҟнытә)
***
Еҳ, еиҭа ҭагалан,
Еҳ, ицоит, ица.
Абыӷь ҩеижьқәа еишьҭалан,
Исыхәлаҭәҳәоит маӡа.
Уа ҵхи-мши рхала,
Хаз-хазы иажәит.
Сгәала рыцҳа, сгәала,
Сҩаҵалан изжәит.
… Ԥыхьа аасҭа сашьит.
***
Сыцәар сҭахгәышьоуп сынҭаҳаны,
Сааԥсацәҟьоуп рацәа.
Снаҩсан џьоук амҵқәа ныкнаҳаны,
Ирхырхуеит рцәа.
Аԥсҭазаара збоит иԥшандагоушәа,
104

Иагьыблуп, иагьҩоуп.
Избоит сара ҳазыбжак дагәоушәа,
Ҳазыбжак ҩоуп.
… Гәырҩа аҵагь гәырҩоуп.
***
Схәыцра шәеиқәарақәа срылоуп,
Ирыламӡо уаҳа сыԥсы.
Аҵых асы иаӷрагылоуп,
Аҵаақәа аҟәыншәылоуп хазы.
Амахәқәа ԥштәык ала еидкылоуп,
Ҭацак лыҵкы еиԥш икассы.
Аҵых аҵаа иаӷрагылоуп,
Иаҿаӡысуа илеиуеит асы.
… Ахәа аҟны сымца шьхынԥсылоуп.
***
Ҳдәықәлоит, аџьыкац ҳаҩызоуп,
Ҳцашьақәа насшәа аҽакуп.
Ҳаԥхьаҟа ҳаџьал ҳаԥызоуп,
Ақәыџьмеиԥш иара ҳаҿакуп.
Амҩан џьара аҳәақәа еилаҳшьуеит,
Еихаҳҵәоит ҳзыршәаз гагақәак.
Ҳахәрақәеи ҳуазқәеи неиԥаҳшьуеит,
Ҳқәыԥшрагь ҳназхьуеит, аха иааг.
… Ашьанҵақәа … асып… ақырдуаг.

105

***
Аԥсҭеиужь, аԥша ааԥса марыҳәқәа,
Аԥҭақәа ирҭамӡо асырҳәы.
Аҳәиҵәҳәа инҭалоит аҳәыҳәқәа,
Ашәаӷь каԥсоит икаҳәҳәы.
Еилыԥраауа, еихыԥраауа еишьҭала,
Аԥсаатә ԥшӡақәа арыцқәа рыҟәшәоит.
Сасрыҟәа афырхаҵа ишьа аԥштәала,
Асы зегь ҟаԥшьыртәыр ҳәа сшәоит.
… А́шәаӷь каԥсоит.
***
Зегь насшәоуп ианрысҭа ҳасаб,
Ҵаа-ԥшақәеи храмшқәеи… иреиҳаз.
Ашьа аҵкьысуа ишьҭан ақәасаб,
Схызаҵә – шьапызаҵә зызхаз.
Уа ҳҵасқәа рыхәҭак ахьҳзыԥшу,
Еиқәшәаз аергьашәа ҳҳәеит.
Жьыхәҭак-жьыхәҭак ҳшеит ишаԥу,
Ацәа, нас атәыҩақәагь стәхеит.
… Урҭ сыҩны аҭӡамц иаҿахеит.
***
Дыҟоуп, аха дыҟам, дыӡхьеит,
Ауаа дрылоуп дырбаӡом.
Имҩахәасҭа ишьҭа аныҵхьеит,
Ибжьы гаргьы иуаҳаӡом.
Егьа уургьы ихы дашьҭоуп,
Иԥсы ахьыҟоу иҭаацәа рҿоуп.
106

Егьа уҳәаргьы, ақәашҭа қәашҭоуп,
Абӷаб ахра дуқәа ирҿоуп.
… Атәыҩақәа аԥша рхарԥоуп.
***
Ажәала иҳаԥызгаз
Аус аҿы дыхҽуп.
Ахьымаҭәа зшәызҵаз
Ламысла дыԥҽуп.
Џьоук ақәԥара, аиашаз,
Иаҿуп, иагьаҿын.
Ишиԥылаша «иҩашьаз»,
Ирхуп, иагьырхын.
… Аӷбақәа… амшын.
***
Ԥша ааԥкык махәқәак еихнаҵәҵәоит,
Шәырқәак уа сбаҳчаҟны ирыҵаз.
Ишьҭыԥеит, ишьҭаст, иҳәацәоит,
Быӷьқәакгьы неилырхуа инарыҵас.
Ҭагалангьы хәарҽхазшәа збоит,
Хынҳәышьа ҳәа рымам шьҭа ацәыӡқәа.
Амшқәа рыхьтәы еимаақәа хоит,
Ихьшәашәоит шьхатәылаҟа аԥхыӡқәа.
… Абӷьыцқәа рыхҭысқәа рыҩуеит.

107

***
Абӷабқәа иахьԥырҟац уа рышьҭақәа ԥырҟон,
Рышьҭақәа зламӡаз асы ааԥса ӡыҭуан.
Амхәыцқәа рымлашьра храҵаҿ ирхыргон,
Аарлаҳәа ицәырҵуаз ашьацраҿ иҳәуан.
Ус, ианазымычҳаӡа ахыццышәгьы ахьымӡартә,
Иаԥгылаз аԥкыланы асыԥса ҵысуеит.
… Зышьҭа зынԥоз ақәасабқәа ҩахьхьынӡантә,
Ихнымҳәыз агәыԥ рҭахарҭахь иԥшуеит.
… Ааԥынра аауеит.
***
Алуқәа аҵых рлагоит,
Ашыла гәӡа иналак.
Амцабз есааира ибзагоит,
Са исыгуп ҽа ԥхарак.
Еихымсыӷьӡо абжьы ҳаракхоит
Аӡиас хышхыҵәа.
Алуқәа шьҭхысаа ирлагоит
Хаз аӡлагарџьы ицәа.
… Аамҭа акьатеих ԥыҵәҵәоит.
***
Аҵых аԥшӡы еиԥш инасҿаҭәҳәаны,
Сарцәеит акәҷышь еиԥш.
Ацәқәырԥ снарылалт игәаҭаны,
Ԥшьаалаӡа анышь еиԥш.
Аҷнышқәа ирыман агәахәара,
Аԥсҭҳәақәа схысуан.
108

Амацәыс хәыҵлашон ахара,
Адыд схахысуан.
… Ԥхыӡлагьы ԥхыӡкахь сыӡхыҵуан.
***
Ԥхьанагаҩцәак хьамҵуа,
Еихоит зегь ҳаицнаго.
О, ԥшамцоуп ҳзыргәамҵуа,
Ҳзырҭынчшақәа абаҟоу?
Ҩ-хык еиқәуртәазар,
Уаргьы ажәҩан уахәҭакуп.
Нырхага ажәа узҳәазар,
Дунеик уабираҟуп.
… Уаныҟамгьы уҳақуп.
***
Дыччалоит уи изах ҷыло,
Унан, унан ныҵак.
Иазынкылом аԥсҭҳәа ихчыло,
Уаҟа иҩны абыцаҟь.
Иашҭа днықәлар дкәаҳачаҳауп,
Дагьҿаӡам, дагьышлам.
Ацар сымца иахакнаҳауп,
Ихааӡам, иагьышшам.
… Ддәеиужьым, дагьтышам.

109

***
Хәыцра ҵаулаӡак дҭоуп –
Амцабз деикәабылны илхысхьоу.
Лаҳ хәыҷ лыҽидҵаны дтәоуп,
Заҳкәажәра ахьы мацәаз зцәыӡхьоу.
Аԥсҭазаара – илзымго хырҭәоуп,
Дызтәызтәыз иареи лареи еицышьҭоуп.
Лаҳ хәыҷ лыҽидҵаны дтәоуп,
Дзыдтәалоу, дылзыԥшаауам, дишьҭоуп.
… Каԥкаԥк џьара азжәҩак ԥыҵәҵәоуп.
***
Сеидру ирҳәо ашәоу ашәаму,
Игоит адаӷьқәа рыбжьқәа.
Идыргәамҵу ажәҩан иалоу,
Абгарымҵ хәыҷқәа – сцәашьқәа?
Схала исыҭоуп, ишәтәым – шәтәакәӡам,
Зегь ҳамчыдоуп, зегь ҳацҳауп.
Еҳ, ашьыцра ԥсра-ӡрак ақәӡам,
Доус иаҳԥеиԥшу ҳаџьал ҳауп.
… Атәра уанышәар уаҳ даҳауп.
***
Аҵыс ԥшқақәа зымҵәыжәҩақәа маац,
Иҵәыуоит аҭыԥ ԥха ихшәан.
Аныҟәашьа зхала изымҵац,
Адәыбга хәыҷ цәырҵуеит, абан.
Қәыџьма ҟатак шьак иамхәац,
Ихьаԥшкәаԥшуа иаацәырҵуеит хазы.
110

Зыӷәра рымкӡац амырхәац
Еҳ, иазгарымашь аԥсы?
… Ажәҩан лаԥшуеит еихаԥсы.
***
Ашара сацгылоит, ахәлара сацҭашәоит,
Ашьыбжьон сызусҭада?
Ашәахәа сацҿыхоит, ԥшакәаша сацкәашоит,
Иҳаҭәоу зегь сызҭада?
Аҽыџьбара ҽыџьбароуп, ҳаиқәшәарҭа
тәымџьароуп,
Иԥхьаӡоу ҳзыԥхьаӡом.
Аԥсҭазаара хыччароуп, уа зегь еичырчароуп,
Иҳарсаша ҳзыраӡом.
… Ҳтәарҭашҟа ҳзыҩаӡом.
***
Ушьҭа ажәҩан ҭшәахоит,
Уанышәоит, ҳәарада.
Иузҳәаз ашәахоит
Рада гәаҟ, рада.
Шәеиқәарак ушәуп,
Хьҭак иарԥхахьада?
Уахьнеиз ухәшәуп,
Уахьзымцаз узбада?
… Рада ааԥса, рада.

111

***
Ажәеи ашәеи аҩмҵәыжәҩак –
Аԥсаатә назго хараӡа.
Жәҩан ҵаула ахышәаҵышәа,
Ҳгәаҵақәарҿ цәашьык ххаӡа.
Амацәыс еиҩызҵәо аҟамеи,
Уи змыржьакцаӡо аҭреи,
Жәеи ашәеи иреиҳау иҳамеи?
Уа уаргьы-саргьы ҳдунеи.
… Ҳгәыӷреи, ҳшьамҩақәеи, ҳаиреи.
***
Иугәалашәо акы аацәырга ба?
… Дгьыли жәҩани зегь еиԥшын.
Ахьча нага Баарықә-иԥа
И́́цагә гәарашҟа дыԥшын.
Уа ақәыџьмақәа еижәыланы,
Иԥсаса ирмеигӡаӡо иршьаҟьон.
Иара иҿырпын аанкыланы,
Ауасарҳәыга рзаирҳәон.
… Агыгшәыг иршәарц деимҳәон.
***
Гаӡа – сҳәан, гаӡа – иҳәеит.
Уца – сҳәан, уца – иҳәеит.
Уаатәа – сҳәан, уаатәа – иҳәеит.
Уеиқәтәа – сҳәан, уеиқәтәа – иҳәеит.
Иҳәа – сҳәан, иҳәа – иҳәеит.
Уҳәҳәа – сҳәан, уҳәҳәа – иҳәеит.
112

Уԥры – сҳәан, уԥры – иҳәеит.
Ублы – сҳәан, ублы – иҳәеит.
… Зегь рыла сеилеиҳәеит.
***
Иажәа қәрахьымӡақәа
Ргәамҵрақәа ҭаӡым.
… Ажәцәеимаа кылҵәақәа
Аимсыҵәҟьагьы рхарсым.
Усоуп ҳәа иӡыргазар,
Ахаҳәқәагьы ҭацоуп.
Аҟамақәа ӡрыжәымзар,
Ҟамам, еихаӡоуп.
… Ирыцҳара даҵоуп.
***
Аӡәы уашҭа дҭаԥшуеит,
Уи ишҳам ушәылоит.
Ула абз иршуеит,
Уа ужәқәа шарылоит.
Аӡәы уашҭа иԥшаауеит,
Длашо дынҭашылоит.
Уа амахәҩагь шәҭуеит,
Ушәыр еиҟәыншәылоит.
… Аӡәы уашҭа дҭаԥшуеит, егьи дынҭашылоит.

113

***
Еихакшоит ихацламҳәа,
Аалашьцар дыздәылҵуам.
Ибқәашьдаз ахаҵа ҳәа,
Бхәыҷқәа раб бзиԥырҵуам.
Бырахә брышьҭоуп бкараха,
Имам урҭ рызхәыцха.
Бҭынчымхоз дагар, аха
Быршы џьбара – ицха.
… Сыԥшәма лвартәа рыцҳа.
***
Ухьаацәгьала ихәрақәа ирӷьоит,
Ҳхақәиҭра иааҳгазгьы ихатәоуп.
Рахәыдак џьоук рыжәхьақәа ихьоит,
Иԥсы млашь уа аныга иҭатәоуп.
Аҳауаҿ ахыццышәқәагь хоит,
Гыгшәыгхоит ашьацгьы алакҭа.
Алуқәа ашыла рлагоит,
Џьықәреины уи узеидкылом шьҭа.
… Иԥшуп зегь ҳахәҭа.
***
Адыд хыхь агәамҵрақәа хәарчарраӡам,
Заҟа алаӡои, заҟа ачҳаӡои, заҟа?
Ахыҵхырҭаҿ уи рацәак мчра амаӡам,
Аџь агәаԥшьқәагь еиҟәнажәоит ҵаҟа.
Еҳ, сгәы мыжда шьҭа иалаӡац алаӡом,
Сымҵыжәҩақәа маҷ-маҷ еикәаԥсоит.
114

Ақәа ашьҭақәа џьаргьы жәҩан ианхалаӡом,
Рыԥсы хаақәа амшынқәарҿгьы иларҵоит.
… Амацәысгьы аццышәқәарҿ иԥсоит.
***
Инрылаҳәа уԥсы рхьыгӡаны,
Иамхацәаз амҩан дырҿыха.
Аԥсаатәқәа рыбжьқәа ирынҵаны,
Идәықәырҵоит ашәҭқәа рыфҩы хаа.
Даауеит леирыӡ ԥшӡа хәыҷ кны,
Алакараҿ иаанҿаст аԥшаныҟәа.
Лыкәа сҭаԥсоит схәашаны,
Слымбошәа сылгоит лара аҩныҟа.
… Иҳахәлаччоит амра лаҟәны.
***
Аарла дгазҽазуа даауан,
Икылҟьон иԥынҵагьы афақь.
Дынкаҳаит, шьҭа ибла ҭаауан,
Иубон ихы-иҿы аблызшәа аԥлакь.
Инаскьагашәа ихшьуп жьымжәақәак,
Лақәакгьы иқьышәқәа дырбзоит.
Ԥхыӡла иҟаҟоит ажәақәак,
Иԥсцәа зегь дрыхьҵәыуо иџьабоит.
… Ишыччо ажьыргәыцқәа ҿышәшәоит.

115

***
Анкьа уа бнакаҿ ҳаицызма?
Наҟ џьара схәыцра шаҟьон.
Иаҳзымхоз акы ҳзымшо ҳаицрыҵма?
Уажә амаҭқәа дрыԥхьо иаалгон.
Избон, дара илхыкәшон, еилысуан,
Егьыԥшӡан, егьшәарҭан цәгьашәа.
Ишьҭыҵуан, еиҵалон, еиҵыҵуан,
Илмыцҳарц илҳәон рбызшәа.
… Даргьы-ҳаргь ҳаиԥшуп уамашәа.
***
Дхырсысуеит гәааԥса,
Шьамхы ааԥса дызгылаӡом.
Ирылоукшаргь аԥса,
Ирылымшо рылаӡом.
Ҩахьхьиӡа шьхауарбакгьы
Амҵыжәҩақәа ҟәыбасоуп.
Ахӡы ԥшӡагьы, ахәыԥшқагьы
Аҳаҩрақәа ирылаԥсоуп.
… Ҳҽыжәларҭа ҽыжәҵырҭоуп.
***
Аҵых ҵәыуоит уаха ҵысны,
Инкашәазшәа аҭра ихшәаны.
Рҩашқәак леиуеит лада иҭрысны,
Рыбжьқәа са исыхчынҵаны.
Маҷ-маҷ ицәоит уашьҭа сҳәымца,
Лакҭа хьшәашәоуп сҳәышәҭа ахышә.
116

Гыгшәыгк дәықәуп имҳәа-мырӡа,
Агәы ҭынчӡам зынӡа сҿымшә.
… Амшә шьапажә … аԥынҵа… ақьышә…
***
Амра цаӡомызт илхылымԥшкәа,
Аҟәараҿы аԥша разгьы аҽараӡон.
Аҷнышқәа илхыԥраауаз рылаԥшқәа,
Рҽыԥсаҟьо леилақь инаваԥсон.
Сгылоуп гәаныла дысгәыҵаҳәҳәа,
Аха а́цәқәырԥқәа шьҭыҵыр ишԥазури?!
Сшәоит лгәыҳәԥы ԥшқақәа хыҵыр ҳәа,
Ишԥазури усҟан, ишԥазури?!
… Илықәныҳәоит адгьыли ажәҩани.
***
Ӡмахк хәымгамшьаӡакәа ижәуан,
Сқьышә зҟьашьузеи ҳәа дҵаауан.
Ашьа имҟәыҵаш кәтык ишьуан,
– Снапқәа зырҟаԥшьи? – дҵаауан.
Днаҵатәаны ицә ихьон,
– Сныга иақәшәеи? – игәы ԥыжәжәон.
Имца ӡыла ахы иҿышуан,
Сымца зырцәеи ҳәа дҿыҿуан.
… Иашҭа рыцҳашьо сҭаԥшуан.

117

***
Избом ршьацәкьарақәа,
Аха сгәы дырҭәуеит.
Сашҭаҿ аԥша карақәа
Шьацәхы-шьацәхыртәуеит.
Мҩак сзанымсит хҵысҭрада,
Сыхәжәахьаҵәҟьеит, ааи,
Аха аԥсшьаха сызҭада,
Ҳааивагьежьып, шәааи!
… Ԥша ааԥсақәа, аҳаҳаи!
***
Иԥырԥыруеит абар абӷьыцқәа,
Иԥырԥыруеит.
Ибылбылуеит ашәаԥшь аԥхыӡқәа,
Ибылбылуеит.
Зегь азхоит иаҳҭоу ҭагалан,
Зегь азхоит.
Ихаахоит, ушьҭа амца аԥсы алан,
Ихаахоит.
… Ҳхарахоит зегьы-зегь, ҳааигәахоит.
***
Амаҭ ыцәоуп аҽеикәыршаны, ицәоуп,
Ашәҭ рыфҩы хаа иамоуп ирҩышьны.
Ӡиасҵас ахьышәахәа хышхыҵәоуп,
Идырԥхоит уи ааигәара рҽыхшьны.
Ицәоуп амаҭ, акрабомашь ԥхыӡла?
Ҭыԥ ззалхым ицәгьоуп ауахҭа.
118

Даҽакуп араҟа сара схәыцра,
Уажә гәаныла исныҳәоит сыҩнаҭа.
… Рыԥсырҭақәа маӡоуп, рыԥсрақәа…
***
Ақыҭаҟны ла заҵәык шуеит,
Ицәоуп егьырҭ зегь ҭаҳәахаа.
Ажәҩанаҿ амацәыс шәҭуеит,
Адыдгьы иамаӡам ҳаха.
Қәасабушәа аԥшатлакә шәышәуеит,
Унақәтәаны ашькылқәа узрынгылом.
Абжьы азқәанҵа амшынгьы еилашуеит,
Ацәқәырԥ ҟәараӷла иузынкылом.
… Ақыҭаҟны ла заҵәык шуеит.
***
Еҳ, уажәгәышьеит, Ҟәыбҷа,
Шьҭа саргьы сеихәом.
С-Ҟәыбҷа, с-анҷакәынҷа,
Ушышьаҵәҟа сгәаԥхом.
Уаасыдтәалоит ԥшьаала –
Усызхом, сузхом.
Абыӷь ҩеижьқәа еишьҭала
Идәықәлаз иаҵәахом.
… Ҭагалан иацәынхом.

119

***
Ӡиас дук дхықәтәалоуп
Ихәыцрақәа игәыдшыла.
Шьҭа дхышәаҵышәароуп,
Аԥсҭазаара умшала.
Изжәылом шьхауарбакгьы,
Икарахаз – мҵыжәҩадоуп.
Мшынаҿгьы жәҩанаҿгьы
Зехьынџьара ԥышәарҭоуп.
… Иааԥсара иԥсыжырҭоуп.
***
Аҵых, аҵых, узшәиида,
Уҭаҳәҳәаз ҳәа ас шәеиқәала?!
Ххьалаҵас уԥхара зжәыда,
Сымчымхара, уара сгәала?!
Избахьада арҩаш бжьыда,
Аҵыс иаҵәагь ашәа азымҳәо?
Цәацәышьҵас уаха сзырԥсыда,
Сажәа гәаҩақәа сзырхымҳәҳәо?
… Сизыԥшгәышьоуп зегь ҳазныҳәо.
***
Зны асыҭәҳәа, даҽазных аԥша хаа,
Иразҟхаз ӡынгьы-ԥхынгьы иразҟын.
Иҩыҵра аҽныҵаршә, ицгәышьан ишаха,
Илабашьагь изнапык иакын.
Ҵхи мши еивагьежьуан, еихьӡомызт,
Иашҭаҟны ишьапышьҭақәа леиҵон.
120

Дгьыли жәҩани ицәтәымгәышьан ибомызт,
Аха аӡы аҵа ахаҳә хәыҷқәа иԥхьаӡон.
… Иҳәон ҳахьцаша, иара игәыхьқәа иӡон.
***
Ҽык кьыркьыруан, уи абжьала
Алашьцара ҟәыбасо.
Стәан уа абарҵаҿ – ахыншьала
Хьаак абҷы еиԥш исықәнаԥсо.
Аҵых дуӡӡа азхгаӡомызт,
Зны аԥхьатә шьапқәа нықәнакшон.
Аблақәа ахара инаӡомызт,
Аха ирбоз маҷнашьон.
… А́кьыркьырбыжь сацкәашон.
***
Аԥина ишԥиназ зхашҭыз,
Ақәыџьмахь еихеит ибаны.
Гыгшәыг ҟәыш иазааигәатәуа иашьҭаз,
Абнахь иагон иахьырԥшны.
Ианынаскьа уаҳа иабашьҭуаз,
Амлашь зыниаз аԥсаҭа.
Аԥина ишԥиназ зхашҭыз,
Абраҟа инҵәеит аҵыхәтәа.
… Ихьшәашәоуп аҭыԥаҿ аҭәа.

121

***
Даақәтәеит уи, ԥхыӡ хаак лбан,
Лыхцәы жәпареи ашлеи еилаԥсан.
– Данбеибари? – Цгәыӷра шьхалбаан.
– Данбаҽыжәҵри? – Шыц быӷькаԥсан.
– Закәызеи, иуадаҩхама лԥан,
Лычҳара лӡамҩа иахьыгӡан.
– Данбеиҳәари? – Игәыӷра шьхалбаан.
– Данбеигари? – шыц быӷькаԥсан.
… Аҭыџьҳара лгәыҵакны дтәан.
***
Аҵых лашьцеи мралашеи
Хчнызан иухчынҵам.
Амхацәареи амхааԥшреи
Ирыдыркыло акӡа́м.
Уа ԥсылаҵа, ԥсыраӡа
Илоуҵо ӷьацоит.
Аҳаҳаира гәышьаӡа,
Жьеи уардыни еихьӡоит.
… Улахьынҵа уазцоит.
***
Ацаҟьа амш аҿатәоуп
Аԥсаатә еиԥш икараха, рыцҳа.
Саргьы адгьыл аамҭала саҭоуп
Схәыцраха, схьааха, сыԥхыӡха.
Ацаҟьа амш аҿатәоуп,
Инамҩатәны ԥшакгьы наҿцәажәоит.
122

Усоуп, саргьы амшқәа срыхәҭоуп,
Ихьшәашәазар, ԥшьаала сыхьшәашәоит.
… Ацаҟьа амшә аҿатәоуп.
***
Ажәҩан лаҟәӡеит уаха ашьаԥа еиԥш,
Иаргьы саргьы ԥшак наҳабжьаслоит.
Аҵых сыххуеит сара ашьаб еиԥш,
Насшәа уа сыхәра инаҿасԥсоит.
Уарада гәышьа, хрыжь-хрыжьла,
Иныҵакны ашәакгьы сҳәагәышьоит.
Аԥсҭазаара узыргәышьом нышьла,
Усгьы маҷ-маҷ снеихагәышьоит.
… Исзымхәышәтәуа схьаа ҵласыркгәышьоит.
***
Имыцхәцәам ақәа,
Аҟармаҵыс шәаҳәоит.
Амахәқәарҿ ҳагәқәа
Бӷьы́ ԥшқақәа дырԥхоит.
Ихкәаӡам ақәа,
Шьҭа акәыкәу ҿнаҭуеит.
Баргьы саргьы ҳагәқәа
Дәеиужьқәарҿ ишәҭуеит.
… Иаҳцәынҵәар ақәа ҳагәқәа ԥсыр ҳәа сшәоит.

123

***
Аҵых ашьапқәа аҵнахт,
Аиҭаҵра аҭахӡам.
Чыџьха хәыҷны самҵахт,
Салҵыртә сыӷәӷәаӡам.
Сааҵраҿ аԥша аҟәрыл еиԥш,
Амақарра иаҿуп.
Иаҳбац аиха аҟәыл еиԥш,
Са суаҭах ҭацәуп.
… Сызаҵәрагь заҵәуп.
***
Уа зегь инрыжьыз арымӡ еиԥш
Уаха аҵых ҭацәцәоуп.
Еҳ, гәышьа, еҳ, иҩны аҵымҵ еиԥш
Ихьаақәа ҵарцәоуп.
Иҿымшәанда игәаҵӷак ахыц еиԥш
Ихԥсгәышьоуп, иааԥсоуп.
Игәыӷрақәа ҟәыбаса аирыӡ еиԥш
Иԥыххаа икаԥсоуп.
… Ари сара соуп.
***
Уаҩы ԥшӡак дыкнаҳаны аԥсцәаҳа дыччон,
Аџьныш дахьықәтәаз игәы амра ҭаҷҷон.
Дҩысҭаами, аҩсҭаа дҵәахын уажәы еиҳа,
Иҟоу макьана илмаҳацт аҭыԥҳа.
Арҭ зегь збаз ихы-иҿы ҭаҳәҳәаны,
Иҽиҵәахит агәыла – агәаҟ иҽӡаны.
124

Ахыццышәқәа звымсыз шьхауарбак шьабон,
Ашьыцыҩ иҽы аԥшьшьапык дрызгәдуны
ичаԥон.
… Амаалықь азаҵә ихала дџьабон.

***
Аҩыжәыҩ дыԥсгәышьан, ихцәажәоз ддырҽхәеит,
Аӷьычыҩ дыԥсгәышьан, ихцәажәоз ддырҽхәеит,
Ашьыцыҩ дыԥсгәышьан, ихцәажәоз ддырҽхәеит,
Амцҳәаҩ дыԥсгәышьан, ихцәажәаз ддырҽхәеит.
Сдырҽхәап ҳәа дышдәықәыз аӡәы иеимаақәа хеит,
Араҟа дрызгәамҭеит, анаҟа дмыцхәхеит.
«Уашьҭаҵәҟа сыжәбароуп», – уи бӷьыцк иҭынхеит,
Иҽишьгәышьеит рыцҳа, ихцәажәоз ддырҽхәеит.
… Имаҳаз изирхеит.
***
Сарцәан сынҭаҳәахаа ақәа абжьы,
Насшәа аԥша абжьы саанарԥшит.
Схышә хәыҷы иазеиқәымкыз ашәшьы,
Абз кәырбзо исыхьнашьит.
Аҵых ҭаҭынҵас иххны,
Ажәлеиԥш дунеик иахьыгӡоуп.
Сынҿыцәаар сҭахымкәа, исҭахны,
Сгәыӷра ааԥса акәа сҭагӡоуп.
… Ахәрашәа ахәа иҽҳәатәоуп.

125

***
А́ԥҟызқәа аԥҭақәа ирылала ицоит,
Амҩан рымҵыжәҩабыжьқәа нылаҵо.
Аԥыза зегь ашьҭоуп, зегь рааԥсара рӡоит,
Иџьасшьоит аԥсаатә ԥшӡақәа ирылаӡо.
Мацәысгьы фырҭынгьы еицуп, еилаӡоит,
Наҟ џьара иҟоуп са схәыцырҭа.
Аԥҟызқәа адгьыл зегь рыбла иҭаӡоит,
Араҟоуп рҵарҭақәа, рхыҵырҭа.
… Аԥҟызқәа рыхынҳәра ргәыҵаҳәҳәа иргоит.
***
Ақәшеит, аҭыԥахь ианзымца ихынҳәны,
Аты абнаҿ аҽаҵәахт игәамҵны, илаҳәны.
Иақәпапа аԥсаатәқәа иркит ҷанҷаны,
Илбаардарц иаҿуп уи аԥсы еиҟәырҷҷаны.
Иара аблақәа хҩоуп, аха ирнышәаӡом, мап,
Ахы ахьчоит шьапхыцла: лашьцар ишәсырбап.
Усоуп, џьоук аҵых разҟымҩан иаҳшьоит,
Мрахәагак џьоукы-џьоук ҳашәахаан ҳашоит.
… Алуқәа еикәшоит.
***
Аҵых хага, аԥша хага,
Са сҿырпын дыршьеит.
Аџьныш ԥагьа, аџьныш кьакьа,
Мариа сыхә ишьеит.
Уаҳа ицәырҵрушь амырхәага?
Сзацәцарушь ашәшьы?
126

Акыркырҳәа амшзырҳага
Иснарҳарушь абжьы.
… Схәыцуеит сеиқәышьшьы.
***
Мыцҳәарҭоуп, ҵаҳәарҭоуп, еижьагоуп ҳдунеи,
Ҳаазхыҵзар чамсҟәыл дук ҳааҭыҵны.
Иаҳԥызоу ҳигәҭасуеит, ҳиӷрысуеит, аиеи,
Ҳаныцәоугь ҳаинышәом ҳаиԥхыӡны.
Ҳани нахыс ҳдаҟьоуп, маҷ-маҷ ҳаихышәшәоит,
Ҳаилаҵәоит, ҳаицәыӡуеит асабеиԥш.
Аамҭа ҳкаканқәоушәа зны ҳаҿнаршәшәоит,
Нас зегь ҳаӷәыхуеит араԥ еиԥш.
… Доус ҳагага ҳшәоит.
***
Ардәына, зчыҟә хәыҷы рыцла изырҭәуаз,
Аҽналанарӡт ашәч, шьҭа мариала иубаӡом.
Аҵарақәа зашәақәа, рхышәқәа аазыртуаз,
Рыҽныларԥсеит абна, иԥсызшәа иқәацом.
Хьшьы млашь аҽеикәаԥса иқәтәоуп махәык,
Еҳ, ҿаҵахәык ҳәа уа агәамҵра иаҿуп.
Инеиуеит уи аҵлахь аҽыҵәахуа цгәык,
Аблақәа еихымсыӷьӡо ахьшь ахь иԥшуп.
… Дунеи ду рҩашьуп.

127

***
Дцоит, даауеит ашаха иҽанҵаны,
Иимбо зегь рылабжышқәа аауеит.
Ажәҩан ашҟа ихәыцра ҩагӡаны.
Аеҵәақәа иашҭахь иҭаауеит.
Дцоит, даауеит, ашара харацәоуп,
Днадсылар ишаха дырдыруеит.
Игәы арахәыцқәа шьҭаҵәҟа ирххацәоуп,
Дызхьынҳалоу амаҵә тыртыруеит.
… Ирыцҳара икәаҿ игәынқьоит.
***
Сбылгәышьон лассы-ласс сыбжьы шәмаҳаӡакәа,
Аԥшацәгьақәа еимаркуан срызҟи сыгәҭакқәеи.
Сыԥсы хаа уазыруа харак имцаӡакәа,
Аҽаҵәахуа иацын ԥшь-аамҭак рдунеи.
Ааԥынра, аԥхын, ҭагалан ҩеижь, аӡын,
Алыра еиԥш еикәшоит, инауԥырҵуеит, иаауеит.
Аӡәы ԥсыжырҭак дашьҭоуп,
аӡәы ныха ԥшьак амҵан,
Ихьаақәа дырнышәаны ибла нҭаауеит.
… Сыццышәқәа абацеишь, сара сыԥшаауеит.
***
Дтәоуп игәы ааԥса ахы ақәшәазшәа,
Аханатәгьы ԥсыраӡа.
Аха игоит ихаҵашәа –
Аҳаҳаира гәышьаӡа.
Марда маҭы иаҩызаха,
128

Игәаҟра ихәда иакәыршоуп.
Изҭахыда аԥыза аха,
Чафҭы мхысгьы иақәлашьцоуп.
… Уа иақәшәашьа ихаҵашьоуп.
***
Амца аԥсы алҩа хало,
Ицоит, ихало ицоит.
Шьҭа гәыблаак ианӡало,
Амрагьы аҽаӡоит.
Хыхь капет блақәоушәа,
Аеҵә аацырцырп.
Иуазқәа иршәаџьҳәаҩқәоушәа,
Ихәрақәа ааҵырҵырп.
… Дгылоуп ҿымҭ, дбаҟоушәа.
***
Схьаақәа сыжәлеит, уа, срылыжәга,
Сыхәраҿ сгәалақәа зыҩуеит.
Уа снаҿыхоит сҭаҭыныжәга,
Уа сҭаҭынлҩеиԥш сӡыҭуеит.
«Ҳаит амарџьақәа» аацәырыжәга,
Сӡамҩаҿ сылабжышқәа ҳәуеит.
Уа снаҿыхоит сҭаҭыныжәга,
Уа сҭаҭынлҩеиԥш сӡыҭуеит.
… Мраҭашәара былбылуеит.

129

***
Аб иеигәышә аԥынҵала
Аӡы ахьшәашәара гәеиҭон.
Иԥа ихыза дхәыҵала,
Уаҟа «аԥхара» иҽеиҭон.
Ан лыԥҳазаҵә длылабжьоит,
Илыԥхьаӡоит лыԥҳа амҵқәа.
Уа ԥхныгак рыбжьакәашоит
Наҟ-ааҟ рыҩны аҭӡамцқәа.
… Насҭха игылоу срылаԥшуеит.

130

КӘАԤ- КӘАԤ

***
Ашьхыц, уабаанага, сгәала?
Шәҭыцқәоушәа скәицқәа баны?
Ахәа иҽҳәаршәуп ахала,
Ажәҩақәа изгашаз былны.
***
Амахә иқәтәоуп аҽыркьакьа,
Ус ламалагь ишәаӡом.
Мап зҳәада, хьшьыжәлоуп акьа,
Аха иубжьеит ҳәа ача азкӡом.
***
Аҵых карахт ацәгьеи абзиеи ишрыҵаз,
Иџьамыӷәоуп арҭ зегь рыхгара.
Иаҭахуп уажә ҟәардәк инықәтәар быргҵас,
Аха изынӡало сзыԥшаауам сара.
***
Сызусҭа, уахаҵәҟьа сыԥшаласу сҵәаҟьоу
Сыздырӡом зынӡа.
Арбаӷь еиԥш аҵых ҩхалан, сцалаҟьа
Иҭаԥшуеит сара сца.
***
Ашәҭқәа шәҭын еиҭанеиҭасуа,
Иргоит сыблақәа ӡаны.
Изыԥсоузеи уанымҩасуа,
Уаниз аҵкыс уԥшӡаны!..
131

***
Ҳарбаӷь ду ика мца ааҟәымҵӡакәа иҳәҳәон,
Иахьҭакыз ихәаҽызшәа.
Ианауҳажь уа ҳгәараҿ, нас ҳбаҳчаҿ еимдон,
Абжьы аԥшаарц иаҿызшәа.
***
Сҭыԥ – иахьсыхәҭазоуп,
Дԥеиԥеиуан иаҳҭаз.
Илаҩсашҟа итәаз иоуп,
Ахыбжа заҳҭаз.
***
Аӡыхь ашҟа снеиуан,
Аӡыжәра сҭахны.
Аҵыс хәыҷ гәаҭеиуан,
Уи нҵәар ҳәа ишәаны.
***
Смыскьаҭ аума ақәыџьмажә иазымхоз?
Изымгыло ишьҭоуп.
Ишьашуаз, ижьышуаз зыцрыхоз,
Шьҭа абар, иара ажьоуп.
***
Абар, еиҿасыжьын аҳәымца,
Аҵыхлашә шцоз исхьыкәкәа.
Лашарала еицәажәон нахьхьынӡа,
Сыџьмақәа ирхаз аҵәҵәақәа.
***
Аеш каканқәак иазԥымҽыз
Абон иахькаԥсаз.
132

Цыӷк ахаԥыцқәа шаӷьычшаз,
Иазхәыцуан иахьтәаз.
***
Сгәыԥшқа хәыҷ кылблааны стәоуп,
Иҟам шьҭа исыхәаша мчык.
Жана ду, Жана дысҭоуп,
Иаҳарц иҭахуп ԥхьарца бжьык.
***
Гәыхәки нас цыфаки,
Сзеилаҳаз смырмаҷит.
Схаҷеи ԥсҭҳәа ҽыҭки
Уа сҭабаҿ еилазџьит.
***
Длаха-ҩахон аӷа,
Игәылпытуан акәицқәа.
Илаҟәиуан ахәа,
Алҩақ ашьапхыцқәа.
***
Аҵых ацхәыхә ашьацҳәеиԥш инеихашәеит,
Еихызхуада?
Аԥша ацыблыкь еиԥш иԥаҟьԥаҟьуа инаҿашәеит,
Иаҿызхуада?
***
Хаҳәык схы адуп скараханы,
Исхызгахьоу сныԥшуеит.
Ажәҩан аҵла иалатәаны,
Дышԥеицак ҳәа икылԥшуеит.

133

***
Еҵәақәак ҭаацәашәала,
Ажәҩанаҿ иҟәбаҟәшәоит.
Ҟармаҵыск хазы ашәала,
Ҳамаӡақәа ҳцәаҟәшәоит.
***
Исышьҭоу сгәамҵуа срышьҭоуп,
Сзышьҭоу сышьҭоуп, ҳаихьӡаӡом.
Аԥсцәа ана-ара еицышьҭоуп,
Ибзоу ҳашьҭақәа еилаӡом.
***
Уа иахҭысхьоу азымҳәаӡацт,
Ахаҳә шлеит.
Уи ашлара азхымгаӡазт,
Еиҟәыԥԥеит.
***
Аӡыжь иаҵәа сыҵаҟа,
Агәы ҵысҵысуеит.
Уи сыгага азышьҭымхкәа,
Игәамҵзар ҳәа сшәоит.
***
Иаҭахым абжьаӡра,
Аха акгьы изанаалом.
Шәшьыра хәыҷқәак аҵла,
Изыхшаз изхалом.
***
Ашьхыцқәеи ашәҭыцқәеи еибаԥшаан,
Акәыкәугьы харантәи ҿнаҭит.
134

Шьашәраҳ еиԥш дунеи қәыԥшк снахаԥшьан,
Ԥсыӡқәакгьы аӡмыжьқәарҿ ишәҭит.
***
Ихызаҵә шәпацәоуп, аҭҟьарҭа ҭшәацәоуп,
Ишәарҭоуп ҟәырҷахақәак намҷар...
Ашьха датәым, аха ахра даҿоуп,
Иишьуа акәым, дамшьындаз иабџьар...
***
Ақәыџьмақәа ууеит, ирзымфогь ргәалоума!
Гәыӷрас ирымоу: рхаԥыцқәа, ршьамхқәа.
Ҳаргьы абнақәа ҳрылҵма, ақәыџьма шьа
ҳалоума?
Ҳамгәақәа еиқәаҳкыргьы, иҭәгәышьом ҳаԥсқәа.
***
Егьаурым џьабаак исхызгаз,
Суаџьаҟ шаҳәшаҳәуеит.
Аха абнақәа амҿы зцәызгаз,
Ргәы ҭыԥсаауеит.
***
Амза ихьҭакуаз акы наҵасҳәон,
Уи сыхәаԥшуан гәалала.
Сзыҩаӡозҭгьы инҭасыҳәҳәон,
Сан рыцҳа лшьал ала.
***
Амца мцан, аӡы еилашуан,
Сырзыԥшуан сахьтәаз.
Схәыцрақәа ахәаҭаҳәа ижәуан,
Уа ақәаб иахьҭаԥсаз.
135

***
Ҳныҵатәон. Аӡбахә ҳҳәаӡомызт,
Аха ахьаца акыр шықәсқәа ирырит.
Иҟанаҵ аԥшӡара ҳбомызт,
Аԥсымҭаз абжьала аҽҳнардырит.
***
Уи сҽы мыжда абацоз,
Ма аӡәы дсықәшәом избаз.
Са иџьасшьон дзыргәамҵуаз,
Дзықәтәаз ауп дзышьҭаз.
***
Зхәыцрақәа ԥашәаркым,
Иажәақәа дрылаӡом.
Зыжәлар иргәашьамхым,
Ашәаҟны дзынаӡом.
***
Сыхраҿа иагәалаз,
Зегь гәанаҭон сқьала.
Исымакны аԥшалас,
Наҿыхәон сыххьала!
***
Икшон аҽырӷачан,
Иахәҭаз аздырхеит.
Ианеиқәымтәа идраҷан,
Аҭыӷь уасахеит.
***
Ахыз иааннажьуеит ахаҷа,
Аԥсаса ааигәаӡа абахә иаҿоуп.
136

Хьыруачуанк иаҳәоит акаҷа,
Ахьча илабашьа ихатәоуп.
***
Ҳаԥсы хаақәа ҳрылҵны,
Ҳаԥсыбаҩқәагь ҳӡоит.
Иахьаҳдыруа ҳнықәҵаны,
Иахьаҳамбац ҳаргоит.
***
Ианҿарҳәагьы мчыла еиқәырхха,
Иахьԥшыц ахь иԥшуан.
Уи ацәаӷь аныҵырхгьы аиха,
Ишбыҩҩыц ибыҩҩуан.
***
Амшәцәа ду аблақәа
Аԥацхахьтә исыхәаԥшуеит.
Хысбыжьқәак ахрақәа
Ирҿаӡхьоу, насықәҵәашоит.
***
Ацәыкәбарқәа сцас илбаазшәа,
Ишьацәхартәуеит, абасгьы рҳәоит:
«Уаныҟамлогь ҳара абасшәа,
Унышәынҭраҿ ҳкәашалоит».
***
Иалшаӡозеи, мшәан, аҳаҟьа?!
Аха шьҭа амақьеиԥш иҵаӷоуп.
Ԥхныга зқәымсыц ахаҳә ԥагьа,
Ԥшақәак насыргьы ираӷоуп.

137

***
Еҳ, ишԥацеи сла нҵаакәкәалан!..
Уи сгәы ацәкаҳаит, сгәы ашьҭит.
Алыцәҳара ирыцнагалан,
Аҷаԥшьашьа ахашҭит.
***
Рҽеибырҭан ашәҭышқәа,
Аха ааԥын иазхом.
Ирхымҩылар ашәақәа,
Ашәҭқәагь ԥшӡахом.
***
Еидҽырбалон апырпыл арыԥхрақәа,
Сԥацха ҭынч акгьы аҳәаӡомызт.
Уажә убас ирыԥхызҭгьы са схәыцрақәа,
Ажәҩан аҿгьы ахшьырҭақәа рызхомызт.
***
Амцхә кранаҿасҵацәа,
Сыхьшь даҽакхеит.
Ача ианнашьҭасҵа,
Иҩхалан ицеит.
***
Лара ажь лҭаауан дыхәно-дылбаауа,
Лымҵәышә аҭарцәракәын – иус.
Аӡыша дакыргьы ибжьы лырҳауа,
Дишьҭуан ӡаагара ҳәа иԥҳәыс.
***
Уи лыбжьы ныхҵа-аахҵаны,
Акыркыр дыччеит.
138

Лыччабыжь сынҭаӡысны,
Лашҭаҟны снаӡеит.
***
Ихынҳәырцаз лыԥхала,
Иҽадажә еибганы,
Инҭеиҳәҳәон мышәцәала,
Ианҭицо есҽны.
***
Зегь азла ианаҳәо,
Иара ашахь днеихоит.
Ихагәҭа данафо,
Инаргәыҵа ибыӷуеит.
***
Схәыдамкәа лшарала,
Аха ашәҭқәа сыртәны,
Снеиуеит ашарала,
Сџьыбақәа рҭәны.
***
Абӷьыц хәыҷ аҿшәамҭаз
Игәасҭан, саанҿасит.
Хыхь ажәҩан зыԥсшьарҭаз,
Аҩар имҵанарсит.
***
Итәан зегь азеиԥшшәа,
Амшә аҽӡаны.
Уа ҳалаԥшқәа анеиқәшәа,
Ибналт еиханы.

139

***
Быжь-гәыӷрак ахьҽыжәлоз,
Иахьрырҭоз быжь-ҽык.
Быжьҩыуаа ианыршоз,
Уа дхашәалт лашәык.
***
Схаҷа, счаҩыр, нас сышәхагьы ааԥысҟан,
Сбысҭа инагәыласҵт еихша.
Абар, сара сқьала ҭхаџьырҭа ҭыԥхан,
Сықәчага еишәа исзадцом аԥша.
***
Ԥсыӡ хәыҷык ззеимактәхаз,
Аҷнышқәа ԥхеибаҵоит.
Хазы мҳаҵәк зқәашьымхаз,
Храҿа хҷаҭк деиԥхыӡуеит.
***
Дрыҭәҳәон, деиҭарыҭәҳәон, имчқәа еизганы,
Икәицқәагьы ԥсхьан, иара ифархьгьы нҵәахьан.
Адаҷ ахнаршәазшәа хазы ахьҭа аҽӡаны,
Алацәгьеиԥш уа ахәа иҽҳәатәан.
***
Ашәҭқәа дрылоуп ԥшьаала,
Лымаӡа лҵәахуеит.
Ашьхыцқәа рыбжьала
Лыхәрақәа лӡахуеит.
***
Сшьапқәа ҵаауеит сеиқәыбааӡа,
Амҟәыл снылашәоит.
140

Ашәахәақәа асы рҽылаԥса,
Уа рыҽдырхьшәашәоит.
***
Хацәак, фырхацәак – урҭ рышьҭахьҟа...
Ҳаԥсадгьыл ҽакала еиқәхаӡомызт.
Еимамлозҭгьы ахыццышәқәа рышьҭақәа,
Ҳахьынатәо ҭыԥкгьы ҟаломызт.
***
Аԥсцәаҳа диашьапкуан дуазыруа:
Џьаҳанымда ҽак сгәаԥхом.
Џьанаҭ издыруа, сыздыруа,
Сызтәу, истәу уаҩ дҟалом.
***
Апҟызқәа – сыԥшӡақәа
Аӡиаҟны иҽырбоит.
Ишырҟәыду рымҵыжәҩақәа,
Ишзымԥыруа рӡоит.
***
Иҟагәышьоуп даара иааԥсаны,
Аблақәагь цәаакуп.
Сыеҵәахә уа сыкәа инҭаҵаны,
Схәыцуа стәоуп.
***
Амшын акы анырҵоит мҵыжәҩала,
Аҷнышқәа еиқәтәом.
Аха ацәқәырԥ ианырхуеит зегь ҽышәала,
Саԥхьар руӡом.

141

***
Арҵуқәа аҵых иахьалатәоу,
Рыбжьы ааԥсақәа слымҳақәа ирҭасуеит.
Сылабжыш сычҳара иалаҭәо,
Иӡыхәашьны сгәаҵаҿ имҩасуеит.
***
Иазычҳаша акы ачҳама?
Гәалала исхыԥрааз аӡыцәоуп.
Адгьыл ацәмаҷхама?
Амаҭ аҽеикәыршаны ицәоуп.
***
Ҵыс иаҵәак ԥыххааса,
Абӷьыжәқәа ирхьыгӡоуп.
Ашәақәа сгәыҵаԥса,
Акәаԥ аҟны стәоуп.
***
Ахьаԥарч амаҭ аҽаларԥс иакын,
Изҭалаз ацәа акәзар, ақәыцқәа ҵарын.
Амаҭ аҽашәон, ашьа алхәаҭа ицон,
Ашҳам иаҟьозгьы аԥсы еиԥш иацәынҵәон.
***
Ацәаҟәа аӡы ажәуан-ԥсы хымкәа,
Ахаҳәқәа рыбжьы саҳауан:
Иуаҩымкәа, иԥсаатәымкәа, иԥстәымкәа,
Изакәызеи ҳәа урҭ еизҵаауан.
***
Амшә гәамҵхамҵуан, ашьапқәа ахьуан,
Шьҭа иахьцәырҵыз ааԥынран:
142

Аҳаԥы лашьца иазаӷьуан,
Аха ианахьчоз иаҳҭынран.
***
Жәҩангәашәԥхьара иаԥсаҟьан,
Шәахәа цырцыр акәыршоуп.
Ашәаԥшь лаша иалсырҟьан,
Ахьтәы маҟа сыкәыршоуп.
***
Ауаатәыҩса шԥассоу, изышьҭоузеи, изҿузеи?
Аԥсаатәқәа цалоит инаҳхыс.
Ҳагәқәа инарҭаԥшызҭгьы урҭ ажәҩан иатәу
зегь,
Иҵегь ҳаркрын џьашьахәыс.
***
Аамҭала ҳарҭаауеит ҳа ҳгәырӷьара, ҳгәала,
Аҳәҳәабжьқәа ахьнымҵәо, уа агара ахьҵысуа.
Дара аамҭақәагь уаҟа иаамҭалоуп хәҭа-хәҭала,
Аамҭала ҳәа акәзаргьы, сеидроу ҳшыԥсуа?
***
Амшын дәеиужьушәа убахуеит,
Уа аҷнышқәа ас еиԥш имышәҭӡац.
Ӡык нарыҵасҭәанда угәахәуеит,
Аҭакараҿ имканӡарц.
***
Ҳазҿузеи? Ҳаибафо, ҳаиҿыхо,
Ҳхьышьҭрақәа атәамбо, иҭархо
Ҳазцоит ицхаӡҩоушәа ҳнаҿыхәо,
Гәылшьапушәа насшәа ҳзыхәхо.
143

***
Уаанӡа ҳнапқәа зҩеир аеҵәақәагьы ҳшьуеит,
Гәаҵақәак ирықәку хыццышәқәак ҳшьышьуеит.
Шьацәгьак-шьацәгьак ҳалоуп ҳаԥсқәа
иреиҳаны,
Уахьыԥшлакгьы аира ҳаӷаны.
***
Уа сҿыцәаара аҵых ауп избаз,
Уинахыс агәаҵаҟны сыкҿан.
Еиқәтәаӡомызт шаанӡа иара ауаз,
Алабжышқәа сан леиԥш исхатәан.
***
Анхәа ашьырхынқәа дырзыҩуан,
Аҭаца амаахырқәа лыҟәшәон.
Амоҭацәа гәамҵны еибарҵәыуон,
Абхәа ҽадахәак ибжьон.
***
Ҿыц иахьцәырҵыз сазыԥшуп,
Ашьҭра еиҭакуп – уи ҽакуп.
Абжьы, агьама ураҩс узцом,
Аӡыхьқәа ииуеит, аха иԥсӡом.
***
Ас цырақәа абар, уахьыԥшлак зегьы рхагала,
Акакала еишьҭала еиқәыԥсоит.
Рыԥшӡара рыланҵәо, нас дара акакала,
Иҩар хәашьны инықәхәаша ицоит.

144

***
Аҵыс иаҵәа ашәақәа аҳәоит игәыкны,
Скәабоуп иара абжьала.
Ишԥаскри ҳәа ихәыцуа маҭыкгьы тәаны,
Иазыӡырҩуеит ԥшьаала.
***
Акымзарак, мап, са сгәы ахым,
Сзышьҭазгьы, сзыхьӡазгьы сҭахым.
Схьаақәа лабжышны исҿышәшәоит,
Аха аҳәҳәабжь сшацәшәац еиԥш сацәшәоит.
***
Ақәа леиуеит ԥшьаала, ԥшьаала,
Иарҭеислымуеит иара ахәшырб.
Сара сарцәоит уи абжьала,
Аха ацәа иалнахт сыҩны ахыб.
***
Ашьхарҟәиҭқәа еилыхоит, аԥхамшьақәа,
Ирқәашьхаз шьҭамҭала инырҵәо.
Цха кәармак сахызбаауаз ашьхақәа,
Исықәшәоит ҳахьча ҳәа иҳәацәо.
***
Цаҟьа мшык саҿоуп, уахь сандәықәлоз
сзыԥшьада?
Аҵаа-ԥша еиқәтәаӡом.
Саҿҟьаргьы саанызкыло Ажәеиԥшьаа ибжьада,
Ҽа мчык ҟалаӡом.

145

***
Дахоит шьҭахьҟа, ила слахьы иеихоит,
Слагьы ацқәа ҭыхны, ажәылараз иқәԥоит.
Ҳандыргәамҵӡа иоуҳажьт, рдаҷқәа рхыршәаны,
Наҟ-ааҟ инеивысит рыҩбагь неифыҩны.
***
Иԥҽыз акаканқәа ана-ара инеидкыла,
Цыӷқәоума қьафлаҵәҟьа ичаз?
Иӡаӷьмызт, ибаамызт, избон рцәақәа рыла,
Ианеибгаз ррыцқәа зеиԥшраз.
***
Амшқәа ҳнеимҵаркуеит, ҳааимҵаркуеит,
Ҳанԥагьоу, ҳанмаҷу, ҳанхарҭәааугьы.
Ҳаихьыргӡоит, ҳаицрыргоит, ҳаиҭаркуеит,
Аахак ҳадыргоит урҭ ианҳаҭәамгьы.
***
Ихәрақәа, ихьамҵрақәа, ихәыцрагь тәитәыхны,
Хҭырԥажәк еиԥш ихоуп.
Ишықәсқәа раасҭа иԥсҭазаара ныхны,
Ишәхымс аҟны дтәоуп.
***
Аԥша амца агәыдыҳәҳәало,
Иагәӡырц аҭахуп.
Аха уаҟа амца еицрало,
Аҽыбылра иаҿуп.
***
Аҷкәын баҩдан иаб дзыԥсаз инымԥши,
Ицалаҟьаҿ ҳәынаԥк гәамҵуеит, егьхәыҷӡам:
146

«Уаб даныржуаз уаргьы саргьы ҳзымԥси,
Шьҭа аӡын иаҳфои, уца џьықәреи лапҟьак
ҭаӡам?!»
***
Шьҭа уаагыл, убра, иузхоит ҳәа,
Амаҭ ааҟышмышт иахьтәаз.
Ишаҿыз сара саршәоит ҳәа,
Иара шшәазоуп иснарбаз.
***
Аҵых ашьшьыҳәаӡа аҽмырӡакәа,
Аԥсшьара иаҿуп.
Уи хьҭамкырц хара ашьхауаа рымцақәа
Шьхацыԥхьаӡа еиқәуп.
***
Сырзыӡырҩуеит сықәгыла ахәызқәа,
Избоит дара адгьыл рызхом.
Исхыԥрааны инеиуеит аҟызқәа,
Рымҵыжәҩақәа жәҩанда иӷәӷәахом.
***
Ахьаца амҵаҟны стәоуп, ахьаақәа сыздырӡом,
Абӷьыцқәа аҿышәшәоит.
Сыхәрақәа хҿак иахаԥсоуп, аха аҵла ианырӡом,
Наҟ-ааҟ ҳаиҿаԥшуеит.
***
Ҳаи џьушьҭ, ишԥаҳахьӡа абас?!
Дҳазгәамҭеит, ҳзимыхәеит.
Мышкала аихагәара зчаԥаз,
Еиха ҵәымӷк изымхеит.
147

***
Амшқәа еимхәыцқәоуп, ԥхыӡқәоуп, хыцқәоуп,
Урҭ еиҟәыгоуп, еиԥшьуп.
Уаҟа ҳҿыцқәоуп, ҳцәыӡқәоуп, ҳҭәыцқәоуп,
Уа ҳаԥшаауп, ҳагьжуп.
***
Уа радара гәышьоуп,
Уа схьаақәа еиқәтәаӡом.
Уа рнаҩсашҟа тышоуп,
Снарԥыршәар – сзааӡом.
***
Инеиҿагәыӡуеит узҿузеи ҳәа,
Угыл, мшәан, уаала!
Ас уқьышәқәа зҟаԥшьузеи ҳәа,
Дазҵаауеит ила.
***
Сгылоуп ус ахәламҭаз,
Сқәыԥшӡа, сышәҭны.
Ажәҩан аԥсы иахәламӡаз
Леиуеит исны.
***
Инышьҭасҵеит сабџьар сеиқәшәы,
Шьхауарбак шьхатәылан исшьит.
Уи зҭыԥрааз аҭыԥ еиԥш уажәы
Ажәҩан излазгьы ҭацәит.
***
Дгәамҵуа дгылан, ихьшь хынҳәӡомызт,
Ажәҩан ахь ицәхалаз.
148

Рыцҳа, рхьаақәа рзыхгаӡомызт
Ачақәа иҟәынҳәалаз.
***
Акы наскьазаргь кыр ихараны,
Даҽак харҭәаауеит.
Алашьцара амшә еиԥш ихәнаны,
Сыжьқәа сзаҭаауеит.
***
Шәаӡак зӷьычуаз аӡәы алашә дихьчон,
Ҿымҭӡо акрифон агаӡа.
Ахага дгәыбзыӷын, адагәа дыччон,
Алыг зегь изеиԥшын зынӡа.
***
Ақәыџьма аҿахан са сшьацҳәа,
Иахоит, игәаҟуеит иахьак.
«Суфарц уҭахын акәу, иҳәа!» –
Аҿаԥхьа инеиааиуеит ҽадак.
***
Амацәыс абзқәа ахәлаӡом,
Зегьы ирыхьнагӡоит.
Аҵых исыламӡо салаӡом,
Сахьымаара сцоит.
***
Амши сареи ҳаибаркареит,
Дабаҭахыз алашә.
Нас уи шәарахҵас ибналеит,
Ҵхы лашәык сналаршә.

КӘАРМА- КӘАРМА
***
Иабаҳгари рыхҩык, иахьааиқәшәаз еичычоит,
Ҿымӡәӡәеи, напымӡәӡәеи, шьапымӡәӡәеи
еихыччоит.
***
Ишԥасеиԥшу, аха ишԥахәҷу, иадгьежьылон уи аҵыс,
Аҟры ҽырбаҩ иабадыруаз, иаргьы абас ишҟарашыз.
***
Ҟәыши ҽырҟәыши мҩакы-мҩак ирнуп,
Гаӡеи ҽыргаӡеи уа ҽадакаҿ еиҽхьнуп.
***
Идыруазҭгьы ахага дышхагоу – разҟын,
Ахагацәа рҭыԥ ахь ихала дцарын.
***
Еҳ, дырҩегьых сара схала, схәыцрагь сылымӡо
иааԥсоит,
Ах иахуеит, аҩ иаҩуеит, аԥсҭа гәаҩақәа ирҭаԥсоит.
***
Ишықәсқәа дрыҵақьуа иҩныҟа даауеит,
Мышқәак роуп, усхашҭым, иԥсымра ҭаауеит.
***
Сла аҵыӷ иқәнацалаз арахь илбааӡом,
Сла аҵла изхалом, уахь схымҭа ҩаӡом.

150

***
Аҵых хьшәашәа аҽеиҵыхны аӡы ихықәтәала
иҭаԥшуеит,
Уаҟа аӡиас аԥаҩқәа реиԥш, алашьцара ҵнашәаауеит.
***
Стәоуп са схала уаҟа, снаҩсахь ҩыџьа слымҳақәа
дыршуеит,
Амшә збази ашьҭа збази амшә ибналаз ацәа ршоит.
***
Аҵых атқәа алаҳәҳәоит, абгақәа уууеит,
Изури, исҳәари, сыблақәа сҵәыуеит.
***
Снаҩсан ишьҭан зны зцәа ԥшӡа зкәылӡыз,
Ацәа аԥсахт, аха амаҭ нхеит ишмаҭыз.
***
Аӡиа ихтәалоу ажәҩан сазыԥшуеит,
Уи ажәҩанаҿ акәатақәа ӡысуеит.
***
Илықәуп ахцәеиԥш лара ашара ԥаны,
Сҭашәамҭаз сырқәыԥшра лҭахуп дсыхьӡаны.
***
Аҽеимаазаҵә каршәуп, избом изырхаз,
Х-ҽеимаақәак рышьҭалоуп сҽы шыԥшаатәхаз.
***
Акәыкәу акәыкәуқәа хнахӡом ахала,
Акәтаӷьқәа иргәылҵыз адыруеит рыбжьала.
151

***
Дыӡхыҵит дышгәаҟуаз, уажә ҭынч иҽирбон,
Иҩыза аӡы иашьуаз шьҭа дқыдбажәызшәа ибон.
***
Иабанырҵо-иабанырхуа – ас идәықәу аӡәы дырҭоуп,
Ҽабаа хыс-хыс, кәадыр ҷыжь-ҷыжь, нымхахымҵәа
дҭамадоуп.
***
Иабасоура? – дгәамҵуа, зегьы дрызҵаауеит,
Хәышықәса зхыҵуа ӡысык иԥшаауеит.
***
Дқәыԥшуп, деицралан слыгәӡуеит, дааԥсаӡом,
Сшәоит сылхәаҽыр ҳәа, дшабоит – слызхаӡом.
***
Аӡқәа ахаҳәқәа кылырҵәоит, аӡқәа ахаҳәқәа рцәуеит,
Аӡқәа ажәӡом, егьхом, аха иҭабоит, инҵәоит.
***
Амаҭ аҽеиҵыхуа аӡаҩахь иаауеит,
Ҿырпынбжьушәа уаҟа даӷьбжьык аҳауеит.
***
Исхамшҭуаз сихашҭит, сызхамшҭлоз дысхашҭуеит,
Ҳҩыџьегь ҳазхамшҭуа ҳахьымаара ҳашьҭуеит.
***
–Узусҭа, ауаҩы? – Сааӡаҩуп, сырҿиаҩуп, сегьуаҩшьҩуп,
Сынхаҩуп, сымцҳәаҩуп, сегьҭиҩуп, сшәаџьҳәаҩуп.

152

***
Хаҳәык иавҵиааит ашәҭыц – сыблақәа зытҟәаз,
Уи аԥшӡароуп уаҟа ахаҳә дугьы сзырбаз.
***
Ԥсаатәқәак исхыкны рымҵәыжәҩабыжьқәа гоит,
Ԥҭа хәашь лабжышқәакгьы ирыҵала иргоит.
***
Иҳарҳәозеи ҳнацәкьарақәа? Ҳнаргәыҵақәа ирнуп,
Ижәбахьоума ҳахьхаҟәало иҳазкыз зегь ҳтәуп.
***
Аҵла дасуеит, ҵәаҟьак имам, инҵәахьеит имҿы,
О, изгәаҭом, мақьак иаҳәоит, ишуеит аиха аҿы.
***
Сгәы ажәҩан зегь ықәҵаны ахәдаара сықәиоуп,
Сыџьымшьқәа ирыҵкьасо, рҩашбыжьқәак сықәҭәоуп.
***
Наҟ – аҵаҳәарҭа, амцҳәарҭа – ара,
Цҳас ирыбжьоугьы акоуп, дад, – аԥсра.
***
Акьиутқәа-аишьцәа еиқәҿырҭуеит харамкәа,
Ақәыџьмақәа рхыччоит рыбжьқәа аҵых ду иамкуа.
***
Уа ҳарбаӷь ду аҭакараз аҿыҭра иаҿуп,
Иара ашәшьыра иҵагылоуп, абжьы ашоура ицәуп.

153

***
Дгаӡаҵәҟьоуп ҳәа ҳазҳәаӡом зынӡа,
Згаӡара иахыччало агаӡа.
***
Амшқәа иреиӷьу ҽа хазынак ҟамлаӡацт,
Аха ус ауп, уаҩ дзымшьыцгьы мшык миӡацт.
***
Алаҳәа ҟыруа абнақәеи ахкаарақәеи ирхоуп,
Ухы уахаҟырааит, уԥсымҭәрагь уа уеиԥш еиқәаҵәоуп.
***
Аҵла ашәахсҭақәа аннаҵоит аҵларкәыкә еимдо,
Уигьы ԥшӡарақәак ашьуеит иара аԥсы еиқәырхо.
***
Еиқәшәада? Зыдгьыли зыжәлари зҳақу.
Иҟамда? Зымгәақәеи зҭыԥқәеи збираҟу.
***
Аӡәы – акала, ҽаӡә – ҽакала, дгьыли-жәҩани зегь
ҳрымшеи,
Аха ишԥеиԥшу, анаџьалбеит, аҵыҵмыџь ашьеи са
сшьеи.
***
Сыдмыргәамҵырц, сҽы ашьҭыбжьқәа ирыӷрагыло
ицоит,
Аха иҩаҵԥраан, дара еишьҭала алымҳақәа ҵырхуеит.

154

***
Зегь ыцәоуп, хара архаҿ ҵәҵәабжьы заҵәык гоит,
Ааҩшьа зеиԥшроу ала, шьҭа амшқәа еилахәоит.
***
Сҽыжәгәышьоуп, сцоит, аха схьаақәа хырҭәоуп,
Са саасҭагь сҽазыҳәа иара ашьҭыбжь хьанҭоуп.
***
Сеидру сахьынӡацо, сеидру сзыхьӡо,
Саамҭа сыннахуеит, иара аамҭа аҽҭагӡо.
***
Аҽҵыс идырҟәдыз изыхшаз ианаба,
Наҟ иԥханарсуан, иацәҩашьаны аԥа.
***
Икарахаз рааԥсара рхызгарц сшәаҳәоит,
Ашәақәа згәыҵызххьоу схагоушәа рбоит.
***
Арҩаш уа ианынхаҽҽа акаҳарҭа иацәшәеит,
Ахынҳәра аналымша ишышлара ишлеит.
***
Сбаҳчаҟны акәҷарақәа ирыԥхьоит аҟәарҭ,
Акы наҟ ирцәагарц икәымпылуеит аҳарҭ.
***
Ашьхыцқәа реиԥш ҳнеиуеит, ҭыԥк аҟны ҳаихьӡом,
Ҳаихьӡаӡаргьы ҳадгьыл – шьхымӡаҭра ҳҭаӡом.

155

***
Иҳәуеит ааигәа сырахә, уа ашьацра кашьшьы,
Сҳәыс хәыҷы иажәгәышьуеит ан аҵәҵәабжьы.
***
Амшын иарцәоит аҷнышқәа рҵысны,
Уаҟа рҩызак рыларшәуп иԥсны.
***
Акада сыздыруам, сбызхәыцуеит стәаны,
Уиак ҳәа шәызҿугьы збаӡом, ҵабыргны.
***
Сындәылԥшзар, ашара уа, сашҭаҟны иҳәуеит,
Сындәылҵзар, уи сҽыхәеиԥш ахы сыхьнашьуеит.
***
Еинырҟьоит шарԥаз арбаӷьқәа аҟамеиԥш рыбжьқәа,
Идәықәуп иҵаа-ԥшаауа, ԥхыӡырла акәытқәа.
***
Амца сгәышԥы аҭаны стәоуп, сыҽсырԥхоит,
Еиқәыӡыҭны схәыцра ашьацмеиԥш иҽҳәаԥсоит.
***
Сгарнахит, сықәызҳаит, сықәҵәыуеит, сықәлашәхеит,
Сыдгьыл ахьаацәгьақәа рыхәшәтәра сылымшеит.
***
Ацха иазхьцәеит, уи амшә иаӡаӡом,
Адаԥар ауркыргьы шьҭа мап аҳәаӡом.

156

***
Алаҳәа аҽышьҭакны аӡыжәра иаҿуп,
Гәанылагьы игәамҵуа уи ҽжьык иазыԥшуп.
***
Рымчра адырбарц рҭахушәа адунеи,
Аӡҳәырақәа еимаркуеит аԥшеи аҵәҵәабыжьқәеи.
***
Уа амаҭ ицҳаз дамгеит, дацәынхеит,
Иԥҳәыс лыбз ашҳамқәа дрыхәхеит.
***
Аԥсҭҳәақәа аҽрылак иахьгылаз маӡа,
Адунеи зегь аҿашәҭызшәа абон аԥҳәаса.
***
Ашарԥаз уи лыкәтыршәара ашә хәыҷқәа аалыртит,
Лыкәтқәа ирыцны алашьцарагь лаԥхьа инкаԥрит.
***
Сзыркарахьоу сцәыхьанҭазаргь саҵала сцалоит,
Уи нышьҭасҵар, мыцхәы аласра сзышьҭымхыр ҳәа
сшәоит.
***
Еихоит ҩада апҟыз, аӡиа иаҵәа иху,
Амҵәыжәҩақәа аҟьоит, иабаӡом ишырҟәду.
***
Амш шьҭа аԥсы алышәшәоит, агәаҵа хыршәуп,
Ҳахьзымнаӡо наҟ џьара аԥсыжырҭа ԥшуп.

157

***
Ҳарбаӷьҷышь ҩыҵымҳәҳәа абжьы ҳқыҭа иҭаӡом,
Ҳарбаӷь ду, ҳаӷьа ду, абжьы ҳашҭа иахьӡом.
***
Ишәҭуеит аӡахәахҵәыр амра инахәо,
Иадыруама насшәа уи ашәҭ шжьымжәахо?
***
Усоуп, дад, ишбылгьаҵәҟьо ахаҳәқәа, хәатәӡом,
Аха ахраҟны ибӷоуҵар, рыԥсырҭагь убаӡом.
***
Зааԥсара сылаку, иԥсыхаарагь сыҵгәоит,
Сааԥсара ззышьҭымхуа алацҳаиԥш дысзыҵҟьоит.
***
Икараха аҽсыдҵаны аԥшалас сҿаԥшуеит,
Уи ахәда снапқәа акәырша агә ааԥса сшьышьуеит.
***
Амацәыс шькылс иҟаиҵарц иҭаххеит,
Иаҵәцақәа иҷкәынреи имчқәеи рыжәхьеит.
***
Шәлышьҭаларгь уаҳа дыжәбашам ҳәа рыласҳәеит,
Аҳәыҳәқәа исхыԥрааз рымҵәыжәҩабжьқәа
дрыласҳәеит.
***
Адәеиужь ихықәтәалоуп ашьыжь ааԥшны,
Аҵых наскьаго, сбара иазыԥшны.

158

***
Амаҵуарлақәа... Аҵаррақәа... Ахысбыжьқәа, сишь!
Шьабсҭоума, аԥа ацызма, сеидрума иишь?
***
Иҩаҵыхахаз амра алакҭа сынҭаԥшит,
Иара ашьҭахь сышьҭалан, иара аԥхьа сааԥшит.
***
Ацәқәырԥақәа амшынаҿ иаауеит еиԥхаҟәҟәа,
Адаӷьқәа алымҳа ҵырхуеит аӡыҭҟәа.
***
Аеҵә рыла ажәҩан ҭҭәаауп,
Аҩнду аӷьӷьара ҭбаауп.
***
Ҩ-ҽадабаӷьк еидыслан, иҭахеит акы убра,
Иаиааизгьы аӡбаҩцәа иақәырҵт ашьра.
***
Шәахәақәак сашҭахь илбаан илаҟәны,
Сарбаӷь наргааргоит аика ианкны.
***
Аамҭа хырқәақәоит, уаҳа акгьы налымшо,
Иаԥеиԥшу азымдыруа, изхысхьоу агәаламшәо.
***
Аӷба ӡыхгылоуп аԥырсал дуқәа аҽрыларԥс,
Аԥшалас сазхәыцуеит, акәты еиԥш иԥхьарылаз.

159

***
Ҩарк сышԥахәаҽ хымҳаџьымшьа,
Сара гәы ааԥса, сара ԥсымшьа.
***
Суаҩымкәа, сыԥсаатәымкәа, сшьацымкәа,
снышьымкәа,
Срыцԥыруа снеиуашәа збоит сара акәтышьапқәа.
***
Ахаҵа ахәмарҩы – ӡыхәашь ԥша бжьаӡ,
Хы ааԥса, шьамхы ааԥса, хаҿымца, блаҭаӡ.
***
Иаҵәцақәа тышахт, дҩеихоит, дынхьышьшьуеит,
Зыфатә зызмырсаз ацгәеиԥш дысҿаԥшуеит.
***
Ӡынроуп, аха сашьҭоуп, сара ааԥын сыԥсы аланы,
Сақәшәом агәашәқәа ахьарку инҭацаланы.
***
Наҟ хараӡантәи ашәаԥшь лаша снырит,
Игәыдыскыларц сдәықәлан, лыԥхара сызмырит.
***
Ҳацәоит ҳааԥшырц, аха ҳамаӡа хызтуада?
Ԥхыӡла ҳаныԥыруа ҳаԥсаатәқәоума, ҳазусҭада?
***
Уа мцы иԥа рыцҳа, ихы арҽхәаԥхьыӡ дашьит,
Дыздыруаз дышьҭырымхт, дызхашҭхьаз дрымжит.

160

***
Сгәашәқәа шаркызгьы, исызгәамҭакәа ара,
Сашҭахь адәышәҭқәа мҩахыҵит сасра.
***
Ԥҳәысеиқәа, қьышәеиқәа лқьышәқәа ҽакхеит,
Хаҵеиқәа, ԥынҵеиқәа иқьышәқәа идырхеит.
***
Игәылацәа рлак аницрас маӡала,
Исыцҳаз уашьоуп ҳәа иԥҟон иара ила.
***
– Уԥсаҭа бзиахааит, – снеихыҵит аԥсы.
Схәыцуеит: «Ианбарҳәоишь абас сара сзы?!»
***
Амза наԥшааԥшуеит дунеи зегь аҽнықәыршан,
Самбарцаз сҽысҵәахит лыхцәы еиужь аасыкәыршан.
***
Гәыда-ԥсыда дхагалан ддыртәеит,
Хыда-бзыда цхырааҩыс дҟарҵеит.
***
Убасеиԥш аҵыс иаҵәа абжьы хаа еихышәшәон,
Ахьшь уи иахаҩазгьы ҵәыуар ҳәа сшәон.
***
Уажә избон ахышә аҟнытә снаԥшны,
Ашьыжь ашәҭқәа ирышьҭан асаҟны.

161

***
Иаракәу џьнашьоит иԥыруа зегь раҳ,
Аҳааҵә кәнаршоит абжьала ахьнырҳаҳ.
***
Иарҭак уа сқьалаҿ самышьҭалеит,
Схәыцра цәырҭахьшәашәаҿ снышьҭалеит.
***
Сызгәыӷырҭаз дсымшаҭаӡеит,
Исгәыӷырҭаз – слыргәашаӡеит.
***
Исылшаӡом уаҳа шьҭа абас ԥхьацара,
Сгылоуп сшьамхқәа арсны, аԥсра аҿаԥхьа сара.
***
Аҷынҷа шхәыҷӡоугьы абжьы ҟәыннашьом,
Аҷынҷа мҷырҷырлар, ишԥсаатәу ҳбаӡом.
***
Шьаугас, иагәыҵаршәны ашҳам ҵәахуп,
Уҩны ааҵраҿ ихыҵыргьы, амаҭ маҭуп.
***
Амцеи сареи амҩан усшәа ҳаилаӡеит,
Сара еиқәысҵеит сҩаҵыхан, иара ахьҭа сыҟәнацеит.
***
Уцәқәа умыргәаҟын, уџьал рызгаӡом,
Уфырмахьц ршәагоуп, уи рымч азҭаҵом.

162

***
Иауит асы абжьы мыргаӡакәа,
Иԥсит, иззауз ҳмырҳаӡакәа.
***
Иахароузеи ахьаца, башаӡа сгәы ацәмаҷхеит,
Есышықәса ишхырҟаауаз, абнаҿ ихьараџьхеит.
***
Дықәуп рыцҳа деиқәыхьшәашәа –
наунагӡа аԥсшьара,
Џьоук рзыҳәа – хәышҭаарацәа,
џьоук рзыҳәа – ачара.
***
Амцарцәаҩцәа амца иалҵит «еибганы»,
Аха усҟан зынӡа иццышәхахьан аҩны.
***
Амра амцашоура ицәхалт,
Ианазымчҳа, ҳҵеиџь инҭалт.
***
Дыҟам ҳәа сышәҵәыуаргь, сшәыцуп, схарахом,
Аха сбызшәа шәнагәҭасыр, снышәынҭрагь еиқәхом.
***
Иеҵәахә ҳәа иалихыз дшахәаԥшуаз дтәаны,
Сыԥсызаап ҳәа иҽеиҵихит, ианҭала иҿшәаны.
***
Сымаӡа бзыԥшаауам, баша бмеимдан,
Аӡы аҵа ауп иахьҭаӡу, иубом аӡы аԥан.
163

***
Иахьлаҭәаӡам дыҟоуп, илаҭәам даҿуп,
Лхаҵа дызҿузеи ба? Лыбз дыхшьуп.
***
Инҵәеит сымҩаныфа, сааԥсеит, сымлагоит,
Сыца сыԥсыз џьышьа иҵәыуар ҳәа сшәоит.
***
Уа суаџьаҟаҿ амца еиҿаскыз наҳалаԥш,
Абз саԥхьа инканаршәит ауарҳалеиԥш.
***
Адгьыл ҳааӡоит, анышә ҳамҩақәа арласуеит,
Иҿырҳасцыԥхьаӡа уа арҵуқәа реиԥш ҳнахәлаԥсуеит.
***
Аҵых хьшәашәа ахәыцра хьшәашәақәа аҿышәшәоит,
Абагрымҵқәа аҳаԥы изҭымҵыз реиԥш сеикәшоит.
***
Дызхыԥалоз днаҵсын, дхәыцуеит дтәаны,
Сҵәыуанда сгәахәуеит саргьы еимаҭәаны.
***
Сышәҭыцқәа ирылатәа сышьхыцқәа ҳәуеит,
Смоҭацәа рзы ацха рыхәҭа хындырҳәуеит.
***
Ԥсардда данықәха уи ахьча, ақамса,
Амца нацреиҵеит ирҟәдырц иуаса.

164

***
Аҷынҷа, узхәыҷузеи ҳәа са саназҵаа,
Иаацәажәеит: «Аԥсаатә зегь зыԥсаатәхаз еилкаа!»
***
Ҟәыбҷеи Машькәыгәи еихәмаруеит – слеи сыцгәи,
Аха еинышәаӡом сааизар схьаақәеи сгәи.
***
Схыԥшылоит амшын, уи ҭынчуп уахантәарак,
Сықәҿыҭуа аҿаанахоит ҳамҭак санамбалак.
***
Дхахачахо, рыцҳа, хара мҩак дануп,
Иԥҳәыс диҽхьынтәалоуп, ианхәа иаӷәра лкуп.
***
Ииуаз, ииҳәоз, иԥсы изымбжьозгьы мцоуроуп,
Уа дахьыржуа ихала инышәнап дахатәоуп.
***
Амца ахьҭа ицәхалеит, ахьҭа амца ицәхалт,
Реиныршәара сшашьҭаз, ацәа сҭанагалт.
***
Суахьад зегь еиларгьежьуа, тәым қьақәак рылоуп,
Сҽыхәа аиха иҵхыз ашәшьыраҟны игылоуп.
***
Еицлабны бгалаџқәак баҩқәак рҟаҟон,
Аҿааӡага – сыжәҵыс џьара аӷзбыжьқәа гон.

165

***
Иҟәкуеит уа қьаԥҭажәк, шәаанҿас избалак, –
Аҳаҟьа ду ԥхныгада, мцадлыԥса аԥлакь.
***
Арбаӷьқәа рҿымҭра ақыҭа иахыҵәоуп,
Аҵых уа аԥсыбаҩқәа ирылаиан ицәоуп.
***
Иахьзеи, иабозеи уи, ԥхыӡлагьы ишуеит,
Абжьы иацәшәаны сара сыхьчала ааԥшуеит.
***
Абжьы ацәқәырԥақәа нақәыршәны, икараха амшын,
Асысмҟаа ашьшьыга иҭаку еиԥш иԥшын.
***
Аҵла хиҵәеит, иеиха ҟьаҟьа игәы азҭаны,
Инеиқәаҳаит, иара абжьы аасҭа аԥсра еиҳаны.
***
Жәҩан аҩыҵра сыҽныҵакны, сҭынчӡа саҿаԥшуеит,
Снамхакьысыр, смоҭа хәыҷ леиԥш, ичыхәчыхәшашәа
збоит.
***
Ахра-ҽыхәа иачкәаҳазаап, иаҿыкәкәо зегь хшуп,
Избоит уаҟа ҳаҩра-ҽҵыскгьы ан ацәарц иаҿуп.
***
Деицралоит, дыԥҟьаҭуеит, иргыло ихәы-ижьы,
Дзызгәаауа димбаргьы, дазаӷьуеит ибжьы.

166

***
Исҩызаӡам ацәа, исҭынхам, исашьам,
Сыблақәа арҭынчуеит, нас снықәыԥшырц сшьам.
***
Уаазхәаз уимарҭхәуп, уиқәуп, уихчнуп,
Уԥҳәысгьы дааилыхны дизнаугашт, утәуп.
***
Дааидааидашәо днеиуеит, уи ахшцәа лхьыкәкәо,
Иԥхашьаԥхаҵо илышьҭоуп уа сықәра гәагәо.
***
Цәынаӡак гылоуп атәыҩа хжәаны,
Ибналеит иаиааиз иабаз иацәшәаны.
***
Сышьҭақәа ԥшьаалаӡа сыгагақәа ршәоит,
Сгәы ашьҭыбжьи сыԥсы хаареи еидыслан, еицәшәоит.
***
Арбаӷьқәа ҿыхан, иҭхааит рҟырҟқәа,
Аԥсыӡкцәа рыҵәгәырқәа ирҿаԥсоуп рыбжьқәа.
***
Аԥшалас ҳазгәаама, рацәак ҳагәра агом,
Аиреи, нас азҳашьеи, аԥсырҭеи ҳнарбом.
***
Шьамхышәара иарбааӡан, арҩаш иԥнашәошәа,
Амҩан избон сашьа иҽылас аимсқәа ашьоушәа.

167

***
Аԥшалас сызкызҭгьы, џьықәреишәа иҿырпны,
Ҳашҭаҿ ҳшәашәиқәа сырчон еизганы.
***
Ҳашҭаҿ сааҽыжәҵит, уажә сааԥсара сгәыҵаҳәҳәа,
Смоҭа хәыҷ дсыҳәоит уа, схаҵахеит сҽыжәҵа ҳәа.
***
Дасуеит, деиҭасуеит, о, иалшом иҽы,
Исыҵгәом, ирыцҳауп, иҳәҳәоит иҟамчы.
***
Ушьҭаҵәҟьа даздыруам аӡыхь зыгәра аго,
Игәамҵуеит ԥгаԥчасгьы иахьырго гәынго.
***
Илахь еиқәуп, иӡарақәа икуп,
Зҽагашәа зхашҭыз иҽагагь цагәуп.
***
Аҽыхацәа инаргон рҽааԥса рҳәазо,
Иашьҭуамызт фҩыцәгьак, ирҿеимсо, икәазо.
***
Иаақәашырԥҟҟа-аақәашырԥҟҟан, насшәа
иааиқәтәеит,
Аԥҭақәа рцәажәарагь суапаҿ иаанҵәеит.
***
Уа ҵхыкгьы рымжьацкәа, мышшьарак рымшьацкәа,
Рыԥс ҩеижьқәа инарԥырҵуеит ҭагалантәи
ашьацқәа.
168

***
Еишьҭаланы аҽыццышәқәа аԥысуеит аԥша,
Рышьҭыбжьқәа аҽеимаақәа ирышьҭоуп рыҽша.
***
Иуаҭәоуп ҳәа ианирҭа, еихеикырц аҿы,
Ԥсыӡ дук схәаҽуеит ҳәа даҿуп аӡаҿы.
***
Иуаҭәашьоу саҭәам, исаҭәоугьы уқәашьхом,
Арҩашқәа ӡиасхеит, аӡиасқәа рҩашхом.
***
Уаҟа, абҟәыли ахмаҷыригьы разхеит,
Амасада ӡы – ҭаҳмадак изирхеит.
***
Амшын ихықәтәалоуп аҵых ажәны,
Қыцәда, аха рацәала аџьымшьқәа шәны.
***
Бҟәылҵас уи имгәеи иҟаԥцәи еимадоуп,
Цгәажәҵас деицәкьысуа ашәымҟәар дахатәоуп.
***
Ааԥын сара сааԥынроуп ҳәа ҿнаҭӡом,
Аха акәыкәу иазгәамҭо ааԥнык ҟалаӡом.
***
Дахьышьҭаз дазыӡырҩуан абгақәа руура,
Иҩызцәак агараҿ ирҳәоз џьишьон «ура».

169

***
Аӡышара анеиқәнакгьы ишҟәрааныз иаанхеит,
Аӡыхь иара аҩызцәа ирымбарц ихнаҩеит.
***
Ахәа шьҭа акәицқәа изыркараз азычҳаӡом,
Акәицқәа иҵәаху ахәақәа ирылаӡом.
***
Ахра иавҵит амра, зынӡа агәы раҳаҭӡаны,
Стәоуп уажә сара сан леиԥш, шәахәа лашак схы
адҵаны.
***
Сзырааԥсаз саҵала исыманы сцоит,
Инсыжьыр, сыԥсадгьыл аркарар ҳәа сшәоит.
***
Ахәы иқәтәоуп ҩаскьашәа ажәҩан лбааны,
Смаҵуарлақәа идмыршәандаз ибаны.
***
Дхышәҭҵышәҭуа дагон, аха илымшо шьҭа,
Алымҳақәа ԥаҭхьқәоушәа ибон иҽада.
***
Сыдгьыл кәымпыл аҿы сыҽҵыс хәыҷ кәымпылуан,
Са истәмыз, исзышьҭымхуаз ан акы аныруан.
***
Иҟәыбаса сымшқәа каԥсоуп аҳаҷҷеиԥш,
Сышықәсқәа ԥшуп иҭацәу аҳаԥшьеиԥш.

170

***
Ашәахаак сышьҭнахит сықәԥом, сыҳәҳәаӡом,
Шәҭыҟәшәароу ӡыжәроу сабоуго сҳәаӡом.
***
Дреигӡом дышьҭызхыз иԥышәоугьы иԥышәамгьы,
Ақәыџьма-млашь анҽыжәҵуа, иафоит ишҽыжәугьы.
***
Ааԥын ԥхашьаԥхаҵа, ҭаца хаҿылаша,
Кәакьҭак азыԥшаауам, ҿымҭ иахькҿагылаша.
***
Уигьы маҷхеит, рацәак иаҳмырҽхәоз,
Хымҳаџьымшьа мгьалкәаҳара ицоз.
***
Срызгәдуун урҭ аҩлак, еициит, еицызҳаит,
Баҩык азы иҭеибархан, рангьы рхыԥсааит.
***
Урҭ ракәгәышьоуп уажәы ҳанасыԥ «хы азҭо»,
Еигәышә ԥынҵала аӡы аԥхара гәазҭо.
***
Сарԥхон сара сымца, хазы сқьала иҩнаԥхон,
Избон уи аҟама аҿеиԥш, абз ацәхон.
***
Рбызшәала нарықәҿылҭыр, амаҭқәа еизоит,
Дрыԥхьар, наҟ рышьҭахьҟа илзымшьҭыр ҳәа дшәоит.

171

***
Мшыннырцә мцабзки ашәаԥшь ҟаԥшьи еицралоит,
Ацәқәырԥақәа мблырцыз, са сышҟа еицыбналоит.
***
Аҵых аҽеиҵыхны ишьҭоуп имҵысӡакәа,
Ажәҩан иаҵәыуеит ауаз ҳмырҳәаӡакәа.
***
Акаԥкаԥқәа инеиларԥсеит, шәарахқәак ааигәоуп,
Амҩақәа аҽеимаабжь згым рыԥсқәа ҭоуп.
***
Аҟамақәа реинҟьабжь днаҵаҳгеит аҭаца,
Деиҭаарымашь аҩсҭаа иԥхаҳҵаз, дабаца?
***
Дгәыӷуан сразҟы ааит ҳәа, дыԥшгәышьан зегь чҳа,
Аҳаҟьаҿ лыԥхныга хахьан аҭыџьҳа.
***
Икнаҳауп ааигәа арҩаш, избарҭоуп снаԥшны,
Аԥшалас аӡы ажәуеит, уи ахәда аҽыхшьны.
***
Исықәкыз акьарахә сшьапы амԥан ишьҭоуп,
Исеихсыз дысзышьуам, уи илоу са сшьоуп.
***
Ԥсымҭәки, хатәаки, нас ԥсахҩыки еиццон,
Сыԥсадгьыли саԥсуареи ҿымҭ еицџьабон.

172

***
Ацәымш аӡы агәҭа иҭаххан, сааирԥшит,
Ҿымӡәӡәа-напымӡәӡәа иаазган, схынирҳәит.
***
Афырхаҵа дыҟа-дыҟам иажәа ҭҟьоит, дымцоуп,
дымшуп,
Изхыццакуаз дҭынчӡа дықәуп, ихыццакуз шәаны
иԥшуп.
***
Сырахә ааизысцан, ахымца еиҿасыжьит,
Аҵых лашьцареи агыгшәыгқәеи еизынсыжьит.
***
Аҳаҩра сахыкәшаны снеиуан хара,
Ус, ҳашықәсқәа ҳраҩган ҳазгонда ҳҿара.
***
Ашҭа рымпыҵакны ашәахәақәа ҳәуеит,
Урҭ ашәҭыцқәа рцәырфар ҳәа ашьхыцқәа шәоит.
***
Аҽы аӷәра аҿаӡамкәа, икәадырны избахьада? –
Иеимаақәа ишьаҵан днеиуеит еиқәада.
***
Иԥахызшәа аҵых, гырӡганла еиқәырхха,
Изымқәацо даҵала инеигоит уаха.
***
Атәыҩақәа раасҭа ахызаҵә хәыҷӡоуп,
Аха иазышьҭымхкәа аҽацә рыцҳа шьҭоуп.
173

***
Ажәҩан иазнымкылазт, амра ҭашәоит,
Ашьхыцқәа бӷьыцқәоушәа ашәҭқәа ирҿышәшәоит.
***
Ацәқәырԥ рҽабарҵәах – рыбжьы саҳаӡом,
Агара мҵысуазар, агарашәа гаӡом.
***
Инеиуеит ихиааланы аҵыс хәыҷ ахәыцқәа,
Аӡыцәаҿ иарыцқьоит ушьҭа ахьшь ашьапхыцқәа.
***
Асы ааԥса уажә хьҭацәгьак убас еиԥш ицәхалеит,
Санаадәылҵ сышьҭых ҳәа сшьапқәа инархьынҳалеит.
***
Арҩаш гәрымчрымуан, зны ахә иеиԥш иӷызуан,
Ҵаҟа ацаҟьа иасуан, абжьы сқьалаҿ иԥсуан.
***
Арбаӷь еигәышә ԥынҵа, мхәыц – ахҭацәы,
Ацәаӷьқәа иреисуеит ҳәа ицон ианцәацәы.
***
Ҳаагылар ҳаздәықәлом, ҳдәықәлар – ҳазцом,
Зыбызшәа цәҟьаразтәыз имаҵә лаҟәӡом.
***
Изеиԥхыӡуазеи, рыцҳа, сыԥсадгьыл уаха?
Дысмықәланда сшыцәоу ҳәа акәхап аӷа.

174

***
Амацәыс ааины инасыдтәалт сахьтәаз,
Сеидру, дазыԥшаамашь адыд зышьҭаз.
***
Арбаӷьқәа еиқәҿырҭуеит, шьҭа шозар ҟалап,
Абгақәа ҿымҭ рыгәқәа ԥжәозар ҟалап.
***
Шьҭа ҳахыччом, ҳанҟьалаха агәра ҳгеит ҳхаҭа,
Ҳазлацоз амҩахәасҭала ҳаанагеит ҳҽада.
***
Ацәҳәыраҿ ахьы ааихәан аӡы нахҭынҵа,
Дыԥсгәышьеит дышӡышоз ихьы икәа иҭаҵа.
***
Днеиуеит лара лышҟа, иццакра ицәмаҷуп,
Иҽышьҭақәа мацәазқәоуп, иҽышьҭабжь какаҷуп.
***
Амшә рыцҳа аҽааиқәнакт агәы ҩарханы,
Еихсыз ихьымсыц шәахәак иахәаны.
***
Рчеиџьыка уҳәама, зегь аӡбахә «рҳәоит»,
Хыжәлас урҭ џышхак шықәсыла ирызхоит.
***
Дақәтәаны дцоит ихҭырԥа ихаҵаны,
Дџьеишьоит изшаз аҽада ҽаданы.

175

***
Амахәқәа аԥшаласқәа дрысуеит, ирхахоит,
Урҭ уажә маҭәа ԥшӡақәак сшәырҵонда аасгәахәуеит.
***
Забхәараа ирҿылаз ишьацҳәа абга анакы,
– Ахатәаҵәҟьа сиеиӷьуп, – аҳәеит ахаҵкы.
***
Аҽы иаҵәа адәы иаҵәа ахчнуп, иҵысӡом,
Аҽы иаҵәа ҿыхаанӡа адәы иаҵәа ааԥшӡом.
***
Иуиааиз иԥсадгьыл уԥсадгьыл наԥишьуеит,
Зыԥсадгьыл зыԥсы азҭаз дахьыҵоугьы иҽишьуеит.
***
Ишьҭан сара саасҭа еиҳаны, ихьанҭаны,
Аха сықәтәан уа скәаԥӡа ахаҳә сыхәнаны.
***
Амаҳәи абхәеи еиҽхьныланы ицон,
Сахьынаԥшуаз наҟшәа нышәнапык збон.
***
Ӡынра цәгьак рхырган, еицышәҭуеит, шьҭа иԥыркуеи,
Ашьхыцқәеи, ашәҭқәеи, адәқәеи, ахьычԥаԥырқәеи.
***
Ала ҷаԥшьаҩ хәы агдырхом, иԥхарҵаӡом,
Маӡа ицҳаз ала рашҭа иҭарҵаӡом.

176

***
Ашьхарҵыс хәыҷы сымҩаҿ хәмыршак азынсыжьит,
Шәарахжьыла Ажәеиԥшьаа нас сҭамҳа еиҿаижьит.
***
Амҩаҿ аҽеиҵыхны ишьҭоуп аҳәаза,
Ашәҭыцқәа ацәақәԥсар ҳәа ишәоит аԥҳәаса.
***
Дызгара иқәшәаны дгәаҟуа дышьҭан,
Изымҵәыуа, изымгәырӷьо ҳиааира ихатәан.
***
Хырԥашьа змам сара еиҭах агәра згеит,
Шьацмак акашәамҭаз, абӷьыц хәыҷ ҿнаршәеит.
***
Ала аҵлаҿ игәанаҭаз ацгәажә жәбахьоу,
Иламыс иҵашуеит дхалан дахьтәоу.
***
Ихиаалоума, ихтәалоума, ирцәыӡыр ҳәа ишәоит,
Аҷнышқәа анажәуагьы амшын аҿы иажәуеит.
***
Жәҩан ахь аҽышьҭыхуа алҩақ ласит,
Сқьала зыԥсадгьылыз ԥсадгьылда иԥсит.
***
Деиқәылаҳәха дцоит, ибааӡар ҳәа дшәаны,
Аилымга икәаҟны ихылԥа ҵәахны.

177

***
Снышьҭалеит ҭынч, Анцәа, ԥшӡала ҳзырша!
Иҩаханы суапа насықәнаршәт аԥша.
***
Абар, аԥша ахьҭа сакыр ҳәа ишәаны,
Ирыҭәҳәон ҵхыбжьоншәа, уа акәицқәа ԥшааны.
***
Иузеилымхыз ашәырҵлақәа мышәҭит ҳәа иумшьын,
Аҟәара ҟьашь ҳзымрыцқьеит ҳәа иҭадырбом амшын.
***
Еснагь аамҭак иахарутәуан, уҽуҵәахуан,
уаҳбарҭамызт,
Ҳара уаамҭа ҳалаӡомызт, уара ҳаамҭа утәарҭамызт.
***
Амца неиҿаскит мзыршак неиҟәырҷҷа,
Сышәхақәа урцәом, иашшуеит цыгәмырча.
***
Иангәамҵуа изыргәамҵло шамҳәо еиԥш амшын,
Ианҭынчха изырҭынчызгьы агәыҵыршәны иԥшын.
***
Иахьӡаӡом ҳҳәеит амц ашьапқәа рызҳара,
Уи зыркьаҿуагьы– ҳара, аха изроуагьы – ҳара.
***
Абар, ушьҭа сымца сарԥхоит иххаӡа,
Сан леиԥш сагәыҵаҳәҳәа итәоуп слахьынҵа.

178

***
Аҳәыҳәқәа џьара аџьқәа, џьара ашәчқәа ркасқәа,
Рымҵәыжәҩақәа ирыҵакны инаргоит рыԥсқәа.
***
Адгьыл гьежьуеит рҳәоит, мапгьы ҳҳәаӡом,
Ҳақәланы ҳцоит, ҳаблахаҵқәа гьежьӡом.
***
Рмал зегь анеимырҵәа, изхаанхаз са соуп,
Аҳкәажә двартәастәит, аҳ дмаамасоуп.
***
–Уабантәаауа, аԥсцәаҳа, иуҵеи шьамхыс?
– Урҭқәа узрышьҭеи? – сыззаазоуп аус.
***
Ишыцәаз дынхықәгылт аӡиас ҭахәхәа,
Иҿыхеит, дышхәыцуаз имбандаз ҳәа аӷа.
***
Шьҭа иаҵәарак ыҟаӡам, абӷьыцқәагь каԥсеит,
Абӷьыцқәа рыԥсы ааԥсақәа сызрыҵымгәо сааԥсеит.
***
Игәамҵуан ахызаҵә ахькаршәыз лыҵшәада:
« –Наунагӡа срыцҳаны сымчқәа ҵызшәада?!»
***
Имырхәац анизымбжьа ихкааргь еиуижьит,
Аӡыхь анизеиҵымх, иҵеиџьгьы еимаижьит.

179

***
Ҩыџьа зцомызт, аӡәк дрыхьӡомызт,
Саргьы срышьҭан, сырбаӡомызт.
***
Дыххаччо –ацыхаӡ, дмаалықьуп, дымшуп,
Уара дшузыԥшу еиԥш саргьы дысзыԥшуп.
***
Аҟәышқәа еиҿагылоуп: аԥсреи абзареи,
Еибааӡар ҳҭахуп ҳара хагеи гаӡеи.
***
Ацәылач аӡыхьшәашәа иқәҭәо ддырҿыхеит,
Ақәыџьмақәа иркыз ҽадажәкгьы лахҿыххеит.
***
Аӡышьҭра сынҭысын, сыԥшуп сеиқәышьшьы,
– Снышәнапгьы зшәыламӡои? – игоит аӡы абжьы.
***
Абнагьы алымҳақәа амоуп ҳәа рҳәоит,
Иахьамоу убахьоума ҳәа иԥа дизҵаауеит.
***
Сахьҵәыуоз, сахьыччоз,сахьааԥсалоз стәоуп,
Ԥсра ахьыҟоу, иира ахьыҟоу, сахьеиқәхогь уброуп.
***
Уқәаџмаџуа узсышьҭеи, аԥсрамҭә бла ҭашәашәа,
Иузшьуам, иузыбылуам, иузыҵәахуам сашәа.

180

***
Ахаҳә шкәакәа ашкәакәара аҟәараҿы иԥсит,
Ауахьадгьы ирҵәыуахьеит, рҽеимаақәарҿ иржит.
***
Ицеит уи аԥшалас, дгәыӡны, даашьышьны,
Сыбжьы лмырҳаӡакәа, аха лганаҿ сышьны.
***
Ашьхарԥаҿ ашьырхын зегь ргьамақәа ибеит,
Ашьхарыжьқәа ссацәоуп ҳәа иҿиршәшәеит апоет.
***
Аԥша аҵлақәа ирыԥхьоит, адугьы-ахәыҷгьы,
Аха адгьыл дара ашьаҳан, иашьҭуам џьаргьы.
***
Ҳаи џьоушьҭ, уи ҭацара ззымуӡо ҭацоуп,
Лхьымаҭәагьы иаламӡо ԥагьарак даҵоуп.
***
Аҽакәабоу, аӡхыҵразы имаҷхоу алша?
Аӡыжь иаҵәа ихыгьежьуа иххалеит аԥша.
***
Смоҭа хәыҷы ҽыла длазга-ҩазгон,
Заа исыԥхаз сабду рыцҳа дыгәхьаазгон.
***
Дгәаан дыббит, аха акы изымӡбеит, акы имыхәеит,
Ихшыҩ иагхаз зегь неилаҵәан, иҭаҷкәымхеит.

181

***
– Узеилаҳаи? – сыцгәы сазҵаауан иртәаны,
Аҵыс зегь еилызкааз цахьан иԥырны.
***
Лԥазаҵә уа абахҭаҟны дилабжьон иан:
«Абраҟагь уҭырцартә цәгьарак ҟаумҵан».
***
Аӡахәақәа ирааӡаз ирмыхәеит,
Ржьымжәақәа рызнымкылазт, инхьыхәеит.
***
Ран ҭахама, иаанхацәама, аҵарақәа хьусууеит,
Сгәы ааԥсацәама, ибылцәама, уажә цәашьык
аныруеит.
***
Ахрақәа еибарцәоит, са сымца ҟаԥшьуп,
Сыџьмақәа ртәыҩақәарҿ рымҩақәа хшьуп.
***
Шәызҿузеи, сшәыԥсахма ҳәа ажәҩан ҿнаҭуан,
Уи хьаамго махәқәакырҿ асцырақәа шәҭуан.
***
Аԥаҩ дуқәа ампыҵакны аӡиас ццакуеит,
Уи сырны нахьхьи џьара ашьанҵаӡ снахәоит.
***
Амца нацреиҵеит иахьхәыҵаз абард,
Уаҟа аҳәагыла дшыбџьардам абартә.

182

***
Уиабжьала, ҟәышрак ахь дзынаӡом,
Аӡаҩақәа еиҵухыргьы иӡыхьхаӡом.
***
Иарканӡеит ашәҭқәа ашырамцхә зынӡа,
Лқьышә ԥшқақәа анызбыл ишәҭит иҟаԥшьӡа.
***
Иҵаарҷҷоит аҵаақәа рымчра рыџьшьо,
Иҭарӡыз аӡыхьқәа атәамбо, иҟәыншьо.
***
Шәабаҟаз, шәара аҷнышқәа, цқьа амрагь
мааԥшыцкәа?
Ижәбозар ҳәа шәрышьҭоума жәҩан аҿгьы
аԥсыӡқәа?
***
Икараха ицәоуп амшын зегь ҭаҳәахаа,
Аеҭым излымшаз иеиԥш згәалақәа рҳәаха.
***
Асцырақәа леиуеит цыра-цырала,
Аха ирзыргәырӷьом ажәҩан урҭ рынҵырала.
***
Аԥҭақәа ирылатәа аҵарақәа ҵошәа,
Илеиуеит акырцхқәа, иахьхылаша ицошәа.
***
Ажьыхҵә ала ардәына иӡуан,
Ашәа хаақәак абнаҿ иԥсуан.
183

***
Амаалықь хыхьынтә дылбаан шарԥазы,
Ашәақәа исаҭәеишьаз сҳәоит шәара шәзы.
***
Иқәыԥшра цҳафыруа аҟамеиԥш иҟәнуп,
Илаԥш хаа абаҳчаҿеиԥш лыкәаҿ ишәҭуп.
***
Дызбазшәа шьхатәыла исцәыӡхьаз сҭахык,
Исгәыдкыла стәоуп уа сыгәхьаазгаз хаҳәык.
***
Лҩызцәа инарылга, шәахәак сыхьлыршон,
Дунеи зегь сагәыҵаҳәҳәа сагәӡуашәа збон.
***
Смоҭа лыхҳәала амра ахцәқәа лҳәоит,
Амра лыхцәқәа аҿышуеит, нас иагьарбоит.
***
Ардәына хәыҷ аккаккаҳәа абжьы хаара еихсыӷьӡом,
Аха ишәаҳәаҩуп ҳәа цгәума, хьшьума акы еигӡом.
***
Ан лԥазаҵә иҳаҭгәынаҿ кәаԥ-кәаԥ лылабжыш
каԥсон,
Урҭ уа ҽылаҵәҟа узырмыруа, иҵаулахо иҭбаахон.
***
Ацәымш днықәиеит ӡы-ҭаҳмадак днаҿыхәаны,
«Дызҿыхарушь?» – ачхьынџь наԥшуеит аҽырхәаны.

184

***
Икәадыр, ашԥырхха – зегь ибоит, игәаԥхоит,
Дызныҟәаӡом смоҭа, аха аҽыбӷахь деихоит.
***
Лжыга нарсны уаҟа дхәыцуа дазыԥшуеит:
Уажәазы – суҭра, нас са снышәнапгьы ужуеит.
***
Ҳахқәа ҳармеихсуазар, иушьуада унҳалаԥшны,
Аҩсҭаацәа рҽырҵәаххьеит, рҩысҭаара ҳаларҽны.
***
Ҳнацәкьарақәа хаҟәало, ҳа ҳашҟа иаауеит,
Иаарго зызмырсо иаҳа амла дакуеит.
***
Ишижәуаз мацара ицәеижьгьы ҵәыҵәит,
Иаԥсуареи, ихи, иуалырқәеи ҭацәит.
***
Акаҳара, агылара, ахьамҵра ахҿақәа,
Сахьынтәаауа здыруа, абарҭ роуп сшьаҿақәа.
***
Амц исҟаҭәароуп ҳәа амцашҟа иԥрит,
Уа ишакәшоз изжьоит ҳәа, инацрасын, иблит.
***
Ажәытәӡатәи ҳашәақәа ҳҳәом иҟәыншьа,
Имҩа ла ҵыхәоуп иатәазымбо зшьа.

185

***
Сыблақәа гәхьаазгоит, уи схьаақәа иреицәоуп,
Сымшқәагь уадыхәла идырххозшәа иҭшәацәоуп.
***
Аԥшааԥса ашьашьалқәа ашамҭаз иацәоит,
Сқьалаҟны амца акьатеих ԥыҵәҵәоит.
***
Изықәшәазеи, анаџьалбеит, наҟ-ааҟ иахоит адунеи,
Ауаҩҟәыши, аҽырҟәыши, агаӡеи, аҽыргаӡеи.
***
Аԥша абнара илахт, иналԥрааны изцом,
Амҵәыжәҩақәа ԥсаатәшәа иркәыкәуп, рызҳаӡом.
***
Еилагылом абаӷыри аҟармаҵыс хәыҷи рыбжьқәа,
Зынӡа еинышәом апоети абарбари рбаҟақәа.
***
Ԥстәи ԥсаатәи рҵыхәақәа аргамоуп, иаабоит,
Ҳа ҳҵыхәақәа хәыҵаршәны ахьеиԥш иаҳҵәахуеит.
***
Иҽхәара иҟәызыблааз аџьанаҭ дцоит,
Уи амцабз иналаԥҟар уа ирцәар ҳәа сшәоит.
***
Ишықәсқәа дрыҵгәомызт, илаз зегь илылхуан,
Ахыза налықәиҵан, лара иаалықәылхуан.

186

***
Ашәхақәа еилеиҵоит, сара хәыцрак сагоит,
Адгьыл дуқәа абҟәыл хәыҷӡа иаиркуеит.
***
Амш ааԥсацәазаап, анҵәамҭаз аҽсыдҵа аԥсы ашьоит,
Кырӡа ихьанҭоуп, аха инаԥхасҵар иҵәыуар ҳәа
сшәоит.
***
Ахәацаԥшь аблақәа ҭнахит каамеҭк иацәшәаны,
Уиаахыс инхоз џьнашьоит, рыцҳа, адунеи зегь
лашәны.
***
Дууоуп, дуҩызоуп, дегьуқәлоуп, дугәылоуп,
Ушьҭамҭа дақәшәиуа уаанда аҟны дгылоуп.
***
Атык-тык – сгәы ашьҭыбжь еихымсыӷьӡо игоит,
Еисыцԥхьаӡа аҟамаҭреиԥш сымҩа ҭшәахоит.
***
Амаҭ аҵысҭрахь анеира иаҿуп,
Аԥсаатә ԥшқақәа ран инхацәаз иазыԥшуп.
***
Аҽеимаақәа сзаҵамҵт, ашьаргәыҵақәа хоуп,
Уаха аҵых изымцо, зызгәаауа са соуп.
***
Уа дааилылхит лара лхаҵа, иара еилихлоз дхароуп,
Аӡәы лхаҵа ла деилызхлоз, ҽаӡә иԥҳәыс маӡа
дылҭоуп.
187

***
Шьамхы ааԥса илабашьа наиварсны дтәоуп,
Гәы ааԥса деиқәыхьшәашәа ииарҭаҿ дышьҭоуп.
***
Махәык иқәтәоуп амза лаша лаҟәӡаны,
Ааԥын ыцәоуп адәаҿ ашәҭқәа ахчынҵаны.
***
Ҳарбаӷь ааҟәымҵӡакәа аҳәҳәара иаҿуп,
Абжьала сызмырыз сыцәа хәашьуп.
***
Адгьыл инықәиааз зегь адгьыл рхыҵхырҭоуп,
Аамҭақәа рхыҵхырҭа ахьсзымдыруа, схәыцырҭоуп.
***
Аԥҭақәа ԥсҭҳәаӡам, аԥсҭҳәақәагь қәыршәӡа́м,
Апоет иззеилмырго, иажәақәа нагӡам.
***
Амыдаӷьцәақәа амраҟны исырбоит,
Мшын дуӡӡак рыҩныҵаҟа ицәқәырԥоит.
***
Дқьақьоит, даакәырбзоит, даалацәҟәуеит, даҽак
илеи?
Аҵыхәа амыршәшәозар аԥина злаԥинеи?
***
Срызжьаӡом ҳәа дгылоуп – иаалаҳауа зегь ԥшьоуп,
Уара уакәым сҩыза, уажәы аиашьагьы жьоуп.

188

***
Хаҳәык днахҟьашан, уа дышьҭоуп, дқәацаӡом,
Иашьапкуа ишьҭоу, дызхыҩрыз дирбаӡом.
***
Инеиуеит иара аблақәа, ирыҵыддуа ашәшьы,
Изацәцо џьнашьоит, ахьшь рыцҳа, иахоу аҵәҵәабжьы.
***
Данрылоу уа иџьмақәа маҷишьоит иара,
Дтәаны ршьапқәа аниԥхьаӡо, ицлоит иаҟара.
***
Аҟармаҵыс абжьы нахоуҵаргь, агәы агәоуп,
Абаӷыр шбаӷыру имҩасуеит, зегь акоуп.
***
– Сгәыӷрақәа – исыҵԥраауа ҽжәылақәоуп,
Сырзымгар, сыззымҵәыуа ҽхыбаҩқәоуп.
***
Шәзырлашәызеи сыблақәа, – срызҵаауеит сара,
Уҽзызнухуаз гәазымҭо рыблақәа рҭаԥшра.
***
Гәы аҵамкәа, ԥсы аламкәа Аԥсны ҳәа дыҳәҳәоит,
Иажәақәа аџьнышқәа ирхылҵозшәа збоит.
***
Арҩаш рыцҳа идыркарама аԥшақәа?
Абырг иеиԥш инаҵаҟәылоит ашьамхқәа.

189

***
Уахгьы ҽынгьы дшәарыцоит, иххәыцуам ишәақь,
Иҭамҳа ҭацәгәышьоуп, ихьшәашәоуп иԥлакь.
***
Ан днаскьазгеит лыҩнаҟынӡа, аеҵә ҳахәлаччон
ҳазбоз,
Умҩа ааигәам, игәгам ухала, лыԥҳа дсыцылҵеит
санцоз.
***
Сыбызшәа еихсуеит, саԥсуара ашьеиԥш ирблаҟьоит,
Икараха ҳиааира, шәааԥкыма ҳәа ахы рыннаҟьоит.
***
Аӡы хәашьқәа ирыртәуп, џьоукы ацҳақәа хырҵит,
Мазеичараа ҭыџьҳаԥшӡа лыҩнахь имҩахыҵит.
***
Рҩымҭақәараҿ: ҳаԥсадгьыл, ҳабызшәа, ҳаира,
Ҳақәԥараан: рҿымҭра, аҭыԥқәа рахь аԥшра.
***
Ацыр ззымхаз ахшеиԥш, аамҭақәа еилақақоуп,
Сыбызшәеи нас смаҷреи наунагӡа исгәаҟроуп.
***
Аҷныш уажәы агага аманы иӡхыҵит,
Амшын ду иазымгаз аӡәы лыблаҿ иацәыӡит.
***
Диԥҟон лара ԥхыӡла, ҽаӡә ишҟа дымԥшларц,
Данҿыха дазхәыцгәышьон ԥҳәыс дшааимгац.
190

***
Ихәыцра ахырхарҭақәа, иҳәашьагь шәаҳау?
Аха исазҳәода игалстуки ибзи иреиҳау?
***
Асы шкәакәа бахӡа, зехьынџьара иауеит,
Ԥсреиқәаҵәас иҟоу зегь ажуашәа збоит.
***
Аҵла инасуеит аҵларкәыкә, схьанарԥшуеит абжьала,
Снеиуеит сгәыӷрақәеи сыгәаӷьреи реимакқәа
срыбжьала.
***
Ахаҳә рыцҳа шьҭа схәатәӡом ҳәа ианынбӷасҵа
иҽхәон,
Икыдҟьацыԥхьаӡа иҟәыбаса уа ахра инаҿаԥсон.
***
Рҽыркәабон ацәқәырԥ, илхәыҵала-иҩхәыҵыҵуа,
Аҷнышқәа срышьҭан, сзырхьымӡо, сзырԥырымҵуа.
***
Сцәашьы нҿыцәааит, леиқәылашьцеит, уаҳа акгьы,
Уаҟа сқьалаҿ сыԥсыз џьысшьоит схаҭагьы.
***
Иҩасхыкны уарба дук агага аалашеит,
Аха игәасҭаз, ахәылԥаз амреиԥш инҭашәеит.
***
Аԥша жәылон иарцәарц амца, амца иҵегь еибакуан,
Сгәы иачычоз схьаақәа ҭыган, уахь инахәлаԥса
избылуан.
191

***
Абыӷь ҩежьқәеи махә ааԥсақәеи аԥша
еилныршәшәоит,
Ишԥазури уажә самхацәар, сзымааԥшыр ҳәа сшәоит.
***
Иҿыцәааз акәицқәа реиԥш аҵыхгьы еихәлацәоит,
Наҟ, аӡы ҭакнаҳақәа рҿы, ашьыжь аҿы аӡәӡәоит.
***
Дызлаԥхасҵои бџьар иазымго, ҟамч иацәымшәо?
Сҽыхәда дықәтәоуп уи аԥсцәаҳа, иԥаҵақәа ыршо.
***
Ахәдаараҿ ҽыласқәак ажәҩан иангыланы,
Рыԥшәмара иақәдырӡуеит шьацқәак еидкыланы.
***
Еинҟьабжьыла адыдқәа ажәҩан зегь дырҭәуеит,
Нкылԥа-аакылԥа амацәыс шьацәхы-шьацәхыртәуеит.
***
Амба иҭалеит иакәшаны, изымҩеит рыгәҭангьы,
Аха изаԥысуа ирылазҭгьы, ҽыҩгәышьан иаргьы.
***
Ихәшҭаарамца ишаҭәҳәатәыз рыцҳа имбаӡеит,
Уажә макәанла игәылара кәиц аагара дцеит.
***
Шьыжьбзиа ҳәа иҩаҵыхахеит амза – сыԥсы,
Амра азы ҵхыбжьонуп, шьыжьуп иаразы.

192

***
Уаҟа ахраҿ иара ахала иамгарцаз агәҿыӷь,
Ахьхьа-хьхьаҳәа ахы иацәажәоит уахгьы-ҽынгьы
аӡыхь.
***
Ҽыкьыркьырбжьык аҵых иналахәаша ицеит,
Еилкаамыз агәала мшынхан, сыхнаҵеит.
***
Ацгәы аԥацәа ирахәмаруеит, избоит, сырбаӡом,
Хәыҷи-дуи еиқәгәырӷьонаҵ адунеигьы ажәӡом.
***
Смоҭа аҟәара еиужь аанҳажьыр ҳәа дшәоит,
Зышлара ззышьҭымхуа ахаҳәқәа лыҟәшәоит.
***
Ҳарбаӷь ду сарааԥсеит, ашьыбжьон иалаҳәҳәо,
Ашхәа иану аума ишәанаҳәо, исанаҳәо?
***
Аеҵә икыдшәаз ҳа ҳҟынӡа илаҟәӡом,
Амҩан аҽаблоит, аԥсра ҳнарбаӡом.
***
Ашьхыцқәа адәҳәыԥш инахыԥрааны ицеит,
Ирхароузеи, уа ашәҭыцқәа зааны иканӡеит.
***
Ихы рыбжьоуп лгәыҳәԥы ԥшқақәа, аҵых лашоуп
уахак,
Ирымбылӡанда иӡамҩақәа наҟ-ааҟ ҩ-мзаҿак.
193

***
Аԥсҭҳәақәа сааҭарҳәҳәеит ихышьшьыла,
Сан рыцҳа слырбо џьысшьоит мпахьшьыла.
***
Алаҳәажә еиԥш алашьцара аҽеиҵыхны уахак,
Сыжәҩахырқәа аҽрыларԥсны ирықәтәоуп сахьцалак.
***
Дхықәгылан иҽеилыхны, иаԥхьа амшын газгон,
Иҭахын иҽикәабарц, аха дбааӡар ҳәа дшәон.
***
Дысҿаччон, дгәыбзыӷуан, дзызхәыцуаз ҽаӡәын,
Ла лҽыхәа ԥеиԥеиуан, са сҽы рыцҳа вакын.
***
Шьҭа арыцқәа нҵәахьан, аха алуқәа лагон,
Аӡлагырџьы иԥхыӡ хаақәа аҭыџьҳа лахь дыргон.
***
Дреиҽырбо илықәылҭәоит ашәҭқәа рыфҩы хаақәа,
Икараха илымҵаԥсоуп сыҷкәынра аԥҽыхақәа.
***
Саанаԥшызар наҟ адәныҟа, ашьац иаҵәа
еинылахьан,
Аҽыхәабжьа еиԥш аԥҳәасаҵла сашҭа иааҭашылахьан.
***
Амлаӷәыр быжьқәа еихымсыӷьӡо игоит шарԥазы,
Илашоит адунеи зегь, – лашьцоуп сара сзы.

194

***
Амра ицәгылоуп уи сымш рыцҳа хырқәақәо,
Иарак ауп избарҭоу уажә сгәалақәа сшырҟаҟо.
***
Еиқәмақаруан ацәаӷьқәа, наҟ-ааҟ кыр рыбжьан,
Ршәаӡыӡара иахәаруан, уи ала ишьаҳақәан.
***
Ҳшәишәи ду аҵыхәақәа еиҵалоит, еиҵыҵуеит,
Сара ашәхеи, рашыхки, абысҭеи срызхәыцуеит.
***
Усҟан саныҳәҳәоз, сызбоз сраҳаӡомызт,
Схьаа анраҳауаз схарацәан, сырбаӡомызт.
***
Аҳәыҳәқәа насхыԥрааит – зымҵәыжәҩабжь саҳаз,
Сынаԥшра исцәыӡхьоу, уа бжьыдоуп ишцаз.
***
Хьычԥаԥырк аӡыжь иахыкәшоит ԥшьаала-ԥшьаала,
Аҽазыкәабом, аха аҽарыхьуеит аӡы абжьала.
***
Сахәаԥшуеит хнышьырк, уа ҳԥацхаҿ ихшьу,
Иазызӡахыдашь раԥхьа, иахыҵришь иашәу?
***
Аты акәшан игәаҟуеит, аҭыԥ ахь изыхынҳәӡом,
Ахьажьқәа рҟыжбыжьқәа алымҳақәа ирылаӡом.

195

***
Аҵықьҵықь дхыст, аха аҳәыҳәқәа наскьон,
Ажәҩан ду ԥыххаа ашьацмеиԥш исҿаԥсон.
***
Ацәқәырԥқәа ҿымҭӡо харантә сырзыԥшуеит,
Ак каҳаргьы аҭыԥаҿ, иара еиԥш ҽакы ииуеит.
***
Уахантәарак тык еиқәтәаӡом, акы агәалоуп,
Агәалақәа еилукаарц иара аасҭагьы утхароуп.
***
Иԥсгәышьеит смаҵуарла, еиқәыхьшәашәа ишьҭоуп,
Аҵарбыжьқәа ҵәыуо еизан, иахатәоуп.
***
Еицраланы убас абгарымҵқәа лашоит,
Аҵых ишеигәырӷьо ирцәыблыр ҳәа сшәоит.
***
Ихьшәашәоума уахьгьы арҩаш? – ҩыџьа рцәажәабжь
саҳауан,
Аарцә иҭалаз, нырцә иҭалаз, аӡәи-аӡәи еизҵаауан.
***
Среигәырӷьом сымшқәа, аха ирысҭом акгьы,
Срылаӡом акәхап, сырхьаацәам даргьы.
***
Ицәаз сла ԥхыӡла зныкада имшит,
Аҭыԥаҿ абжьала уи аҵых ԥнаҽит.

196

***
Адәахьыҟа еиқәылашьца аҵых аира иазыԥшны,
Ахәылԥҵарақәа аҳаԥылашьцаҿ еихьынҳалоуп
инеиԥшны.
***
Аԥшалас абӷьыцқәа рыхқәа ашьышьуеит ԥшьаала,
Сгәы ааԥса дырҭынчӡеит арҵуқәак рыбжьала.
***
Аҵыс иаҵәеи, бӷьы иаҵәеи, дгьыли-жәҩани
еинаалоуп,
Мҵәыжәҩа ҟаԥшь – кәата ҟаԥшь амра амшын
ихтәалоуп.
***
Сдәылыргарцаз уахантәарак ахышә иасуеит
ацәыкәбарқәа,
Ираҳазар исцәыбрагьыз џьара сыблақәа рхабарқәа?
***
Ҳаиуеит ҳаибабарцаз, ҳаиуеит ҳаԥсразы,
Иабацо ҳаныҟам ҳазгаз аԥсра аԥсы?
***
Аҽыуаҩ дымҩасит, дунеи дук датәуп,
Анапҟарсҭа еиԥш аҵых иҽышьҭақәа ануп.
***
Дылбааӡом, ихаччоит ихы-иҿы,
Иҽада дажәуеит маҷ-маҷ аӡаҿы.

197

***
Исылшаҵәҟом, уа сымҩаҟны сшабоит ауаҩ кара –
Сара сзыҳәа егьаџьара иӡышоит алакара.
***
Сыблақәа хҩоуп, аха ихыстыр ҳәа сшәоит,
Ихыстыр, сызхықәтәалоу амшынгьы наскьоит.
***
Дахьынатәо дыцәоит, дааԥшыр узихьӡом,
Дхынҳәыр, дыхраандысуеит, шәарахжьы изаагом.
***
Ахрамшә ахраҿ ашьырхынқәа аҿанаҟәшәоит,
Аасымшә аасраҿ кәыбры шьажәцәақәак аршәоит.
***
Ашәҭқәа зызхәыцуеи, рыԥсымҭаз ҳәа схәыцуеит,
Сзызхәыцуа иазхәыцаанӡа, урҭ рыԥсқәа рхыҵуеит.
***
Ашьанҵа ӡыхь иԥсықәарыхт, шьҭа аӡыша дакӡом,
Аха уи ашәагь дарҭеислымын, џьаргьы дызцаӡом.
***
Уаҟа ҳаҩрак снылаԥшхуеит, цаҟьа шлак сыҽнадкыл,
Хаҳәы хьанҭам, урҭ рҿымҭроуп иацәыхьанҭоу адгьыл.
***
Уа ашьауардын сышьхатәыла мҵәыжәҩала иашәоит,
Сҽыҩеиҵысхуан уахь иара ашҟа, аха смыцхәхар ҳәа
сшәоит.

198

***
Саҵагылоуп, иазгәамҭакәа, кыр ҳаибарҳәацәеит,
Амш акәанҷ еиԥш ишысныҵуаз исымбаӡакәа
инҵәеит.
***
Даалыхоит дигәӡырцаз, днаскьоит маӡа-аргама,
Ашьанҵа ӡы иаҿымхәац иабалдыруа агьама.
***
Уа иакымкәа, нас иҩбамкәа ишәҟәқәа рыхьыӡқәа
иԥшаахьеит,
Цәаҳәа ихамшьаӡац макьана, аха ирниҵаша
иӡбахьеит.
***
Сгәы алаҟам, амра ҭашәарц иццакуеит,
Ирыҵалеи ашәҭқәа, рхы гәыхшәарҭас иркуеит.
***
Ҵыс иаҵәак сгәы аршәҭит- расацк иаҟарамкәа,
Уи ашәа хаа сцәыржит нахьхьи џьара аҟәраанқәа.
***
Ибнакхьаз абӷьыц хәыҷқәа адгьыл ахь еихоит,
Ахьчеи нас уи иџьмақәеи рышьҭақәарҿ иԥхьоит.
***
Зегь реиҳа сзықәгәыӷуаз зегь реиҳа дхароуп,
Сымшқәа исыгәҭыхаз ацгәыӷреиԥш иӷроуп.

199

***
Уи лмапчапқәа ишрылаз сгәы хаҳәхазшәа збоит,
Шьҭа лбара акәым уаҳа, лыбжьы саҳар ҳәа сшәоит.
***
Иара дыԥшын, лара ҽаӡә иахь дцахьан,
Ишәҭқәа зегь рнырны иканӡахьан.
***
Ари амшгьы цеит егьырҭқәа реиԥш аҽӡо,
Урҭ сраԥгыло сдәықәлон, издыруазҭгьы иахьцо.
***
Аҽадажә аԥа иахыкәшоит, аха изҵәыуам игәаӷьны,
Уи зыхәхаз ақәыџьма аҟынӡа абжьы наҩыр ҳәа
ишәаны.
***
Еҳ, абӷьыцқәа лабжыш ҩеижьқәан амахәқәа
ирҿышәшәоит,
Ԥсра ыҟаӡамкәа игьежьы-хынҳәуа, аԥша аҽеиужь
икәашоит.
***
Срыхәаԥшуеит ҿымҭӡо, уа сгәыҵәҟьагь хаҳәхеит,
Аӡиас ахьҿыцәааз, ахаҳәқәагь мыцхәхеит.
***
Амра ҭашәоит имбылӡакәа акасы,
Амш са сгәы ахы адҵаны иахнахуеит аԥсы.

200

***
Смаҭацәа – сышәҭышқәа наҟ-ааҟ снапқәа ркуп,
Сыргоит срыбжьыргыла, урҭ раасҭа схәыҷуп.
***
Садгылоуп ҵлак сара ӷәӷәала сыхәны,
Сира саӷаны, аха сыԥсра сеиҳаны.
***
Изҿыхом ақәыџьмажә, агәы хьаала ирӷӷоуп,
Ԥхыӡла уасак иара ашьа ыжәуа иахоуп.
***
Уаҟа лиарҭа дықәгәышьоуп ан рыцҳа дыԥсны,
Лбарҵаҿ лышәҭқәа хырқәақәоит аӡы иазыԥшны.
***
Ишықәсқәа иазқәынҵа дықәлан даауеит,
Гәыӷрак зҿамлаӡаз иқәра иҭаауеит.
***
Арҩаш ахаҳәқәа ишрынҟьоз иханы,
Аҽыҩкнанаҳаит ахраҿ, аҽашьырц аҭахны.
***
Аӷба ду амшын иӡыхгылоуп, аӷбагьы амшынгьы
қәацом,
Аамҭа уа аӷба ишҭакугьы, ицоит, аха ишцо
ҳнарбаӡом.
***
Ҳазусҭада – схәыцуеит, ҳуаауп ҳәа ҳаҽхәоит,
Ҳахьымнеиц ҳагәҭыхоуп, ҳахьықәтәоу ҳҿаҟәоит.
201

***
Ацәқәырԥбыжьқәа наҩуан, дунеи ду иакӡомызт,
Сынаԥшра ауада аҭӡаҿы инаӡаӡомызт.
***
Иржәуаз аниламӡа рҩыза дынхышәҭит,
Иԥсаҭа ныҳәаны мчыла деиқәыркит.
***
Дунеи дуӡӡак иаҵоуп, амш ааԥсаӡом,
Иааԥсаргьы изҵалаз ааныжьны ицаӡом.
***
Сҩықәтәан, уа сқьалаҿ избарҭахт снаԥшны,
Ашьыжь каҭәон цыгәмырча иҭыкәкәаны.
***
Дпоетуп рҳәеит, уахьынаԥшлак дцәырҵуеит,
Иаԥиҵаз ҳаздыруам, арахь ишәҟәқәа ҭыҵуеит.
***
Алажәеиԥш дысзыҵҟьеит, ашәа хаак сагәыдкылоуп,
Имц – ихәышҭаарамцоуп, шьанҵа ӡыхьк
схықәтәалоуп.
***
Дцоит деишькласуа, уи дагьгәамҵгәышьуеит хазы,
Данеихеимса «хир» имҳәеит ҳәа дизаӷьуеит аԥсы.
***
Лылаԥшхаа снылак сылҳәынҷан, сзааӡом,
Схы сашьҭоуп уи аахыс, сахьыҟоу збаӡом.

202

***
Ҳашҭа иқәтәаз лаҳәаз џьысшьан, иарашҟа снеихеит,
Уи ҵхызаарын, сҳәыԥыӡыԥуа акәа сааҭахеит.
***
Абонент лҿы шәзынаӡом – стелефон иаҳәац аҳәоит,
– Сҩыза ҳхада иҭыԥ игама? – ҳтелевизор ахь снеихоит.
***
Амҩан илықәшәаз абӷьыц лшьышьуеит,
Иахьылку насыԥуп, иахьҩеижьу дацәшәоит.
***
Амшын аҽарыцқьарц, уажә ацәқәырԥ ирыҵгәода?
Ахала аҽанамрыцқьа, рыцҳа, изрыцқьода?
***
Ҳҽыжәлаҩцәоуп, ҳжәылаҩцәоуп, ҳгәыӷрақәаҳашҭақәоуп,
Ҳамҩасра ҳҵәыуарҭоуп, ҳамҩақәа ҳашьҭақәоуп.
***
Ақәыршәқәа бналан харабӷьара, абнара ҽырбоит,
Ақәа сакәабан сапында, мпахьшьыда ԥшак сарбоит.
***
Аԥрықәцәқәеи аҵыхәеи еиужьуп, даҽакуп шьҭа сҽы
адунеи,
Ҳама инеиуеит инкахәыцуа, аҳәҳәабжьқәеи нас
сареи.

203

***
Еибырҳәо сеидру, ргәыблырақәа сныруеит,
Ҩ-храмш дук рхаҳәқәа лаԥшыла еибадыруеит.
***
Луҭра днахысын уи лыжәла лаҵа,
Имҵәыӷьац, имаац лрашәоит агаӡа.
***
Ихало, уаасзыӡырҩыр, уа иумбо ак шәарҭоуп,
Аасымшә ахьзымнеиуа ахрамшә иаԥсшьарҭоуп.
***
Арҵу маҵәык иахьынҳалоуп,
Аҵлаҿ иахьбӷьыцым агәалоуп.
***
Еимҩалацәан ԥыхьа, шьҭа акы рыҩбоуп, акы рыхԥоуп,
Аӡәы имгәа иԥсшьарҭоуп, аӡәы иламыс иӷбоуп.
***
Ихы аԥша ҭоуп, рҳәеит, иақәзеи аԥша,
Уа ԥсшьахаҵәҟьак амҭо дшаҟьоит есымша.
***
Аҵыхи сареи ҳкараха ҳаԥшуп ҳаикәашәы,
Аԥша абжьы ӷәӷәахацыԥхьаӡа ихәыҷхоит сла абжьы.
***
Аҟәыш имҩеи агаӡа имҩеи акгьы еинышәаӡом зынӡа,
Аҟәыш амҩаҟны дхьырҟәыбҷоит, ҳәынҵәак
дылхоит агаӡа.

204

***
Дааханы ахаҳә аанаскьеигарц даҿуп,
Иара иахьаџьынџьу аҽаларԥс иакуп.
***
Абӷьыцқәа хәмаруеит, наҟ ашьац рыҽналарԥсоит,
Аԥшеи сареи аӡыжь аҟны ани-ԥеи реиԥш ҳҽаҳкәабоит.
***
Аҷныш ҟәашқәа рыгагала ҵаҟа амшын ршәоит,
Ажәҩан дугьы касы ԥшқоушәа мҵәыжәҩала
идыршәшәоит.
***
Сылабжыш рыцҳақәа кыр рыгәқәа ԥҽит,
Сыблақәа ирзымхьчаӡазт, сӡамҩаҿ иԥсит.
***
Аарла ашҭа инҭыҵын маӡала,
Абнаҿ ԥшьаала иҿыцәаауеит ала.
***
Аӡиас ихықәтәалан ааԥын ҭаԥшуеит,
Инҭалар, уи уаҳа изҭымҵыр ҳәа ишәоит.
***
Иааԥкыхын ала, аха илагәыдҵа исызшьомызт,
Ишааԥку адыруазҭгьы, рыцҳа, ицҳаӡомызт.
***
Арҩашқәа асырӡқәа идырҩынтуеит, қәԥароуп,
Аха ашьанҵақәа ахьрыҵоу ишыцқьац ицқьоуп.

205

***
Аҳкәажәҵас ашәҭ ахы сшьышьуеит,
Аҭакс афҩы хаа сыхьнаршоит.
***
«Дзысхықәтәалоу сирцәарц аума?» – арҩаш хәыцуеит,
Уаҟа аԥаҩқәа ирхыҽҽаны сыԥсы хыҵуеит.
***
Изгәаӷьгәышьан, даасгәыдскылеит сышықәсқәа
ԥхаҵа-ԥхаҵа,
Аҟармаш еиԥш даасыкәҵәашеит, ауԥшәыл ԥхашьаԥхаҵа?!
***
Ацәарҭа, ацәырдыӷәқәа, ахчнызаҟны – ахчы, –
зегь рхиоуп,
Схәамц ацәарҭаҿы, схы акәзар – ахчаҿы, – зегь рыла
сыԥшӡоуп.
***
Иҽыжәуп ргәахәуама арбаӷьқәа-атәқәа,
Аҵых ҟамчыс инахырҟьоит рыбжьқәа.
***
Слымҳа ҵнахуеит атыгә-тыгәҳәа, асааҭ абжьы
еиқәтәаӡом,
Сгәы ахьаабыжь схала саҵоуп, иара аҿы инаӡом.
***
Ашьанҵаӡ зжәуан, сааԥсара сылабон, сгәашьамх
ӷәӷәахон,
Ашьанҵаӡ зжәуан, сыԥсы хаара инаҵгәаны, аԥсгьы
сханаҵон.
206

***
Аҵых шаӡом, уаҵаҳәҳәа, уас, ишәаны инаскьаӡом,
Анахәҭа нахаршәны џьаргьы иузгаӡом, аҵых шаӡом.
***
Изаҵәра даҵоуп, имҵәыжәҩақәа хәуп,
Имца неиҿеикуеит, уа нышәфҩык ахуп.
***
Шәабакылаӡ шәахәа лаша – сашҭаҿ ааигәа ишәыцыз
соуп,
Иҟәыбаса амш ашьушьеиԥш сшьаргәыҵақәа
ирыҵаԥсоуп.
***
Акәтаршыц еимаркын ҩ-рбаӷьк, лахәлахәы
еиҿаԥшуеит,
Аҟәрыл аҽарчуеит уа, аӷьа хазы уи ԥханашьоит.
***
Ақәыԥш – азаҵә иламӡацызт, шьҭа хаҳәшәыра уи
деиқәшәын,
Еиқәышлаҳәа уа ихагылаз, ҵәаҵлак шәырқәак
ирзыԥшын.
***
Ицәоуп сҽыхәа, амра еиԥхыӡуашәа збоит,
Шәахәақәакгьы уаҟа азқәаҿ рыԥсқәа ршьоит.
***
Абжьы рыҵаҩуеит ахрақәа, мариала иубаӡом,
Сара сеиԥш аӡыхь шьхатәыла, иаргьы «ацәеижь»
хнатӡом.
207

***
Сгәалақәа сеихызҵәало хьаахама сгәаҿы?
Сыжәҩахыр ахы ықәҵаны саргәыбзыӷуеит сҽы.
***
Гьала-гьала, џьымшьы ргьала, аҭаца дгьалоит,
Анхәеи абхәеи шьамхааԥсақәа рыҩнаҭа ргәырҩоит.
***
Уаҟәыҵ, – рҳәон, уи акгьы алҵуам, аха ирҳәоз
иаҳаӡомызт,
Ажьа усгьы ибжьаӡомызт, изыбжьозгьы дӡырҩӡомызт.
***
Аиаша ҵәыуеит, зегьы еицгәарҭарц аҭахуп,
Уҽырӷәӷәа ҳәа амц аҿагьежьра иаҿуп.
***
Аԥҟа зцомызт, уаҟа аԥҟызраҿ игәырҩон,
Изхәыз ибла иҭамԥшырц, аблақәа хнаҩон.
***
Исзыԥшуп ашара, иӡәӡәаны, иҳәҳәаны,
Инхыршьызшәа саҳәшьцәа ирқацаны, ирбаны.
***
Ицәоуп сыцәқәа, уаҟа ашәшьыраҿ икарацәоуп,
иаасырԥшӡом,
Ацәеихақәа исыӡрыжәыз, уахь сымхәурсҭахь
исзырԥшӡом.
***
Сгәысҽынӡамкәа аҵых анҵәамҭаз са сааԥшит,
Ашьыжьшара насҿыԥшаанӡа, агәы сҭаԥшит.
208

***
Амра ашәахәақәа нраԥызаны аҽаӡоит,
Даргьы акәҷар реиԥш иара ишашьҭаз зегь сыцәцоит.
***
Аҽсыкәыршан ауапеиԥш, адыдбжьы ахьҭа иаԥгылеит,
Схы ҭаҳацәан уа сҵәырхәаҿ амацәыс сыхчнылеит.
***
Аԥсҭҳәақәа аарлаҳәа иаарыҵыҵит абӷаб,
Атәыҩақәа зырхәаз урҭ ракәзаргь ҟалап.
***
Ашәҭ ахьынӡашәҭыз избомызт,
Ианканӡа сахьҵәыуон.
***
Аҳаҷҷақәа ҳҳақәахоит ҳәа ишыԥшыз,
Иҟаланы икаԥсеит.
***
Аӡы дырит, ижәлар цҳас иныхҵаны,
Уажә дырхыччоит нырцәынтә «ҵиҵу» ҟаҵаны.
***
Анцәа диашьапкуан аҩыжәҩы: «Арыжәтә нумырҵәан».
Аҵых иалаҭхаџьуан тыкгьы: «Ахаан иумыршан».
***
Исҿыгәҳәаауа абџьар еиԥш дсыҟәныхны,
Сызҭахым дысшәысҵоит ҳәа саҿуп.

209

***
Ақьала сахьныҵыҵыз ақәа сазмырбааӡеит,
Алҩақ ауапа еиԥш исшәылахьан.
***
Ауац илатәан алаҳәа аҽырԥагьаны,
Блала жьабаак аԥшаара иаҿын.
***
Ажәа змырхыз ажәа ирҭарц дрыҳәон,
Иахьынӡаимаз џьоук аҟама еиԥш иахаԥсхьан.
***
Ишәақь даҵыханы нас ауп данкылԥш,
Ашәарах сзымшьит ҳәа дгәамҵуеит.
***
Акаҷа лаужьны, иныкнасҳаит сара аҟәшәа,
Ачхьынџь гәааны, исыхәаԥшуан аҽхыршәаа.
***
Ачаҩыр ҿа аҳаҭаҿ ишәҭит,
Ааԥынраӡами? Ашьхарҵыс абаца?
***
Снақәтәарын адыд кәадырны,
Аха амацәыс саԥҟар ҳәа сшәоит.
***
Ахәылԥазшәа бзиабарак нҵәеит,
Амахә аԥша ишагәыӡуаз иԥнаҵәеит.

210

***
Икараха аарлаҳәа инеиуаз аҽыҩ,
Иаԥысыз аҽы ашьҭыбжь еидараны иаҵан.
***
Ԥхыӡырла аԥсаатә еиԥш акырӡа сԥырхьан,
Сааԥшызар сабаҟаз, ашамҭаз сыԥсхьан.
Амшын сакәабан,
Ахаҳәқәа сдырбеит.

***

***
Аԥшатлакә еиԥш джәыланы аҵлақәа иршәшәоит,
Акакан еиԥш иҟәыбаса ижәлар ҿиршәшәоит.
***
Дгылоуп ажәак лыхәлымшәо, маҷк дыԥхашьаны,
Рыԥсқәа ршьоит лнацәкьарақәа снаргәыҵаҿ иианы.
***
Икьыркьыруа ақьақәа ԥагьа ауахьад ирхыкәшоит,
Аиха иҵху гараганкгьы хәыцрақәак идырлашәоит.
***
Абзаҵә азаҵәра ахызаҵәгьы анацла,
Иазышьҭымхкәа инхышәҭит.
***
Акәицқәа срыҭәҳәан, аҷҷаҷҷаҳәа еиқәылон амца,
Сыԥсы ахоушәа збоит ахәышҭаара.

211

***
Аԥсра ԥсыма? Сажәа аҭак азыҟамҵеит,
Иагьа аухьазаргь, сашәа аҟынӡа изымнаӡеит.
***
Сара акәицқәа срыҭәҳәо еибасыркуеит,
Дара аеҵәақәа иреиҽырбо илацәҟәуеит.
***
Схызаҵәи схысбжьи ираԥыси?
Абӷаб азы – ахызаҵә, ахысыбжь – са сзы.
***
Иахьзеи сзырбааӡаз ақәа?
Сҽансырба иԥсит.
***
Ашьхыц иацәоит ашәҭыш агәыҳәԥыссақәа,
Сгылоуп сан лхьаагара сахымԥсаакәа.
***
Сцеит дааныжьны, сгәы амцабз нахыжьны,
Лыбла ӡмыжьқәа ирымжьац дизныжьны.
***
«Наунагӡа Аԥсны» ҳәа дкараха дыԥшуеит,
Аԥсны ихәда аҽакәырша сшәарҭоуп ҳәа иҳәҳәоит.
***
Сшьамхы дықәтәоуп лнапқәа сыхәда иакәырша,
Ҵаҟа тышак ыҟоу џьылшьоит, дылбааӡом.

212

***
Ииҵәыуаз ихыԥрааны рыԥси рыбжьи цахьан,
Аха урҭқәа шигмызгьы, дызҵәыуозгьы дыԥсхьан.
***
Уца ҳәа салҳәоит, иабыкәу сахьцо.
Сахьыҟаз аҟнытә сымхынҳәыцтеи?!
***
Сысаби хәыҷ лылахь рацәала исшәит,
Алаԥшцәгьа илаԥш шьҭа қәабшәыра ишәит.
***
Уара улаԥш уара уџьам иануп,
Са сынхамҩа сҽеимаа абла ахуп.
***
Амш ажәыма? Аӡәгьы иахьыз гәеиҭаӡом,
Еиқәыхьшәашәа ахаҳә иахьықәтәоу изеиҭаҵӡом.
***
Аҵәца дҩахеит, иҳәатәу издырӡом,
Аха ишыжәтәу иқәлацәа идирбоит.
***
Амра ӡаалеит, уи аԥхара иацәылгаз,
Сара сзыҳәа лгәыҳәԥқәа рҿы илҵәахит.
***
Амца еиқәысҵарц ахәа ааилсырхт ишаҭаны,
Ақьышә фаҷыхәқәа сыхәлаԥхеит уа, сгәаҭаны.

213

***
Ахьырхьырҳәа бжьы хаак саҳауеит, –
Алакараҿ быччабыжь ҿыпуеит.
***
Шеит сгәысҽынӡамкәа шьхатәыла иккаӡа, –
Быблақәа аахыбтызшәа збоит ихааӡа.
***
Ахра аӡамҩаҿ шәахәақәак шанхоуп, –
Ахыцқәа реиԥш ба быџьымшьқәа рыххоуп.
***
Аԥша аԥсҭҳәақәа храк иахнацоит иаԥынкыла,
Бхарԥ шкәакәа бшәысхуашәа збоит уажә гәаныла.
***
Иаҳхыҵрызеи? – еицәажәон ацәыкәбарқәа
нкаҭәаанӡа,
Аха аҩарқәа инарыцлон рызҵаарақәа нҵәаанӡа.
***
Сажәақәак илаӡом, сашәақәа ҵәылицоит,
Ҽышьҭак анызымҵаз мҩа харак «сықәиҵоит».
***
Ӡывҵала инеиуа закәызеи, мшәан, ԥсҭҳәоума?
Ма ашарԥаз аҵых иахыҵыз аԥсы аума?
***
Иузеилымхыз ашәырҵлақәа мышәҭит ҳәа иумшьын,
Аҟәара ҟьашь ҳзымрыцқьеит ҳәа иҭадырбом амшын.

214

***
Ишәҭуеит, аха аӡбахә шьҭыхны еиҭарҳәаӡом,
Абжьынҵ наган ашҭақәа рҿы еиҭарҳаӡом.
***
Алҩа амҩа еинылоит иааимыгган,
Иахароузеи? Амца зааны иԥсхьан.
***
Бӷьыц ҩеижьк уа саԥхьа инкашәеит,
Саршлеит, сархәыцит, саршәеит.
***
Аԥша ашьҭыбжь сыхәда иахоуп иԥаны,
Исыхәаԥшуеит ашьыжь уи ссиршәа ибаны.
***
Аҟәараҿыҵәҟьа ахаҳә изымԥшаакәа даауеит,
Иҟалазеи, аиаша абаҟоу ҳәа дҵаауеит.
***
Ақәыџьмақәа блаҟыблаҵәо, аҽада ашьа рҿашәуп,
Иара ахькажьу шәызҿузеи ҳәа рызҵаара иаҿуп.
***
Ишәарҭахар, ажьа атәарҭа аԥсахуеит, иазыхынҳәӡом,
Аха ашәара иаҵагәышьоуп, иахьцалак иазыҵәахӡом.
***
«Уа схәыҷра уаниазар?» – ҳәа сҵаауеит,
Аԥша сџьыба иҭалан иԥшаауеит.

215

***
Алашьцара адунеи иазымкит,
Скәиц аныцәа, аҭыԥ хәыҷгьы сцәагеит.
***
Аԥша слабашьа инықәыртәа,
Аҟаршы еиԥш исырхәмаруеит.
***
Амш ашара арашых еиԥш ихын,
Сыблақәагьы ирҭалеит ашәахәа.
***
Иахьеинырҟьалак икәашоз ахаҵа,
Ушьҭа аӡәгьы еинимҟьаргь дкәашоит.
***
Амцабз акәицқәа ршыра азымчҳаӡазт,
Ахәышҭаара иҽҳәыҵуеит ҳәа иаҿуп.
***
Амҩа снангылеит ашьац иаҵәа снылсны,
Аӡаӡа сышьоуп еиқәыбааӡа аимсы еиԥш.
***
Смааԥшызҭгьы иабаздыруаз сшыцәаз,
Санԥслак исзырдырришь сшыԥсхьоу?

Р. Смыр ипоезиаҿы иуԥыло, иахьа аламала
ахархәара змам ажәақәа
Ашәԥырнаҳа – аԥенџьырларшә.
Ашьҭаҳара – ауаџьаҟ.
Аҳәышәҭа – х-ҿык змоу ақьала.
Аҿырҳәы – ақьала иаҿаҟаҵоу амцеиқәҵарҭа.
Аҭәыҭәҳәа – бнатә гыгшәыгуп, ацгәы аасҭа еиҳауп,
ашьапхыцқәа шҳамуп.
Агәаҷ – ашьха еицу агәыԥ қәрала иреиҵбу.
Миа́ – ашьха бызшәала – аӡы.
Ақәахәҵәыр – ацәыкәбар.
Ака́ҷа – амҿы иалху ахнышьыр.
А́цагә – ахаҳә.
Амзархыр – иналак-аалакны аҵлақәа зҿагылоу, ахаҳә
сса зҿаԥсоу ахра кнаҳа.
А́жаб – бӷаб жәлоуп.
Аӡҳәыра – ахрақәа ркалҭаҿы ацәаакыра ахьаҵоу аҭыԥ.
Быҩрык – ԥшьышықәса инырҭысхьоу абӷаб.
Абаџа – 5–6 шықәса инаӡахьоу абӷаб.
Аԥсараб – ахрақәа шамахамзар ирҿамло аԥсара иамадоу абӷаб.
Аҿымшә – ала.
Амысқьаҭ – напыла иҟаҵоу ахы.
А́хәдаара – ашьха хыҵырҭа (перевал).
А́едықь – ахьшь зларыбжьо ашашәа.
Асыпра – икьакьоу, амч змоу анышә шкәакәа.
Аҳашра – икьакьоу, аха ацәаакыра змоу анышә еиқәаҵәа.
Амигара – аҳаҭа.
Ауасхаҭ – мыцхәы ишым, иагьыхьшәашәацәам, ихааӡа
иԥхо амра ашәахәа.
217

Аҿыҟәа – амҿы ҭыцәааны ала ахәы зҭарҭәо.
Аҳәымԥа – ашьха аҳәымца иаакәыршаны идыргыло,
изықәтәо ақыдхсақәа.
Аҳәымца – ақьала иаҿаҟаҵоу аҿырҳәаҿы еиқәу амца.
Ацәымш – ашьха еицу агәыԥ реиҳабы.
Асхыс – шықәсырацәала еиқәаҳауа асы анԥжәо.
Аҿырԥхь – ашьха иршьуа ашәарах агәи агәаҵәеи
ажьыхҵә иахаҵаны амцаҿы ирӡуа.
Афаҷыхә – ашьақар.
Агәраҳа – аиха (ашьха бызшәала – абага).
Ажьыԥхьаҩцәа – ашьха ашәарыцаҩ шәарахжьыла
аҭыԥахь даннеиуа иԥыланы имызхуа аҿар.
Аҵәырхәа – аԥсаса ирыцу ахьчацәа иааинырсланы
иҟарҵо ақьала.
Аԥыжә – абысҭа.
Ачыфҭы – шәақь хкуп.
Алакара – аӡыхь ахьыҵыҵуа иҭыцәааны ихырҵо амҿы.
Акәтыршәара – акәтыҵара иаакәыршаны иҟарҵо
акәытҵарҭеи акәытхыларҭеи.
Аԥшҳарыгә – уарбажә хкуп.
Азаԥ – ашьха бызшәала – ашәақь.
Аҵәыџь – ҵлақәак рҿы иаанахәо амзарша рҷҷаны
еиқәырҵо амца.
Алаԥан – аӡқәа рхықәаҿ изызҳауа ҵиаауп.
Ақырдуаг – хаҳә жәлоуп.
А́шәаӷь – ашәҵла иҿало арыцқәа.
Ақәашҭа – зықәра маҷу ауаса.
Абзагара – заа амшеилахәара узырдыруа амца ԥшӡа.
А́цагәгәара – ашьха бызшәала – ахаҳәгәара.
Аҳаҩра – ахра ашьапаҿы еилажьу ахаҳә рацәа.
Ххьала – ахмаҷыр абжа ахарҵәы ҟаҵаны аџьмахш
зхырхьало.
Ачыџьха – ашәарах ашша адырган аҟны иџьу.
218

Ахԥсы – иԥсыҽу.
Акапет – хьшьыжәлоуп.
Аҭаба́ –адырган.
Араа́ҷара – аџьма аиха ианыҵырхуа.
Адаԥар – алҩа зҭыҵуа ацха ԥшыга.
Аӡҳәыра – ашьхақәа ркалҭ аҿы ацәаакыра ахьаанахәо.
Аҳааҵә – ԥсаатә хкуп, архьына аҵкыс еиҳауп (ма аҳаҷҷа
ақәцәаҿы иҿало арыц).
Аԥсард – ауасарҟәадыга.
Ашьшьыга – аҳәарақәеи аӡарақәеи ахьҭаркуа.
Амасада – абыргӡа, ашьха ақьалаҿы иҟоу қәрала зегьы
иреиҳабӡоу.
Ашәымҟәар – ақәчага еишәа.
Амаамаса – ахбыџқәа.
Ачхьынџь – мҿлыхуп, аҿаҟәарсҭақәа аҭаны, ирнааны
амца иахадырсуеит ачуан акнаҳаразы.
Аасымшә – аасқәа ирылоу амшә.
Аасра – аҵлақәа жәпаны иахьеилагылоу.
Ана́хәҭа – аиха амаӡамкәа аҽы иахарҵо аӷәра.
Агараган – алаԥшҵашәара змоу аҽы.
Ашларҟәынд – фатә хкуп. Амца иахакнаҳаз абысҭа
ихааӡа афҩы анаагалак, арашых сыӡбал налаҭәаны, еилырхны ианырҵауан.

АХҚӘА
Аннотациа
«Дтәоуп ихала икарахаз...»
«Исхашҭыз сылхамшҭит, сызхашҭыз дысхамшҭит...»
«Кәадыр иԥа ҷыжь-ҷыжь...»
«Аҳәачах изымҵысӡо еиԥш...»
«Иҩамкәкәаны кыр шықәса акырӡа иахьыҵаз...»
«Аҳаскьынқәа ақәа ицәтәалоуп...»
«Илабашьа уа иқәыԥшразы шьха мҩақәа...»
«Акисиҳәа арбаӷь быжьқәа ацаҟьеиԥш...»
«Агәашәаҿ ҽеимаак… алаԥш уаҳа...»
«Сышықәсқәа ԥыххааса ахәыжә еиԥш...»
«Ижәҩахырқәа хьанҭагәышьоуп аԥсҭеиԥш...»
«Акгьы ыҟам, шьҭа акгьы ыҟам сзырԥхаша...»
«Асы ԥагьа каԥсоит, еиқәыԥсоит ԥаҟьа-ԥаҟьа...»
«Дтәоуп, аха гәаныла дыҩуеит...»
«Ҟәара шкәакәа ахы ылакны...»
«Илтоит маҷ-маҷ абаҟәылӡ...»
«Дыцәеит дынҭаҳаны, иқьала ԥшӡа ихылаԥшуан...»
«Еҳ, ҩ-ҵхык уаха еихалеит...»
«Ахцәы аҿышуеит амра аҳкәажәҵас...»
«Имгәыӡыц еибагәӡоит...»
«Схала иҟасҵароуп сызҵаарақәа рҭак...»
«Изымҵысуа аҵых аҽгылеиԥш...»
«Ҭынчроуп – ихҩоуп уажә зегь шьалла...»
«Ашәа́қәа жәпацәоуп аӡқәа ирхылаз...»
«Ихиаало быӷь ҩеижьқәак каԥсоит...»
«Сахьцо угәаԥхагәышьом, узцу сгәаԥхагәышьом...»
«А́шәаӷь еиԥш дкаԥсоит...»
«Дыззымыхьчаз, дыззымааӡаз зԥазаҵә...»
«Лхаҵа длыԥсахуеит – илхароузеи? – Лҭеиҭԥш...»
«Иҿыцәаауеит кәицҵас агәҭыха...»
«Ҭәыцк иахьынҳалоу сгәы рыцҳа арахәыц еиԥш...»
«Амшқәа сшәоит ҳәа срылахәхан...»
«Аамҭа хаԥахасуа...»
«Аӡҭасқәа аӡы иҭас-ҭасуа...»

220

5
6
6
7
7
7
8
8
9
9
9
10
10
11
11
11
12
12
13
13
13
14
14
15
15
15
16
16
17
17
17
18
18
19
19

«Сыҵых сҳаԥы исызҭаҿамҳәеит...»
«Аарла рыбжьы ааԥсақәа шьҭыхуа...»
«Аҳәҳәабыжьқәа геит иахьазыԥшӡамыз...»
«Хәыцра хьшәашәоуп ҩаԥхьа ихалаз...»
«Ахәымџьар еиԥш амш еиқәҳәалоуп...»
« Аҷнышқәа, аԥша, нас хаз аӷба...»
«Иахьантәарак амш еиԥш ихьаацәгьақәа...»
«Лыԥшӡара лгон уа лнапқәа ирныргыланы...»
«Рыцҳа – аамҭа ихамшьаӡеит...»
«Бӷаб рыцҳак азаҵәра агәыҵаршәны итәоуп...»
«Ақәахҵәырқәа кәаԥ-кәаԥла...»
«Амш сархеит аҽеимааиԥш...»
«Аӷбеиԥш амшын зегь аҭынчра иӡыхгылоуп...»
«Издыруада ашықәсқәа рԥеиԥш?..»
«Амш маҷ-маҷ аԥсы алшәшәо...»
«Игәаҟҵәаҟуа, иҿыжмыжуа ачарҭ еиԥш...»
«Дкараха иҽаақәикит ацагә...»
«Адгьыл иакәшо изықәшәалак...»
«Ласкьагашәа ашшыҳәа...»
«Илеиуеит хара арҩаш аҽжәылеиԥш...»
«Амш еилашьшьуп уажә аҵыҭәеиԥш...»
«Сааихыҵит дахьықәыз деиҵыхны...»
«Быжь-мҩак еихагылоуп быжь-ӡиак иҩархыкны...»
«Амзаҿа зҳәынҷоз атыҩ еиԥш...»
«Иааԥсара ахчнызеиԥш ихчнуп...»
«Асы акәзар, иауеит ԥала-ԥала...»
«Дгылоуп дыԥхашьаԥхаҵо иара...»
«Сгәанаҭеит зааны, аха амаҭ ҵысӡом...»
«Асаби хәыҷ, асаби...»
«Ацәқәырԥақәа исшәырҵаз аҭынчра сгәаԥхон...»
«Ахьҭақәа ицаз рыхқәа рхашҭуеит...»
«Еиҵалоит маҷ-маҷла аҿышәҭа...»
«Махәқәак рыҟны сахьақәак ҭнахит аԥша...»
«Иаркуп сыҩны ахышәқәа...»
«Сықәԥареи схьаақәеи еилаԥсоуп...»
«Инас-насуеит абажә аҵларкәыкә...»
«Иқәас-ӡысуа сымш иацашьеи?..»

221

19
20
20
21
21
21
22
22
23
23
23
24
24
25
25
25
26
26
27
27
27
28
28
29
29
29
30
30
31
31
31
32
32
33
33
33
34

«Ишнеилац ашьабсҭеиԥш ицон ираԥгыланы...»
«Агәы рҭынчны амшын ианӡаала...»
«Дырҩегь ақәа хымкәа, ақәа хымкәа, ақәа...»
«Иҿыцәаахьеит агәааԥсақәа...»
«Ирххагәышьоуп схәыцра ахыцқәа...»
«Ԥсшьарак амам атыгә-тыгәҳәа...»
«Иааԥсара далоуп иӡмыжьны...»
«Дкаԥсеит ба? Мамоу, џьоушьҭ, днеихоит...»
«Ихәыцрақәа иҵоуп аӷьреиԥш...»
«Сҿара амшқәа каԥсон аҳаҷҷеиԥш...»
«Рышьҭрақәа кыдцәааны...»
«Ааԥынра аӡиас хыӡсыло ицоит...»
«Ашыц хчныза ахы аалхны, ашыц гәабан...»
«Уналаԥш, уналаӡҩа, уҽналаршә...»
«Ақәахҵәарақәа ажәҩан иазымкыз...»
«Макьаназы инхама араҟа сыгәхьаазго?..»
«Аамҭа сахәыцу, саԥхыӡу?..»
«Абыӷь ҩеижьқәа ақәа дырҩеижьуеит...»
«Макәанла драаӡама дызхылҵыз...»
«Саб ааигәа хьақәлак еиҿихуеит...»
«Цыра-цыра са сҭеисԥыҳәқәа...»
«Ҵхеиқәаҵәа, ҵкы еиқәаҵәа...»
«Алым еиԥш ахы ақәыжьны...»
«Сырнымшәаӡеит, мап, саргьы амчрахь ихыхәоз...»
«Аԥша аԥҟызра илаԥхьеит...»
«Уи драӡоуп храӡагала...»
«Схәыцрақәа срылахеит аӷьреиԥш...»
«Сҵыс иаҵәа ахьымӡеит иззааԥсоз рхыхра...»
«Сӡахәақәа рыхҵәырқәа рзымааӡеит...»
«Еиԥхныҩланы рҿаархеит абан, мшәан...»
«Зны аҷынҷа, зны аҳәыҳә...»
«Иамам ҵәахышьа ҳаҭак инҭаҵа...»
«Игылагәышьоуп ажәлар еикәшаны...»
«Амра анбацәо ахы ықәҵаны...»
«Ла мырцәа, бга мырцәа уа ԥсҭакаҿ дызбеит...»
«Ахьымаҳәцәа ҽырба-ҽырбо...»
«Аԥша караха ихыԥхыԥуеит...»

222

34
35
35
35
36
36
37
37
38
38
39
39
39
40
40
41
41
41
42
42
43
43
43
44
44
45
45
45
46
46
47
47
47
48
48
49
49

«Икназҳада арҩаш ахы ларханы?..»
«Ҳанышьҭалогь усоуп, ус – хәылԥазыла...»
«Шьҭа қәыршәқәа́к ҳархыбуеит...»
«Шьҭа маҷ-маҷ аԥсы араӡоит...»
«Ҳаицуп, нас – ҳаиҟәыгоуп...»
«Аҵых ҩасхаҵгылт санындәылҵ...»
«Амцашоура сҭанагалеит...»
«Еҳ, ҭагалантәи ақәа...»
«Амацәыс сывҟьаны хҿоушәа...»
«Дахьӡома? – иҵаагәышьоит аԥша ашәа…»
«Џьнышқәак хаԥахасуа...»
«Аҽарҭынчит хара амшын...»
«Игәыӷуеит аӡиас хынҳәып ҳәа...»
«Ақәыџьмақәа ақыҭа ианалҵ, акры анҵы...»
«Ашьхыцқәа реиԥш лашбыжьқәак...»
«Иазымхои, иззымхои аԥша?..»
«Еизыҵәозар акәхап қәыршәқәак...»
«Амра ахьтәы ҭкьацқәа аҟьан ирҷҷаны...»
«Аедықь ала са сыхьшь насыртәон...»
«Исырхиеит сара аԥшалас аҩымаа еиԥш...»
«Иӷархон са сқәыԥшра аӡыӷӷареиԥш...»
«Иашҭаҿы аԥшакәаша...»
«Ахызаҵәқәеи, ахәызаҵәқәеи...»
«Амза ҿыц зегь зырлашо...»
«Асаркьа иансырԥшылан...»
«Агәыбжьынацәеиԥш ацлымҳәа ықәҵаны ииоуп...»
«Лнацәкьарақәа хьлыхқәоушәа...»
«Ԥшак гәрымчрымуеит алым еиԥш...»
«Уа алаҳәа мҵәыжәҩала адгьыл ршьыхызшәа...»
«Уа уԥсшьарҭа аҟнытә субарҭам...»
«Сгәысҽанӡамкәа сқәаҵаҟны...»
«Аеҵә иҟәниҵоит уи ҟәынаҵас...»
«Ажәҩан акалҭ ԥшӡақәа амшын иӡаасылоит...»
«Уа ҳажәлар хьчатәума, иҳәҳәатәума...»
«Ԥша хьшәашәак асит ҵхыбжьоншәа...»
«Абнаҟны ақәыџьмақәа ирхәыма?..»
«Избоит ауаҩагеи ахагеи...»

223

49
50
50
51
51
51
52
52
53
53
53
54
54
55
55
55
56
56
57
57
57
58
58
59
59
59
60
60
61
61
61
62
62
63
63
63
64

«Ҭынчрак ҳашьҭоуп ҳаиханы...»
«– Ухынҳәит наҟ узшьапык ҭаргыланы...»
«Иухьӡада уа аԥсҭаҿы, узыхьӡада?..»
«Ақәагьы хкәеит-рҳәеит, асоура еихсыӷьт – рҳәеит...»
«Адгьыл чашә ззылаԥхаз аҵла тәӷәарԥсоит...»
«– Улахь ааузеиҵыхуам, уан рыцҳа, иухьи?..»
«Алашьцара ашьамхқәа еиқәыршәны...»
«Кәицқәак ласҵан, дара шәаԥшьхеит...»
«Мажәроу-иԥа ахаҵа...»
«Хьышәахәала еилаҳәаны...»
«Ԥсыҟымҟым днаргон икәап ахь...»
«Алаҳәеи алаҳәеи ажәҩан зегь иалырҳәои...»
«Дыҭәӡомызт, дхара-харахон...»
«Амшын зегь цәмаҭәала ицәаӷәоушәа...»
«Аблақәа хаан, иразын...»
«Дҟәыбаса арыцеиԥш наҟ-ааҟ дынкаԥсоит...»
«Уахәаԥшла амра иҭашәо...»
«Ԥсыуа хҭырԥала ихы-иҿы ҭаҳәҳәаны...»
«Аԥҟызқәа рааԥсара рӡошәа...»
«Иабагылоушь доус ҳҿарҵәи...»
«– Сымра узымгылои? – Сгылахьеит...»
«Ишьакыма? Закәызеи, шәеиқәарак аҿаршәуп...»
«Амшқәа ршьыргәаҵақәа хеит...»
«Дызгылаӡом уаҳа...»
«Аҽгылеиԥш игылеит аԥша...»
«Амзаҿа, еҳ, ҭыԥҳа-ӡара...»
«– Уабадәықәлеи, сашәа?..»
«Аҵлақәа нхытыр-аахытыр...»
«Ашәахаақәак лыкәа инҭасҳәан...»
«Сагьыцәоушәа, сагьҿыхоушәа...»
«Ирымаӡам ашықәсқәа ҳаха...»
«Ԥша ҟәандақәак еиларҳәоит аҵлақәа...»
«Араҟа уԥхьозаргь, иубарҭам ак збарҭоуп...»
«Амш шьҭа маҷ-маҷ иԥхьарылоит...»
«Ицон абыӷь ҩеижь хәыҷы хиаало...»
«Аҵыс хәыҷы акаҭа иалахт...»
«Иахароузеи, иит иҽаданы...»

224

64
65
65
65
66
66
67
67
68
68
68
69
69
70
70
70
71
71
72
72
72
73
73
73
74
74
75
75
76
76
77
77
78
78
78
79
79

«Ақәа ахҵәырқәа рҽыркәабарц акакала...»
«Ӡны ирцәыӡыз сыбла...»
«Аҵых исшәыз, исхьынҳалаз...»
«Алҩаҵәқәа… амхурсҭақәа… аужәра...»
«Аашаанӡа игагәышьалон ижәхьа аҵәҵәабжьы...»
«Рҩашқәак баҳчак дырҽырбошәа...»
«Уа ԥша ныҟәароуп, ԥша кәарроуп...»
«Дубагәышьом уи рацәак дтәаны...»
«Сбызхәыцны банысымҵт сыхсаала...»
«Сҽыхәа уа сашҭаҟны иҳәуеит...»
«Уа ацәа хьшәашәа иҭала-ҭыҵуеит...»
«Ишьҭабоит наӡаӡа...»
«Шьац карақәа, нас бӷьы ааԥсақәа...»
«Аҽы ццышәқәа ԥшатлакәҵас ивҟьҟьаны ицон...»
«Ааԥынтәи аҵыхқәа ӡыҩӡа...»
«Еихсыӷьт асоура иааԥсаны...»
«Амҵәыжәҩақәа ҳрыҵак ажәҩан...»
«Уахьынтәаауа ухашҭзар, урҩашьоуп...»
«Ҽаџьара ицәырҵуеит сыпла иркәаҳаргьы...»
«Амахәқәа рҩеижь ччаԥшьқәа...»
«Сҟама уа сҟамаҭра иҭысԥаазшәа...»
«Ишьҭагәышьан аҽеиҵыхны ахала...»
«Снахҭықәгылт машәыршәа, иахьтәагәышьаз ихәны...»
«Аԥшҳарыгә еиԥш иҭыԥаҿ дынхеит...»
«Чавра ԥшқала иблақәа ирбоит...»
«Иуцәхалоит ҳәа бжьык иаҳауашәа...»
«Абнара ҳәҳәоит сеиқәшәырха ҳәа...»
«Ҳаицәыӡра ықәтәоуп сшьамхы...»
«Сыхәрақәа ахәрашәа рықәҳәо...»
«Иаамҭазаргь иаамҭамзаргь дшәарыцоит...»
«Сгәамҵра сыхчнуп сара ахчеиԥш...»
«Ицахьеит инахыхны...»
«Ашьыжь ахәыԥшқа еинышәшәылоит...»
«Лашьцарак насшәызҵазеи кабаҵас?..»
«Дахьгылаз парпылҵас...»
«Аҽынади гылоуп ахы ақәыжь...»
«Атамақәа шәҭуеит, атамақәа шәҭуеит...»

225

80
80
80
81
81
82
82
82
83
83
84
84
84
85
85
86
86
86
87
87
88
88
88
89
89
90
90
90
91
91
92
92
92
93
93
94
94

«Багала џьоук аԥҭақәа рыԥԥазшәа...»
«Сықәраҟны имажәыз сгәеисра аҟны иҵәахыз...»
«Дыхҳәахьеит џьықәреиҵас...»
«Аҵых хәцәырххоит иҵаҳәоушәа...»
«Ахрақәа… ақьала… аҿарҳәы...»
«Ҳаҳәақәеи, ҳаԥсақәеи...»
«Еихагылаӡом рыцҳа ацлымҳәа...»
«Сымш уашәшәырқәа еихьымӡо-еиԥымӡо...»
«Сыцәашьа сҿыхашьоуп...»
«Дызҵагылаз асаԥыџьеиԥш...»
«Изымцәаӷәо, изыламҵо...»
«Илеиуеит быӷьҩеижь ԥшӡак ҿшәаны...»
«Уаҟа аӡхықәаҿ алаԥан еиԥш...»
«Ҟәыбҷа шгәшьоит, ишагәышьоит...»
«Ахра иаҿахамашь?..»
«Амра ҭашәаанӡа ашәахәақәа схыҳәҳәоит...»
«Снацәкьарақәа аԥсҭазаара рыкәсыршон...»
«Икыдҵаны еихсуан сыԥсы...»
«Ԥшеи дыди неиҭанеиҭасуа...»
«Уахантәарак аҷыхә-ҷыхәҳәа ԥинак...»
«Амш аԥхара ԥсыҽха-ԥсыҽхо...»
«Аҵых ҿырҳасуашәа збоит...»
«Ицон аҽыццышә даманы...»
«Цәыш тапанчеи, Ҳаг ҽырҩашьеи...»
«Еҳ, еиҭа ҭагалан...»
«Сыцәар сҭахгәышьоуп сынҭаҳаны...»
«Схәыцра шәеиқәарақәа срылоуп...»
«Ҳдәықәлоит, аџьыкац ҳаҩызоуп...»
«Зегь насшәоуп ианрысҭа ҳасаб...»
«Дыҟоуп, аха дыҟам, дыӡхьеит...»
«Ажәала иҳаԥызгаз...»
«Ԥша ааԥкык махәқәак еихнаҵәҵәоит...»
«Абӷабқәа иахьԥырҟац уа рышьҭақәа ԥырҟон...»
«Алуқәа аҵых рлагоит...»
«Аҵых аԥшӡы еиԥш инасҿаҭәҳәаны...»
«Ԥхьанагаҩцәак хьамҵуа...»
«Дыччалоит уи изах ҷыло...»

226

94
95
95
96
96
96
97
97
98
98
98
99
99
100
100
100
101
101
102
102
102
103
103
104
104
104
105
105
106
106
107
107
108
108
108
109
109

«Хәыцра ҵаулаӡак дҭоуп...»
«Сеидру ирҳәо ашәоу, ашәаму?..»
«Аҵыс ԥшқақәа зымҵәыжәҩақәа маац...»
«Ашара сацгылоит, ахәлара сацҭашәоит...»
«Ушьҭа ажәҩан ҭшәахоит...»
«Ажәеи ашәеи аҩмҵәыжәҩак...»
«Иугәалашәо акы аацәырга ба?..»
«Гаӡа – сҳәан, гаӡа – иҳәеит...»
«Иажәа қәрахьымӡақәа...»
«Аӡәы уашҭа дҭаԥшуеит...»
«Еихакшоит ихацлымҳәа...»
«Ухьаацәгьала ихәрақәа ирӷьоит...»
«Адыд хыхь агәамҵрақәа хәарчарраӡам...»
«Инрылаҳәа уԥсы рхьыгӡаны...»
«Аарла дгазҽазуа даауан...»
«Анкьа уа бнакаҿ ҳаицызма?..»
«Дхырсысуеит гәааԥса...»
«Аҵых ҵәыуеит уаха ҵысны...»
«Амра цаӡомызт илхылымԥшкәа...»
«Ӡмахк хәымгамшьаӡакәа ижәуан...»
«Избом ршьацәкьарақәа...»
«Иԥырԥыруеит абар абӷьыцқәа...»
«Амаҭ ыцәоуп аҽеикәыршаны, ицәоуп...»
«Ақыҭаҟны ла заҵәык шуеит...»
«Еҳ, уажәгәышьеит, Ҟәыбҷа...»
«Ӡиас дук дхықәтәалоуп...»
«Аҵых, аҵых, узшәиида?..»
«Зны асыҭәҳәа, даҽазных аԥша хаа...»
«Ҽык кьыркьыруан, уи абжьала...»
«Аԥина ишԥиназ зхашҭыз...»
«Даақәтәеит уи, ԥхыӡ хаак лбан...»
«Аҵых лашьцеи мралашеи...»
«Ацаҟьа амш аҿатәоуп...»
«Ажәҩан лаҟәӡеит уаха ашьаԥа еиԥш...»
«Имыцхәцәам ақәа...»
«Аҵых ашьапқәа аҵнахт...»
«Уа зегь инрыжьыз арымӡ еиԥш...»

227

110
110
110
111
111
112
112
112
113
113
114
114
114
115
115
116
116
116
117
117
118
118
118
119
119
120
120
120
121
121
122
122
122
123
123
124
124

«Уаҩы ԥшӡак дыкнаҳаны аԥсцәаҳа дыччон...»
«Аҩыжәыҩ дыԥсгәшьан, ихцәажәоз ддырҽхәеит...»
«Сарцәан сынҭаҳәахаа ақәа абжьы...»
«Аԥҟызқәа аԥҭақәа ирылала ицоит...»
«Ақәшеит, аҭыԥахь ианзымца ихынҳәны...»
«Аҵых хага, аԥша хага...»
«Мыцҳәарҭоуп, ҵаҳәарҭоуп, еижьагоуп ҳдунеи...»
«Ардәына, зчыҟә хәыҷы рыцла изырҭәуаз...»
«Дцоит, даауеит ашаха иҽанҵаны...»
«Сбылгәышьон лассы-ласс сыбжьы шәмаҳаӡакәа...»
«Дтәоуп игәы ааԥса ахы ақәшәазшәа...»
«Амца аԥсы-алҩа хало...»
«Схьаақәа сыжәлеит, уа, срылыжәга...»
«Аб иеигәышә аԥынҵала...»
Кәаԥ-кәаԥ
Кәарма-кәарма

124
125
125
126
126
126
127
127
128
128
128
129
129
130
131
150

Р. Смыр ипоезиаҿы иуԥыло, иахьа аламала
ахархәара змам ажәақәа

217

Рушьбеи Ҳазараҭ-иԥа Смыр

Х Ь Ы Л АҴ А РА
Ажәеинраалақәа

Рушбей Хазаратович Смыр

З ОЛ ОТО Й П О С Е В
Стихотворения
На абхазском языке

Аредактор Марина Тәанба
Акорректор Ирма Џьениа
Асахьаҭыхҩы Руслан Габлиа
Компиутерла аиқәыршәаҩ Асҭанда Аџьынџьал

Аформат 80х108 1/32.
Иҟаҵә. акь. бӷь. 7,25. Инықә. акь. бӷь. 12.
Аҿаҵаԥҟа №

