Иисус иҳәеит Шәныҳәала абас:
Ажәҩан аҿы иҟоу ҳ-Аб!
Иԥшьахааит Уара ухьӡ;
Иаиааит Уара уԥсҳара;
Иҟалааит Уара угәаԥхара ажәҩан аҿы еиԥш, адгьыл аҿгьы;
Зда ҳхәарҭам ача ҳаҭ ҳара иахьа;
Ҳуалқәагьы ҳанажь, ҳаргьы ҳтәы зықәқәоу ишранаҳажьуа еиԥш;
Ҳагьалаумгалан ҳара ацәыгьԥышәара,
Аха ҳаицәыхьча аҩсҭаа;
Избан акәзар, Уара иутәуп наӡаӡа аԥсҳареи, амчреи, аҳаракыреи.
Амин.
Иисус ахәыҷқәа зегьы дырҩызоуп!
Аԥҳәызба Мариа ахәыҷы иира даназыԥшыз, уи лхаҵа Иосиф, уасҭас
иҟаз, Назареҭынтәи Вифлеемҟа лара длыццараны дыҟан, избан акәзар,
ашәҟәынҵара ҟалараны иҟан. Ари амҩа даара ихаран.
Убарҭ амшқәа рзы ашәҟәынҵаразы Вифлеем даара ажәлар рацәа еизеит:
Иосифи Мариеи аԥхьарҭа рмоуит. Рацәак идумыз амӡырха уаала иҭәын:
ахыбра аҵаҟа ҭыԥ заҵәыкс ирыԥшааз уасаҭран. Уа рҭыԥ ылырхит урҭ
аҭәаҿы.
Урҭ уа ишыҟаз, уи лыхшараура аамҭа ааит.
Дагьлыхшеит Уи Аԥхьахшаа л-Ԥа, акәыршагьы иҭаны аҽыхәчарҭаҿы
дышьҭалҵеит, избан акәзар, асасааирҭаҿы урҭ рзы ҭыԥк ыҟамызт.
Ари раԥхьатәи “Қьырса” акәын.
Убри атәылан иҟан адәны иԥхьоз ахьшьцәа, зырахә рзы уахынла
аҷаԥшьацәа аанкыланы измаз.
Ргәы рҽанӡамкәан Иҳақәиҭу Имаалықь раԥхьа даагылт, Иҳақәиҭу
иҳаракырагьы урҭ арлашеит. Ашәара ӷәӷәагьы рхалт.
“Шәымшәан, абар, ажәлар зегьы ирзыҟалараны иҟоу агәырӷьара ду
цҳаражәҳәара азызуеит,” иҳәеит Амаалықь.
Избанзар, иахьа Давид иқалақь аҿы дшәызит Аҿыхҩы Уи Христос
Иҳақәиҭу иоуп.
Абар шәара шәзы адыргагьы: шәара дыжәбашт Аԥшқа акәырша
дылаҳәаны аҽыхәчарҭаҿы дышьҭаны.
Иаразнак Амаалықь иццәырҵит ҵҩа змамыз жәҩантә ар, Анцәа
дзырҳаракуа, иегьызҳәо:
Аҳаракыра изҳәазааит хыхь Анцәа, аԥсабараҿы иҟазааит аҭынчра, ауаа
рҿы абзиагәаԥхара.
Амаалықьцәа урҭ ирԥырҵны ажәҩан ахь ианхала, ахьшьцәа аӡәи-аӡәи
иеибырҳәеит: ҳцап Вифлеем, иаабап уа иҟалаз, Иҳақәиҭу здырра ҳаиҭаз
иазкны.
Ирццакны иаан, ирбеит Мариеи Иосефи аҽыхәчарҭаҿы ишьҭаз Аԥшқеи.
Ианырба Ари Аԥшқа изы иҳәаз адырра жәабжьны ирарҳәеит.
Изаҳауаз зегьы ахьшьцәа ирзеиҭарҳәаз џьаршьон.
Мариа лакәзар, арҭ ажәақәа зегьы лара лгәаҿы еизганы иҭалҵәахуан.
Ахьшьцәагьы Анцәа дырҳаракуа, дырҽхәо ихынҳәит ишраҳәаз еиԥш
ирбази ираҳази зегьы рзы.
Вифлеем Уриатәыла аҳ Ирод имшқәа раан Иисус даниз, амрагыларахьтә
аҟәышцәа Иерусалим иаан, ирҳәоит:
“Дабаҟоу ииз Уриатәылантә Аҳ? Избанзар, иаабеит Уи иеҵәа
амрагылараҿы, ҳагьааит Иара ҳиеихырхәаразы.”
Аҳ Ирод ари аниаҳа, дшанхеит, иара убас Иерусалим зегьы.
Аԥшьаҩеиҳабацәа зегьи ажәлар рышәҟәдырҩцәеи еизиган, урҭ
дразҵаауан “Христос дираны дабаҟоу?” ҳәа.
Дара ракәзар, ус иарҳәеит: “Уриатәылантәи Вифлеем, избан акәзар, абас
иануп аԥааимбар ила:
“Уаргьы Вифлеем, Ауриа идгьыл, акала уреиҵам Ауриацәа рҳәынҭқарцәа,
избан акәзар, уара иулҵуеит Анапхгаҩра, Израилтәи сара сыжәлар зыхьчаша.”
Убасҟан Ирод, маӡала аҟәышцәа дрыԥхьан, еиликааит ииашаҵәҟьаны
аиаҵәа цәырҵраны ианыҟоу аамҭа.
Урҭ Вифлеемҟа идәықәиҵан “Шәцаны Асаби иӡбахә зегьы ииашаҵәҟьаны
иеилышәкаа, дшыжәбалакьҵәҟьа адырра сышәҭ, саргьы сцаны
сиеихырхәаразы” ҳәа реиҳәеит.
Аҟәышцәа цеит аҳ изыӡырҩны. Ари амрагылараҿы ирбаз аиаҵәа дара
раԥхьа инеиуан, аҵыхәтәаны Асаби дахьыҟаз аҭыԥ аҿы иаангылеит.
Аиаҵәа анырба, игәырӷьеит урҭ даара идыӡӡоу гәырӷьарала.
Аҩны ианыҩнала, Асабии Уи Иан Мариеи рбан рыҽкажьны Иара
иеихырхәеит: рхазынаҭрақәа хдыртын, аҳамҭақәа изнаргеит: ахьы, аладан,
асмирна.
Ирод иахь ихнымҳәырц ԥхыӡла дҵас ироун, даҽа мҩак ала ртәылахь
идәықәлеит.
Урҭ анықәҵ, абар Иҳақәиҭу Имаалықь Иосиф ԥхыӡла дизцәырҵуеит
иегьиҳәоит: угыл, Асабии Уи Иани аашьҭыхны уца Египетҟа, уегьыҟаз уа сара
иуасҳәаанӡа, избанзар, Ирод Асаби диԥшарц дашьҭоуп дишьразы.
Уи дгылан Асабии Уи Иани аашьҭыхны Египетҟа дықәҵит.
Убасҟан Ирод аҟәышцәа рыла дышжьаз аниба, даараӡа дгәаан ауаа
дәықәиҵеит Вифлеем(ҟе)и уи акәша-мыкәшеи, асабицәа қәрала ҩышықәса, ма
уи еиҵаны изхыҵуа зегьы, аҟәышцәа рҟынтә иеиликааз, ндырҵәарц.
Убасҟан инаӡеит аԥааимбар Иеремиа иҳәамҭа:
“Рам иуаҳауеит абжьы аҵәыуареи ақьызқьызра каамеҭи: Рахил
лхәыҷқәа дрыхьҵәыуеит, иегьылҭахым аҽеиқәыкра, избанзар, урҭ ыҟам.”
Ирод агәра ганы дыҟан иршьқәаз Иисусгьы дрылоуп ҳәа, убриалагьы Уи
изҳаны аҳас иҟалара ашәарҭа аԥырххоит ҳәа дыҟын.
Ирод данԥсы, абар, Иҳақәиҭу Имаалықь Иосиф иԥхыӡ далалоит Египет.
Иегьиҳәоит: Угыл, Асабии Уи Иани аашьҭыхны, Уриатәыла адгьыл ахь
уца, избан акәзар, Асаби иԥсы иашьҭаз ԥсит.
Иара дгылан, асабии Уи Иани аашьҭыхны Уриатәыла адгьыл ахь дааит.
Архилеи иаб Ирод имцхәрас Уриатәыла аҳра шазиуаз аниаҳа, уахь ацара
дацәшәеит, аха ԥхыӡла анашана аниоу, Галилеитәи аҳәаақәа дрызцеит.
Мариеи Иосифи Иисус дрыманы иааит ақалақь Назареҭ.
Иисус дқәыԥшнаҵы аҩны Иосифи Иан Мариеи дрыцынхон. Уи зхы згәы
иақәгәырӷьоз ҷкәынан, гәахәарылагьы инеигӡон Иара изызиҳәоз зегьы.
Иисус изҳауан, иаҳа-иаҳа дышәуан дегьҟәышхон, иара убасгьы Уи Иосиф
дицхраауан, иара иҟазарҭаҿгьы аус иуан.
Абри аамҭа зегь Уи Иара ихатә уал, Анцәа, Иара ижәҩантә Аб изкыз, иазыҟеиҵон.
Ари ауал, Уи Иосиф иҩны анаанижьлакь, инеигӡараны иаԥхьа
ишьҭаз акәын.
Иисус изҳауан дегьыӷәӷәахон ԥсыла ҟәышрала дышәуа: Анцәа
илыԥхагьы Иара иҿы иҟан.
Иара дзыхшаз есышықәса Иерусалим ицалон Амшаԥ амшныҳәазы.
Иара жәаҩа шықәса анихиҵ, иааит урҭ ишырҵасыз ешԥш Иерусалим
амшныҳәахь.
Аныҳәа амшқәа ииасны аҩныҟа ианыхынҳәуаз, Аҷкәын Иисус даанхеит
Иерусалим: Иосиф Иара Иани ари рызгәамҭеит.
Рыгәгьы иаанагон егьырҭ дрыцны даауеит ҳәа: мышныҟәара ианныҟәа,
Иара дрыԥшаауа иалагеит ргәыцхәыцәеи рдырцәеи рыбжьара.
Иара данырымба, дыԥшаауа иеиҭахынҳәит Иерусалимҟа.
Ахымш рышьҭахь дырбеит Иара ауахәамаҿы арҵаҩцәа дрылатәаны
дырзыӡырҩуа дегьразҵаауаны.
Иара изыӡырҩуаз зегьы ирзымбатәбаран ихшыҩи иҭакқәеи.
Иара данырба, иџьаршьеит: иегьылҳәеит Иара Иан: Сыҷкәын! иаҳзуузеи
ҳара? Абар, Уара Уаби сареи гәырҩа ӷәӷәала ҳушьҭан.
Иара урҭ иреиҳәеит: “Иауазеи Сара шәызсышьҭаз? Мамзаргьы шәара
ишәзымдыруану Сара Саб иитәу аҿы сыҟазаара шахәҭоу?”
Аха дара ирзеилымкааит Иара ииҳәаз ажәақәа.
Иисус урҭ дрыцны дааит Назареҭ: дегьыҟан дара рҳәатәаҿы. Иара Иангьы
арҭ ажәақәа зегьы лгәаҿы илҵәахуан.
Иисус иакәзар, қәҿиарала изҳауан хшыҩлеи қәралеи, Анцәеи ауааи рҿы
абзиабара иманы.
Убасҟан Иисус Ԥсыла ацәҳәырахь дхагалан аџьныш иҟынтә дԥышәахарц
азы.
Ҩынҩажәа мши ҩынҩажәа ухеи ачгара дыҵан, аҵыхәтәаны амла дакит.
Аԥышәаҩ Уи днеидгылан иеиҳәеит: Уара Анцәа Иԥа уакәзар, иҳәа абарҭ
ахаҳәқәа чахарц.
Иара иҳәеит аҭакс: иануп ала мацара акәым ауаҩы дызланхо, аха
иарбанзаалакгьы Анцәа иҿы иҭыҵуа ажәалоуп.”
Убасҟан аџьныш Иара ақалақь цқьаҿы дганы аныҳәарҭа амҵәыжәҩа
дықәиргылоит.
Иегьиеиҳәоит Уи: Уара анцәа Иԥа уакәзар, уҽалырҩры ҵаҟа: избан
акәзар, иануп:
“Имаалықьцәа ԥҟараны ириҭашт Уара узы, рнапқәагьы уқәыргыланы
ургашт, ахаҳәгьы ушьапы ахҟьашарым.”
Иисус уи иеиҳәеит: иануп иара убасгьы: “Дцәыгьԥумшәан Иҳақәиҭу
Унцәа.”
Аџьныш Уи дырҩегь даара иҳаракыу ашьхахь дганы аԥсабара
аԥсҳарақәеи урҭ рыхьӡ-рыԥшеи иирбеит,
Иегьиеиҳәоит Уи: абарҭ зегьы Уара иусҭоит, уҽкажьны усеихырхәар.
Убасҟан Иисус уи иеиҳәоит: усԥырҵ аџьныш, избан акәзар, иануп:
“Иуқәиҭу Унцәа уиеихырхәала, Иара заҵәык имаҵ ула.”
Убасҟан аџьныш Уи дынижьуеит; абар, Амаалықьцәа Иара иааидгылан
имаҵ руан.
Иара Генисарет аӡҭачы дыӡхықәгыланы, зны ажәлар Анцәа иажәа
раҳаларазы ианидибагәалоз,
Иара ибеит ҩ-шхәакы аӡҭачы ишхыз: аԥсыӡкцәа урҭ ирҭыҵны акаҭақәа
рыӡәӡәон.
Симон иитәыз ашхәақәа руакы дҭалан диҳәеит аԥаҩ аҟынтә ԥыҭк
дласкьаразы, иегьдирҵон ажәлар ашхәаҿынтә.
Арҵара даналга, Симон иеиҳәеит: агәҭахьы уласкьа, иегьшәыршә
шәыкаҭақәа аԥсыӡ акразы.
Симон Уи иеиҳәоит аҭакс: Ааӡаҩ! ҳара иаха шаанӡа аџьабаа аабон, аха
акгьы ҳзымкит: егьа ус иҟазаргьы, Уара уажәазы акаҭа сыршәып.
Ари аныҟарҵа, даара ԥсыӡ рацәа ркит, уимоу, рыкаҭагьы кылыжәжәон.
Аҩ-шхәакгьы аҟәарахьы иӡхганы, зегь ааныжьны ихьыԥшит.
Абри ашьҭахь ддәылҵын Леви захьӡыз ашәахтәылхҩы ашәахтәеизгарҭаҿы
итәаз дибан иеиҳәеит уи: Сара усышьҭал.
Иаргьы зегьы ааныжьны дгылан Иара дишьҭалт.
Леви иҩны Уи ачеиџьыка ду изирхиеит: уа иҟан ашәахтәылхцәа рацәаҩни
егьырҭи, урҭ ирыцахатәаз.
Ашәҟәдырыҩцәеи афарисеицәеи гәрымуан иегьрарҳәеит Иара иҵаҩцәа:
ашәахтәылхцәеи гәнаҳа змоуи акрызрыцышәфозеи акрегьзрыцыжәжәуазеи?
ҳәа.
Иисус иакәзар, иреиҳәеит аҭакс: згәы бзиоу ракәым аҳақьым изгәаҟуа,
аха ачымазцәа роуп:
Сара сзаа аиашаныҟәгаҩцәа срыԥхьап ҳәа акәым, аха агәнаҳа змақәоу
рахьырхәразоуп.
Абас, Иисус зынӡа жәаҩаҩык аҵаҩцәа дрыԥхьеит. Арҭ ажәаҩаҩыкгьы
ацҳаражәҳәацәа рыхьӡуп.
Урҭ хышықәса, Иара дыԥсаанӡа, Иисус ицын, Иаргьы дара идирҵон.
Иисус ажәлар идирҵаразы ианагь аамҭа иԥшаауан. Уи бзиа ибон лассылассы
ихәмаруа ахәыҷқәа рыхәаԥшра: иегьрзеиҭеиҳәон иажәамаанақәа
ахәыҷқәеи адуцәеи.
Уи иажәамаанақәа рҿы иуԥылоит ашәҭқәа, ашәырқәа, аҵлақәа. Уи иҳәон
ажәабжьқәа ахәыҷқәа, аҳәса, ахацәа, урҭ русуреи рҭаацәареи ирызкны: иара
убасгьы ақалақьмҩа дуқәеи, абазаршҭақәеи, амҩан иуԥылақәози ирызкны.
Уи урҭ иреилиркаауан ма ари ма ани ажәабжь аҵакы.
Уи иажәамаанақәа дарбанзаалакгьы ахы инаркны аҵыхәанӡа
дырзыӡырҩуаны убасҟак дыргәалархалартә иҟан.
Ари ашәҟәаҿы шәара шәхаҭақәагьы Иара иажәамаанақәа рахьтә ԥыҭк
шәрыԥхьар шәылшәоит.
Иисус идирҵон абас:
Избан акәзар, Анцәа убас бзиа ибеит аԥсабара, Ихшаазаҵә уи
дамеидеит, дызусҭзаалакь Иара дхазҵо дҭамхарц, наӡаӡатәи аԥсҭазаара
имазарц.
Амҩагьы аиашарагьы Сара соуп: аӡәгьы дзаауам Саб иахь, Сара сыла
акәымзар.
“Бзиагьы дба Иҳақәиҭу Унцәа гәылеи ԥсылеи, умчи удырреи зегь рыла.”
Абар раԥхьатәи аԥҟара.
Егьыгьи уи иеиԥшуп: “Бзиа дба иузааиигәоу ухы еиԥш.” Арҭ иреиҳау
даҽа ԥҟарак ыҟам.
Аха шәара, Сара исзыӡырҩқәоу ишәасҳәоит: шәаӷацәа бзиа ижәбала,
шәызцәымӷу абзиара рзыжәула.
Шәызшәиуа абзиара рзыжәула, шәгәы нзырхо рзгьы шәныҳәала.
Узӡӷык иасыз егьыгьи имҵак: хыхьтәи ушәҵатәы уцәызго имоумкын
ухарԥгьы.
Иуҳәо дызусҭзаалакь иҭ, утәы згаз иҟынтәгьы исырхынҳәуеит ҳәа
уҽидумцалан.
Ауаа шәызныҟәалараны ишышәҭаху еиԥш, шәаргьы дара шәрызныҟәала.
Иисус ажәамаана бзиаӡақәа иҳәон. Урҭ ажәамаанақәа рахьтә зегь реиҳа
ауаа бзиа ирбоз иеиуоуп иҟьалаз ауаса рыцҳа иазку ажәамаана.
Зны ари ауаса ҳәуан, ихараӡангьы ицеит, агәарҭа иаҟәҟьаны иҟьалартә
еиԥш.
Ахьча иаразнак агәарҭа ныжьны ихаҭа дцеит, иҟьалаз ауаса аԥшааразы.
Уи ауаса ибан иҟәаҟәа иқәыртәаны аҩныҟа иааигеит. Уи даараӡа насыԥ
иман.
Аҩны дааны иҩызцәеи игәылацәеи еизиган “Шәсыцгәырӷьа, исцәыӡыз
ауаса збеит” ҳәа реиҳәеит.
Иисус ари ажәамаана абарҭ ажәақәа рыла далгеит:
Ишәасҳәоит шәара, убас ԥшынҩажәи зеижәҩык аиашаныҟәгаҩцәа хьхәра
иазымгәаҟуа рзы еиҳа гәырӷьара ҟалоит ажәҩан аҿы гәнаҳа зманы иахьхәыз
аӡәы изы.
Ахьча ҳалал изку ажәамаана еиҭазҳәаз Иисус ихаҭа “Ахьча Ҳалал” ҳәа
ҳишьҭоуп.
Аӡәы ҩыџьа аԥацәа иман.
Урҭ рахьтә иеиҵбыз “Саб! исыҭ амазараҿынтә исыхәҭоу” ҳәа иеиҳәеит
иаб. Аб урҭ амазара рзишеит.
Дук мырҵыкәан, аԥеиҵбы зегь еизганы тәыла харак дазцеит: уаҟа
хнымкыларала дныҟәан имазара нихит.
Зегь анних, уи атәылан иҟалеит амлашьра ду, дегьалагеит уи агәаҟра.
Дцан, уи атәылан инхоз аӡәы иҽидикылт: уи идәқәа рахь дишьҭит
иҳәақәа рыхьчаразы.
Уи мап ацәикшамызт аҳәақәа ирфоз аџь-рыцқәа рыла имгәа арҭәра, аха
уаҩы ииҭомызт.
Ихшыҩ аҿы данааи, “Саб шаҟаҩ маҵуцәа имада ача мыцхәы заҩзхуа, сара
сакәзар, амла сагоит” иҳәеит.
“Сгыланы сцап саб иахь, саб! сара агәнаҳа зуит ажәҩани уареи шәаԥхьа
ҳәа иасҳәап” иҳәеит.
“Сегьаԥсам шьҭа уара уԥа ҳәа ахьӡ схызаара: судкыл умаҵуцәа
сырхыԥхьаӡаланы.”
Дгыланы дцеит иаб иахь.
Аб ӷиԥаӷ дибеит хара дшыҟаз, дегьрыцҳеишьеит: дыҩны дцан ихәда
иҽахажьны дигәыӡуан.
Аԥа иакәзар, “Саб! сара агәнаҳа зуит ажәҩани уареи шәаԥхьа, шьҭа
саԥсам уара уԥа ҳәа ахьӡ схызар” ҳәа иеиҳәеит уи.
“Иреиӷьу амаҭәақәа ааганы деилашәҳә, амацәазгьы инапы иахашәҵ,” ҳәа
аб имаҵуцәа иреиҳәеит.
Агамлачах ааганы ишәшьы, акраҳфап, қьаф ааулап.
Избан акәзар, ари сԥа дыԥсны дыҟан дыбзахеит, дыӡны дыҟан даабеит.
Иегьалагеит ақьафура.
Ари ажәамаанала Иисус дырҩагьых иаҳирбоит дарбанзаалакгьы агәнаҳа
зманы ахьхәрала Жәҩантә Аб иҿы иаауа шаҟа гәырӷьарылеи анажьралеи
дидикыло.
Аӡәы Иерусалимтәи Иерихонҟа дцон, абрагьцәа дрымԥыхьашәан
имаҭәақәа ишәырхит, дырхәит, иԥсы аарла ишҭаз дныжьны ицеит. Ԥшьаҩык
машәыршақә уи амҩала днеиуан, дибан дивсны дцеит.
Убас Левиткгьы уи аҭыԥ аҿы дыҟан: днеидгыланы днеихәаԥшын, дивсны
дцеит.
Самариатәык дшымҩасуаз диқәшәан, даниба дрыцҳеишьеит.
Днеидгылан ихәрақәа азеиҭыни аҩи рыхьшьны иҿеиҳәеит: иҽада
дақәыртәаны асасааирҭаҿы днаганы нап идикылт.
Адырҩаҽны, дцо даналага, ҩдинариак ҭыхны асасааирҭа ахылаԥшҩы
ииҭеит “Ацхыраара иҭ ари: ари еиҳа нухыр, саныхынҳәлакь иусҭап” ҳәагьы
иеиҳәеит уи.
Иисус иҭахын ари ажәамаана заҳауаз егьырҭ ауаа рзы ргәы разны
иҟазарц, еиҳаракгьы арыцҳара иақәшәаз рзы.
Алаҵаҩ изку ажәамаана
Иисус лассы-лассы ибалон анхацәа рымхқәа шыларҵоз. Урҭ амхы ахи
аҵыхәеи иахысуан уаԥсҵәык-уаԥсҵәык ажәла рарҭмаҟ иҭыхны анышә иаҭо.
Абас, зны алаҵаҩ изку ажәамаана еиҭеиҳәеит Иисус: абар, алаҵаҩ
дҭыҵит алаҵаразы.
Данылаҵоз жәлацқәак амҩа ианшәалеит, аҵарақәагьы аахаԥрын урҭ
рфеит.
Егьырҭ анышә ахьырацәамыз ахаҳәра иқәԥсеит, иегьааит ирласны анышә
ҵауламызт аҟынтә.
Амра ангыла, иканӡеит, адац ахьамамыз аҟынтә иҩеит.
Даҽа жәлацқәак амӷра илаԥсеит, амаӷ азҳан урҭ ахәаҽит.
Егьырҭ ракәзар, адгьыл барақьаҭраҿы икаԥсан аҽаҩра аарышьҭит: акы
ӷиаанашьҭитӷ шәынтә иазырҳаны, егьи хынҩажәантә, даҽакгьы ҩажәижәабантә.
Шәара шәазхәыц алаҵаҩы изку ажәамаана иаанаго.
Дарбанзаалакгьы Аԥсҳара ажәа заҳауаны игәнызымкыло иҿы агызмал
дааны уи игәаҿы илаҵоу мҵаирсуеит: абар, амҩаҿы илаҵоу змааноу.
Ахаҳәраҿы илаҵоу иаанаго абри ажәа заҳауаны убри асааҭ азы
издызкыло иоуп.
Аха уи иҩныҵҟа адац ахьимам азы, акыр аамҭа иҽизынкылом, агәырҩеи,
ажәа ашьҭазаареи шааилакь, убри асааҭ азы дааҳәуеит.
Амаӷраҿы илаҵоу иаанаго абри ажәа заҳауа, аха ари аамҭа азҿлымҳареи
абеиара ахнахреи ажәа шилархәаҽуеи уи шылҵшәадахои ауп.
Адгьыл барақьаҭ аҿы илаҵоу иаанаго ари ажәа заҳауа иегьгәнызкыло
иоуп: уи иоуп алҵшәа бзиа аазышьҭуа иегьузҭо: аӡәы иааишьҭуеит шәынтә
иазырҳаны, егьи хынҩажәантә, даҽаӡәгьы ҩажәижәабантә.
Иисус иеизаз ажәлар рацәа ауаз анреиҳәа ашьҭахь, даараӡа дааԥсеит.
Иҵаҩцәа иманы аԥсыӡкыга ашхәала Галилеитәи аӡиа даныруаз, Иисус
ӷәӷәала дыцәеит.
Аԥшатлакә ду ҵысит: ацәқәырԥақәа ашхәа иадсылон, абасала шьҭа уи
ӡыла аҭәра иаҿын.
Иара аԥсҟы амԥан ахчныза ихы ықәҵаны дыцәан. Даарԥшны Иара
иарҳәоит: Арҵаҩы ҳагәхьаагьы умкӡои, ҳҭахоитеи?
Дгылан аԥша аҟәихит, амшынгьы иақәҿиҭит: ҿумҭын, уҽеиқәык!
Аԥшагьы тәеит, аҭынчра дугьы ҟалеит.
“Абас шәызшәаҩузеи? Ахаҵара зшәымамзеи? ҳәагьы реиҳәеит урҭ.
Мыцхәы ишәан дара-дара иеибырҳәон: дызусҭада Абри, аԥшагьы
амшынгьы Иара изыӡырҩыртә еиԥш? ҳәа.
Иисус дааит дырҩагь Капернаум: ираҳауа иалагеит Иара аҩны дшыҟаз.
иегьԥкымхааит. Анцәа ҳара дҳацхрааҩхоит, ҳара Иара ацхырааразы ҳаниҳәо.
Иара убри асааҭ азҵәҟьа иеизеит жәпаҩык, ашә аҿгьы аҭыԥ ыҟамзартә
еиԥш: Иара урҭ ажәа реиҳәон.
Ԥшьҩык зҵагылаз кәадаӡак дрыма Иара изнеит.
Ауаа рацәа ахьыҟаз аҟынтә иааигәа анеира анрылымша, Иара дзыҩназ
аҩн ахыб ршәан икылжәаны акәадаӡа дызныз аиарҭа ларышьҭит.
Иисус арҭ рхаҵара зеиԥшраз аниба, “Сыҷкәын! иуанажьуп угәнаҳарақәа”
ҳәа акәадаӡа иеиҳәеит.
Араҟа ашәҟәдырыҩцәа рҟынтә џьоук ыҟан, иегьаанагон рыгәқәа:
Иарбану Иара абас Анцәа дызирџьо? Дарбану Анцәа заҵәык ида
агәнаҳарақәа ранажьра зылшьо? ҳәа.
Иисус иара убри асааҭ азҵәҟьа дара ргәы абас ишаанагаз ԥсылы идырын,
“Абас шәгәы изаанагозеи?” ҳәа реиҳәеит.
Иарбану иаҳа имариоу? Икәадаӡоу “угәнаҳарақәа уанажьуп” ҳәа иаҳәара
акәу? мамзаргьы “угыл, уцәарҭақәа шьҭыхны уныҟәала” ҳәа иаҳәара акәу?
Аха шәара ижәдыррацы Ауаҩытәҩыс Иԥа агәнаҳарақәа ранажьра амчра
шимоу, икәадаӡоу иеиҳәоит:
Уара иуасҳәоит: угыл, уцәарҭақәа шьҭыхны уҩныҟа уца.
Иара убри асааҭ азҵәҟьа ицәарҭақәа шьҭыхны зегьы ишырбоз ддәылҵит,
зегьы иџьаршьартә еиԥш, дегьыҳараркуан Анцәа, иеигьырҳәон:
ианакәзаалакгьы абри еиԥш ҳамбацт ҳәа.
Зны Иисус иҵаҩцәа иманы дцеит Галилеитәи амшын нырцә, Тиверида
акәша-мыкәша.
Ауаа рацәа Иара ихьыԥшит, избанзар урҭ ирбон ачымазцәа ирзиуаз
аџьашьатәқәа.
Иисус днаԥшны ауаа рацәа Иара иахь ишааиуаз аниба, Филипп
иеиҳәоит: ача абааҳхәари, абанҭ акрырҿаҳҵарц?
Ари Иара уи изеиҳәаз далаԥишәарц азоуп, Иара ихаҭа идыруан
иҟеиҵашаз.
Филипп Уи иеиҳәоит аҭакс: ҩышә динариа рыхә ача урҭ ирызхом, досу
маҷк иадамхаргьы ихьӡартә еиԥш.
Ицаҩцәа руаӡәк, Андриа, Симон Петра иашьа, Иара иеиҳәоит: Ара
дыҟоуп ҷкәынак, уи имоуп ақьар иалху хәчахыки ҩԥсыӡки. Аха уи
зларыхәозеи арсҟаҩык ауаа рацәа?
Иисус иҳәеит: ауаа ииарц рыдышәҵа. Ари аҭыԥ аҿы аҳаскьын рацәа
ыҟан. Абасала, ииеит ауаа, хыԥхьаӡарала хәнызқьҩык инарзынаԥшуа.
Иисус ачақәа шьҭыхны Анцәа аџьшьара иҭаны иҵаҩцәа инариҭеит:
иҵаҩцәа ииаз ирзыршеит: убас аԥсыӡқәагьы заҟа рҭахыз.
Урҭ рызхара анырфа, Иара иҵаҩцәа иреиҳәеит: иаанхаз ачасақәа
еизыжәга акгьы ԥхасҭамхарц азы.
Иегьеизыргеит иегьдырҭәит урҭ жәаҩа калаҷкәырк ақьар иалхыз хәчахык
ирцәынхаз ачасақәа рыла.
Абас Иисус иҟеиҵаз аџьашьатәы збаз ауаа “Аиашаз, ари аԥсабара
иқәлараны иҟоу аԥааимбар иоуп” ҳәа рҳәо иалагеит.
Изакә насыԥузеи ирыманы иҟаз Иисус хәчахыки ҩԥсыӡки зиҭаз ауааи,
аҵаҩцәеи, аҷкәынцәеи.
Жәаҩа шықәса зхыҵуаз ӡӷабк, аб иԥҳа заҵә, ӷәӷәала дычмазаҩхеит.
Наир захьӡыз уи лаб, асинагога ахылаԥшҩы, даара илахь еиқәын.
“Ари азы Иисус адырра иҭатәуп,” иҳәан, уи дыццакны Иара иԥшаара
далагеит.
Иисус дыԥшааны ӷәӷәала диҳәон “Сыԥҳа дшыԥсра дыҟоуп: уааны
унапқәа лықәҵа дыбзиахаразы, дымԥсразы” ҳәа.
Иисус уи диццеит. Иисус ажәлар рацәа идибагәало ишьҭан.
Амҩа дықәнаҵы џьоукы аан “Уԥҳа дыԥсит: нас Арҵаҩы
дызургәаҟгәышьои?” ҳәа асинагога ахылаԥшҩы иарҳәеит. Аха Иисус арҭ
ажәақәа иаҳан, убри асааҭ азҵәҟьа “Умшәан, амала ахаҵара умаз” ҳәа
асинагога ахылаԥшҩы иеиҳәеит.
Петреи, Иакови, Иаков иашьа Иоанни рыда аӡә дишьҭалар имуит.
Асинагога ахылаԥшҩы иҩны даауеит ӷИараӷ: иегьибоит аилеиҩеиласреи,
аҵәыуацәеи, аҳәҳәацәеи.
Дыҩналаны урҭ иреиҳәоит: “Иарбану шәзыршәа, шәегьзҵәыуа? Аԥҳәызба
дымԥсит, аха дыцәоуп.”
Иегьихыччон Иара. Аха Иара зегь дәылцаны, аԥҳәызба лаби лани Иара
ицқәази иманы аԥҳәызба дахьышьҭаз дыҩналоит.
Аԥҳәызба лнапы данкны, “Талифа-Куми” ҳәа леиҳәоит. Ари захьӡу:
“Аԥҳәызба! бара боуп сызҿу, бгыл!” ауп.
Аԥҳәызбагьы убри асааҭ азҵәҟьа дгыланы аныҟәара далагеит, избан
акәзар, лара жәаҩа шықәса лхыҵуан. Зегьы даараӡа ирзымбатәбаран.
Ахәшәтәра ҟазшьақәа рыла идырыз аҽыкәабарҭа, уриа бызшәала
Вифезда захьӡу, ихыбыз хәымҩак змаз, давсны дцон зны Иисус.
Уа ишьҭан ирацәаҩӡаны ачымазцәа: алашәқәа, ацыркьцәа, иеилаҩаз, аӡы
аҵысра иазыԥшуа.
Избан акәзар, Иҳақәиҭу имаалықь аамҭала аӡҭачаҿы дылбааны аӡы
еилаиргьажьуан: раԥхьаӡа аӡы аилагьажьымҭаз иҭалаз дыбзиахон, чмазарас
дзынхьаауазаалакь.
Дыҟан ара аӡәы, ҩажәи жәаа шықәса зчымазара иаргәаҟуаз.
Иисус уи дышьҭаны даниба насгьы ианеиликаа уи акыр аамҭа
дшычмазаҩыз, ум иеиҳәоит: угәы бзиахарц уҭахума? ҳәа.
Ачымазаҩы аҭақс ус иеиҳәоит: ус ауп, Иҳақәиҭу, аха сара дсымам ауаҩы,
аӡы аилагьажьымҭаз аӡҭачы сӡаазҵаша. Сара снеиаанӡа даҽаӡәы дӡаалоит.
“Угылыны, уцәарҭақәа шьҭыхны уныҟәа” ҳәа иеиҳәеит Иисус уи.
Иара убри аамҭазҵәҟьа уи ауаҩ игәы бзиахеит, ицәарҭа аашьҭихын,
аныҟәара далагеит. Уи аҽны сабшан.
Абри ашьҭахь Иисус уи аныҳәарҭаҿы дибан иеиҳәеит “Абар, уара угәы
бзиахеит: шьҭа уаҳа гәнаҳара умун, иеицәоу умыхьырц азы.”
Ацәеилабаара чымазара бааԥсуп. Ари ачымазара ҿкыуп, абри аҟынтә
ацәеилабаацәа аҩны, ма егьырҭ ауаа ирзааигәаны анхара иақәиҭыртәуамызт,
урҭ рымҟьашьырц азы. Убри аҟынтә ацәеилабаара зхыз ауаҩы, ма ихала,
мамзаргьы егьырҭ ацәеилабаацәа дрыцынхозар акәын.
Иерусалимҟа данцоз, Иара Самариеи Галилеии дрылсуан.
Қыҭак дналалоны еиԥш, Иара иԥылеит жәаҩык ацәеилабаара зыхьуаз,
ихараны зҽаанызкылаз.
Рыбжьы ырҳаракны “Ҳрыцҳашьа, Иисус, Абжьаҩ!” ҳәа ҿырҭуан.
Урҭ аниба, “Шәцаны аԥшьаҩцәа шәҽыдшәырба,” ҳәа реиҳәеит. Дара
шцоз ицқьахеит.
Урҭ рахьтә аӡәы дшыцқьахаз аниба, ибжьы рдуны Анцәа дырҳаракуа
дхынҳәит.
Ишьапқәа иҽрышьклеижьит диаҭабууа: ари д-Самариатәын.
Усҟан Иисус иҳәеит: Ицқьахаз жәаҩык ракәӡамзи? Иабаҟоу егьырҭ
ажәҩык?
Ари атәым жәлантә ида егьырҭ шԥахнымҳәи Анцәа ддырҳаракырц?
“Угыл, уца: уара ухаҵара уара уеиқәнархеит” ҳәа иеиҳәеит уи.
Ҳаргьы Анцәа абзиарақәа иаҳзиуазы ҭабуп ҳәа иаҳәара бзанҵык
иаҳхаҳмыршҭлароуп.
Зны Иисус Капернаум ақалақь ашҟа дцон.
Ари ақалақь Генесареҭтәи аӡиа иаҽԥынгылан.
Иисус Капернаум даналала, шәҩык ирхыз дааидгылан диҳәеит:
Иҳақәиҭу! смаҵуҩы имч кәадахан, дычмазаҩгәаҟны аҩны дышьҭоуп.
“Сара снеины далсыргоит” иҳәеит Иисус.
Шәҩык ирхыз аҭакс иҳәеит: Иҳақәиҭу! схыбра уҵалара сара саԥсам,
амала ажәала иҳәа, смаҵуҩы дыбзиахоит.
Избанзар, сара аӡәы инапаҵаҟа иҟоу уаҩуп, аха снапаҵаҟа иҟоу
аибашьцәа аӡәы “Уца” ҳәа иасҳәар, дцоит, егьи “Уааи” ҳәа иасҳәар, дааиуеит:
смаҵуҩы “Иҟаҵа” ҳәа иасҳәар, иҟеиҵоит.
Абри аниаҳа, Иисус даара иџьеишьан, Иара ихьыԥшыз иреиҳәеит:
ииашаны ишәасҳәоит: Уриатәылангьы исымбацт абри еиԥш Анҵәахаҵара.
Ишәасҳәоит шәара ирацәаҩны мрагылырантәи мраҭашәарантәи ишаауа,
иегьшрыватәо Абраами, Исааки, Иакоби Жәҩантә Аԥсҳараҿы.
Аԥсҳара аԥацәа дәылцахоит адәнылашьцарахь: уа иҟалашт аҵәыуареи
ахаԥыцырҿҿареи.
Иегьиеиҳәеит Иисус шәҩык ирхыз: уца, ишхауҵаз еиԥш иузыҟалааит.
Убри асааҭ азы уи имаҵуҩы игәы бзиахеит.
Зны Иисус ақалақь Иерихон далҵны иҵаҩцәеи ажәлар рацәеи ицны
данцоз аамҭазы, Тимеи иԥа Вартимеи, алашә, амҩа ахықәан дтәан арыцҳахә
даҳәо.
Ари Иисус Назареи шиакәыз аниаҳа, уи аҳәҳәара далаган “Иисус, Давиҭ
иабиԥаратәиу! срыцҳашьа” иҳәеит.
Шьардаҩы “Ҿыумҭын” рҳәеит, аха иара иаҳагьы ирыӷәӷәаны “Давиҭ
иабиԥаратәиу! срыцҳашьа” ҳәа дыҳәҳәо далагеит.
Иисус даанҿасын, иԥхьарц рыдиҵеит. Алашә изҿыҭуа “Умшәан, угыл,
уара дуԥхьоит” ҳәа иарҳәоит.
Уи хыхьтәи ишәҵатәы ишәхҳәаны дҩагылан, дааит Иисус иҿы.
Аҭак иҭо Иисус уи диазҵааит: иуҭахуи Сара сҟынтә? “Арҵаҩы! сыла иабо
сҟаларц” ҳәа иеиҳәеит алашә Иара.
“Уца, уара ухаҵара уара уҿнахит” ҳәа иеиҳәеит уи Иисус.
Убри асааҭ азҵәҟьа уи ила хтит, Иисус дишьҭаланы амҩагьы днанылеит.
Иисус уажәы, ажәҩанаҿы дшыҟоугьы, лыԥхала идикылоит иегьнеигӡоит
ахаҵаратә ныҳәара.
Ахаҵареи аҿыхреи рзы згәы аблақәа ирыҳәо ирзааиртуеит Уи.
Хышықәсатәи иныҟәарақәеи аус бзиақәеи рышьҭахь, Иисус идыруан
иԥсра аҿҳәара шааигәахаз. Уи иҭаххеит иҵыхәтәанны иалихқәаз иҵаҩцәа
аишәа дрыцахатәарц.
Ашьҭахь Иисус иҵаҩцәа иреиҳәеит: исҭахын даараӡа абри амшаԥ,
сгәаҟрақәа срықәшәаанӡа, ишәыцысфарц.
Избан акәзар, абри нахыс уи сфалаӡом, Жәҩантә Аԥсҳараҿы иҟалаанӡа.
Аҿа аашьҭыхны, Анцәа аџьшьара иҭаны “Ари шәыдкыланы иеизышәша”
ҳәа реиҳәеит.
Избан акәзар, ишәасҳәоит шәара: ажь иалҵуа, Анцәа Иԥсҳара аанӡа, ари
нахыс ишызымжәуа.
Ачагьы аашьҭыхны, Анцәа аџьшьара иҭаны иԥҽны инариҭеит “Ари Сара
исцәеижьуп шәара шәзы иҭихо: ари ҟашәҵала Сара сгәаларшәагас,” ҳәо.
Иара убас аҿагьы риҭеит ари уаххьазы “Ари шәара шәзы икаҭәо сшьаҿы
иҳәахьа ҿыцуп” ҳәо.
Аҵаҩцәа игәныргеит, ари дара рҵыхәтәантәи уаххьа акәызшәа Иисус
дышцәажәоз анеилыркаа. Урҭ иаҳагьы игәныргарын дара рахьтә аӡәы
иаарласны дшиҭиуаз рдыруазҭгьы.
Имаӡоу уаххьа ианалга, Иисус ддәылҵын иҵаҩцәа иманы Гефсиманиатәи
абаҳчахь, Иерусалим ааигәара, иҿынеихеит.
Аҭыԥ аҿы ианнеи, “Шәныҳәала ацәыгьԥышәара шәақәымшәарц азы,” ҳәа
реиҳәеит.
Ихаҭа дара днарԥырҵын ишьамхқәа ларсны дныҳәон.
Абас ҳәо: Саб! аеи, Уара иугәаԥханда абри аҿа саҩгара, уи сҳәеит ҳәа,
Сара сгәаԥхара акәым, аха Уара утәы ҟалааит.
Амаалықь Уи жәҩантә дизцәырҵын игәы ирӷәӷәон.
Дышгәаҟуазгьы еиҳа иҽадцаланы дныҳәон: Иара иԥхӡгьы ашьа
ацәыкәбарқәа, адгьыл иқәҭәо, иеиԥшын.
Дныҳәаны даналга, Иара иҵаҩцәа рҿы даан, агәырҩа аҟынтә ишыцәаз
ибеит.
Иегьреиҳәеит урҭ: Шәышԥацәои? Шәгыланы шәныҳәала, ацәыгьԥышәара
шәақәымшәарц азы.
Ари аҳәара дшаҿыз, иааит ажәлар: урҭ раԥхьа днеиуан ажәаҩа рахьтә
аӡәы, Иуда захьӡыз, Иисус дегьынеидгылеит дигәыӡразы.
Избан акәзар, “Сара сзыгәыӡуа иоуп Иара” ҳәа адырга риҭахьан урҭ.
Иисус уи иеиҳәоит: Иуда! гәыӡралоума Ауаҩытәҩыс Иԥа дышхыухуа?
Аԥшьаҩеиҳабацәеи, аныҳәарҭа ахылаԥшцәеи, аиҳабацәеи Иара
иҿаԥхьа иеизаз “Абрагь шәиқәлошәоуп асақәеи аҵәқәеи шәыманы шәшаауа”
ҳәа реиҳәеит Иисус.
Сара есымша шәара сшәыцҟан аныҳәарҭаҿы, аха шәара шәнапқәа
сықәшәырххомызт: аха уажәы шәара ишәаамҭоуп алашьцарагьы шәамчуп.
Иара дыкны аԥшьаҩеиҳабы иҩны дааргеит.
Петра хара-хара дрышьҭан.
Абри аԥхьа Петра ианагь гәык ала сшыузыҟало ҳәа ирҵаҩы иеиҳәеит,
аха Иисус арбаӷь ҿнаҭаанӡа хынтә Иара мап шицәикуа атәы иеиҳәеит.
Аныҳәарҭа ахылаԥшцәа реибашьцәа Иисус дыркын, аԥшьаҩеиҳабы иҩны
дааргеит. Петреи Иоанни маӡала Иара ишьҭалеит.
Ашҭа агәҭаны амца еиқәҵаны ианааилатәа, Петрагьы урҭ рыгәҭа
днатәеит.
Ԥҳәыс маҵуҩык уи амца ааигәара дыштәаз анылба, цқьа диҿаԥшын
“Аригьы Иара дицын” лҳәеит.
Аха уи “Сара Уи дсыздыруам” ҳәа аԥҳәыс илаҳәаны Иара мап ицәикит.
Ԥыҭрак ашьҭахь даҽаӡәгьы уи дибан “Уаргьы урҭ уреиуоуп” ҳәа
иеиҳәеит. Аха Петра уи “мап” ҳәа иеиҳәеит.
Сааҭк аҟара анҵы, даҽаӡәгьы иақәырӷәӷәаны “Абригьы ииашаны убри
дицын, избан акәзар, иара дГалилеитәуп” иҳәон.
Аха Петра “Уара иуҳәо сара исыздыруам” ҳәа иеиҳәеит уи ауаҩ.
Иара убри асааҭ азҵәҟьа, иара абри аниҳәоз, арбаӷь ҿнаҭит.
Убасҟан Иҳақәиҭу даахьаҳәны Петра днеихәаԥшит: иегьигәалашәеит
Петра Иҳақәиҭу иажәа, “Арбаӷь ҿнаҭаанӡа хынтә Сара мап сцәыукуеит” ҳәа
иеиҳәахьаз.
Наҟ дындәылҵын лаӷырӡышала аҵәыуара далагеит.
Иисус дызкыз ауаа иацәҳауан иегьисуан.
Дыхҩаны иҿасуан “Иҳәа, иуысыз дарбану?” ҳәа иазҵаауа.
Иара иҿагылоз даҽа рџьара рацәа изырҳәон.
Ауриацәа рыԥшьаҩцәа Иисус римтәи агәбернатор Пилат дизаарган
гәыбӷан иҭара иалагеит.
Пилат Иисус иҭҵаара далагеит, ашьҭахь аԥшьаҩеиҳабацәеи,
ахылаԥшцәеи, ажәлари дрыԥхьан абас реиҳәеит урҭ: “Шәара Ари Ауаҩ ауаа
зырҩашьо ҳәа дысзаажәгеит: абар, шәара шәҿаԥхьа дҭысҵааит, аха Ари Ауаҩ
шәара ахара зидышәҵо азы хара идны ҳәа сымбеит сара.”
Аха дара “Дкыдҵа, дкыдҵа Уи” ҳәа еибарҳәҳәон.
Дара рҽадцаланы быжь дула иеибарҳәҳәон икыдҵара иаҳәо: урҭи
аԥшьаҩеиҳабацәеи рыҳәҳәабжь аиааит.
Иегьиӡбит Пилат урҭ ишаҳәаз еиԥш ҟаларц.
Алахь-ҭыԥ захьӡыз аҭыԥ аҿы ианааи, убра дкыдырҵеит Иара,
ацәгьауцәагьы аӡәы иарӷьарахь ала егьи иармарахь ала.
Иисус аҳәара даҿын: Саб! иаҭоумҵан арҭ, избан акәзар, иҟарҵо
рыздыруам.
Иегьыршон Иара имаҭәақәа аҵәы рызҭаршәны.
Ажәларгьы гыланы иԥшуан.
Ахылаԥшцәагьы урҭ ирыцыччон абас ҳәо: “Егьырҭ ҿихуан, Иара Ихы
ҿихааит, Анцәа иалихыз Христос иакәзар.”
Амш асааҭ ҩба ирзынаԥшуан: иегьыхалеит алашьцара ӷәӷәа асааҭ жәба
ҟалаанӡа.
Амрагьы лашьцеит, аныҳәарҭаҿгьы аԥарда агәҭа леиҩжәеит.
Иисус ибжьы неиҵыхны дныҩныҵәаан “Саб! Сара сыԥсы Уара унапы
ианысҵоит” иҳәеит. Абригьы ҳәаны, иԥсы ишьҭит.
Иҟалаз збаз шәҩык ирхыз Анцәа аџьшьара иҭаны “Аиашаз Ари Ауаҩ
дҵабыргныҟәгаҩын” иҳәеит.
Ари аланаԥшыраҿы иеизаз ажәлар зегьы иҟалаз анырба, ргәы иҭасуа
ихынҳәуан.
Уи амш хәашан, асабшагьы ааигәан.
Асабша аниас, амчыбжь аԥхьатәи амш ашарԥазы, иааит Мариа
Магдалинеи егьи Мариеи адамра рбарц.
Абар, иҟалеит адгьылҵысра ду: избан акәзар, Иҳақәиҭу Имаалықь
ажәҩанахьтә дылбааны адамра днадгылан ашә ахаҳә адхны дықәтәан.
Иԥшра амацәыс иеиԥшын, ишәҵатәгьы шкәакәан ас еиԥш.
Аҷаԥшьацәа уи ицәшәаны рыԥсы рыхҟьан аԥсцәа реиԥш иҟалеит.
Амаалықь иажәа аҳәса ирзынарханы “Шәымшәан, издыруеит шәара икыдҵоу
Иисус шәышишьҭоу” иҳәеит.
“Уи ара дыҟам: ишиҳәахьаз еиԥш, дгылт Иара. Шәааи, Иҳақәиҭу
дахьышьҭаз аҭыԥ жәба.
“Шәласны шәцаны, Уи аԥсцәа рахьтә дышгылази, раԥхьа Галилеи
дышнеиуеи насгьы Иара уа дшырбо иҵаҩцәа ирашәҳә: абар, Сара шәара
ишәасҳәоит.”
Иццакны адамра иааҭыҵын, ашәареи агәырӷьара дуи иамҽханакны иҩт,
иҵаҩцәа ирарҳәаразы.
Иҵаҩцәа ирарҳәаразы ианцоз Иисус дырԥылан “Шәгәырӷьала!” иҳәеит.
Даргьы неидгылан ишьапқәа рыҽрыкәыршаны Иара иеихырхәон.
Убасҟан Иисус урҭ иреиҳәоит: “Шәымшәан, шәца, ирашәҳә Сара
сашьцәа, Галилеиҟа ицарц, иара уа сырбашт Сара.”
Нас, иашьцәа данрацәажәа ашьҭахь, Иҳақәиҭу ажәҩан дхалан Анцәа
иарӷьарахь ала днатәеит.
