Ахьӡ – ОМОНИМҚӘА   АԤСУА  БЫЗШӘАҾЫ

Ахьӡ ауаҩы дарԥшӡоит.
                                 (Аԥсуа жәаԥҟа)


Идыруп, ахатәы хьыӡқәа ауаа рхьарԥшраз ишыҟоуи, урҭ аӡәи-аӡәи рхы еизырханы реицәажәараан реибадырра шыҟанаҵои, дара рыхьӡқәа џьара ианеиқәырԥхьаӡо, мамзаргьы ус ианрыхцәажәо реиҩдраареи реиламарҩашьареи ишразку.
Аԥсуа хатәы хьыӡқәа, зымҽхак ҭбаау, иуадаҩу, еижәлантәым, акрызҵазкуа, алексикатә акқәа рпласт ауп рхархәара хкы рацәалагьы еилоуп. Убри ус шакәу дырҵабыргоит лассы-лассы ахатәы хьыӡқәа рхархәара ацәажәаратә жәақәеи асахьаркыратә литературеи афольклори рҟны «…ахатәы хьӡи, иара ахшыҩҵаки аформеи, аҭагылазаашьаҿи ахархәара, иара ыҟамзаргьы, ианакәзаалакгьы, иҵабыргны иаҳҳәозар, машәыршақә ма анырра ду амамкәангьы иҟаӡам».
Иахьатәи аԥсуа хатәы хьыӡқәа рноменклатура иџьашьатәу зхатә ҷыдаҟазшьа змоу, еиуеиԥшым ԥштәы хкыла, мозаиканы еилаԥсуоп, егьышьақәгылоуп ижәытәӡатәуи, иҿыцӡоуи, инаџьнатәуи, иԥсахуи, итрадициатәуи ихәыцуи, насгьы дара-дара еилазмырҩашьо аҩдраагақәагьы рымоуп.
Имаҷымкәаны ахатәы хьыӡқәа рхархәара зыдҳәалоу иахьатәи аԥсуа бызшәеи астилистикеи рызҵаарақәеи рҿы ицәырҵо рҟазшьа ҷыдарақәа роуп.
Абызшәа абеиара ҟазҵо ианалацәажәо, жәаҳәарада, арҵабыргразы ирҳәоит афразеологизмқәеи асинонимқәеи  абызшәаҿы ианырацәоу шракәу.
Афразеологиа, ииашаны иазгәарҭахьеит, ажәытәӡатәи ажәақәа зграмматикатә формақәа аамҭа иаражәхьоу, урҭ рсинтаксисттә конструкциақәеи дареи еиқәзырхаз шмазароу. Афразеологиа аформа ԥсахрада ишеиқәнархо еиԥш, ԥсахрада еиқәнархоит аҵакгьы-амилаҭтә қьабзқәеи, аҵакқәеи, аҭоурыхтә ҳәамҭақәеи, насгьы уи аамҭазы иҟаз сахьаркырала ауаа рдунеидкылашьақәа, рдунеихәаԥшышьақәа. Абасала, егьырҭ абызшәақәа рҟны еиԥш, аԥсшәаҿы иара ашьаҭаҿы – ҳажәлар рҭоурых ыҟоуп. 
машәыршақә акәӡам убри азын акад. Н. М. Шански абас еиԥш иҟаз зиҩыз: «…афразеологиеи асинонимиеи абызшәа абеиара мацара акәӡам иаадырԥшуа, аха иара убасгьы ицәырыргоит акы иаламҩашьо аурыс жәаҳәақәа рхатә ҷыдарақәагьы». Ҳара ҳазлахәаԥшуала, здаҟам еиԥш, ари аԥҟара ақәнагоит, аԥсуа жәлар рҭоурых аазырԥшуа ахатәы хьыӡқәа аԥсшәа ржәытәӡатәи апластқәа зныԥшуа рахь риагарагьы.
Алингвист М. В. Горбаневски иазгәеиҭоит: « Ауаа рыхьӡқәа – жәлар рҭоурых иахәҭакуп. Аҵарауаа ишьақәдырӷәӷәахьеит ахьыӡқәа ишырныԥшуа жәлар рыбзазареи, рдунеихәаԥшреи, рфантазиеи, рсахьаркыратә рҿиарақәеи, урҭ рҭоурыхтә еимадарақәеи. Уи аума, егьи аума ахьыӡқәа рыҟалара адҳәалан иҿиоу асоциал-економикатә уаажәларра анырра анаҭон. Ажәытәӡатәи аамҭақәа раангьы иарбан цивилизациазаалак аҿгьы ауаа зегьы рхатәхьыӡқәа рыман. Усҟангьы, ахьыӡқәа зегьы аепоха, аамҭа иашьашәалоуп, урҭ инрыжьыз рышьҭынхалара реидара иаҵоуп». Иаҳгәалаҳаршәап ԥсра-ӡра зқәым Гомер «и-Одиссеиа» аҟнытә ацәаҳәақәа: Иҟоу ауаа рахьтәи хьӡы змам дҟалаӡом зынӡаскгьы; дарбанзаалак инагамгьы, нагоугьы, Иара ихьӡ хаа дзыхшаз рҟынтәи иоуеит…
Абасала, хымԥада, ахатәы хьыӡқәа рыҭҵаара шхымԥадатәу шьақәдырӷәӷәоит абарҭ аргументқәа: 1) ахатәы хьыӡқәа лассы-лассы рхархәара ыҟоуп; 2) ахатәы  хьыӡқәа дара рдеминутивқәа, рстилистика рхархәара, рфункциақәа рҵаки асахьаркыратә ҩымҭақәа рҟны идууп.
Инарылукааша кавказҭҵааҩ Ш. Д. Инал-иԥа иҳәаақәҵарала иаҳҳәозар: «Аилкаара «ахьӡ» наџьнатәтәи аԥсуа ажәоуп, иаҵанакуеит «ауаҩы данилак ихьӡыртәуа, ахьарԥшга». Абри ажәа ыҟоуп аԥсшәа иазааигәоу, иагәыцхәу абаза бзшәаҿы хьӡы аформала, иагьаанагоит «ауаҩы ихатәы хьӡы, ихьӡ ҷыда».
Анаҩсан Ш. Д. Инал-иԥа иҩуеит: «Ажәа «ахьӡ» аомоним аҳасабала аԥсуа ихаҿаираҿы аҵакы абас иҟоуп: ахьӡи-аԥшеи, ҳаҭыр қәҵареи, идыруи аӡә илагамҭа дук азы зегьы еицазхарҵаз изкуп, уи иаҿагыло ажәа цәырҵоит «ахьымӡӷ» - ҵакыс  измоу «ахьӡыдареи, ақәԥҽреи, аԥхьашьареи» рыла. «Ахьӡ» иҵоуроу аҵакы арӷәӷәаразы иацырҵоит ажәа «аԥша» - «ахьӡ-аԥша» - изызку ихаҭара иҵегьгьы иҳаракхарц азы».
Иаагап: «ахьӡ имоуп – ауаа ихьӡ бзианы ирҳәоит»; «ихьӡ дууп» - ҳаҭыр иқәуп, даԥсоуп, деицырдыруеит; «ахьӡ игоит» - «ауаа ихьӡ бзианы ирҳәоит» шаҵанакуа еиԥш, «иӡбахә бааԥсынгьы ирҳәоит» аанагоит; «ихьӡи-ижәлеи еидкыланы ирҳәоит» - «унеишь-уааишь ҳәа зырҳәо ауаҩ нагагьы» аҵанакуеит; «хьӡла-ԥшала дыҟоуп» - «идыру, еицырдыруа ауаҩы»; «хьӡыда-ԥшада» - «хьӡыда-цәада иԥсыз ауаҩы изы». Ишаабо ала аҵарауаҩ илаԥш ҵар иҵашәаз, иаликааз ари афакт даараӡа аинтерес аҵоуп.
Иаагап ҿырԥштәқәак аԥсуа фольклори, асахьаркыратә литературеи рҟнытәи:
Ахьӡ I  ахь. – ауаҩы ихьарԥшга: Ахьӡ бзиа аҵкыс – аԥша бзиа. (Аԥсуа жәаԥҟа).
Ахьӡ II ахь. – аҳаҭыр: Ахьӡ ду изҭаху ирымаз. («Алашара»).
Изахьӡузеи аомонимқәа – зегьы ибзианы иаадыруеит ашкол ҳанҭаз аахысгьы. Аха еизыҟазашьас ирымоузеи ахатәы хьыӡқәеи дареи? Ҳара ҳақәкы хада  аомонимтә-хатәы хьыӡқәа рышьклаԥшра, рыҭҵаара ауп.
Адунеиаҿ иааҟоу зегьы реиԥш, урҭ ахьӡқәагьы рхатәы ҭоурых рымоуп. Дара ишҿиауа еиԥш, рҽырԥысахуеит, иҟаӡамшәагьы ианыӡӡаауеит. Аԥсуа хатәы хьыӡқәа жәлар рҭоурыхи рбызшәеи иузырҟәымҭхо ирыдҳәалоуп.
Аԥсуаа заатәи рҭоурых аамҭазтәи аҩыратә баҟақәа рыҟамзаара иахҟьаны, ржәытәи ономастика иахьынӡахәҭоу аилкаа аҟаҵареи ԥсыуа хьыӡқәак рхылҵшьҭра ашьақәыргылара ҳцәыуадаҩуп. Аха уажәраанӡагьы инханы иҟоуп ауаа ҳабдуцәа, урҭ рабдуцәа рыхьӡқәа згәалашәо, жәаба инареиҳангьы забиԥарақәа реибаркыра еиқәызԥхьаӡо. Убри анаҩсгьы, ибеиоу жәлар рҿаԥыцтә рҿиамҭақәа рҟны иаҳԥылоит аамҭа иаҵанарӡхьоу, иаԥнаххьоу ауаа рхатәы хьыӡқәа.
Аԥсуа хатәы хьыӡқәа хадаратәла реилазаара шьақәгылоуп абасала: а) наџьнатәтәи ахьӡқәа; б) аурыс бызшәа ахьтәи иԥсаху, уи абызшәа аҟнытәи егьырҭ абызшәақәа рҟынтәи аԥсшәа иалалази. Иҟоуп ахатәы хьыӡқәа егьырҭ абызшәақәа рҟынтәи (абырзен, атиурк- араб уҳәа рахьтәи) иаауа.
Ажәытәӡатәи аԥсуаа лассы-лассы хьыӡшьарас иҟарҵон аҵиаақәеи, аԥстәқәеи, аԥсаатәқәеи, ашьхақәеи, асимволқәеи рыхьӡқәа. 


l. Ахаҵа хьыӡқәа:

Аас ll – (áас – абжьынҵ аҟнытә иаауеит): Аас l ахь.: …Қәыз акыр аамҭа иҭаҭынжәга уажәы-уажәы еиҵаҵо, аас мца ԥха дыҽҳәатәан… (А. Гогәуа). Аас ll – ахаҵа хьӡы: – Аас, - ишьапы снагәҭасит, - саб иԥсаныс ачақәа шаа. («Алашара»).
Абгá ll – (áбга – алажәлақәа иреиуоу агыгшәыг аҟнытә иаауеит). Абга l – ахь.: Абга ус аҳәеит: – Уара ихы ихаургылар, сара ихәда рбзаны еимасҵоит. (Аԥсуа лакәқәа).
Алым ll – (алым – ацгәыжәлақәа иреиуоу агыгшәыг аҟнытә иаауеит): Алым l ахь.: Алым шәарах ӷәӷәас ирыԥхьаӡоит зегьы. (Д. Гәлиа). Алым ll – ахаҵа хьӡы: – Алым иҽырхианы ааигәа дгылан. (Қь. Агәмаа).
Баӷыр ll (абаӷыр – аҵыс хәыҷы аҟнытә иаауеит): Абаӷыр l ахь.: – Абаӷыр ацкы анилак, иара ԥсоит ҳәа… (А. Возба). Баӷыр II – ахаҵа хьӡы: Баӷыр дахьынхоз кыр инахаран – верски бжаки раҟара набжьан, аха уеизгьы Алиас ибжьы ааҩит. (Д. Гәлиа).
Бираҟ ll – (абираҟ – иазгәаҭоу аԥштәы змоу алаба иарку абалых ҟьаҟьа аҟнытә иаауеит): Абираҟ l ахь.: Абираҟ шәыршәыруеит (Ацәажәара аҟнытә); Бираҟ ll – ахаҵа хьӡы: – Баӷ Бираҟ сиԥоуп, Никәа сыхьӡуп… (П. Ҷкадуа).
Ԥина ll – (аԥúна – ала сса жәла аҟнытә иаауеит): Аԥина l ахь.: Аԥина аапкы абз ҟьаҟьаӡа издызбалаз акәаҷаб акәымзар. (А. Џьениа). Ԥина ll – ахаҵа хьӡы: - Ԥина иԥсы цәгьан, аха Ҳәнаԥ еиҳа ифон. (Аԥсуа жәаԥҟақәа).
Рашь ll – (арáшь – алакәтә ҽы џьашьахә аҟнытә иаауеит): Арашь l ахь.: Нан, уара уаниуаз, арашь марқаԥа уцины иҟоуп. (Нарҭ Сасрыҟәеи ԥшьынҩажәи зеижәҩык иара иашьцәеи); Рашь ll – ахаҵа хьӡы: Рашь иқәла ҷкәын иакәын. (В. Басариа).
Цгәы ll – (ацгәы – алым, абжьас уҳәа рхылҵшьҭра иатәу,аҩнатә ԥстәы аҟнытә иаауеит): Ацгәы l ахь.: Ацгәы икьиуа аҵкьыс имкьиуа еицәоуп. (Ацәажәараҟнытә). Цгәы ll – ахаҵа хьӡы: Аргәын Цгәы архан аҽага икын. (Маадан Сақаниа).
Шәарах ll – (ашәарах – абнатә ԥстәқәа рҟынтә иаауеит): Ашәарах l ахь.: Ашәарах шьны длалбаауан. (А. Гогәуа). Шәарах ll – ахаҵа хьӡы: Шәарах Кәаӡба хаҭала дсымбацызт … (Б. Шьынқәба).


ll. Аҳәса хьыӡқәа:

Ашьабсҭа ll - (ашьáбсҭа – абнаџьма аҟнытә иаауеит): Ашьабсҭа l ахь.: Ашьабсҭа ԥшқоуп исзааиго сара. (Б. Шьынқәба): Ашьабсҭа ll – аԥҳәыс хьӡы: – Сылаԥш адхалоит Ашьабсҭа лӡара! (Б. Шьынқәба).
Ӡыкәт ll – (аӡыкәт – абын кәата аҟнытә иаауеит): Аӡыкәт l ахь.: Аӡыкәт ахаҳә агәыдҵа, иаахар бзиоуп, иамаахар, ахаҳә иацлап, аӡыкәт аҩызцәа ирыцлап. (Д. Гәлиа); Ӡыкәт ll – аԥҳәыс хьӡы: – Уан Ӡыкәт дышԥаҟоу, ахәыҷқәа егьи зегьы шәеибгоума? (М. Миқаиа).
Каԥкаԥ ll – (акаԥкáԥ – агәагәшь-жәла ԥсаатә аҟнытә иаауеит): Акаԥкаԥ l ахь.: Абна илоу ашәарах агәабзиара лыман, ахрақәа иргәылаԥхо акаԥкаԥ абжьы лхан. (А. Џьениа); Каԥкаԥ ll – аԥҳәыс хьӡы: – Лыԥсҭазаара далҵит Каԥкаԥ… (А. Гогәуа).
Ҵыс ll – (аҵыс – аԥсаатә хәыҷы аҟнытә иаауеит); Аҵыс l ахь.: Аҵыс акаҭ аахаԥан, иԥаҟьԥаҟьуа иааҭахеит. (Д. Гәлиа); Ҵыс ll – аԥҳәыс хьӡы: – Бара, хымԥада бартистхоит, Ҵыс! (П. Бебиа). 
Амцхаҵара злаҽны иҟаз аҭаацәа рхәыҷқәа хьыӡшьарас ирырҭон, иаагап аҿырԥштәқәа:
Абыц ll – (абыц – ипаны иҟат-ҟато иҟоу, аанда зларшшо аҟнытә иаауеит): Абыц l ахь.:  Абыц уаҟа иҟан… (Д. Гәлиа); Абыц ll – ахаҵа хьӡы: Абыц-иԥа Кьаӷәреи рышьҭахь дцәажәеит Гәдиса Шьакәаӡба. (Ӡ. Дарсалиа).
Ақыдсаҟә ll – (ақыдсáҟә – ахҵәаха аҟнытә иаауеит): Ақыдсаҟә l ахь.: …ақыдсаҟә дхәыцуа днықәтәеит. (Ӡ. Дарсалиа); Қыдсаҟә ll – ахаҵа хьӡы: Сагьаса Қыдсаҟә иԥа шаҟа ихыҵ издырӡом… (П. Ҷкадуа).
Ҟәараса ll – (аҟәарасá – аҳыҳәқәа ирыжәлантәу абнатә ԥсаатә аҟнытә иаауеит): Аҟәараса l ахь.: …Аҟәараса еизада даҩызан Земфира… (А. Џьениа); Ҟәараса ll – аԥҳәыс хьӡы: …Санду Ҟәараса  иуыхьша сыхьааит ҳәа лнапы лыргьежьуеит, сылгәыдылҳәҳәалоит. (Б. Шьынқәба).
Кьахь ll – (акьáхь – амҿтәы кәадыр баҩ аҟнытә иаауеит): Акьахь l ахь.: Ҳаит, агәырмаҷга иуқәырҵааит акьахь!.. (Б. Шьынқәба); Кьахь ll – ахаҵа хьӡы: – Уи дақәшаҳаҭхеит Кьахь, идгылашаз ҩызцәақәакгьы иԥшааит. (Гыц Асԥа).
Кәадац ll – (акәадáц – аҟәарқәыц, аҟәармыҷ аҟнытә иаауеит): Акәадац  l ахь.: Акәадац шәҭуеит мшаԥымза-лаҵарамза рзы, абӷьқәа анылырго аамҭазы. (В. Кәарҷиа). Кәадац ll – ахаҵахьӡы: – Уззааиуа здырыр сҭахуп, Кәадац! – иҳәеит Махаз. (М. Миқаиа).
Макәана ll – (амакәáн – ааҵәа хәыҷы аҟнытә иаауеит): Амакәан l ахь.: Амакәан азна аҟәыд сырҭеит (Ацәажәараҟнытә); Макәана ll – аԥҳәыс хьӡы: Макәана акы лҳәарц далагеит, аха лыҽлызнымкылакәа инеималҭәеит. (Ӡ. Дарсалиа).
Ҵәырса ll (аҵәырса – амажәа зладырҵәуа аҟнытә иаауеит): Аҵәырса l ахь.: Ашыла гәӡа хазыла икәаҳаны ҩымшҟа ианынҳажьлак аҵәырса алԥон. (Ацәажәараҟынтә); Ҵәырса ll аԥҳәыс хьӡы: – Уҟамлахааит, аҳ иԥҳа лакәым, Ҵәырса дуццарым. (А. Џьениа).
Аԥсуаа заатәии ашьҭахьтәии рҭоурых апериодқәа раахысгьы аурысқәеи атиуркцәеи уҳәа егьырҭ ажәларқәеи дареи аимадара бзиаӡақәа, ӷәӷәаӡақәа рыман. Уи аҭагылазаашьа аԥсуаа рантропологиа ианымԥшыр ҟамлеит. Иагозар:
Баӷәаза ll – (абаӷәáза – аӷбакыдгыларҭа аҟнытә иаауеит): Абаӷәаза l ахь.: Иуӡбеит Гагра абаӷәаза ҟоуҵарц… (Б. Шьынқәба); Баӷәаза ll – ахаҵа хьӡы: – Баӷәаза ихы ҩышьҭихын Мыса днеиҿаԥшын ҭынч-ҭынч ацәажәара дналагеит. (А. Лашәриа).
Казақ ll – (аказáқ – Дон, Ҟәбан уҳәа рраионқәа рҿы инхоз анхацәа рхылҵшьҭрақәа рҟынтә иаауеит): Аказақ l ахь.: Аказақ ибон аԥҳәыс атәара шылзымчҳауаз. (Ӡ. Дарсалиа); Казақ ll – ахаҵа хьӡы: Казақ рыцҳа зқьи жәшәи ҩажәижәиԥшь шықәсазы ддырӡит. (Ацәажәараҟынтә).
Ԥара ll – (аԥáра – аахәареи аҭиреи рҿы изыԥсоу шәагас иамоу аметаллтә ма ақьаадтә дырга аҟынтә иаауеит): Аԥара l ахь.: Аԥара хыда инумхын… (П. Шьаҟрыл); Ԥара ll – ахаҵа хьӡы: Ԥара иԥа Ҟәрышь. (Н. Кәыҵниа).
Радеда ll – (радéда – аҭаца данаарго, ирҳәо ашәа аҟнытә иаауеит): Радеда l ахь.: Игозар аԥсуа ашәа Радеда Ҩыџьа ахьӡеит ауп ргәахәтәы. (И. Ԥкьын); Радеда ll – ахаҵа хьӡы: Ажәеиԥшьаа раҳәшьа, Шьаруан иааигаз Радеда лыхьӡын. (Нарҭ Сасрыҟәеи ԥшьынҩажәи зежәҩык иара иашьцәеи).
Сааҭ ll – (асаáҭ – аамҭа узырбо аҟнытә иаауеит): Асааҭ l ахь.: Леуарса ашә дылагылан уажәы-уажәы асааҭ ахәаԥшра даҿын. (И. Папасқьыр); Сааҭ ll – ахаҵа хьӡы: – Сааҭ абарҵаҿы дтәаны ажәцәеимаа аӡахра даҿын. (Гь. Гәлиа).
Сулҭан ll – (асулҭáн – амрагыларахьтәи аԥсылман тәылақәа рҿы амонарх ихьӡ, ититул аҟнытә иаауеит); Асулҭан l ахь.: Ашьҭахь асулҭан иасқьарцәеи аҳәеи амцеи нарыдкылан дықәыргалт дара рынцәа. (А. Гогәуа); Сулҭан …акультура хкқәа раарыхраҿы ипланқәа наигӡеит. («Алашара»). 
Аҽаганкахьала, хымԥада, ажәытәӡатәи аамҭақәа рзы, иалаҵәаны иҟан ауаҩы иҟазшьа аҷыдарақәа ирҿырԥшны ахьӡҭара, аҽакала иаҳҳәозар, ауаҩԥсы ихаҿратә ҵакқәа рыла. Урҭ ирацәаӡаны ахархәара рыман хатәы хьыӡқәак раҳасабала, иааҳгап:
Абрагь ll – (áбрагь – цәгьарак ҟаҵаны абнаҿы зҽызҵәахуа аҟнытә иаауеит): Абрагь l ахь.: …Абарҭгьы абрагь иԥшра ихыркаазар игәахәт Мзалеи… (А. Гогәуа); Абрагь ll – ахаҵа хьӡы: Ауаҩаса Абрагь ихьӡуп. (А. Лашәриа).
Агыды ll – (агыды – тәыҩа змам аҟнытә иаауеит): Агыды захьӡу узымдыруазар, Лаган? Тәыҩа змам ауп, нас… (Б. Шьынқәба); Анкьа зны дыҟан ажьи Гыды ҳәа аӡәы… (Б. Шьынқәба).
Қамса ll – (áқамса – еилабаба иҟоу аҟнытә иаауеит): Уара убри Ҷанҭа қамса ушиааӡаз мҩашьо ауп ушыҟоу. (Ӡ. Дарсалиа); Қамса ll – ахаҵа хьӡы: Уахык Қамса дцан аҳаԥшьа дҭатәеит. (Аԥсуа лакәқәа).
Иара убас хатәы хьыӡқәаны иҟан арахәааӡара иадҳәалоу атерминологиа аҟнытә. Иаагозар, агенеологиатә еибаркырақәа рҿы иуԥылоит абас еиԥш иҟоу ахьӡқәа:
Абаӷь ll – (áбаӷь – аиха иҵхым, ираҟәам аб аҟнытә иаауеит): Абаӷь l ахь.: Дызҵатәаз абаӷь аԥаҵа анҵасы, зықәра зхашҭыз аҵанаа реиҳабы ҿааиҭит, мыждаразы дҳааӡазаап акаршә… (А. Гогәуа); Абаӷь ll – ахаҵа хьӡы: Абаӷь иԥа ԥара даԥсуа хаҵа ӷәӷәан. (Маадан Сақаниа), (ҽыхьча II – (аҽыхьча – аҽқәа ирыцу, изхьчо аҟнытә иаауеит): Аҽыхьча I ахь. Аҽы зтәыз иҭиуан, аҽыхьча иуамызт. (Аԥсуа жәаԥҟа): Ҽыхьча II – ахаҵа хьӡы: - Б. Ҽыхьча-ԥҳа. ) Бзыԥ. Октиабр 21, 1979 ад. 4). 
Ирацәоуп аԥсуа хатәы хьыӡқәа рпласт адҳәалан анцәахаҵара. Убас еиԥш иҟаз ахьӡқәа ахәыҷқәа ирыхьӡыртәон, ицқьам амчқәа урҭ ирԥыхьамшәарц, имԥсырц  еибга-еизҩыда ирзынхарц азы. Иаагап аҿырԥштәқәа: 	Ӡырлашә II (аӡырлашә – ашҳам змам амаҭ жәла аҟнытә иауеит): Аӡырлашә I – ахь. – ашҳам, змам амаҭ. Ашьха ҩаӡараҿ иҩхалт аӡырлашә (Б. Шьынқәба): Ӡырлашә II аԥҳәыс хьӡы: Ӡырлашә лакәзар, лхылԥа аџыс ҭан. (Ӡ. Дарсалиа).
Қыжә ll – (ақыжә – шықәсык зхыҵуа аӡыс аҟнытә иаауеит): Хныҳәагас иаҳшьуан ақыжә. (Ӡ. Дарсалиа); Қыжә ll – ахаҵа хьӡы: Қыжә дзыррҳаз – Хыжә даршәеит. (Аԥсуа жәаԥҟақәа).
Мырза ll – (амырза – асамарлыкь аҟнытә иаауеит): Амырза l ахь.: Шьшьы, амырза шәагааит! (А. Возба); Мырза ll – ахаҵа хьӡы: Мырза уажәы ирҳәо иҳаратә дыҟам. (Н. Бараҭелиа).
Ҭаҷкәым ll – (аҭаҷкәым – еиларҵәаны иҟоу анацәкьарақәа): Аҭаҷкәым ll ахь.: – Хәыҷыкгьы иааицәымӷхеит, ианакәым ҭаҷкәым ҳәа. (А. Гогәуа); Ҭаҷкәым ll – ахаҵа хьӡы: Ҭаҷкәым иӡаӡ (ихәдаџьал) аалихын ишәыра иҭаиршәт, адаугьы дааҭынчхеит. (Аԥсуа лакәқәа).
Хакәыцә ll – (ахакәыцә – изаҵәны иалҳәҳәо иҟоу аҟнытә иаауеит): Ахакәыцә l ахь.: Ԥсаҵлак  хакәыцәӡа абаҳча иалҳәҳәо игылоуп. (Ацәажәараҟынтә); Хакәыцә – ахаҵа хьӡы: – Муазҳәада уара Хакәыцә дӷьычуеит ҳәа, ԥхыӡи убама? – лыкәты афыр-фырҳәа иҿҳәарҵәиуа дҵааит. (И. Папасқьыр).
Хапара ll – (ахапáра – аҟаб, аҟабақ хкык аҟнытә иаауеит): Ахапара аҟаб жәла бзиақәа иреиуоуп. (Ацәажәараҟынтә); Хапара ll – ахаҵа хьӡы: Раԥхьаӡа инапы иӡәӡәоит Хапара, нас асасцәа.(И. Папасқьыр).
Ҽада ll – (аҽадá – аҽқәа ирыжәлантәу аҟнытә иаауеит): Аҽада l ахь.: Аҽада алымҳа хырҵәон, иара закәызеи ҳәа иҵаауан. (Д. Гәлиа); Ҽада ll – ахаҵа хьӡы: Ҽада иԥа Аҳмаҭ ҳәа нхаҩ бзиак Жьабна аҳаблан дынхон. (Ацәажәараҟынтә).
Ажәытәӡатәи аԥсуа хыьӡқәа ыҟан ауаа рҟазшьа ҷыдақәа аазырԥшуа  ракәны. Ахьыӡ ауаҩы иҭахон дыргак аҳасабала, иҭаацәеи ма ижәлеи дрыламҩашьарц, дрылкаахарц азы. Ахәыҷқәа анилак ахьӡ шрырҭоз еиԥш, урҭ рҭәымҭазҭгьы ирырҭон. Зны-зынла аамҭакала ахьӡ «наӡа» иацыҟан «ахәыҷтәгьы». Иаагап аԥсуа хьыӡ ҟазшьарбагақәа ауаҩы иҭеиҭԥш ала ишьақәгылоу аҿырԥштәқәа:
Ахәа ll – (áхәа – маҭәак аныбыллак инхо ахәшрыб аҟнытә иаауеит): Ахәа l ахь.: Ахәа цәаакы амца арцәо иалагеит. (Д. Гәлиа); Ахәа ll – ахаҵа хьӡы: – Аамҭала Ахәа иԥа Ҿаша ԥҳәыс диҳәеит. (М. Сақаниа).
Кәымпыл ll – (áкәымпыл – игьежьӡа иҟоу аҟнытә иаауеит): Акәымпыл l ахь.: – Ма абни аҵыхәа имцхәны иамоу акәымпыл сыҭ. (А. Џьениа); Кәымпыл ll – ахаҵа хьӡы: – Кәымпыл асра днылапҟа дцеит. («Алашара»). 
Кәыбрыц ll – (акәыбрыц – анаша анҿало ашәҭ ахы иқәыргыланы икылнаго ахәыҷӡа аҟнытә иаауеит). Акәыбрыц l ахь.: Анаша акәыбрыц хәыҷқәа ашәҭқәа рхы иқәыргыланы аҿалара иалагеит. (Ацәажәараҟынтә); Кәыбрыц ll – ахаҵа хьӡы: – Иаҭахымызт урҭ адгьылқәа рырхынҳәра, - иҳәет Кәыбрыц. (С. Ҷанба).
Ҟәашә ll – (аҟәáшә – ишкәакәа-ԥшӡаӡа иҟоу аҟнытә иаауеит): Аҟәашә l ахь.: Аԥҳәыс хәыҷы ҟәашәк дылкын. (Аԥсуа бызшәа ажәар 1986, I ат. аҟнытә). Ҟәашә ll – Ҟәашә иаҵылгоит амҵәышә. (Б. Шьынқәба).
Лагәыӷра ll – (алагәыӷра – зылагәы ӷроу аҟнытә иаауеит): Алагәыӷра l ахь.: Абрыскьыл алагәыӷра дицәымӷан… (А. Џьениа); Лагәыӷра ll – ахаҵа хьӡы: – Дыӡит, дыԥсит шырҳәоз, абар аргама ду алакә еиԥш дахьаацәырҵыз! – иҳәеит ҳҩадахьшәа инхоз Сикәа Лагәыӷра. (М. Миқаиа).
Ԥаҟьа ll – (аԥаҟьа – аҟьаҟьа аҟнытә иаауеит): Аԥаҟьа l ахь.: Асы ԥаҟьа-ԥаҟьа алеира иаҿын. (Ацәажәараҟынтә); Ԥаҟьа ll – ахаҵа хьӡы.
Хаҵакьаҿ ll – (ахаҵакьáҿ - зышәага кьаҿу ахаҵа аҟнытә иаауеит): Ахаҵакьаҿ l ахь.: Еиӷьуп, ҿаҳҭрым, - иҳәеит аԥаҵеиқәаҵәеи аԥаҵаҟаԥшьи рыгәҭаны итәаз ахаҵакьаҿ. (Шь. Аџьынџьал): Хаҵакьаҿ ll – ахаҵа хьӡы: – Ҽнак Хаҵакьаҿ шьхак ашьапаҿы дтәаны дхәыцуан… (Н. Бараҭелиа).
Хыш ll – (ахыш – ашкәакәа иаманакуа иҟоу ауаҩы иҟнытә иаауеит): Ахыш l ахь.: …иареи убри ахыш инапы наигӡан … (А. Гогәуа); Хыш ll – ахаҵа хьӡы: – Хыш шәарацара дцеит. (Ацәажәараҟынтә).
Хьыбла ll – (ахьыбла – абла хьԥшшәыла аҟнытә иаауеит): Ахьыбла l ахь.: Иԥҳәыс  ԥшӡа алмас-хьыбла длаӷырӡышон… (Д. Гәлиа); Хьыбла ll – аԥҳәыс хьӡы: - …Хьыбла зынӡа еиҭаҳәатәык лакәхоит. (Б. Ҭыжәба).
Ҿаша ll – (аҿáша – алахь шкәакәа аҟнытә иаауеит): Аҿаша l ахь.: Сыџьымшь ҟьаҟьа сылахь ҿаша… (Д. Гәлиа); Ҿаша ll – ахаҵа хьӡы: Ҿаша ԥҳәыс данааигаша аҿҳәара ҟаиҵеит. (М. Сақаниа).
Ауаҩы иҟазшьа аҷыдарақәа рыла ишьақәгылоу ахьыӡқәа, иаагап:
Каҷбеи ll – (акаҷбéи – акы (ику) аҟнытә иаауеит): Каҷбеи l ахь.: …Шәара дшәылам акаҷбеи! (Б. Шьынқәба); Каҷбеи ll – ахаҵа хьӡы: – Каҷбеи ацәара ихы азикит. (С. Ҷанба).
Мазлоу ll – (мазлоу – зегьы зылшо, зегьы зымчу аҟнытә иаауеит): Мазлоу l ахь.: Мазлоу сихцәажәоит, Мазлоу, хьӡыс ианирҭа зегь злоу! (Л. Лабахәуа); Мазлоу ll – ахаҵа хьӡы: – Аҩны санааи, Мазлоу амаҵурҭа абарҵаҿы дтәан… (А. Гогәуа). 
Мыса ll – (амыса – ацәгьаршҩы, ауаҩы бааԥсы аҟнытә иаауеит): Амыса l ахь.: Амыса дыԥсаанӡа дызқьиахаӡом. (Д. Гәлиа); Мыса ll – ахаҵа хьӡы: – Аԥсны дынхон Бзаркал Мыса ҳәа уаҩ шьахәк. (Шь. Камкиа). 
Ԥагәа – (аԥáгәа – икьаҿу аҟнытә иаауеит): Аԥагәа l ахь.: Абри аҳәызба ԥагәа ада акгьы уԥыхьамшәаӡеи? (Ацәажәараҟнтә); Ԥагәа ll – ахаҵа хьӡы: - Ԥагәа аицаҟьа ҵәақәак леихеиҳан, зны-зынла ҳнахцәажәеит. (Ӡ. Дарсалиа).
Самарҭал ll – (асамарҭáл – аиаша, аҵабырг аҟнытә иаауеит): – Аҳмаҭ, - иҳәан дналагеит Миха, иҳәарц ииҭахыз, - Ҭемыри сареи абра ҳаузааит иахьа, уара иузымдыруа, асамарҭал злоу маӡак уаҳҳәарацы. (И. Папас:ьыр); Самарҭал ll – ахаҵа хьӡы: Кыраамҭа ахәыцра иаҿын, нас иабжьыргеит хҵәахра дцарц Самарҭал иахь. (Аԥсуа лакәқәа).
Хырзаман ll – (ахырзамáн – акаамеҭ, адунеиааҳәра аҟынтә иаауеит): Ахырзаман l ахь.: Ахырзаман ҟалоит анырҳәа, ахәацаԥшь ала ҭнахт ҳәа. (Ацәажәараҟынтә); Хырзаман ll – ахаҵа хьӡы: – Суҳәоит, Хырзаман, ԥсышьацәгьала ҳҭоумырхан! («Алашара»).
Ашьҭабжьҿырԥшрала ишьақәгылоу ахьыӡқәа, иаагап аҿырԥштәқәа:
Ӷәыта ll – (аӷәыта – аҳәа аҟнытә иаауеит): Аӷәыта l ахь.: Шьыжьымҭан аахыс ӷәыта ыҟам. (Ацәажәараҟынтә); Ӷәыта ll – ахаҵа хьӡы: – Мсоусҭ Ӷәыта-иԥа Хьфари ракәымзар, хыбра злаҳәоу акымзарак аанрыжьуамызт. (Ӡ. Дарсалиа).
Дыд ll – (адыд – амацәыс ашьҭыбжь цәгьа): Адыд l ахь.: Иҭабуп, адыд! (Б. Шьынқәба): Дыд ll – ахаҵа хьӡы: Нарҭ Дыд имаз рашьын. (Нарҭ Сасрыҟәеи ԥшьынҩажәи зеижәҩык иара иашьцәеи).
Дадаҳ ll – (дадáҳ – дади аҳи рҟынтә иаауеит): Дадаҳ l ахь.: Ашәшьыраҿы дтәоуп Дадаҳ. (Ацәажәараҟынтә): Дадаҳ ll – ахаҵа хьӡы: – Дадаҳ, иуҳәаз саргьы сақәшаҳаҭым. (Џь. Аҳәба).
Кәаԥкәаԥ ll – (акәаԥкәáԥ – абааӡашьар иалшәаны икаҭәо ашьҭыбжь аҟнытә иаауеит): Кәаԥкәаԥ l ахь.: Ауаҭка кәаԥ-кәаԥҳәа ааира иалагеит. (Ацәажәараҟынтә). Кәаԥкәаԥ ll – аԥҳәыс хьӡы: – Рацәак днымхакәа дааит Кәаԥкәаԥ. (Ӡ. Дарсалиа).
Ҟәрышә ll – (аҟәрышә – ача ианыҵԥраауа иахылҵо абжьы аҟынтә иаауеит): …ҟәрышә ҳәа абжьы ҩарган, ачак аԥсы аӡарц инылшәкәрааит. (Гыц Асԥа); Ҟәрышә ll – аԥҳәыс хьӡы:  Ҟәрышә, бабаҟоу, - иҳәан, ибжьы ааиргеит Митиа. (Ацәажәараҟынтә).
Чықь ll – (ачықь – зымахәқәа адгьыл ала иалаго аҵиаа аҟнытә иаауеит): Ачықь l ахь.: Ачықь хҩаақәа гылоуп. (Д. Гәлиа); Чықь ll – ахаҵа хьӡы: Чықь иахьа ауаа зыгәхьаа рыкцәам абнақәа дрызхьааны даақәыԥсычҳаит. (Ан. Возба).
Ҷақ ll – (аҷақ – икашәаз акы иахылҵо абжьы аҟынтә иаауеит): Аҷақ l ахь.: Инимпыҵшәан, аҷақ ҳәа илкашәеит. (Ацәажәараҿынтә); Ҷақ ll – ахаҵа хьӡы: - Ҷақ иажәа деижьом. (Аг. «Бзыԥ»).
Иҳаҩсыз XX ашәышықәса 30-тәи ашықәсқәа рзы  ииуаз ахәыҷқәа хьыӡқәас ирырҭон ауаажәларра-политикатә лексикон аҟнытә зҵакы дууп ҳәа ирԥхьаӡоз ажәа ԥсахқәа. Иаагап аҿырԥштәқәа:
Коммуна ll – (акоммýна – зџьеи змали еидҵаны еицынхоз ауаажәларратә еилазаара, аколлектив аҟынтә иаауеит): Коммуна l ахь.: Ақыҭанхамҩатә коммуна асовет мчра раԥхьатәи ашықәсқәа рзы иалалаз акоуп. (Ацәажәараҟынтә); Коммуна ll – ахаҵа хьӡы: Коммуна иԥсы уажәы аҷкәынцәа ирышьҭаланы инеиуеит. (А. Џьениа).
Команда ll – (акомáнда – адҵа ҟаҵара аҟнытә иаауеит): Акоманда l ахь.: … уи акоманда ҟаиҵошәа акәын дшыҟаз… (П. Ҷкадуа); Команда ll – ахаҵа хьӡы: - Ҷлоу ашкол аҿы аҵара анысҵоз Команда абҩарҵәыра амаҭәар ҳаиҭон. (Ацәажәараҟынтә).
Маиор ll – (амаиор – афицар хьӡы аҟнытә иаауеит): Амаиор l ахь.: Ашьҭахь сара амаиор иахь сынхьаԥшын, ус ҿаасҭит: – Уи аҟара ажәа зеимаҳкри уареи сареи… (П. Ҷкадуа).
Солдаҭ ll – (асолдáҭ – ар уаҩы аҟнытә иаауеит): Асолдаҭ l ахь.: Асолдаҭ даабон уахьынтә… (Д. Гәлиа); Солдаҭ ll – ахаҵа хьӡы: – Умшән, Солдаҭ, уаб иахьа-уаҵәы ашә узааиртуеит… (А. Џьениа).
Абарҭ реиԥш иҟақәоу ахьыӡқәа рзы Ш. Д. Инал-иԥа иҩуеит: «Аԥсуаа рҿы арҭ иҿыцӡаны иалалаз ахьыӡқәа рԥхашьагақәа угәы уднамырхьырц, уамашәа иумбар залшом».
Зны-зынла ауаа иргәаԥхоз атрикотажтә беи ма аҽа маҭәашьарки рыхьӡқәа рхәыҷқәа хьӡыс ирыхьӡырҵон. Иаагап:
Кадифа ll – (акадифá – абырфын жәла хьанҭа аҟнытә иаауеит): Акадифа l ахь.: Агәашә ааиртырц ихы анынаирҟә, ихылԥарч ақә иаҵаршәыз акадифа ҟаԥшьӡа днахьыԥшит. (А. Гогәуа); Кадифа ll – аԥҳәыс хьӡы : Ԥаса уи лан Кадифа длыдгылан дҭәаҭәон, аха уажәы ланхәа Фатимеи лареи еицҭәаҭәон. (Ӡ. Дарсалиа).
Хьына ll – (ахьына – ахьына ҵла ацәа иалху асақә аҟнытә иаауеит): Ахьына l ахь.: Ачымазарақәа зегьы усҟан иалзыргоз ҳәа ирԥхьаӡоз ахьына ҩажьқәа лырҭан, ачымазаҩ иллыржәон. (Гыц Асԥа); Хьына ll – аԥҳәыс хьӡы: – Раиса лышәҟәы аԥхьара азыҳәан Хьына  илыман. (А. Лашәриа).
Ауаҩы инапы злакәу, дызҿу иус, изанааҭ ала ишьақәгылоу ахьыӡқәа:
Ҟәрышь ll – (аҟәрышь – абҩатә ԥара аҟнытә иаауеит): Аҟәрышь l ахь.: Аҟәрышь иаԥсам дырҭиуа, даархәо убахьома, - иҳәеит. (Н. Кәыҵниа); Ҟәрышь ll – ахаҵа хьӡы: Ҟәрышь иԥа исасцәа сыжәиҵон, иара дҽыжәломызт. (Аԥсуа жәаԥҟақәа).
Самԥал ll – (асмԥáл – аҵхага иҭҟьо абџьарқәа рҟны апатрон иақәԥшны иҭзырҟьо амеханизм): Асамԥал l ахь.: Самԥал зҿамыз шәақьк сыман… (Аԥсуа лакәқәа); Самԥал ll – ахаҵа хьӡы: Аҽа ԥсыуа хаҵак Самԥал днаишьҭалт. (М. Гәажәба).
Цәыцә ll – (ацәыцә – амҿы анырцәуа хыхь-хыхьла иахырхуа ацәа): Ацәыцә l ахь.: Ацәыцә фҩы иҩнымҵыц макьана. (А. Гогәуа); Цәыцә ll – ахаҵа хьӡы: Аԥшьышықәсазы адауцәа рахь еибашьра ианцоз, Цәыцә дрымгеит. (Нарҭ Сасрыҟәеи ԥшьынҩажәи зеижәҩык иара иашьцәеи).
Ахацәеи аҳәсеи рзеиԥш хьыӡқәа. Иааҳгап аҿырԥштәқәа:
Алмас lll – (алмáс – зыхә ҳараку ахаҳә аҟнытә иаауеит): Алмас l ахь.: …алмас лыхқәа ахьырҭиуаз дәқьанк ҳнавалеит… (Б. Шьынқәба); Алмас ll – ахаҵа хьӡы: Ҽнак зны иаалырҟьаны Алмас ишакәым ихы ибо далагеит. (И. Папасқьыр); Алмас lll – аԥҳәыс хьӡы: …Алмас ахәыҷқәа рхәы нарымҵалырглеит… (Гыц Асԥа).
Саҟәа lll – (асаҟәá – ақдыхса, аҟәардә аҟнытә иаауеит): Асаҟәа l ахь.: Ақьала сныҩнагаланы асаҟәа снықәиртәеит. (Б. Шьынқәба); Саҟәа ll – ахаҵа хьӡы: – Саб, Саҟәа зыхьӡыз аҩыза диман. (Ацәажәараҟынтә); Саҟәа ҿымҭкәа дгылан. (С. Қәычбериа); Саҟәа lll – аԥҳәыс хьӡы: Сара Саҟәа сыхьӡуп, Нарџьхьоу иԥҳа соуп. (Гыц Асԥа).
Ҵыбра lll – (аҵыбра – афҩы хаа змоу, збыӷьқәа аазоушәа иҟоу ауҭраҭых аҟнытә иаауеит): Аҵыбра l ахь.: Аҵыбра зцәымӷу иԥынҵа иҭиаауеит, ҳәа… (А. Возба); Ҵыбра ll – ахаҵа хьӡы: Адырҩаҽны ахәылԥаз Ҵыбра иусқәа ҟаҵаны дхынҳәны аҩныҟа дааит. (Ацәажәараҟынтә); Ҵыбра lll – аԥҳәыс хьӡы: Ҵыбра лҽылхәшәтәразы ахәшәтәарҭаҿы дышьҭан. (Ацәажәараҟынтә).
Ахьыӡ ҿыцқәа рпроблема алингвистцәа рыдагьы, иазҿлымҳауп, ахатәы бызшәа гәхьаас, гәыҵхас измоу ауаа зегьы, аиҳараӡакгьы ашәҟәыҩҩцәеи апоетцәеи.
Ахьыӡ ҿыцқәа рызхьаԥшра, урҭ рыҟалара мзызс иаҵоу аԥхьаҩ иԥылоит аԥсуа шәҟәыҩҩцәа рроманқәеи, рповестқәеи ражәабжьқәеи рҟны.
Иаҳгәалаҳаршәап Аԥсны жәлар рпоет Д. И. Гәлиа ироман «Камаҷыҷ» аҟнытә епизодк:
Уажәы егьырҭ алафқәа ирҟәаҵын, ахәыҷы ииз ихьӡаҳҵарызеи ҳәа аилацәажәара иалагеит.
Алиас ииҳәац еиҭеиҳәеит: зегьы шәаанҿас ахьӡаҭара, дԥоу, дыԥҳаугьы цқьа иҳаздыруам ҳәа.
Уазамаҭ дахьтәаз:
- Ус анакәха, дԥазаргьы дыԥҳазаргьы, иазыбзиахаша хьӡык иаҳҭап, сара сгәаныла, шәааи Камаҷыҷ ихьӡаҳҵап. Камаҷыҷ захьӡу ахаҵагьы дыҟоуп, аԥҳәысгьы дыҟоуп, - иҳәеит.
Ҳазараҭ дахьтәаз:
- Шәааи, Гәагәа ихьӡаҳҵап. Гәагәа захьӡу аԥҳәысгьы, ахаҵагьы дыҟоуп, - иҳәеит.
Ари еиԥш ажәа еимакны, ахәыҷы ииз ахьӡ иҭара аҳәсақәа рлымҳаҿы инамгакәа ирзышьақәмыргылт, егьшԥаҟалоз урҭ рлымҳаҿы инамгакәа ари еиԥш аус ашьҭыхра!
Аҳәсақәа неилацәажәеит.
Ҭакәына дахьтәаз:
- Урҭ ахьӡқәа аҩбагьы егьхаҵа хьӡуп, егьԥҳәыс хьӡуп, аха Гәагәа ҳәа ахьӡ хәыҷык еилагәагәашәа иҟоуп, уи аҵкьыс Камаҷыҷ ихьӡзааит, - лҳәеит.
Ҭорҟани Уазамаҭи абри иақәшаҳаҭхеит. Ҭорҟан убасгьы нациҵеит:
- Камаҷыҷ еиӷьмкәа аԥсуа ҩы џьбара «каҷыҷ» еиԥш иҿацаӡоуп ишыҟоу ари ахьӡ.
- Ииашоуп, ииашоуп,- рҳәан, зегьы абри инақәшаҳаҭхеит. (Д. Гәлиа).
Иаагоу афрагмент иаҳнарбоит аҩымҭа афырхацәа уамаӡакгьы ишырзеилымкаауа, ишырзымдыруа ахьыӡқәа рҵакқәа, иаагап:
Ҭакәына – иҭааӡа иҟоуи, Гәагәа – аилагәагәеи шрыҵаркуа.
Егьи Аԥсны жәлар рпоет Б. Шьынқәба иавтобиографиаҿы иааигеит фрагментк аԥсҭазаара аҟнытә:
- Иҟоузеи ара? – дҵааит аҽыуаҩ.
- Жьажьа дыззыԥшыз амаҭа диоуит, гәырӷьароуп! – иҳәеит аҭак.
- Ҳаи, анцәа иџьшьоуп, аха, ак сҳәашан, ахьӡ ирҭахьоума, уара ахьӡ? - ҿааиҭит Едгьагә.
- Уажәыҵәҟьа ауп даниз, ахьӡ иҭара иагьанбахьӡарыз! – рҳәеит иацәажәозгьы.
- Ҳаи, ус акәзар бзиа сахҭықәгылазаап, уи иқәнаго ахьӡ сара исҭоит. Абри асаби иахьарнахыс Кәашшьап ихьыӡзааит. Иабацәа усгьы анхаразы рыԥсы цәгьоуп, ҵла нрыжьуам, бажә нрыжьуам, кәаш нрыжьуам, иаргьы дҩеидысыр, еихаԥсыхә аашьҭыхны, кәашк ашьапы днадгылозар акәхап, уаҳа илҵып зугәахәуазеи нхаҩык ихҭылҵ?! Мамоу, анцәеиныс, Кәашшьап аҵкьыс иқәнаго ахьӡ уаҩы изыԥшаарым! – неиҳәан, Едгьагә иҽабаа днаҵаҟьан, амҩаду днанылеит. (Б. Шьынқәба).
Аԥсуа шәҟәыҩҩцәа рҩымҭақәа  иҵоураны ирылоу рфырхацәа рыхьӡқәа, ҳаамҭазы ахацәеи аҳәсеи рыхьыӡқәа раҳасаб ала, ауаа рхәыҷқәа хьӡыс ирырҭо иалагеит, иаагап аҿырԥштәқәа:
Аџыр ll – (аџыр – араӡны цәышәшәы аԥшра змоу амаден аҟнытә иаауеит): Аџыр l ахь.: Аџыр сара снапаҿы ацха-цәа еиԥш итиуеит, - иҳәеит Аинар-жьи. (Нарҭ Сасрыҟәеи ԥшьыҩажәи зеижәҩык иара иашьцәеи); Аџыр ll – ахаҵа хьӡы: Ажәаԥҟала дышԥацәажәо агызмал, Аџыр иҿиҵаазар акәхап. (А. Гогәуа).
Кама ll – (акáма – зыфҩы лаҳа-лаҳауа иҟоу, зхышәҭ ҩеижьқәа ылзго ауҭраҭых аҟнытә иауеит): Акама l ахь.: Ауҭраҿы иаадрыхон аџыш, акама… («Алашара»); Кама ll – аԥҳәыс хьӡы: Асаркьа данԥшыло дгылоуп Кама. («Амцабз»).
Лаша ll – (áлаша – алашара рацәаны измоу аҟнытә иаауеит): Алаша l ахь.: Аԥсны лаша сымра тәыла… Б. Шьынқәба). Лаша ll – ахаҵа хьӡы: Лаша ашкол ахь дцоит. («Амцабз»).
Наала ll – (анаáла – зҟазшьа бзиоу, иуаҩымым аҟнытә иаауеит): Наала l ахь.: Снаала смоҭа сгәацаԥха. (Ацәажәараҟынтә); Наала ll – аԥҳәыс хьӡы: – Сымаҳә – саҳәшьа Наала лыԥшәма – аҩы ҟаҵара дара дазҟазоуп. (В. Басариа).
Сырма ll – (асырма – ихьӡырку ма ираӡнарку аххьа аҟнытә иаауеит): Асырма lахь.: Ҭарчеис иныҟәыргон ачабра, аҿахьшьы, амест, аимаа, урҭ асырма иаганы… (Д. Гәлиа); Сырма ll – аԥҳәыс хьӡы: …Сырма дшәаны Акәасқьа дынхалт. (Б. Шьынқәба).
Иара убас имаҷымкәаны иаҳԥылоит ашәҟәыҩҩцәеи апоетцәеи ирхәыцыз ахьыӡқәа, иаагап:
Маахыр ll - (амаахыр – азш иҿало ашәыр): Амаахыр l ахь.: Шьҭа амаахыр ҟәшәара сцап. (А. Возба); Маахыр ll – аԥҳәыс хьӡы: Маахыр лҩызцәа ааԥышәырччеит. (А. Возба).
Ҵыҵындра ll – (аҵыҵындра – зкакалқәа ҟаԥшьу, гьамалагьы ихаау, аҳаскьын илиаауа аҵиаа аҟнытә иаауеит): Аҵыҵындра l ахь.: Аӡын аҵаҵандра ҳәа излышьҭазгьы лани лаби, ларгьы изларҳәо ала, ражәымҭыҽха дахьроуз ауп. (А. Гогәуа); Ҵыҵндра ll – аԥҳәыс хьӡы: – Сара соуп, Ҵыҵындра, ибыхьзеи, бзыршәазеи? – игеит абарҵахь лашьа ибжьы. (А. Гогәуа).
Ҳазҭагылоу аамҭазы лассы-лассы ахәыҷқәа ииуа хьыӡшьарас ирыҭо иалагеит ашьхақәеи, аӡиақәеи, ажәҩан лашарбагақәеи рыхьӡқәа. Иаагап аҿырԥштәқәа:
Амза ll – (áмза – адгьыл аԥсабаратә мҩаныза аҟнытә иаагоуп): Амза l ахь.: Амза лбааԥшуан, Асыԥса цырцыруан ахра хҟьаны. (И. Коӷониа); Амза ll – аԥҳәыс хьӡы: – Ас Амза лҟынтә ашәҟәы ануоу, угәы даарыцҳанашьеит. (Р. Бацыц).
Амра ll – (áмра – адгьыли егьырҭ апланетақәеи звагьежьуа ажәҩантә лашарбага аҟнытә иаауеит): Амра l ахь.: Аҵабырг амра аҵкьыс илашоит. (Аԥсуа жәаԥҟақәа). Амра ll – аԥҳәыс хьӡы: Амҩа нымҩахыҵ ахәы дықәланы днеиуеит Амра. (М. Лакрба).
Ахра ll – (áхра – иҳараку ахаҳәтә бахә ду аҟнытә иаауеит): Ахра l ахь.: Ахра цәгьеи Ахарабуеи. (Аԥсуа жәаԥҟақәа); Ахра ll – ахаҵа хьӡы: – Абарақьаҭра уҭазааит, Ахра! – иҳәан дҩагылеит Сеидыҟ. (Н. Оҭырба).
Риҵа ll – (Риҵа – аӡиа ахьӡ аҟынтә иаауеит): Риҵа l ахь.: Урҭ зықәтәоу аглиссер неиуеит изазо, Риҵа аӡыжь иаҵәа агәы иҩарссо. (Б. Шьынқәба); Риҵа ll – аԥҳәыс хьӡы: Риҵа уажәы аҵара лҵоит. («Алашара»).
Санчара ll – (Сáнчара – ашьхахыҵырҭа, акаҵәара ахьӡ аҟынтә иаауеит): Санчара l ахь.: Мофа лымҵарсыҩцәа Санчара акаҵәара инхҵит. (М. Гәажәба); Санчара ll – ахаҵа хьӡы: – Инхазеи. Хараӡа ҩнык иҩноу ахәыҷқәа. Амра еиԥш илашоу сыԥҳа, сышьха еиԥш иӷәӷәоу сыҷкәын – Санчара. (И. Ҳаџьым-ԥҳа).
Иара убасгьы хатәы хьыӡқәас иахьа ауаа ирылаҵәаны иҟоуп ажәытә жәлар рфырахацәа рыхьӡқәа, иаагап:
Шьханыҟәа ll – (шьханыҟәа – ашьха ныҟәаҩы аҟнытә иаауеит): Шьханыҟәа l ахь.: …шьханыҟәа иныҟәаны, икараха шарԥазы иааз еиԥш… дҭаҳәыхаа дыцәан… (В. Басариа); Шьханыҟәа ll – ахаҵа хьӡы: – Ааигәоу уи аныҟала, Шьханыҟәа зыхьӡыз Гагратәи шәарыцаҩык иҽада аашьҭхны ашьхаҟа дцазаап бназараҳәа. (А. озба).
Кьагәа ll – (акьáгәа – икьаҿу аҟнытә иаауеит): Акьагәа l ахь.: Ажәҩан ҵаулаҿы амза кьагәа Абла кьаҭоушәа иҭаауан. (Б. Шьынқәба).
Аԥсуа хатәы хьыӡқәа ранализ, рышьклаԥшра рыҭҵаара иҟаҳҵаз иаҳнарбеит, хыхь иааҳгаз ахьӡқәа Амреи Амзеи, дара анеицҵаха – Мрамза (амра + амза) иҳауит ахьӡ ҿыц, аамҭақәа рзы арҭ рҩызцәа ахьыӡқәа зынӡаскгьы иуԥылаӡом. Абас еиԥш иҟоу ахьыӡқәа аԥсуаа рыхшара ирыхьӡырҵо иалагеит, ҳгәаанагарала, инарҭбаангьы ахархәарагьы роуит иаҳхысыз XX ашәышықәса 50-60 ашықәсқәа раахыс, Аԥсны анцәахамҵара – атеизм аҳра аура ианалага инадҳәаланы иҟалеит.
Баша иҟаимҵаӡеит, Аԥсны жәлар рпоет Б. У. Шьынқәба раԥхьаӡа изеиԥш хьыӡқәаны иҟалаз, ашьҭахь ихатәы хьыӡқәахаз Наала, Хьыбла, Амра, апоезиа ҳарак ала исахьаркны, ирхәмарны дахьрыхцәажәо, иаагап зыӡбахә ҳамоу ажәеинраала «Амаҭа лыхьӡ шырыԥшааз» аҿы:

- Ԥшралеи-сахаьлеи деинаалан,
Ҟазшьалагьы уи днаалан… 

Урҭқәа смаҭа илзыԥшуп,
«Наала» лыхьӡзарц сҭахуп! – 

Деигәырӷьаны иҳәоит абду,
Аха иамалкуеит анду:

- Ус ҳамҳәаргьы, деинаалоуп!
Лыбла – хьыбла ҭыԥхароуп,

Ус анакәха, иӡбатәуп,
«Хьыбла» лыхьӡзарц сҭахыуп!

Деигәырӷьаны илҳәоит анду,
Аха иамеикуеит абду.

Дрықәшаҳаҭхом аб иаҳәшьа,
Реимак иамаӡам ҟазшьа.

Ус аԥшқа гәазҳарала,
Ашә ахьынтә амырхәага,

Лыбла инҭаҷҷан, даанарԥшит,
Аимак змазгьы неиҿаԥшит.

- Амра даԥшааит ахала,
Амра лыхьӡыз хаҭала! – 

Ахҩык ирҭахқәаз еиқәшәеит,
Реимак уаҟа аҵыхәа ԥҵәеит.

Амра шеишеи уԥхала,
Амра хәыҷы бызҳала!

Абри хыхь иааҳгаз ажәеинраала иаҵанакуеит абаҩхатәра дуӡӡа змаз апоет А. Е. Лашәриа иҩымҭа «Илыхьӡаҳҵарызеи?»

Зегь реиҳа иуадаҩу
		уажәшьҭоуп ианалаго,
Ԥшьымш цеит
		асаби хьӡыда илызҳауеит.
Илзаҳаԥшаарц ахьӡ
		иԥшӡаӡа, илықәнаго,
Иааҳаԥхьан, инеилатәеит,
		аҭаацәара ҳсовет,
Ҿыц ииз абду
		хантәаҩра азиуеит ҳаизара,
Ланду, лаб дҳадтәалан,
		ахьӡқәа рыԥшаара даҿын.
Ан лнапы ақәылҵарц
		ишҭаҳхыз ҳара.
Ҳсиа абарҭ ахьӡқәа ануп:
	  Варвара
	    Елена,
	     Назира,
         Иара убас,
           Гәындагь ҳҭахуп.
Илзыҳашьҭит ан,
		иалылхырц иреиӷьу акы…
Иҳауит
   	иҟаҳҵаз аҭак
«Мап!»
		ҵаҟа иаҵаҩуп
		ан лнапы,
Иара убасгьы
		иззылҭахым иаахтны:
- Варвара –
		зыхьӡу рлеишәа цәгьахоит.
Елена – 
		зыхьӡу рацәаҩуп.
Назира зыхьӡу
		дыкхоит ҳәа рҳәоит,
Гәында – 
		сгәаԥхом цқьа.
Шәазхәыцла,
		сазхәыцлап саргьы…
Абас аԥшаара
		ҳаҿуп ҳара,
«Аԥҳәызба»
		ус хьӡыда
Иаҿын лызҳара. 
		ус иаалырҟьан
Даниз ахәымш аҽны
		абри еиԥш ахәыцра
Ааит схаҿы:
		илыхьӡаҳҵарц
Аԥсыуа хьӡык,
		иреиӷьӡоу ԥшааны.
Аԥсышәалагь
		урысшәалагь
		   иааиратә аҿ аҿы.
Убз аҟәаҟәа ԥымҵәо,
		имарианы убас аҳәара,
Аурыс гәамчи
		аԥсуа лах-ҿыхреи алԥхо
Иҟоу ахьӡ
		сҭахуп сара,
Сыԥҳа илыхьӡзарц
		Кама  залсхыз,
Исҭахуп лыԥсҭазаара
		аурыс ӡду Кама еиԥш
Имҩасларц иҭәны,
		аԥсуа ԥҳәызба
Кама леиԥш
		дыҟазарц длах-ҿыхӡа,
    лыпату ҳаракны,
		       лчеиџьыкеи
			лгәы аартны!

Хыхь ишаҳҳәахьоу еиԥш, ҳаԥсуа поетцәа ражәеинраалақәа рҟны иаҳԥылоит ирхәыцыз ахьӡқәа. Қь. Агәмаа иажәеинраала «Ҩыџьа аашьацәа» аҿы ифырхацәа ирыхьӡитәызар Аашьаныҟәа, апоет ус баша иҟаимҵаӡеит, арҭ ахьӡқәа – ҟазшьарбагақәоуп. Ҳаԥхьап уи ажәеинраала ацыԥҵәаха:

Амш хәлахьан ҳәа шәызжьаӡом,
Амра цеиуан икаҷҷауа,

Амц, ишԥыкәу уи сҳәаӡом
Ҩыџьа неиуан «еилфаҷа».

Ҩыџьа инеиуаз аашьацәан,
Гыџи Мези ирԥацәан.

Руаӡәы ихьӡын Башаныҟәа,
Аус ибар дыбыбуан.

Ҩызас диман Аашьаныҟәа,
Арыжәтә анибоз дԥыруан.

Арҭ аҩыџьагь аашьацәан,
Малакрыфа гаӡацәан…

Акыр жәашықәсақәа рыҩнуҵҟа ахәыҷқәа ирыхьӡырцоз, урҭ ахьыӡ ҿыцқәа инарҭбааны ахархәара шроуаз еиԥш, даараӡа аинтерес зҵаз аилкаарақәагьы ҳарҭоит. Хыхь иаагоу наџьнатәтәи ахатәы хьыӡқәа хьыӡшьарас измаз, изырҭаз уи ирыднаҵоз аҭакԥхықәрагьы дуун, рыхьӡ бзиа иаԥсахар акәын.
Ахьыӡ ҿыцқәа ҟалеит, иҿиеит аилкаарақәеи амаҭәарқәеи рыхьыӡқәа рҟынтә, дара урҭ ганкахьала, ауаҩы дрыдзыԥхьалашаз излеигәаԥхашаз  акы иалаҟан.
Ари даараӡа интересуп, избанзар ажәытәӡан, ишаԥыз ала, ахәыҷқәа алаԥшцәгьа рхьызмырԥшышаз, рыԥсҭазаара шәарҭа иҭазмыргылашаз ахьыӡқәа рырҭон. Аԥсқәа ржьаразы, ишаԥыз еиԥш, ибзиамыз, иаԥсамыз аԥсцәа рызхьазмырԥшуаз ахьыӡқәа рзырыԥшаауан. Абжьааԥны еиԥш, урҭ ирылан ахьыӡқәа уаҩы игәаҿы имаҷӡаны иааиуаз, лассы-лассы угәы зынӡаск иақәшәо иҟамыз.
Наџьнатәтәи ахатәы хьыӡқәа ыҟоуп акы иаламҩашьо аԥсуа культура иахәҭакны, аглобализациа даҽа аамҭакны еиԥшымкәа адунеи анамҽханакуа аамҭазы, аԥсуа жәлар милаҭк раҳасаб ала аӡәы иламҩашьо, рхаҿы рыманы, реиқәхаразы урҭ ахьӡ бзиақәа рхархәара аныҟала, роль дуӡӡахоит.












АГЕОГРАФИАТӘ ХЫЛҴЫШЬҬРА ЗМОУ АОМОНИМҚӘА

Название – это народное поэтическое 
офармление страны. Они говорят о 
характере народа, его склонностях и 
особенностях быта. 
К. Поустолвскии 

Атопонимика, аобласт агеографцәа рыдагьы, интерес ирымоуп алингвистцәагьы. Лассы-лассы абзышәаҭҵааҩы иԥылоит агеографиатә хьыӡқәа рыла ишьақәгылоу аомонимқәа, усҟан уи ихы иеимҭар ҟалом абас еиԥш иҟоу азҵаарақәа, избан ақалақьқәеи, аӡиасқәеи, аӡиақәеи реиԥш иҟақәоу аҽакала изрыхьӡымзеи ҳәа. Ари интересуп, избан акәзар зны-зынла ахьӡ «цәажәоит», зыӡбахә ҳамоу аҟазшьарбага аҟалашьа анарбоит. Абраҟа ҳалацәажәарц ҳҭахуп формалеи, шьақәыглашьалеи еиԥшны, аха зҵакқәа хаз-хазу ҭыԥтә хьыӡқәак , зымҽхак ҭбаау еиуеиԥшым ономастикатә еиуыжьра обиектқәак реизышәара. Аӡиас ахьӡ ишаԥу ала, ажәа иарбанзаалак иара ҟазшьарбак ҟанаҵоит. Ҿырԥштәыс иаагап, ажәа Хыԥсы – аӡиас ахьӡ атса (свинец) аԥштәы шамоу аанарԥшуеит. Иааҳгап аҿырԥштәқәа:
Хыԥсы l – Гәдоуҭа араион ӡиаск ахьӡ: Нас аҵанӡа даақәыԥсычҳан, уа дҩылҵын Хыԥсы аӡшьҭра давалеит. (А. Возба).
Хыԥсы ll – Гәдоуҭа араион қыҭак ахьӡ: Уажәы урҭ Хыԥсы ақыҭан инхоит. (Кә. Лакрба).
Хыԥсы аӡиас ахьӡи иара ааигәа-сигәа иҟоу, аҵакырадгьылгьы аӡиас ахьӡ Хыԥсы ахылеит.
Аӡиас Хыԥсы ахьӡ аҵарауаҩ В. Е. Кәарҷиа аԥсуа-адыг гидронимқәа ирылеиԥхьаӡоит, ԥсы «аӡы» «аӡиас» ала еиҿкаахеит ҳәа иԥхьаӡоит. Иааидкыланы, Хыԥсы еиҭагахоит «атсатә ӡы», хы (ахы) иаанаго атса ауп.
Избан лассы-лассы аӡиасқәа рыхьӡқәа ақыҭақәа изрыхьӡхалоз? Уи еилкаауп, ақыҭақәа рӷьырак аӡиасқәа рыԥшаҳәақәа рҿы (иахьагьы иахьыҟало) акәымыз иахьеиҿкаахоз. Ҳәарас иаҭахузеи, ақыҭа аныҟалаҵәҟьаз аамҭазы аҽакала иҟазаргьы ҟалон.
Ақыҭақәа, аӡиасқәа рыԥшаҳәақәа рҟны ианыҟалалак, усҟан уи ахьыӡгьы ақыҭақәа ирышьашәаланы иҟарҵон. Иаагап ҿырԥштәқәак:
Мықә l – Очамчыра араион ӡиаск ахьӡ: Мықә аӡымҩас аарцәтәи иааргон аџьықәреи. (Ӡ. Дарсалиа).
Мықә ll – Очамчыра араион қыҭак ахьӡ: Мықә унаӡаанӡа иҟоуп Араду ҳәа ақыҭа. (Џь. Аҳәба).
Абас еиԥш иҟалеит егьырҭ ономастикатә омонимқәагьы. Иаагап аҿырԥштәқәа:
Бзыԥ l – Гагра араион ӡиаск ахьӡ: Ус дшааиуаз Бзыԥ дааҽԥынгылеит. Дыԥшызар, Бзыԥ нырцә алҩа хтәаланы иҟоуп. (Нарҭ Сасрыҟәеи ԥшьынҩажәи зеижәҩык иара иашьцәеи).
Бзыԥ ll – Гагра араион қыҭак ахьӡ: Ҳара ҳаԥсыуаауп, ажәытә ҳабацәа Бзыԥ инхон. (Кә.Лакрба).
Аԥсуа қыҭақәа рӷьырак аҭыԥан зызҳауа ашәаԥыџьаԥ рыхьӡ ала ақыҭақәа рыхьӡ шьақәгылоуп. Иаагап аҿырԥштәқәа:
Ажара l – ажаҵла рацәаны иахьеилагылоу: Ажара шьоукы иаалибаҳәеит. (Ацәажәараҟынтә).
Ажара ll – Кәыдырҭатәи аҩхааҟны қыҭак ахьӡ: Ар рҵыхәа акаҵәараҿы ианааи, Барџьал – хан Ажара ақыҭа агәҭа ажа ҵла дуӡӡа игылаз амҵа дааирц егьигмызт. (В. Амаршьан).
Араду l – идуу араҵла: Уажәы Ҳаџьараҭи иареи еицәажәо араду амҵан итәан. (А. Лашәриа).
Араду ll – Очамчыра араион қыҭак ахьӡ: Араду ақыҭан сыуацәа нхоит. (Џь. Аҳәба).
Зны-зынла агеографиатә ҭагылазаашьала ақыҭақәа рыхьӡқәа ҟалоит. Иаагап аҿырԥштәқәа:
Наа l – инаау ақәԥшылара: Амҩа наа сҩаӡӷагылт. (И. Коӷониа)
Наа ll – Гәылрыԥшь араион қыҭак ахьӡ: Наа ақыҭа… раԥхьагыла ҳәа ишьҭан. (Р. Џьопуа).
Ажәытәӡа инаркны иахьа уажәраанӡагьы аԥсуаа ирымоуп агеографиатә хылҵшьҭрақәа рҟынтә иаауа ахатәы хьыӡқәа.
Убарҭ иреиуоуп Наҳари Шәачеи.
Наҳар l – акаҵәара ахьӡ: Иахьааҵәиуа, уанылоит мҩа па хәыҷык Наҳар акаҵәара шыҟоу. (С. Ҷанба).
Наҳар ll – ахатәы хьӡы: Наҳар рыцҳа данҭахаз иахьа акәызшәа, ҳхы-ҳгәы далырс ҳтәан ҳамҭакы. (Н. Ҳашыг). 
Шәача l – ақалақь ахьӡ: Уи аҵыхәала иун 13 аҽны Шәача азааигәара аӡиас Ԥсҳәы ахықәан аизара дугьы мҩаԥыргеит… («Алашара»).
Шәача ll – ажәла: Али-беи Аҳмаҭ-иԥа Шәача аҳҭынра иахагылаз аԥсуа аамсҭа… («Алашара»).
Иара убасгьы иҟоуп аҭыԥантәи аргыларақәеи, ахыбрақәеи рыхьӡқәа рыла ақыҭақәа ахьӡ анроуа. Иаагап аҿырԥштәқәа:
Акәасқьа l – иҳаракны ашьапқәа зҵагылоу аӷәтәы ҩны: Аха акәасқьа абарҵаҿы аӡәы ашә нывҵраан, еиҭа шкыдижьлаз рбеит. (И. Папасқьыр).
Акәасқьа ll – Очамчыра араион қыҭак ахьӡ: Акәасқьа иҟаз хышықәсатәи ашкол далгеит. (Ӡ. Дарсалиа).
Ақыҭа Акәасқьа ахьӡ ахьынтәаауа иазкны аҭоурыхтә наукақәа ркандидат, аетнограф Л. Хә. Акаба илыҩуа: «XlX ашәышықәса аҩбатәи азыбжа инаркны Аԥсны аекономикаҿы акапиталсттә еизыҟазаашьақәа рыҽдырҭбаауа иалагеит. Уи ажәлар рынхамҩа ахкқәа зегьы анырра рнаҭеит. акапиталисттә еизыҟазаашьа анырра ҟанаҵон иара убас ажәлар рыбзазараҿгьы. Уи убоит рынхарҭақәа рҽырыԥсахуа ишалагаз алагьы. Убас, абарҭ ашықәсқәа рзоуп ианцәырҵыз акәасқьа ҩны ҳәа изышьҭоу иаҩызоу ахыбрақәагьы рыргылара. Арҭ рҩызцәа аҩнқәа раԥхьа аҭауадцәа роуп аргылара иалагаз. Аԥсны раԥхьа иахьдыргылазгьы Акәасқьа ақыҭан ауп. Убри азоуп акәасқьа ҩны ҳәа захьыӡхалазагьы.
Абри аҟаларахь иаҵанакуеит аҽгәарагьы:
Аҽгәара l – ҷыдала аҽқәа ирызку, аҽқәа ахьҭаркуа агәара: Дара зегьы ҽеиқәақәан, еилагьежь-еилахынҳәуа аҽгәара иҭагьежьуан. (В. Амаршьан).
Аҽгәара ll – Гал араион қыҭак ахьӡ: Убасҟан ауп аҳазар-ҽыжәлақәа, азахә-ҽыжәлақәа, аԥсуа ҽыжәлақәа рыла, ианшьцәа аҳазарқәа ишыҟарҵоз еиԥш, ауахьад ду анҵара даналагазгьы, уи иахьа Аҽгәара ҳәа изышьҭоу ақыҭан… (В. Амаршьан).
Абас, ақалақьқәа Ага (Гәдоуҭа), Ага (Аҟәа), Ага (Очамчыра) ишдыру еиԥш, Амшын Еиқәа иаԥнуп, уи ахьӡ урҭ «иртәыртәит» дара хьӡыс ирхырҵеит, иаархәеит, ишьҭырхит. Ага ахьӡ убриаҟара ақалақьқәа ирыдҳәалоуп, ажәытәӡа аахыс еихьӡылоу ахатәы хьӡы Ага инаваргыланы, уаҳа аҽакала акәымкәан амшын ахьӡ азы ага ҳәагьы рҳәон. Гәдоуҭа (Ага), Аҟәа (Ага), Очамчыра (Ага) уажәы дара иаку ажәақәаны, ақалақьқәа рыхьӡқәа ҟазҵои, ишьақәзыргылои ракәны иҟоуп, дара амшын аԥшаҳәаҟны иахьыҟоу иахҟьаны. Иаҳҳәаз ашьақәырӷәӷәаразы иаагап аҿырԥштәқәа:
Ага l – Гәдоуҭа ақалақь: Ага шьоукы мчыла днымҩахыганы ҵәыцақәак идыржәзаарын, иқьаф ҟаҵаны дыҟан… (Гь. Гәыблиа); Ага уганы аӡы умыржәкәа уааигоит. (Ацәажәараҟынтә); Ага ицо, лак ишьҭоуп ҳәа. (Ацәажәараҟынтә).
Ага ll – Аҟәа ақалақь: Ага аҭерзқәа идурӡахырц уҭахызаргьы сузымҵааит. (А. Гогәуа).
Ага lll – Очамчыра ақалақь: – Иҩнқәа  акы Ага игылоуп, акы – ара… (А. Гогәуа).
Имаҷҩымкәа ажәабжьҳәаҩцәа рҳәамҭақәа ршаҳаҭгас, аргументс иҟаҵаны афилологиатә наукақәа рдоктор, апрофессор О. П. Ӡиӡариа иҩуеит: «Алексема «ага» уаназхәыцуа ухаҿы иааиуа ақалақь аҵакы ауп, ауаҩы акы ахааихуа мамзаргьы дахьыхәаахәҭуа аҭыԥ».



АФРАЗЕОЛОГИАТӘ ОМОНИМҚӘА

Хазы игоу фразеологизмқәак асинонимқәеи антонимқәеи реиԥш еизышәаны иҟалар ауеит.
Иазгәаҭазар ахәҭоуп, антонимтә фразеологизмқәа иаҳа имаҷӡаны иаҳԥылоит асинонимқәа раасҭа. Аомонимтә фразеологизмқәа антонимтә фразеологизмқәа раасҭа акырӡа имаҷӡоуп ҳәа иԥхьаӡан иахьа уажәраанӡагьы, аҽакала иаҳҳәозар, абас еиԥш ала афразеологизмқәа реизышәара аныҟоу, ҩба ма инареиҳаны афразеологизмтә хәҭақәа рструктуралеи реилазаашьалеи (ма аструктура еиҿкаашьала) ианеизышәо, усҟан дара убриаҟара лексикатә ҵакы заҵәык аманы ахәаԥшра ҟалаӡом, ихьыԥшым, зхала иҟоу, ихаз-хазу ҩ-фразеологизмны иахәаԥштәуп. Иаагап аҿырԥштәқәа:
Акьаброу асра l – аԥсуа хәыҷы хәмаррак ахьӡ (наҟ-ааҟ иеиҿагылоу ҩ-гәыԥк алабақәа ыршәуа иалахәмаруеит): Иҭатәан (аӡмах) ашыр-сырҳәа рыхқәа ҟьауа, ижаҳәауа (акамбашьқәа), рылақәа ҭыршаша, иҳалалӡа ахәыҷқәа акьаброу иахьасуаз ирыхәаԥшуа, аккаҳәа аҵәца еиԥш рыбжьқәа, ахьхьаҳәа, ахьархьар еиԥш, рыччабжь уҳәа ирзыӡырҩуа. (С. Ҷанба); - Ее, дад, Лаган, ацәмаа унапы амса аҵанамҵац, уи ауп изуҳәо! Уи акьаброу асра акәу џьушьома?! (Б. Шьынқәба).
Акьаброу асра ll – усда адәықәзаара, амшгара: Хынҭә Арсана уажә дызбама, Уи дшамысуа акьаброу, иҵара, ихшыҩ заҟароу, Исзымдыруа сгаӡахама! (Б. Шьынқәба).
Аинтерес аҵоуп Аԥсны Абжьыуатәи Бзыԥтәи араионқәа рҿынтәи ақәра рацәа нызҵахьоу аҟәышцәа рыҿцәажәараҟынтә аҵарауаҩ О. В. Ваханиа акьаброу асра ахәмарра иазкны ианиҵаз иаҳәо.
Абжьуатәи авариант: «Аинвентар ҩ-лабак урала  инаркны 1 метрак аҟынӡа, егьи  рҟынӡа инаӡоит. Ахәмарра ҩыџьа алахәуп. Ахәмарра иахьалаго аҭыԥ аҟны аҩлабак рахьтә ауқәа акы арсуп. Аҵә ҭаԥсара инақәыршәаны, ахәмарцәа руаӡәы, егьи алаба ду хагәҵәы ирханы аҵыхәала икуп. Алаба зку егьи иҭаҷкәым раҵәа алаба хәыҷы ақәҵахоит. Ахәмарҩы инапы арҵысрала алаба хәыҷы хыхьҟа иршәоит, иагьҽазишәоит алаба ду ала дасны акырӡа хара иршәыр, уи аамышьҭахьгьы иҭархәаны кәакь ҳасабла иарсу алаба ау иадиҵоит «амба» алхразы. Егьи ахәмарҩы иҽазишәоит икаууа ихаланы иааиуа алаба каҳаанӡа акра. Алаба аниклак «амбахь» иршәуеит, изымкыргьы иахькаҳаз аҟнытә «амбахь» деихоит. Иршәу алаба «амба» азааигәара икаҳар, усҟан ахәмарцәа ррольқәа еиҭнырԥсахлоит, ус иҟамлазар, еиҭа ахәмарра иацҵахоит.
Акьаброу ахәмарра еиуеиԥшым ахкқәа ыҟоуп, Гәдоуҭа араион аҟынгьы урҭ руак уԥылоит «аҵәаҟьа» ахьӡны. Арҭ ахәмаррақәа злеиԥшым убри ауп, «аҵәаҟьа» командатә хәмарроуп, иара ихәмаруеит хҩы-хҩы ма хә-ҩы-хә-ҩы ауаа. Ахәмарра аԥҟара шаҳәо ала, акомандақәа ррольқәа анеиҭнырԥсахло убасҟан ауп, ахәмарҩы ахәмарра командак иатәу «амба» аҟны даннеилак, аҽакала иаҳҳәозар дызусҭа хәмарҩызаалак алаба ахәмарра иахьынӡеизалархәуа. Аиааира згаз акоманда акәны иԥхьаӡоуп «амба» аԥхьа акыр аамҭа игылоу, иаанхаз».
Ахьӡ аагеит l – ахьӡ-аԥша аира, азхаҵара: …Бзанқыҭаа ахьӡ ргеит, иудысныҳәалоит, Ҳараз! – иҳәеит Наҩеи. (М. Миқаиа).
Ахьӡ аагеит ll – ахьымӡӷ агара, аԥхашьара ақәшәара: – Ҳаи, аԥсра сагандаз, ахьӡ аагеит, аҭаацәа ҳҟынтә аӡәгьы Мас ичарахь ҳзымцаӡеит! (Ацәажәараҟынтә).
Ахьӡ имоуп l – ахатәы хьӡы змоу изы: Шәаагылишь, ахьӡ имоуп… Ижәдыр, ихьӡуп акомҿар! (Б. Шьынқәба).
Ахьӡ имоуп ll – ауаа рҿы аҳаҭыр змоу изы: Ауаа рҿы ахьӡ имоуп, арахь акгьы далаҟаӡам. (Ацәажәараҟынтә).
Ахсá l – далақьла зхахәы соу изы: – Сан, шаҟантә ҳбыҳәахьоузеи, абри ахса ҳәа лабымҳәан ҳәа - …даахьаԥшт аԥшәма аҷкәынцәа руаӡәы, - ҳаҳәшьазаҵә, ҳаӷеимшхара, лхы анылса, ҳра зегьы ҳақәыӡӡааит ауп иаанаго… (А. Гогәуа).
Ахса ll – далақьла зхахәы соу изы (лзы) (ажәытәӡатәи аԥсуа џьабаратә ҵас): – Исаҳауазеи, дида, ахса, Ҳашьра иашьҭаз ауаҩы!.. (Б. Шьынқәба).
Рацәа иҩуп l – даараӡа ибзианы аҵакы аҭаны иҩу, ианҵоу азы: Санҭакызгьы уажәа сыхәон, Ирҳәон рацәа иҩуп еинраалан… (З. Гындиа).
Рацәа иҩуп ll – ибзиаӡоу аҩы азы: Ирҳәон: рацәа иҩуп, иаҵашьшь иржәон. (Ацәажәараҟынтә).
Ҳара иааҳгаз аҿырԥштәқәеи, аҭҵаарақәеи, ашьклаԥшрақәеи иҟаҳҵаз иаҳнарбоит аҵакырацәа змоу омонимтә фразеологиақәа аԥсуа бызшәаҿы имаҷымкәаны ишыҟоу.
Ҵарауаҩцәақәак афразеологизмқәа ажәақәа излареиԥшым ҳәа ирҳәо, урҭ есқьынгьы ҵакы заҵәык ауп иаадырԥшуа. Аиашазы, аԥсуа бызшәаҿы афразеологизмқәа рӷьырак ҵакык ауп ирымоу.
Абас еиԥш иҟоу ашьақәырӷәӷәаҩцәа зынӡаскгьы узрықәшаҳаҭхом. Аҵакырацәа змоуи аомонимтә фразеологиақәа реалла абызшәаҿы рыҟазаареи рҿиареи гәыҩбаракгьы урҭаӡом. Ҳахшыҩзцара ашьақәырӷәӷәаразы иаагозар бзиоуп афилологиатә наукақәа рдоктор, апрофессор Н. А. Павлова илыҩуа. Уи иазгәалҭоит: «Омонимиа азеиԥш теориатә ҭҵаара шаиуыз еиԥш, алексикографиатә еизгареи, ахцәажәареи гәыгәҭыжьӡам. Академик В. В. Виноградов ианиаамҭаз иқәиргылахьан азҵаара – ҳасабтә: «Аомонимқәа инарҵауланы рыҭҵаареи, аурыс бызшәа аомонимқәа ржәари ҟамлакәан, ажәақәа акырӡа рҳәаақәа зышьақәыргылахом, ишьақәтәахом. Абри аҳасабтә алексикатә материал ганкахьала иҭҵаауп.
Уи ҳгәаанагарала, В. В. Виноградов ихшыҩзцара ихымԥадатәиу афразеологиа аобласт лексикографиатәла афразеологиатә омонимқәа рыхцәажәареи, рыҭҵаареи еиҵаӡам».
