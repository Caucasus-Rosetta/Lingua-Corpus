
Рауль Лашәриа
















Слахьынҵа аҿаԥхьа

Ажәеинраалақәа



























Аԥҳәыншәҟәҭыжьырҭа
Аҟәа – 2013


ЗҾабахә  нҴәаша

Зҿабахә нҵәаша сара,
Зҿабахә,
Саҿахазшәа сҟалеит
Абахә.
Сҳақьԥсықьуа
Сызцом хара,
Ԥсшьахак сымам
Сызхара.
Зҿабахә нҵәаша сара,
Зҿабахә,
Ирҳәоит схымҩаԥгашьа
Аӡбахә,
Џьоукы сдырҽхәоит,
Џьоукы сдырџьоит,
Сара аџықә-џықә
Сыччоит
Зҿабахә нҵәаша сара,
Зҿабахә,
Сгәаҟуеит исымаӡамкәа
Тәамҩахә,
Исҭахуп зегьы
Срыхьӡарц.
Шьхарԥык саҿысны
Џьара сцарц,
Зҿабахә нҵәаша сара,
Зҿабахә,
Исыҵахжәеит сзықәтәаз
Амахә,
Аӷьеҩҳәа скаҳан
Сшьапы ԥҵәеит
Сылахҿыхра.
Убраҟа инҵәеит…
Қәоурак ашьҭахь
Кәарак сыжәлеит,
Сызмырт шьапыла,
Снеины сҽыжәлеит
О, исхыччап,
Дад, иага,
Акәара ччиа
Санага.
Зҿабахә нҵәаша сара,
Зҿабахә,
Сзаҿахазеи
Сызхамло
Абахә?


АаԤынраха

Схәыцра пылҳаҭ еиқәарақәа аннымҵәо,
Сыблақәа амцаԥшь рхылан ианбылуа,
Быгәнаҳашьан бсырҿыхаӡом баныцәо,
Ишсымац макьана исымоуп сгәы збылуа.

Быгәнаҳашьан бсырҿыхаӡом баныцәо,
Абжьы гозаргь быхәда быцәаз, сымш, бхааӡа.
Ӡымшынк сыжәлоз сагарцаз уи хышхыҵәан,
Цәашьык акуеит сгәаҵан иххаӡа.

Абжьы гозаргь быхәда, быцәаз бара ԥшьаала,
Ҿыц аибадырха ҳамаӡам ҳара.
Ҳазцом мариала ҳаԥсҭазаара неихшьала,
Ҳаԥсы хьыхәхәо ишалоу Аԥсынра.

Быхәда абжьы сазыӡырҩуеит, иҿысҭӡом,
Сгәы иҭагьежьуеит Тиутчев ицәаҳәақәа…
Рыбжьқәа цазшәа арбаӷьқәа еиқәҿырҭӡом,
Иҿыҿуа саанда иавоуп аҳәақәа…

«Аԥсҭазаара асааҭ ҿахҵәа анааилак,
Адгьыл наҟ ианцо маха-маха,
Ҳамч зқәымхо ӡымшынк  анаҳиааилак,
Ихаҿсахьа ибап ҳазшаз уа дҿаасҭаха».

…Быцәаз, соуԥшәыл, быхәда абжьы галааит,
Ааԥынраха аԥхыӡ ԥшӡақәа ббалааит!...


Мҩадук аихҴәара

Убра, мҩа дук ахьеихысҵәо,
Саҳәшьа ҭакәажә ԥшӡак дынхоит.
Ихааӡа лҿабызшәа ихышхыҵәо,
Сыкәа иҭаланы сарԥхоит.

Абри амҩаду ԥшӡа ахьеихуҵәо
Смаҵура хьыӡ гәаҟ сыхьчоит.
Схы сымагәыхьха, санызмыцәо,
Мацәыск ҵарыҵыруа исҿаҷҷоит.

– Уаҳәшьа дузӡатәуп, сашьа ҷыда,
Аҩныҟа усызнамгеит ҽнак…
– Ус ахьԥабҳәо, саҳәшьа ҷыда,
Ҳарҭ еицаҳтәуп хәышҭаарак.

…Еҳәшьа ҷыдеи Ешьа ҷыдеи
Мҩа дук неихҵәа еибабаӡом.
Еҳәшьа ҷыда Лашьа ҷыда
Лыҩныҟа днеир каџьбеик иуӡом.


* * *
Ҵысхәык сеиԥшхама, хлаҳәада?
Сласцәам, иараби, схьанҭам.
Дгьыли-жәҩани, ах, иахьеиду,
Избарцгьы сашьҭам, иагьсыхәҭам.

Сара сызкылыԥшра аҵыхәа
Анынҵәаша анцәа идырп.
Адәы сықәларц сыбӷа еиҵыхны,
Сымшәаӡакәа сҽы скәадырп.

Схы збоит сыҟоушәа мҳаџьырра,
Арахь Аҟәа агәҭа сынхоит.
Сылхо сшылоу амалаҷырра,
Сыхшыҩ хшыҩда сҭанархоит.


ХанҬыжәи аҚыжәи

Лара – бла ҭеиқәаҵәаа – Хынҭыжә,
Итәҩасырц зҭахыз сара – Ақыжә,
Ҳхәыҷқәан ҳҩыџьагь, ҳхәыҷқәаӡан,
Лара дгаӡан, саргьы сгаӡан.

Зыхцәы еилабыҭәыз уи Хынҭыжә,
Зшьапы хырҟьаҟьаз сара – Ақыжә,
Маҷӡак, маҷӡак слеиҳабын,
Шьыжьла санылбалоз – мшаԥын.

Лгәашә савсны ашколахь сцон,
Хынҭыжә ла лтәала ашәа лҳәон:
– Ашколахь уцоума, мшәан, уара,
Мшәан, уаҟа иуҵоума аҵара?

Сара макьана ашкол сҭаӡам,
Ҵәҵәабжьык сарҿыхарцгьы сҭахӡам.
Икнаҳауп суаргьала гьало,
Сақәтәан сгьалалар ҟамло…

Ишсаҳауаз Хынҭыжә лыбжьы,
Ашколахь слывсны сцон шьыжьы.
Шьыбжьон саныгьежьуаз смах-ԥсах,
Ашәа сышьклалҳәон иаҭах:

– Уара ашколаҿ аҵара уҵоит,
Ҳара џьмак ҳамоуп, гәыж-мыж ҟаҳҵоит.
Сара исҿарҵоит ахырҵәы рҵәны,
Мҩак уаныз уара узаҵәны.

…Сгәы ԥылжәон Хынҭыжә, Хынҭыжә
Атәыҩа хыҵәраар ҟалозма Ақыжә…
Дшысхыччоз збон абни аҭысҳаԥ.
Схәыцуан: баанҿаси цқьа ибызҳап.


АкаЏьбеи иашәа

Ицәа дҭалоит дкамаршшоушәа,
Дхьаԥарчушәа деикәаҳәуеит,
Аӡә дирџьошәа, аӡә дирҽхәошәа
Анахь днаҳәуеит, арахь дааҳәуеит.

Аӡәы ицимжәыц уи  ҵәыцак,
Имҩа – икабинет-иҩны.
Ибоит ишихыччо инцәыҵак,
Ибоит дшырымбо дуаҩны.

Акгьы схарам. Акаџьбеи уарбажә
Ашьапхыцқәа дыркуп дырххо,
Данԥсы ианду аҭакәажә
Иҩызцәа ирзымԥшааит дахьынхо.

Ллеишәа цәгьоуп иԥҳәыс Анҭица,
Илымаӡаҵәҟьам уи хәарҭаԥшь.
Лҿы дҭаԥшлароуп… Еиҵалеит ица,
Дашьӡеит, дашьыхаҭеит ақашь.

Ибоит: икаџьбеира дзалҵуам,
Игәы акы иареиџьуеит еимлаҳәах.
Еҳ, иаб даԥсыуа хаҵан,
Дирҽеиуан димазҭгьы иаҭах.

Ихшаз иҷкәын заҵә дҟамландаз
Иара иеиԥш иԥҳәыс длыцәшәо.
Икаџьбеирагь ихьымӡандаз,
Иҟаиҵо дҟаланда игәы иҭашәо.


Хҩы-хҩыла

Ауаҳәан-сҳәан ӡымшын сынхыҩрыла,
Схы ахьынахо сцарц цәгьа избом…
Шәеидымгылалан хҩы-хҩыла,
Шәытыӷьтыӷьра аҵыхәа ԥҵәом.

Сажәа сҿырԥаауеит исыжәлан,
Иқадақьуеит амитә рҿио.
Иаазхәаз дарбан, мшәан, ахыжәла,
Иаҳгәыдиҵо иарбан хҿоу?..

Сыԥсы, ҟаитанҵас, ԥсыуарала
Аҽсыкәыршан иаҿуп схәырра.
Адәы сықәзаргьы гәырҩала,
Избоит сымҩа шцо хара.

Схы сыхьчароуп сынхаҩрала,
Исымаӡам аӡәгьы игәаӷ.
Сыӷба мцароуп инхыҩрыла,
Иашаҭароуп исымоу агәаӷь.

Хтыӷьтыӷь цәажәара хҩы-хҩыла
Саргьы салахәуп агәҭа.
Аԥсуа иҭоурых ҿыц ихҩаалан
Исызҵагәышьом сара шьҭа.


СажӘымҬыҽха

Акгьы сашьҭам сажәымҭыҽха,
Исызхоит саб рыцҳа иуаџьаҟ.
Сажәымҭыҽха, сгәы зырҿыхо
Сымоуп, сашҭа – са сбираҟ.

Сгәырҩа аӡы хьшәашәа саҿыхәо,
Сыҩнагьежьуеит сыҩнаҭа.
Ишызбац ԥхыӡ избоит аҽыхәа,
Икьыркьыруеит уи иаҭа.

Дунеи мшынкаҿ сыҵәгәыр хыршәлан,
Ԥсыӡк скырц сара сеихом.
Сџьынџь сахуп гәырк аҵа скылшәан,
Сымҩашьо издыруеит, шьҭа сҭахом.

Сџьынџь, уԥеиԥш ҿыц ирххатәхома,
Маха-маха уеимдырххоит.
Исырҭаз суахәамахьӡы сызхоума,
Сажәуазаргь гәыла са сҿахоит.

Суахәамахьӡ смыхәар ԥхьаҟа неигас,
Сжьырныҳәахьӡ сымоуп, ишәаҳау.
Саԥсшәа сыцуп матанеигас,
Убри ауп сныхақәа иреиҳау.


Илафушәа-илафымшәа

Макьана исықәӡам ааԥсара,
Аха сахаанхеит схахәы акаԥсара,
Маҷ-саҷк схаԥыцқәагь ркаԥсара,
Уиҵәҟьа сзычҳауам сара…
Арахь сыхшыҩ аҭыԥ иҭоуп,
Макьаназы уи хәарҭоуп.
Икәадам усҵәҟьагьы сшьамхы,
Исрашәартә сыҟоуп са сымхы.
Хьаас искым: ҳзынио ҳаниоит,
Ҵаҳәарҭакаҿ зны ҳаиниоит.
Исҭахуп сымҩасырц сара убас,
Убас, убас, убас, убас:
Сымшәо-сымӡыӡо, сымсасуа,
Сгәы рҭынч, хаҵаҵас сыԥсуа.


ТАиф иахь

Таиф, акгьы схарам,
Уаргьы акгьы ухарам,
Иухашҭзар сгәы аԥхарра
Иуцәызӡар сгәа аԥхарра,
Иудысҵом харак
Исымам гәынхарак,
Иаҳа иузгәакьақәоу цәырҵзар,
Урҭ ражәа хыркызар
Акгьы сҳәом, акгьы сҳәом
Иузмырҿыцуа аиҩызара
Узыхьчом, еиқәхом.
Исыжәло аԥша кылҟьа,
Ицәгьаз ахылҟьа-ҿылҟьа,
Уара уахь уи сымҩа
Азеихҵәом, Таиф.
Ҳаиҩызара амшынду
Иҟәандаӡа иӡаауп
Сцәеижь зегь ӡыф.
Таиф, узаҵымԥрааит
Аибашьра ачалт,
Аха уԥсы лаша аҵԥраан
Ажәҩан иаҵалт илашо.
Уԥсы лаша хьӡырҳәага
Ҳаракыроуп изызшо.
Саргьы саҵԥрааит
Аибашьра ачалт,
Сыԥсраны сахыԥеит
Аџьалк.
Адәы сықәуп сыԥсы ҭоушәа,
Иҭамшәа,
Макьаназ ус сааиуеит
Сымра ҭамшәац.
Таиф, ухьӡ иаззырҳаша
Ҟалааит,
Анкьатәи уҩызагь
Харантәи дыԥшлааит.


СхәыҶра  гәырӷьахә

Схәыҷра гәырӷьахә
Анцоз имҩасны,
Санааӡоз сыҩны ахьаӷә,
Иҟалозма сгәы акы алсны,
Исымаӡамызт хыхьи-гәыхьи.
Сцон уҳәан-сҳәан ӡытҟәак
Сырсны,
Аԥсҭазаара агәхьаагарак
Сылсны.
Аха ашәа сҳәон
Сыбжьы ркаҩны,
Тымитышак
Џьара саҩсны.
Сыхбыџра гәырӷьахә
Анцоз исаҩсны.
Ианыҟалоз сгәы
Акы алсны,
Изгарызшәа сара
Аԥхьахә,
Ампыл адырсыло
Аҭӡамц
Ахьаӷә,
Сыхәмарра сгәы
Ақәԥҵәомызт,
Ҵәыргылак смахыԥаргьы
Суӡомызт.
Сқәыԥшра гәырӷьахә
Аҽыҩ санҽыжәла,
Мца қьоуқьадк
Агәақь ҳәа иансыжәла,
Саныгәаҭеиуаз сыцәа ҟьалан,
Зынгьы сандәықәлоз
Схабжьаҟьалан,
Сыҽсыриашон сара схала,
Ӡыхәашьк салҵны сцон лыԥхала.


* * *
Ицқьаӡазшәа збон са сыжәҩан,
Арахь аҵкарқәа зегь хәашьуан,
Салан Аҟәа, иҭҟьазшәа сыжәҩа,
Шьоукы сыцәнымхо игәыцхәгәышьуан.

Стәашьа, сгылашьа, сыԥшышьа,
Сныҟәашәаҵәҟьа – зегь рххатәын.
Доуҳамчс исымаз – са сырхнышьна,
Амца иаӡрыжәуаз хьчатәын.

Сыԥсҭазаара, дад, сыԥхоумшьан,
Сыжәҩа хьызҳәоз рацәахеит.
Сӡыхь уахыччо унапы ҭумшьын, - 
Усҟан зегьы среицәахеит.

Саҵаԥшуеит сара сыӷныжәҩан,
Сыӷныжәҩан ацлабуеит мра цеи.
Исышәҭ ҵәыцак ашәҭыц зхыршәло,
Дысныҳәоит ҿыц ииз аҵеи.


* * *
Сыхьӡ сызӡыргом иҿыҭны,
Ираҳаӡом сыбжьы змаҳац.
Схы збоит сыҟоушәа суаҩны,
Сашьҭам мчыла хьӡык сырҳарц.

Исзынхаз хьӡыс ҳәа – уи нхаҩроуп,
Напеилаԥсала ахьӡ сҭахӡам.
Сынхаҩ гәыӷрақәа хароуп,
Сдоуҳамч акәзар – зеиԥшҭаӡам.

Сҳәысҭа наԥхыцла исцәаӷәоит,
Сгәала исымоу ҵәаӷәаны.
Сгәырҩақәа зегь сырцәынхоит,
Сыдмыртәар урҭ сҿаҳәаны.



Шаҟаҩы 

Шаҟаҩы сдырҽхәахьо… Шаҟаҩгьы сдырџьахьо
Исымаӡам урҭ рхыԥхьаӡара.
Шаҟантә сыбӷа еиҵысххьо, шаҟантәгьы схәахьо
Иадыруеит сара сыбӷаӡара.

Сышнеиуаз ахаҳәраҿ сшьапқәа еишьклашәан,
Схы сазнархәыцит уи даара.
Саншьцәа рашҭаҿ сара исҳәоз ашәан,
Инасыԥын  рашҭа ԥшӡа аҭаара.

Иҟасымҵеит сара хылԥа-хас,
Ишәцәысҵәахуа сымам маӡакгьы.
Аӡәгьы снеицом сыҩныҟа сыԥхарс,
Сызбылуа саблыроуп мцакгьы.

Ах, анаџьалбеит, еилыскааит акы, –
Ухьӡ рҳәонаҵы уԥсы ҭазаап.
Иухыччо уркуазаргь нас шьоук аԥскы,
Зегьы-зегь, зегьы-зегь уааразаап.


* * *
Акымзарак сашьҭам, зынӡа акгьы сҭахӡам,
Исҭахӡам, дмаалықьзаргь, ҿыц иԥсы схаларц.
Сацәыӡуеит сдунеи ԥшӡа, избоит шьҭа сахӡам,
Аха сашьҭоуп усгьы хәыԥшӡакаҿ схаларц

Адәы сықәзарц сҭахым сара сгәырҩаха,
Саҵашьшь изжәуеит сгәырҩа аԥаҭхьгьы.
Уи самшькәа сышнеиуа, ҽнак санҭаха,
Иароуп изхылҵуа ҿыц сара сгәаӷьгьы.


* * *
Сшыҟоугьы ԥсҭҳәақәак схаԥоушәа,
Срымбозаргь акы саԥсаны,
Сгәы иабоит ԥсҭазаарак саԥоушәа,
Ҽаӡәы сшибогь сԥаԥсаны.

Схы збом сара снымха-хымҵәан,
Сыҩны дыкҿазаргь алыԥсаа…
Ԥылгадушәа исфом аԥымаҵә…
Шарԥаз ашәа анырҳәо аԥсаа…


* * *
Ааԥынроуп шьҭа кырцхк ауазаргь,
Ишыԥшӡац иԥшӡами Аҟәа.
Зынӡа скьаҿзаргь, ма сауызаргь,
Сҽаҵахызҩом снеины аҭәаҟәа.

Сыршны еихаӡаҵас сеиҵызхуа,
Аӡәгьы дыҟам, аӡәгьы илшом.
Исымпыҵшәом еҵәак аҵыхәа,
Цәгьак са сҿаԥхьа аӡәгьы изыршом.


* * *
Ҳарҭ, ҟазшьала аҳауа иалоу,
Ҳхаҭа иҳаздыруам  ҳазхьынҳалоу.
Ҳазҵымҵуа ҳазҵоу иарбан уалу,
Иҳацрымшәо иарбан гәалоу.

Зыԥсҭазаара нҵәаз уи дуалдоуп,
Анышә хьшәашәаҿ дыхлаҳәадоуп,
Аха доуҳа мчык ус иԥырҵуам…
Дгьыли-жәҩани рԥеиԥш – уи ыӡуам.


Хьымӡӷыда

Сашьҭам ԥшандага хьӡык схыҩырц…
Сшәаҟьаны сыԥсҭазаараҿ смыҩыц,
Сцалоит сышцалац, сыблаҟьозааит,
Сыхьӡ хәыҷ бызқәак ирҟаҟозааит.

Сыҩны сызшьуа дызцашам уи анарцә,
Ихаацәоуп суаџьаҟ иахылҵуа алҩаҵә,
Сиешьара сашҭа еиҵых рызхозааит,
Аха ҭыӡҭала хазы-хаз инхозааит.

Ус сықәым дунеик хьӡыда-цәада,
Ак сыҭнымхартә исыхьи, сзеицәада?
Саб иашҭа ду сыхьӡ азынхааит,
Хьымӡӷыда исҭынхаша сҭынхааит.


СлахьынҴа аҾаԤхьа

Зеиқәа ԥжәаз хаҵеибоушәа сымшқәа шьҭа иқәсыршәуам,
Слахьынҵа аҿаԥхьа сласбоушәа сыҽкасыршәуам,
Арахәыц сзаҵдом, ишԥазури, агәыр аҵа,
Сыԥсы сшәыршьа, нас, сыҵла ашәшьыра амҵан.

Аха амацәыс сҿаҷҷоит, ажәҩан схагәыргәыруеит,
Ҳаи, амацәыс сацәшәаны, исымпыҵшәоума агәыр уа,
Хаҵеибоушәа исҭахым сара сымшқәа қәсыршәырц,
Ҳхаҵкы уцеит ҳәа сатәамбаӡаҵәҟьа сдыршәырц.

Схы збоит сымшқәа цқьоушәа, саԥсуараҿ ссасымшәа,
Сызшаз сигароуп сыхшыҩ ҽнак иансымшәа,
Анцәа иумҳәан сымшқәа рҿаԥхьа сшьамхы асырсуа,
Дӷамшь сырслоит сшьапы хырҟьаҟьа аӡын қәа шсысуа.

Ҩнык сыҩнахәаҽуеит… Исымаӡамеи хгарҭак,
Еибарбылгьо сашҭа иҭалоит сымш хыдақәа гәарҭак.
Убырҭ рыбжьыккарҭа сҽыбжьаршәны исшәаҳароуп,
Сыбзырӡы зымҳәац ажәак усгьы ирҳәароуп.


ИхҴаалаз амҩала

Ихҵаалаз амҩа сықәлан сцоит,
Ишьапқәа ҵәаҳәӡа аӡә дсыхьӡоит, - 
Иаҿыз уахгьы-ҽынгьы аҳәашгаш,
Сара саҵкыс игәра ргашт.

Сцәа схызхуа еиҳахашт,
Иӷьычны ирфо зегь рхаҳашт.
Амарџьа. Амарџьа. Зегь ҳаиццашт.
Жәҩангәашәԥхьаракаҿ ҳнаӡашт.

Ирхылаанӡа сыбла аш,
Ихҵаалаз амҩа сықәлан сцашт.


АҚаҶаа

Данҭала сашҭа ақаҷаа,
Ақәҷарақәаҵәҟьагьы шәаҟьеит.
Уаанӡа ҿызҭхьаз арбаӷь заа,
Еиҭаҿыҭны амҵәыжәҩа аҟьеит.

Сашҭа иҭалаз ақаҷаа,
Ашьшьыҳәа ихала дҭыҵны дцом.
Сла Дамшәгьы, ахы ахчааит,
Қаҷаак ицҳаӡом, ҿнаҭӡом.

Сишьклаԥшлароуп, ԥсыхәа сымам,
Иҿаԥхьа сгылаӡом сыҽреиџь.
Иҿаҟәарц дашьҭаҵәҟьоуп са сымҩа,
Уажә илаԥш иҵашәеит уи сҵеиџь.

Слажә ҟрым-ҿрымуеит, ахы ахчааит,
Ашышьа иақәшәом, аӡә дабар.
Қаҷаак анцәа сицәихьчааит,
Иҭахуп уи сҵеџь зынӡа иҭабар.

Дынхаҩыцқьоуп са сызхылҵыз,
Дуаҩы разушәа сгәы иабоит.
Ақаҷаа уахык дзеиԥхыӡыз
Сашҭа иоугәышьом, дџьабоит.

Дысҿагәыбзыӷуеит ақаҷаа,
Сизыӡырҩуеит сгаӡаха.
Ах, с-Дамшә, ухы ухчааит,
Иҭаужьлаз дарбан сымӡырха.


УзҬахым – уиҬахым

Узҭахым – уиҭахым…
Уи дууам, дҭахым,
Иаԥсуа ҩны дахым,
Иашҭаҵәҟьагьы рхым.

Уиеиӷьуп уи аԥсык,
Угәашә аартны сасык,
Дҭалар, деилагоит,
Ӡымшынк уаиргоит.

Иуҳәогьы иҭахым,
Иууагьы иҭахым,
Шьҭа ихгьы иҭахым,
Имал-ҷан игәы ахым.

Ҳуардынқәа меивҵахеит,
Иара дҳәалахеит,
Ишьапқәа ҵархеит,
Ихшыҩ кәадахеит...

Узҭахым – уиҭахым,
Дуздырыр, уҽырҭынч.
Зыҩны иахым, дахым,
Нас дзыгәырҩои ҟадыџь?


Зегь сычҳауеит, аха…

Адәы сшықәыц сықәуп,
Сара ааԥсарада,
Санықәуеит, иснықәуеит,
«Раида гәышьа, раида…»
Акгьы сгәы иалсӡом
Аԥсрада, аԥсрада,
Акгьы сгәы иалсӡом
Ачарҳәарада,
Амаҳагьарада.
Акгьы сгәы иалсӡом
Аџьынџь аҭирада,
Уи аҭирада, аахәарада.
Егьирахь ишәҭаху сзышәҳәа,
Шәсацәҳа ҿҭыӡәӡәала,
Акымзарак саҳәом,
Акымзарак шәасҳәом,
Ҿысҭӡом,
Зегьы сычҳауеит.


* * *
Сыхәажә-ца ҭәызарц, схы-сыԥсы наҭ,
Ишьҭысхуан сшьамхнышлан,  мчыла акалаҭ.
Наҟ иԥсы иӡон исыцхраашаз сгәыла,
Схы-сыԥсы сфон, сыгәжәажәон, гәаныла.

Сҟазшьа зегь ахароуп, бзанҵык са смашшӡацт,
Сҿы шәаҳаушәа ҽԥныҳәан ажәак сымҳәаӡацт,
Схала дәык сықәхеит, схалаӡа, сӡышӡа,
Бысмацәҳан, ҳаҩныҟа сгәарагал, сыԥшӡа.


Адоуҳа  мца

Снеиуеит ԥшьаала сҽынкыло,
Сгәаҭа макьаназ еилыҷҷоуп.
Саиааиртә сыҟоуп исԥынгыло,
Мра шәахәала сгәы хырҷоуп.

Сызхылҵшьҭроу рыуаҩра гәынкыла
Сынхошәа иахьанӡагь сгәы иабоит.
Доуҳа мчык сышьҭнахт исԥылан,
Доуҳа ӡыхьда сгәы шабоит.

Адоуҳа аӡыхь са сзы инасыԥуп,
Адоуҳа жәлар сырҿаԥшуеит.
Доуҳа мцала адәы сықәуп.
Доуҳа мцак аҿы сбылуеит.


АԤсҬазаараҾ

Аԥсҭазаараҿ иашәырҭаҭоу
Акымзарак сгәы ахӡам,
Ҽнак-зны ицәырҵыр, дад, ишәарҭоу,
Схы сшамеигӡо уи маӡам.

Избо итатоушәа шәырҭаҭак,
Сымшқәа дыццакӡоит уеизгьы.
Сԥацха ачуан ҷышә исыхьтатоу,
Убригь иабылхьеит мцакы.


Кәыжәлар

Акымзарак саҳәом,
Акымзарак сырххом.
Ргәы аартны ак сарҳәом,
Сҭахцәак сыргәаԥхом.

Маӡала еигәныҩуеит,
Маӡала еицуп.
Маӡала еиԥхныҩлоит,
Еибырҳәогьы – мцуп.

Иԥшӡоу адәахьала,
Ҩныҵҟала дхәаԥсоуп.
Абаӷлачын иахьала
Аӡыргара даԥсоуп.

Аԥҳәыс еилагәагәа,
Зусқәа еилыргам,
Ҳалшьаҟьоите Гәагәа,
Улацлабыргьы луам…

Ирыӡбоит Аԥсны аусқәа
Кылҷын, Хәанакьа, Қар.
Акаҳуеиқәаҵәа аԥхыӡқәа
Рзеиҭалҳәоит Еԥқар.

Ауҳәан-сҳәанқәа рӡытҟәа,
Иахәшәтәуеит шьоук иржәлар.
Д-Гегельхеит уажә Аҟәа,
Алафҳәаҩы Кәыжәлар.


Ҩажәантә

Ҩажәантә сыԥхьаӡон, аҽыԥхьакра сахьӡон,
Ануаа рхәынтәи  ахыртҟәацқәа ааӡон.
Аҳауа иахьалаз ишәышәуан, ишәышәуан,
Урҭ ҳнаган ҳҭарыжьуан аԥсцәаҳа ичуан.

Ҩажәантә сыԥхьаӡон, аҽыԥхьакра сахьӡон,
Аха саб ашҭа дықәлан ҵлак амҵан  деимдон.
Ҽыҵәахшьа сымамызт ишаауазгьы ахыртҟәац…
Иҟоу уасҳәап, аԥсҭазаара, сургәаҟцәоит, усҟәаҵ.

…Саб иаҳаӡомызт зынӡа аибашьра абжьы,
Дышгылац уи дгылон еснагь еиԥш шьыжьы.
Нкылашьак имамызт, уи дықәлон адәы,
Ех, дадхеит, ицәгьами, ицәгьаҵәҟьами шәкы.

Ануаа рхәы аҟынтәи аӷа атәыла ирбгон,
Агыруа – сгәыла сашҭа ацәгьақәа иҳәон.
Ахыртҟәацқәа агәыдиҵон иблырцаз сыҩны,
Иҿасҵон счеиџьыка, дысшьон уи дуаҩны…

…Ахырҟәацқәа шышәышәуаз сыҩны сихьӡеит,
Сгәаара схы-сҿы ишаныԥшыз сымӡеит:
– Иаҳҳәеит ҳәа иухьи, иҟоу умбаӡои?
Ахысбыжьқәеи аҳәҳәабжьқәеи зынӡа иумаҳаӡои?

Ақырҭуа ихыртҟәацқәа ҳҩыџьагь ҳаршьуеит…
Ҳахәҵәы анихӡарц дҿаҳәатәха деибашьуеит.
– Дҳақәымлахьеи, ҳимбылхьеи, мшәан, уи знык,
Ҳаиҟәаҟәаӡарц дашьҭан ҳарҭ, иҟам уаԥсҵәык…

Ахыртҟәацқәа ҳхашәышәуан, сара аҭак ҟасҵон:
Абырг иаҳаӡомызт, сыҳәҳәагәышьон, сыҳәҳәон:
– Нои иакәӡам уажәы иҳақәлаз, Шеварднаӡе иоуп
Уаргьы саргьы  ҳҵысҭра ҳцәигарц игәы иҭоуп…

Зынӡа ҳааигәаҵәҟьа, ҳааигәа итҟәацт ахыртҟәац.
Уи иаҳзаанацаз сгәалашәар сҭахым, наҟ шәысҟәаҵ.
Саб дахьызгоз, дхәыҷызшәа, инапы данкны:
– Ҳаи ҳимшьуаз, уара, - иҳәеит, - омашәа ибаны.



Бара сбазҴаауеит

Ахызаҵәқәа цеит баргьы саргьы иаҳхыкны,
Ҳшеицыц ҳаицын, ҳаицәымҟьалт ҳӡыӡымкны.
Еицаҳбон, иараби, аԥсҭазаара ԥхыӡкны,
Сыбҟажон саныҟаз сыхшыҩ маҷк сахыҵны.

Схы сшьон хаҵаҵас, скыдхон  жәҩанк аҵа.
Ихҩыкхашаз хҩыкхеит, ирызҳаит иҭамамӡа.
Дабацеи аԥшьбатәи, исаҳәи, дабацеи?
Дыргама аӡыхәашьи, афырҭыни, нас амцеи?



УаҴәы

Уаҵәы – Анцәа ируаҵәуп ҳәа лҳәалон сан. 
Иџьасшьон ажәа «Анцәа» арацәа 
хыԥхьаӡараҿы иахьлыргылоз.

Уаҵәы, уаҵәы, Анцәа руаҵәы,
Суԥгал сеибганы.
Сахоумҵан цас аҵәы,
Усԥыл сыгәра ганы.

Уаҵәы, уаҵәы, сара суаҵәы
Суԥылар сеибганы,
Ҭагалантәи ауалыр аԥҵәы
Ахҟьоит ирбганы.

Уаҵәы, уаҵәы, Анцәа руаҵәы,
Саԥыларц сеибганы.
Зегь акоуп, ақәа сҿыҵәҵәаз,
Сҟалоит сеибганы.

Сара сзы адунеи – ҭаацәоуп,
Урҭ сгәы рзыбылуеит сара.
Аха аеҵә рыблақәа ҭаацәоуп,
Аԥсра ишаҟәыгоугьы хара.

Уаҵәы, уаҵәы, Анцәа руаҵәы,
Умцаԥшь сарбыл наҟ.
Сахаз аԥсҭазаара аҵәы,
Исзырымҳәо «агәаҟ».

Уаҵәы, уаҵәы, Анцәа руаҵәы,
Саԥыларц сеибганы,
Уаҵәы, уаҵәы, Анцәа руаҵәы,
Усԥымлан убганы.


СыԤсхьазар, сыԤсхьазааит

Лара  дысзыҟан,  дысзыҟан
Акалашәа,
Лыбла агәқәа сыргон зны-зынла
Сынӡаакәкәалашәа,
Ажәҩани, Амреи, Аԥсҭҳәеи
Дрыбжьаччон,
Сыԥсҭазаара аваҵкьар далалон,
Дамҷон.
Лгәаҵан еизыкәкәазар акәхап
Лгәалақәа.
Тәым бызшәала рҿаалырхеит
Лажәақәа:
«Уара урықәуп уабацәа
Ркәалқәа,
Ухәдаџьал хжәаанӡа
Урықәыз урҭ алқәа.
Уара уӡӷабцәа,
Ашьап кьаҳәқәа
Ма шәарҭ ахацәа – 
Мараҳәқәа,
Сшәеицәазар,
Сҽысшьуеит сара,
Исҭахӡам уара умалқәа,
Сшьапқәа каламқәоуп,
Шаҟа сеинаалоу,
Убоит  ухаҭа.
Сара сышҟа уаанагахра
Уыҟоуп иаҭа…
Аҿымҭ-ҿаҳаҿымҭра,
Иақәыԥхоит аԥсымра…
Иԥсхьоу планетоуп,
Усызмырҿыхеит сара…»
Сыԥсхьазар, сыԥсхьазааит,
Аха быԥсы ҭазар,
Иҭазааит,
Иҭаӡазааит
Иара .


Акаҳуа  аԤсшәа

– Абас узырԥагьаз, дад, исаҳәи уара,
Уаби сареи иаҳзеилан ҳаура, ҳҳәара.
Аҟәа санувсуа, «ушԥаҟоу» уҳәаӡом,
Аҟәаа ркаҳуа ԥсшәа сара исызхаӡом...

Аҽԥныҳәа сиҭоит, исиҭоит абык,
Зықәрахь инеихьоу, инеиӡахьоу абырг.
Аха исҭом, исҭом уи сара
Саԥсшәа ишинамҭо здыруеит хәарҭак.


Сара  сызшаз

Сара сызшаз убас сишеит:
Имыцәаӡоз ҵхи-мши срыхшеит,
Мши-ҵхи сҽыжәланы изгоит.
Сыҽқәа  шурогь рыгәра згоит…


Чыхь

Счара иаҳәаӡамызт Чыхь,
Аха дырцәымшәа ахьҭа, аҷыхь.
Скәасқьа абарҵаҿ дтәан мчыбжьык,
Ишьҭыбжь ада игомызт бжьык.
Ашәа ииҳәоз – ахапа,
Иахылҵуаз ссирын – ацхарпа.
Дааԥшуан, дыцәон, нас ижәӡон.
Аҳ шьапыла дахьцоз дцон.
Нас дыԥсызшәа иԥсы иӡон,
Аха ирыжәтә даиааины ашәа иҳәон…
Счара иаҳәаӡамызт Чыхь
Иара иахь исымаӡам гәынҷыхьк.


ТамАчан

Сара сашьҭамызт аҷан.
Ари сыхьит тамачан:
Аҵла салҟьан, хланҵы сцеит.
Исыхьыз сҳәозма, сыԥсы зӡеит.

Ишсылам дыруп усгьы ахәча,
Исырҳауеит ҿаҵак ача,
Ҳаҭырк ззақәым сара сџьа,
Узхара сырџьа, сырџьа.

Усқәак змоу зегь ԥхьаҟа еихоит,
Зегь рышьҭахьынӡа са саанхоит.
Сҟәаҟәа-чаҟәа мҩак сануп,
Сџьынџь заҵә сабуп, иагьсануп.

Шьҭак сахькыдҟьахьоу сызхоит,
Имыцхәыҵәҟьан сыхьӡ дырххоит.
Сзылҟьаз аҵла ҳаракын.
Ҿымҭ сыԥсышьа иазыԥшын.

Аха сым-акәа уахь сеиқәхеит
Са сзы иҳәыҳәыз  зны – дмаҭхеит.


* * *
Сымшқәа шоурак рыҵалт, иԥхацәоуп,
Ааԥын аԥхыӡ ссир сзалҵуам, ихаацәоуп,
Арахь убас, убас еиԥш иццактәуп,
Саб  ицәцәаӷәеиԥш аргамаҵәҟьа сҵактәуп.

Аԥсҭазаара шьҭа сымаҭәақәа архоит,
Гәалашәарак макьаназ сгәы арԥхоит.
Сыуаҩра анеихыршьало аҽны,
Жәақәак рҳәароуп  рҽырмаӡа илацәҟәны.

Ҽынлан. Мҽышан, сара санииуаз,
Илаҳарц лҭахымызт сангьы аӡә иуаз,
Гәыӷрак лыҭо илҿалашон цәашьык,
Лгәы илнаҭон сыжәҩан иаҵалом ҳәа шәшьык.

Аԥсҭазаара шьҭа сымаҭәақәа архоит,
Зны исашьаз маҷ-маҷ абар, дмаҭхоит.
Сдунеи ԥшӡа дуӡӡа, сымыш, нҵәара зқәым,
Ҳаиԥырҵымҭаз иуасҳәашам иакәымк.


Акымзарак  сашьҬам

Акымзарак сашьҭам, акгьы сҭахӡам,
Исҭахым амаалықь ҿыц иԥсы схаларц.
Сшацәыӡуа збагәышьоит, сдунеи ԥшӡа сахӡам, 
Скәалкәало сашьҭоуп хәы-ссиркаҿ схаларц.

Адәы сықәзарц сҭахым сгәырҩаха,
Игәыҭгаган ицәырҵуеит џьара сара счаӷьа.
Игәаӷьны дарбан сзыргыло насҭха,
Иараби, исараӡа, сыԥсҭазаара, учархьха.


Аишәа  аханы

Иӡырызгом сыхьӡ ҿыҭны,
Сыбжьы дсырдырӡом измаҳац.
Схы збоит сыҟоушәа суаҩны,
Игьежьуазаргь сыхлахаҵ.

Хьӡыс ҳәа исзынхаз нхаҩроуп,
Уаарала иҟоу ахьӡ сҭахӡам.
Сынхаҩ гәыӷрақәа хароуп,
Сдоуҳамч акәзар – зеиԥшҭаӡам.

Сымхы наԥхыцла исцәаӷәоит,
Сгәала цәаҳәа ҵәаӷәаны.
Сгәырҩақәа зегь сырцәынхоит,
Сдыртәоит аишәа аханы.


Акгьы  саҳәом

Акгьы саҳәом сажәымҭыҽха,
Исызхоит сара суаџьаҟ.
Шьҭак исымамзар сызхыҽхәо,
Сзынхарызеи, мшәан, сҽыргәаҟ.

Изжәхьеит изжәша сгәырҩа аӡыржәтәгьы,
Алҩаҵә ҩеиуеит сыҩнаҭа.
Еицуп сашҭаҿ сҿатәи сжәытәи
Сыбжьагылоуп урҭ  рыгәҭа.

Бжьык еихсыӷьуам. Слымҳа иҭаҩуеит.
Иахьынтәиго Анцәа идырп.
Сыӡын мшы асы аҩуеит,
Уи азын ишԥацо са сгәы ҭыԥ.


Анцәа  иумҳәан

Иӡырызгом сыхьӡ сҿыҿны,
Аҳәоуп уи ӡырызго, иҿыҿуа,
Сымшқәа иқыдбажәу мҿны,
Анцәа имҳәароуп иҿыпуа.

Сымхы наԥхыцла исцәаӷәоит,
Сшылагылогь аҟәара.
Сгәалақәа зегь сырцәынхоит,
Сҩызцәа срыццоит ныҟәара.

Имацқьа-шьацқьаӡоуп уажәы,
Ирмысӡацшәа сымшқха ақәа,
Иԥшӡаӡа икнарҳахьеит скәымжәы,
Уа илатәамзар аԥсынкәа.


Даҽа  мчыбжьык

Даҽа мчыбжьык, даҽа мчыбжьык, 
Иахыҩуеит сџьынџь иҿыцӡоу бжьык.
Сгәырҩап, сҵәыуап, ҿымҭ сџьабап,
Аԥсны хьыԥшымра дук ахьӡап.

Даҽа мчыбжьык, даҽа мчыбжьык,
Аԥсны иахыҩроуп убас еиԥш бжьык,
Ҳҵеицәа, зхы ақәызҵаз Аԥсны,
Ҿыц иҭалартә еиԥш рыԥсы.

Мышкы – уи шәышықәса иаҟароуп,
Мчыбжьык  уанагха – уи  тҟәароуп.
Ихьчатәуп ҳажәлар рлахьынҵа,
Иарктәуп рҭоурых цәашьы ххаӡа.

Даҽа мчыбжьык, даҽа мчыбжьык,
Иахыҩуеит сџьынџь иҿыцӡоу бжьык…
Амшын сшьамхышәара инаӡоит,
Аӡыршы  сыҵазҭәо  дканӡоит.


* * *
Амра шеишеи амшын иӡаалом,
Ажәҩан ахь икыдхалт алаԥш.
Саргьы сашҭа сыԥсы анӡалом,
Сҿара лабжыш сашҭа ихбалашт.


Сылаҳандаз…

Ақәа кыдҵәеит,
Зынӡа икыдҵәеит.
Аҽны скылсит
Сбааӡаӡа.
Сгәаҵа кылҵәеит,
Сгәаҵа кылҵәеит
Хьаак саман
Сыԥхаҵа.
Схы сымагәыхьха
Аҩны сыҩналеит,
Ҳәынҵәак сылсны
Џьара сцон.
Ҭыԥкаҿ сымҟәыбоушәа,
Скынҩалеит,
Аха гәаӷьк уеизгьы
Исыӷралеит,
Сгәырҩеи сгәырӷьареи,
Еизон…
Аҩны сыҩналеит
Сыҽкамыжькәа,
Сымч еизца,
Ауарҳал еиҩырҿа
Убра сканажьит
Еизыҵәан  уи,
Ихәахәаӡа…
Сылаҳандаз
Аҳәынҵәа,
Сара нҵәа,
Сара нҵәа.



* * *
Уахынлоума, ҽынлоума,
Шьапылоума, ҽылоума,
Асааҭ сзыԥҵәоуп жәеизанӡа,
Сзырццакуазеи, анамӡа.

Ашьыжь, асааҭ жәеизанӡа,
Зхы иахыццакуа, анамӡа,
Усқәак еидырҵәаҵәала,
Срацәажәоит аӡәаӡәала.

Шаҟаҩ сыԥхарра рысҭоузеи,
Сгәы рыцҳа ҷкәын иахыҵӡоузеи,
Сара сыцәгьархәыхәыҩӡам,
Ԥшандага ажәала схыхыҩӡам.

Ашьыжь, асааҭ жәеизанӡа,
Адәы сықәзааит, анамӡа.
Иаанхо сымш зтәу – дхаҵаҵәҟьоуп, 
Ахьааҵәҟьа ахьсымоу сгәаҵаҿоуп…


Кәыркәнаа  Кәакәара

Дынхоит ашьха Наа
Кәыркәнаа Кәакәара.
Дхықәынхалоит, аа,
Наа захьӡу акәара.

Изҿнаҭуеит акәыкәу
Кәыркәнаа Кәакәара.
Абжьы имаҳартә, ишԥыкәу,
Ахьхьаҳәа ицоит акәара.

Иаҳәоит акәыкәу: «Кәыкәу»,
Ҳалнахырц зегь ацәа.
Абжьы ахьго иабыкәу,
Шәынхаруеи ҳәа ахацәа?

Аха дыцәоуп, дыцәоуп
Кәыркәнаа Кәакәара.
Уи дҟәышуп, дуаҩ дырцәоуп…
Абжьы гоит акәара.



Ишгылац  игылоуп  ашыц

Ргәы иҭаӡам урҭ сашҭаз аргама иашшырц,
Аха усгьы иазыԥшуп рыбла ҭраа.
Игәныргоит имҩацкәа иахьгылоу ашыц,
Сырцәымӷуп доуҳа мчык сахьамоу сышьҭԥаа.

Зегь ргәаҳәа ду сашьҭам. Сымчгьы азхом.
Ишқьаԥҭамхо здыруеит сымҩашьо сыҩны,
Аха сашҭа иазашшыц дазашшуеит, деиқәтәом,
Ихы ибоит, маӡала дахьҟәындҟәындуа, дуаҩны.

Иазԥшуп урҭ сашҭа ишазыԥшыц иахьагьы,
Ихырҵәарц иахгәаҟуеит уаҵәы-зны са сшыц.
Сшеихац сеихоит иаҭах ԥхьаҟагьы,
Аӡәгьы дыҟаӡам сашҭаҿ аказыҳәан дашшырц.

Маҷ-маҷ абжьқәа бжьаӡуеит. Сацәажәоит схы.
Ашәа гәырҩак сгәаҵаҿ еихсыӷьуам, инҵәом.
Аҟәраан алатәеит ашьыжь сымхы.
Уи сцәафаӡаргьы, мап џьушьҭ, сыхҵәом.

Аргамаҵәҟьа ицәырган ажәак аӡәгьы иҳәом.
Аха рыбла ҭраа сашҭахь иԥшуеит ишыԥшыц.
Саргьы, цас изуазшәа, макьаназ сыхҵәом,
Сашҭаҿ ишгылац игылоуп ашыц.


Ҵхыбжьонтәи  ахәыцра

Слахьынҵа арахәыц-па еилымҵызт, еиқәҳәалан,
Аҩсҭаа дацрыхо даҿуп иԥиртларц.
Сыжәлар рыхьӡ зларҳәоз амшын ихыҭәҳәалан,
Ианыҟала еиӷьуп хабарда сыржӡарц.

Аамҭала зҽыҵәахны, зҽеибызҭо малла,
Ихы дшақәгәырӷьо, дҭазырхаша ҟалоит.
Дыхьҟәыршәа насыԥны ианылаз зны амҩа
Дацәҟьалар, изысԥшаарц гәаныла исҭаххоит.

Хаҳәк збеит икаршәны. Аӡәгьы иҭахӡамкәа.
Ишьҭысхын, ихьшәашәаӡа ус исзыԥшын.
Иагәылан аԥсадгьылаз ашәа аԥсы ҭамкәа,
Изымҵаз акәты аиԥш уи ашәа аӷраԥҽын.

Ашәа ахаҭыԥан, ҳҵеицәа рыбаҩқәа еицәажәоит
Адунеиаҿ урҭ рыӡбахә шырҳәац ирҳәоит.
Адгьыл иҵыҩуеит ирзымҳәаз урҭ ражәа,
Адгьыл алымҳаҿ шыҳәҳәац иҳәҳәоит.


СхьаԤарчушәа

Избоит макьанагь акрамчушәа,
Еснагь сзықәгәыӷуа са сдоуҳа.
Сцәа сҭалаӡом схьаԥарчушәа,
Агәырқәа  шсылақшогь иаҳа.


Сара  сымца

Ишԥеиқәыз, шьыри, сымца агәгәаҳәа,
Схы шԥазбоз, иараби, суаҩны.
Шьҭа маҷ-маҷ еиԥхьбоит са сгәаҳәа,
Иҩналоит хьшәашәарак сыҩны.

Шарԥазыла аҵар  рҵәитситра
Исыхьыз сеидру, схы ҭнаҟьоит.
Аҟәраан ахаҩоит иафарц суҭра,
Иԥсымлашь цәарӡгаха ишаҟьоит.

Аӡәгьы издырӡом са сзеиуоу ҳәа,
Сзеиуоу сыздырӡом схаҭагьы.
Сырхашҭит, иҟаӡам сызуоу ҳәа,
Хьаас измада суахҭагьы.

Шарԥазыла аҵар рҵәитситра
Схы ҭнаҟьозаргь, исычҳап.
Аҵәитситра иазырԥшӡар сымра,
Уаҵәазы сдоуҳамч ӷәӷәахап.

Аха сылахь кыр еиқәырҵоит.
Ицәыканӡаз сӡахәа абӷьқәа.
Сымца еиқәызҵаз, уи еиқәырҵеит
Ирцәымшәа ирывыҟьҟьоз ахқәа.


Ичҳатәуп

Изыхҵаалаз амҩа саныланы сцоит,
Санымҵыр,  уи сгәахәтәы сахьнагӡоит.
Кырцхк сзауит ҳәа, уи акгьы аурым,
Анаатә сыжәлар, ажәакгьы сҳәарым.

Сымшқәа рырҭмаҟ иҭасҵаз хьчатәуп,
Убри аҳаҭыраз зегьы-зегь чҳатәуп.
Схы збоит сҭахазшәа сызҭымҵуа ахәура,
Исцәыӡыр ҳәа сшәоитеи амаҷаз схаҿра.

Иахьала сызхашҭхьоу уаҵәы сыӡбахә рҳәалоит,
Акгьы даԥсаӡамызт ҳәа џьоукгьы ҳәҳәалоит.
Сшәымкын, сшәыҳәоит, шәарҭ сара ԥскы,
Сшаблыц сабылуеит, ижәдыруаз, мцакы.

Сымшқәа рырҭмаҟ иҭоу зегь хьчатәуп,
Сзықәшәашагь здыруеит, аха ичҳатәуп.


ӶЬыЧи-Қәычи

Еицуп ишеицыц ӷьычи-қәыӷи,
Алыцәҳа реиԥш урҭ еишьҭоуп.
Уанрылаха, исаҳә, иумчи,
Аӷьыч дуашьоуп, ақәыч дуашьоуп.

Анхаҩ ижәзаҵә згаз иӷьычны,
Аџьырмыкьаҿ изҭииз,
Ҵарҭышала дҟалеит кыр имчны,
Иԥырхагамхеит дызҿыз.

Амаҵурауаҩ – аӷьычҩы нага,
Иахьа дысԥылт аԥшаҳәаҿы.
Уиҿаԥшыр, абар, ауаҩага,
Ихы-иҿы узгәаҭаҵәҟьар – амҿы.

«Ба» ала инҵәоназ иара ижәла,
Изыфац шифоз, дҳаракхеит.
Иҟамчы еиҩырҿа, данызҽыжәла,
Днызкылодаз, даҽаӡәхеит.

Еицуп ишеицыц ӷьычи-қәычи,
Ԥхыӡк еицырбоит урҭ еишьцәоуп.
Рмал қамсоуп, нас, урҭ ирымчу,
Дара ирымаз, ацәа рцәоуп.


ҲҴеи лаша
Аԥсны Афырхаҵа, аинрал-леитенант 
Сергеи Платон-иԥа Дбар ихьӡынҩылоуп

Диит ҳара ҳҵеи лаша Мгәыӡырхәа, - 
Ашәахәақәа ахьы хҭарԥа ахьырӡахуа.
Амшын еишьыл ацәқәырԥа згәыҵаххуа, - 
Мгәыӡырхәа, Мгәыӡырхәа, Мгәыӡырхәа.

Жәҩан иаҵәаран иашҭа ҳҵеи лаша,
Аԥсны зегь иашҭан. Уи акәын дзеилашуаз,
Иара инапсыргәыҵан ахсаалагьы,
Уи адассақәа ихьаан лымкаалагьы.

Ҳхьыԥшымра амра хаа анҩыҵхахоз,
Аԥардеиқәаҵәа ҳџьынџь ԥшьа аныҵахоз,
Ҳаӷа ҳдац-ԥашә аныҵихуаз,
Ҿымҭ ԥшьаала узтәарызма Мгәыӡырхәа.

Иџьынџьыз шаҟаҩ аибашьцәа бжьаӡхьоузеи,
Гьамас иџьынџьдоу ифырхаҵара иамоузеи.
Ажәак иҳәозма аинрал быжь гәаҩала,
Иааира ҭынчран ибжьы, дыҟан ус цәаҩала…

Ашәахәақәа ахьы хҭарԥа ахьырӡахуа.
Арԥыс хазынак даҳзуааӡеит, Мгәыӡырхәа,
Иԥсы кыдуп Ҳабҩы Цугәыркагьы,
Аԥсны агәыԥҳәы иалақшон урҭ гәырқәаны.

Уи дзыԥгылаз ҳхьырԥарцәа ҟасақәа
Ирыбжьигон ахсаала адассақәа,
Ааи, иҭашәагәышьон шьоук рымрагьы,
Рлымҳа ишҭаҩуаз Гәымсҭа агәрымрагьы.

Аԥсны цон ашьарҩаш агәыҵыхәхәа,
Уҵеи ахызаҵә даҿалон, Мгәыӡырхәа.
Деицнеиуан уи гәылагьы хшыҩлагьы,
Дабылуан амцаԥшь ӷәӷәа ашырагьы.

Игәы разын, аха иҳәҳәон: «Аҟәаҟа, Аҟәаҟа,
Иалцатәуп Аҟәа иалаҳаз апҟақәа.
Ҳаԥсадгьыл ақырҭқәа ирымпыҵжәаны,
Ҳарҭ Егрынӡа ҳнаӡароуп ҳжәыланы».

* * *
Угәацәыхьажәа сымҳәеит,
Сгәацәыхьажәак умҳәеит!
Угәы нсырхан, ажәак умҳәеит,
Сгәы нурхан, ажәак сымҳәеит,
Ҳгәынхарақәа ҳаҩныҟа иаҳгеит,
Ҿымҭ хьшәашәарак аԥша ҳагеит…
Ах, еиӷьын, еиӷьын знык ҳаицәҳар,
Иахаҳхыр ҳамц ҵлагьы ацәҳар.


АҚаруаса

Дыҩноуп, рҳәеит, ақаруаса,
Инымха-хымҵәаз уи Қаласа.
Амал қамса дармақьасын
Аԥсны далалт иара  дкьаасын.
«Апатриот» идыруеит цқьа аӷьычшьа,
Аамҭацк нихуам хымҳа-џьымшьа,
Ақаруаса мра ихаҷҷоит,
Иԥсы ҭоуп, сара, сыччоит.


Алабжыш

Аӡәгьы дсыхьҵәыуом, аӡәгьы сихьҵәуом,
Атәым лабжыш сара исҭахӡам.
Ауҳәан-сҳәан жәырҭқәа сџьынџь иахзырҵәо,
Уи амц изжьо дысҭынхаӡам.

Тәым лабжышла сара сырҵәыуо
Сылахь икыдумҵан, Анцәа.
Сгәырҩа ацәашьы мчыла исырцәоит,
Арахь срыгәҭылакуп аԥсцәа.

Арахәыц иаҵдаз ԥҵәеит сҭесԥыҳәгьы
Сыҩны иҩналоит сымч змырхо.
Сҟаумҵан уара, Ҳазшаз, сумыҳәои,
Ҿыуаарала сыхьӡ дырххо.

Снышәнап, снышәнап, уара уда
Нхашьа шсымам усгьы иубоит.
Адәы сықәзаргь хыда-гәыда,
Уара лабжышла  сукәабоит.


* * *
Сыҿхаччо мыцхәык аԥсшәа сҿацәам,
Аӡәы игәы сырҷыдарц зынӡа исҭахӡам.
Шықәсылагьы шьҭа усҵәҟьа сҿацәам,
Сдунеи шаҟьшаҟьа ус ҭынчҵәҟьа сахӡам.

Сиак ыҟоуп сара сырзанымхкәа сызну,
Бӷьыцк сыхьӡ  шаныршәлац ианыршәлоуп џьара.
Схы сгәашаха схала амҩа сызну,
Изыхьчо мчык шыҟоу здыруеит сара.

Бӷарҵахьы сыԥсынҵри саџьали еиқәԥоит,
Акәаԥ ргылан макьана ихсыркәшом сцәаҳәа.
Уаҵәтәи амшаз сгәы шшабац ишабоит,
Изуам ҷынк схырҟьар уӷәкаҿ сҵаҳәа.

Хан хьыҵәцарак сыҩналарц смеихац,
Сқәацә хәыҷ са сзы иԥсынҵруп, исуахҭоуп.
Скылгоуп убас еиԥш аԥсҭазаара аихац,
Сышьҭа аӡә дхылан ддәықәларц ихәҭоуп.


Даҽа жәҩанк

Уҿазаргь, уажәызаргь,
Иужәызаргь, иумжәызаргь,
Уашҭа ажәырҭ иуцәакызар,
Ԥхашьароуп, ԥхашьароуп,
Ԥхашьароуп.
Ҽынлаз, уахынлаз
Уҩныҟа уахыла.
Знык узахылар,
Ухы узаиааир – насыԥуп…
Аԥсҭазаара – ԥсыԥуп,
Зны – иҭачуеит, зны – иҭабоит.
Зны иуҩызаз, иҽыҵәах – 
Ишьхыцыз ашхырцәаӷь – 
Ухьӡ хәыҷ иуоуыз
Гәаныла иџьабоит.
Даҽа хьӡык ичаԥоит.
Уажәыргьы, умажәыргьы,
Иужәыргьы, иумжәыргьы,
Иухаршҭны уҷышә-мышәгьы,
Уашҭаҿ иҵҳәа ажәырҭгьы,
Иузкылыԥшуа мышәгьы,
Ишашьклауҵо уеигәышәгьы,
Удунеи ҭынч ахала
Еиқәтәоит.
Нас даҽа жәҩанкаҿ
Ԥшьаала унаӡоит.


* * *
Адунеиаҿ сара акалашәа сшами,
Иахьанӡа саазгаз сызхылҵыз рхыԥшами.
Избоит мцыла еибарку дшыҟоу дшамшамуа,
Дҳаракны ажәҩан дышьҭнамхыргьы шамуа.

…Цәаныррак аԥхыӡ хаа бзалымҵуа бшалоу,
Ибцәызӷьычуеит бсаркьа, сыгага зныҷҷало.
Бызгоит бышьҭыхны сыбӷа ԥҵәаӡаанӡа,
Џьанаҭ тәарҭа дгьылкаҿ бнаган бсыртәаанӡа.


Ианеихызҩо  сылацәа

Ианеихызҩо сылацәа,
Аԥсшәа расҳәап срылаҵәан:
Сыбла ихгылоу сгәылацәа,
Схәыцра иалоу сыуацәа.

Ах, сара ахәыларцәа,
Исхамышҭи слахәылацәа,
Сцарц зҭахыз снарылацәа,
Ахгыла-ҿгыла гәҭылсацәа.

Шәҽабашәҵәахи, сыԥсыцқьақәа?
Ишәыриаш сшьапы – ицыркьуа
Шәнапала еихыжәҩа сылацәа,
Нас зны иааип сыуацәа.


Сышхәа

Ажәха сыҭан, ажәха сыҭан сара сӡышхәа,
Анцәа суҳәоит, соужь, сақәыртәан наҟ сышхәа.
Сынҟьеиныруа ацәқәырԥа еишьылқәа срылаз,
Сцарц шԥасҭаху зны урҭ наҟ снарылаӡ.

Сыԥсы ҭамзи адунеи зегь сымҽхак,
Сымш, сзыхгәаҟуаз,  иазынсыжьырц сымшра.
Амшын схымлеит, амшын сыхмлеит са сыԥсыҽха,
Уи схьаа асырдырӡом, иасырдырӡом сажәымҭыҽха.

Ажәха соуам, шьҭа избоит, сара сӡышхәа,
Ҳаи абааԥс, сумырԥхашьан, са сышхәа.
Амшын уахьало имааҳәын уԥынҵа,
Сыргьежьны сумган уара Ерцахә аҟынӡа.


СныхаҚәа рыжәҴыс

Ԥхьаҟеи шьҭахьҟеи исыхақәоу,
Иҟрым-ҿрымуа сызфо лажәҵас,
Сгәаҵа збылуа сыгәҭыхақәа,
Рымахә-па иқәтәоуп ажәҵыс.

Сдәеиужьқәа, нас сырхақәа,
Ҳаҭыр ду зқәысҵо ҳкәажәҵас,
Ԥхьаҟеи шьҭахьҟеи исыхақәо
Ирхаҷырҷыруеит ажәҵыс.

Сгәаҵа збылуа сыгәҭыхақәа,
Шәымблын уаҟа бажәҵас.
Ах, сныхақәа, са сныхақәа,
Ишәхаҷырҷырлааит сыжәҵыс.


* * *
Ицәгьагәышьоуп уџьабаа аныбжьаӡуа,
Зхы изахамшәало рҿы ианақәым ҳаҭыр,
Абгақәа ианырфо ажьаӡа,
Аԥсны ахы-аҵыхәа иҟалҭыр.

Зныкыр Аԥсуа Аԥсны дымлакхьазма…
Дрыцҳагәышьоуп зыҩны имлакыз.
Иҵәҩан ахьарсым уахык дыԥхьахьазма,
Дизхәыцуан нышәк дазҭоз дыԥсыр.

Ус  башаҵәҟьа имҩасуам исқәашьу,
Схаҭа сзы ирызҳәашам «агәаҟ».
Абрыскьыл дзыдҿаҳәалоу агәашьа,
Сҽадҿаҳәалан, сҽысхәыруан наҟ,

Аха доуҳа мчык насыԥшәа исыцуп:
Угәамч абжа сыҭ,  Абрыскьыл.
Аԥсҭазаарагь ԥхыӡым, иԥхыӡуп,
Сдунеи сықәнаҵ исмоурами са кьылк.


АРхнышьнаҚәа

Архнышьнақәа еиҩызҵәаз,
Урҭ рацәаҩӡоуп.
Архнышьнақәа – аиҩызцәа
Ҿыц рыхьӡқәа рххатәӡоуп.

Архнышьнақәа  еиҩызҵәаз
Зны бзиа еибабон.
Еишьцәан, дад, еиҩызцәан,
Рыгәра еибагон.

Аха еиҿыҵуаз, еиҿыҵуан,
Инаскьон урҭ хара.
Иаҭахым шьҭа аҽырҿыцра,
Жәытәк арххара.

Иҳәҳәон аԥсабара,
Зегь ахьчарц ҿнаҭуан.
Ихжәатәыз зыхәдапара,
Дацәшәон акәаҭан.

Аҩымаақәа, ахымаақәа
Рышьҭыбжьқәа еиԥхьбеит.
Рҽабарҵәахи ахымаҭқәа,
Аӡыхәашьқәа ҭабеит.

Архнышьнақәа еиҩызҵәо,
Урҭ рацәаҩхоит.
Раԥсуараҿ еиҩызцәоуп,
Ихеибаршҭыз ҭахоит.


Сынцәа

Сынцәа иҿы џьара инаҳәуп,
Мчыла исықәижәоит ахыза.
Сзырхәыцуазеи…  Сгәы хаҳәуп,
Иара иалҟьаӡом ахызаҵә.

Аҽада ақьышә еиԥш ицәҳәуп
Сшьаҵақәа, сызхыҽхәоз, рԥынҵа.
Сыҩни сашҭеи срызгәыҳәуп,
Ҳаицны  ҳазнеиндаз ааԥнынӡа.

Насыԥк роурашәа иҭаҳәуеит
Сара схылԥа кәамҟьа аҵысқәа.
Еснагь аԥсҭазаараҿ смаҳәуеит,
Сзырхыԥомаз аԥсуа ҵасқәа.

Алажә аҵыхәеиԥш еикәарҳәуп
Сызну амҩа сеихьымӡа-еиԥымӡо.
Еиқәаҵәаӡа исзыԥшу хаҳәуп
Ааԥнынӡа, сшьымхы сҽарго, санзымца.

Ҽаџьара дыԥшуеит Анцәа,
Аха са сахь иҿы ирхароуп.
Исымоуп с-Аԥсуара агәаҵәа,
Иахьцалакгьы сеиқәнархароуп.


АмаҬ-мацәыс

Сҵәа ҟаԥшьны ҵлак зны саҿалан,
Ԥшак аакылҟьан наҟ сыҿнаршәоит.
Сдәықәлан мра шәахәацк саҿалан,
Амаҭ-мацәыс сыкәшан, саршәеит.

Аха усгьы, Нарҭ Сасрыҟәа ибжьала,
Слымҳа иҭаҩит: уҽырҟаса хәыҷык…
Сцеит гәарабжьарак сыбжьалан,
Сцеит сахьызхнымҳәшаз шьыжьык.

Аԥсуаа, нас иҟазааит уаҩак,
Уахь мҩак иқәлан еиццоит.
Урҭ ҭымҵӡеит, идыруп, ҵла-гәаҩак,
Игәырҩозаргь, чча-гәырӷьак рыхьӡоит.

Ауаҩи  адгьыли ахьеицу,
Аҳәыҳә амҵәыжәҩа ус баша иаҟьом.
Дгьыли жәҩани ркалҭқәа ахьеиду,
Аҵысҵәҟьа рыбжьыԥраар ҟалом.

…Мра шәахәацк сцон са саҿалан,
Амаҭ-мацәыс сафарц еихон.
Ихьчон иашьцәа Сасрыҟәа ихҿала,
Ҵыси-ҳәыҳәи ишьа рыблаҟьон.


Сҩызцәа  раҳаҬыраз

Издыруеит ажәакаҿ аргылашьа акьарда,
Ажәакаҿ аргылашьа здыруеит акәаԥ.
Мышкы адәы сықәларц сҭахым сара қьарда,
Саԥсуара аҿаԥхьа сымгылац сҽыргәаԥ.

Абысҟак сҩызцәа сзықәгәыӷуаз ансымҵәа,
Схы сымагәыхьха абас санынха,
Сымҩасуам, сыԥсҭазаара, уҿаԥхьа са сҽыҵәах,
Сҩызцәа раҳаҭыраз даҽа маҷк сеиқәырха.


Амаӡа

Сыхьӡ рылазҵода иртутууа
Дбашахеит ҳәа уи рацәа.
Иацы сызцыз сара сизгәдууа,
Дышԥалагеи схыхра сцәа.

Ҳәанҳәах цәажәарала исзаарцоз
Идыршон шахаҵас напқәак…
Сара уаҩра ҳҭынрак сазцарцаз
Снеиуан сырцәымшәаӡо хҿақәак.

Даҽа дунеик сатәуп, уи анҭыҵ
Иакуп сыԥсҭазаара ахац.
Среиуаӡам, ижәдыруаз, ашәҭыц,
Изызҳаз иалиааны ауац.

Зегьы срышьҭан сара схада,
Исымам ҽԥныҳәак снаԥхазы.
Иахьзымцаз схарам сымшқәа гхада,
Сахьықәхаз схарам дәык хазы.

Сцәажәарц сашьҭам сыбжьы рдууа,
Зыхьӡ бжьыла иҭызго рацәаҩӡоуп.
Сыӡбахә шәҳәала, нас, иртутууа,
Ҳарҭ ҳазлеиԥшым – уи маӡоуп.


Сцәаҳәа  ԤшандагаҚәа

Шәарҭ, сцәаҳәа ԥшандагақәа,
Агәшаҭақәа,  аԥгәырдагақәа,
Шәҵәылырхлоит ауаа нагақәа,
Ишәхыччалоит ауаа агақәа.
Злымҳа еимаҷыҩу адагәақәа,
Зцәеижь иалҵуа аҭагәақәа…
Шәымшәан, сцәаҳәа ԥшандагақәа,
Сгәы аныԥжәо сгәырдагақәа,
Адәы шәықәым шәылахь ҷышәны,
Сышәзыҵҟьаӡом сҽаршьны, ижәны,
Асаркьал ҽнак зны ианысзаслак,
Ҽԥныҳәак сышәҭом санымҩаслак.


Рамзес

Аҳ  Рамзес иеиԥш сыбла хҩазар,
Сылацәақәа шьҭыхны ишәкы.
Исҿалозар шьҭа аҩаза,
Шықәсыла исхыҵуеит сара шәкы.
Ҽа-шәкгьы схыҵааит. Уи иацәшәода?
Ишәҭахызаргь снаганы сҵашәкы.
Зыҟәџьал шбылгьо ахҩа ахашәода?
Зыҟәџьал мбылгьо иҿы ашәыркы.


Уаха-саха

Ԥсыӡҵас исыҵабан аӡы
Аҟәара сықәыршәым  сԥаҭԥаҭуа…
Уахынла исзылҵуеи абас аԥхӡы,
Изыхҟьо саҳәи, сыӡӷаб Ԥаҭа?

Ԥсыӡҵас исыҵабом аӡы,
Сыԥсҭазаара иҵәыҵәу кәахам,
Џьоукы исгәыдырҵоит абҵы,
Еибарҳәҳәоит: уаха-саха.


Ҵҟәыргьыл

Ҵҟәыҵҟәаа иҵырхуеит Ҵҟәыргьыл,
Ахаҳә ссаӡа, абӷанҷ.
Дыԥшӡаӡа, зегьы дрыԥгыл,
Аӡәы иҟаиҵоит ахарџь.

Ҵҟәыҵҟәаа ирымымҵәац Ҵҟәыргьыл,
Макьана абӷанҷ, абӷанҷ.
Абӷанҷ  иалиаауеит агәил,
Нас уԥшыр – адаҷ.

Ашәа рызҳәа, уара, абӷанҷ,
Сҭампыли, нас Шәачеи
Аԥсыуак имоушәа агәамч,
Иҳәагәышьароуп «ҳаи-чеи»


Мцыки-мцыки

Мцыки-мцыки
Еиԥылан
Амц ԥсшәа
Еибырҳәеит.
Икәаԥӡа ишыҟаз,
Арыжәтә – рыхәда ԥызҟоз – 
Анрылсҵәҟьа.
Реиҩызара
Мараҳәхеит…
Мцыки-мцыки
Наҟ-ааҟ
Еибарҳәҳәеит.


АхЏьаЏьа

Иқьышә иқәтатоуп ахџьаџьа,
Аҳәыс гыргыр ахш ацәиӡоит…
Избоит дшахыччо сара сџьа,
Иахылаԥштәуп ҳәа ибжьы ҭицоит.

Дыцәҳауеит ҭыԥкаҿы дыҭҳаш,
Адунеи итәызаап, ашә нкыдҵа…
Схәыҷра сгәалашәоит Лаҳаш,
Икылчаа ианыҟазгьы слакыҵа.

Зқьышә арҩежьыз ахџьаџьа,
Газеҭ ҩежьҵас зегь  ҳирҩежьуеит,
Илоуп зҳәода мшәан ахәча,
Кәаԥ-кәаԥ ҳаҟьашьуеит илеижьгьы.


* * *
Схы сшьон, схәыҷын, сара аҳ Ҷыҷын иеиԥш…
Акгьы сацәшәомызт сан лҷын еиԥш,
Икыдлыршаалон лара сҟәаҟәа,
Уи сарҵәыуалон, саргәаҟуан.

Срыԥхьаӡон зынӡа са ҷынҷас,
Аха схы сымшьози аҳ Ҷыҷынҵас,
Уахынла аӡын асы анаҩуаз,
Исгәалашәоит сашәа шкаҩуаз.

Сан лҷын мыжда сшацәшәозгьы,
Маҷ-саҷк ыҟақәан сзыхьӡозгьы.
Насыԥк смоураны иҟалозма,
Сыхьӡҵәҟьа рымҳәо сзынхалозма…


Шәысхымччан

Сшәыргәындам сара, аха сеибашьҩым,
Сеиԥш зеиԥшу, иахьынӡауа, дысшьырцгьы сҭахым.
Сыҟаӡам ахызаҵә ҟьала сацәшәо,
Уи сықәшәар, исҳәаша сеидру ашәоу?

Санқәыԥшыз, зны-зынла, схьамҵкәа сеисуан,
Аҭаҷкәымқәа ршьаршәы аӡамҩа иҭашәуан.

Аԥсуара азыҳәан еснагь сеибашьҩын,
Уи азы зхы зыхьуаз, згәы зыхьуаз уаҩын.
Шьыбжьон сылатәом шьацк қашәқашәо,
Ахызаҵә ҟьала саахап ҳәа сшәо.

Исҳәоит, нас, еиҭасҳәоит, усҵәҟьа сшәаҩым. 
Амыткәма сҳәаӡом, аха сшәаҳәаҩым.
Сшәышықәса ашәеиқәаҵәа, ҿысҭӡом, исшәуп,
Исызгәаҭом акәымзар, шьаҟәандак сҿашәуп.

Санқәыԥшыз, зны-зынла, схьамҵкәа, сеисуан,
Дԥышәырччо дсыхәаԥшуан џьарантә аԥелуан.


Ахаҳә сшьышьуеит

Сажәеинраалеи изжәуа аҩи
Сара макьана еиҭнысыԥсахлом.
Снапқәа ԥҵәандаз, шаҟа зҩи.
Смыцәаӡакәа, ҭаҭынк сахо.

Акьыԥхьаҿ сыхьӡ рбар џьоукы,
Иршәны кәакькаҿ икҿадыршәуеит.
Ирбозаргь сшабылуа мцакы
Рыбыз бҩыдақәа еиурыжьуеит.

Зегьы сырхыгәырҩартә сҟазҵеи,
Сҟазҵеи сара зегь сусушәа?
Ахаҳә сырԥхап, дахылҵп аҵеи,
Агәы сырҟәандап ԥҳәысушәа.

Самоуп мчык сара сырххо,
Мцак сабылуеит, саршаҳәшаҳәуеит.
Избоит, дыԥсуеит исаӷахо
Сдоуҳатә ԥсҭазаара ԥшӡа дшаҳәо.

ЗыԤсы Ҭоугьы, зыԤсы Ҭамгьы

Зан дыԥсыз, заб дыԥсыз, идыруп, нас, иҽишьӡом,
Алаӷырӡ – цхаӡам, амҳаҵә аӡәгьы иуҿишьӡом.
Аҟәџьал ҭацәы иҭашәаз, ҿымҭ ихигоит игәырҩа,
Иашҭа иҭицоит инапала аԥсцәаҳажәгьы изҩа.

Зашьцәа ԥсыз, заҳәшьцәа ԥсыз – зеиӷьаҟаӡам арԥар
Рыԥсқәа амшын ихыхәхәала иагагәышьоит аԥра.
Рҭынхауаҩ дашьҭоуп иаиркырц цәашьык,
Аха уи еиқәылом, цас иахаԥоитаз шәшьык.

Зан дыҟоу, заб дыҟоу, иҟоу зхы-зыхшара,
Шәарҭ шәеиқәгәырӷьо шәеицаԥыл шьыжь шара.
Шәамблын, сшәыҳәоит, аԥсҭазаара апырпыл,
Шәымгәырҩан знык шәымбаҿ иҭадыршәыр мпылк.

Зан дыԥсыз, заб дыԥсыз, иргәырҩаша рымоуп,
Зан деибгоу, заб деибгоу ашьхацамҩа рымҩоуп.
Зан дыҟоугьы ма дыҟамгьы, идыруп, урҭ аӡә роуп,
Зыԥсы ҭоугьы, зыԥсы ҭамгьы ишеишьцәац еишьцәаӡоуп.


Нара лахь

Дзыргаӡазеи абри Нара,
Даҿаланы дцоите наарак.
Хәык дынхыҵыр, иқәнымҵәаша,
Иԥаҵақәа хьаша-ԥаша
Аӡә дылԥылар наҟ  ҳалхашҭып,
Иахьыҟалогьы сеидру лашҭа,
Ех Нара, Нара, ус иахәҭами, - 
Ари – аԥсҭазаара ахаҭами.
Ибхашҭрушь, дад, бабду иҩны,
Ҳарҭ зегь ҳақәызҵаз ҳуаҩны?


АԤсҬынха

Ажәҩан дуӡӡаҵәҟьа – ԥсҭынхоуп,
Адгьыл дуӡӡаҵәҟьа – ԥсҭынхоуп.
Амшын акәзаргьы – ԥсҭынхоуп.
Ԥсык еицырхан, нас, еицырхоуп.

Аеҵә  хьыршәыгәқәагьы – ԥсҭынхоуп.
Амза хцәышаагьы – ԥсҭынхоуп.
Амроуп, амра – иԥсҭынхам,
Аҵәы ишахоугьы згәы нырхам.


Адунеи агара

Избоит, абар, ԥшаӷьык ҵысуеит,
Ҵыси-ҳәыҳәи рыԥсқәа рӡоит.
Адунеи ду агара сырҵысуеит,
Хәыҷҵас уи ажьжьара сахьӡоит.

Злеишәа цәгьоу ԥшаӷьык ҵысуеит,
Сышьҭԥаа сагарцгьы агәы иҭоуп.
Адунеи ду агара сырҵысуеит,
Дысмааӡар игароу – ԥхашьароуп.

* * *
Згәы иажьо, уҟәышра уамжьан,
Рыҩбагь уеижьаргьы, уԥхамшьан,
Згәы иажьо, зҟәышра иеижьо,
Иҟалар ҳәа сшәоит иԥхеишьо.
Згәы иажьаз, иҟәышра хьаацәгьоуп,
Имаӷрақәа, деисрызшәа иԥхьарҵәоуп.

АҲӘЫҲӘ  ШКӘАКӘА

Схы схәыцраха снеины снықәтәеит арымӡ
Уа слымҳа иҭашәышәуан, ԥшоушәа, шьоук рымц.
Ихьыԥшым мҩак санылеит. Аԥсы ҭалоит са сшьа,
Ҳҵеицәа риааира аҽышькыл аусышьҭуам шьҭа.

Схы схәыцраха снеины снықәтәеит арымӡ.
Сгәы иснаҭоит: сааигәара игылоуп аирыӡ.
Ҩыла иҭәуп ихыхәхәо. Ихҭәалан изжәуеит.
Аԥсны шқәыԥшыц иқәыԥшуп. Схаҭагәышьа сажәуеит.

…Слымҳа иҭашәышәуан уаҟа шьоук рымц,
Сара снеины сыхьшәашәаӡа сықәтәан арымӡ.
Днасывст аӡә дмақаруа: «Абасҵәҟьа ихәҭоуп,
Давазааит ааҵра, изхароугьы иара иоуп…»

Схы схәыцраха стәамзи. Ӡынразма? Ӡынран.
«Уԥхын мра уалахәмарт», – дсацәҳауан сан…
Ус  сгәысҽанӡамкәа ҳәыҳәк саԥхьа инкаԥрит,
Аҽырԥагьан иаҳәеит уи: «Уанзымԥыр, уԥсит.

Ажәҩан уанаҵаԥш, уҽышьҭых, уаԥсоуп,
Избоит, избагәышьоит, аргама уааԥсоуп.
Иҟалома уҽуражәыр гәыла уара
Аԥсцәаҳа уҽимпыҵжәаан уцароуп хара».

Ахьҭа сакыҵәҟьон. Аӡынра – ӡнын.
Макьаназ акгьы  самыҳәацт схазын.
Исхачыз аԥсҭҳәа ацҟьон наҟ сҳәыҳә
Иԥхамшьакәа исанаҳәон: «Иухьи, мшәан, сныҳә».

Исҟәаҵуам аҳәыҳә: «Угәырҩо абра умтәан,
Аӡәыр иҭаххома иац ихшәылаз атәан.
«Ҳаи» ҳәа уҩагылан уқыҭахь уца,
Духаршҭ иуцәӷьычыз, зны иҭалаз уца.

Ашықәс ҿыцха акгьы умыхьӡазшәа сныҳә…»
О, исҟәаҵуам, исҟәаҵуам, исҟәаҵуам аҳәыҳә:
«Амла уакуазар, абар, чахәашак
Абриакауп исылшо, иаҳцәамгааит уи ԥшак».

…Аҳәыҳәҵәҟьагьы сабжьоит. Сӡырҩуеит. Сеицрашәом.
Сыӡын мра, ижәдыруаз, ус баша иҭашәом.
Сара ихшәылахьоу тәаным, сгәы еилашуеит
Сҩагылан амшын ду агәеисрахь сыԥшуеит.


АҞАБАРДА ҶКӘЫН ИЧАРАҾЫ

Сулҭан Сосналиев икәашара иазкны

Хысбжьык имаҳацшәа, гәаҟрак имбацшәа,
Сулҭан ачараҿ днықәлеит дкәашо.
Дӡасон уи аҳауаҿ, ажәҩан дазшазшәа,
Шьха уарбоушәа ижәҩахырқәа еиҵыхны, длашо.

Дкәашон Сосналиев аҟабарда ҷкәын ичараҿ,
Уи дҳамаҳәхеит аԥсуаа. Аԥсны азы деибашьуан.
Алаӷырӡ иабылхьаз адгьыл еиҩшьараҿ
Мчыла дыкәрын ԥшӡак алиаарц иаҿын.

Дкәашон Соснлаиев, длықәгәырӷьо, иҭаца,
Дышәҭышха дахьгылаз лаԥшыла деимдо.
Аԥсуа чара данаалон ҳажәлар рфырхаҵа
Аԥсни Ҟабардеи зыхьӡ хьтәы цҳан ибжьдоу.

…Уа издырран иҟадаз Арӡынба игәҭыхаз,
Аҭаҭын дахо акалашәа дтәан деиқәышьшьы.
Агәырӷьабжь иалҵәрааны хәыцрақәак ихон
Ихаԥазар акәхап нас уи аибашьра ашәшьы.

Дкәашон Сосналиев акгьы ҟамлаӡацшәа
Гәыла дарԥысын. Омашәа дшьцәхартәуан.
Хыхьӡа ишьҭыҵуан иаҳа-иаҳа ашәа
Ашәа-хәрарӷьаган, уи злыхыз хырҭәан.

Далаӡсо аҳауа, Сулҭан ду дышнеиуаз,
Аганахьшәа игылаз дышьҭихит хәыҷык.
Амаалықь диеиԥшын, деҵәошәа дшеишеиуан,
Ҳ-Сосналиев, длахҿыххеит, илалеит мчык.

Ҳгенерал иқьышәқәа ирықәыххит ачча.
Аԥшқа илахь ҟәымшәышәра дагәӡит.
Ԥшьаала аҭра ԥшӡа иҭихит итапанча…
Зегь аршанхеит уи, иџьашьо иааӡырҩит.

– Сыхьӡала, - ҿааиҿт, - абри умазааит ҳамҭас, –
Имӡакәан иуасҳәоит ус сгәы изаҭаххаз:
Уаниз аҽны аибашьра ауеиа цәгьа дшалаз,
Издыруеит иқәыԥшӡаз уара уаб дышҭахаз…

…Уа издырран иҟадаз Арӡынба игәҭыхаз
Аҭаҭын дахо акалашәа дтәан деиқәышьшьы.
Агәырӷьабжь иалҵәрааны хәыцрақәак ихон,
Ихаԥзар акәхап, нас, аибашьра ашәшьы.

Дкәашон Сосналиев… Аха аамҭа еикәшара,
Дымшаҭакәа ицәеижь ҳамхны иагеит.
Ԥсыуак дихашҭуам. Дырхашҭуам ҳахшара.
Аԥсни Ҟабардеи  дрыхьтәыцҳан дынхеит.


ДСЫМОУП САРА НЦӘАК

Дсымоуп сара Нцәак,
Снызмыжьуа схала ҽнак,
Снаган мытҟалашьк,
Сақәзыртәо арашь.

Сара дсымоуп Нцәак,
Сшигәамԥхогь рацәак.
Срыцҳашьан иара,
Сахирԥалоит аԥсра.

Сихьчоит сара Нцәак,
Исхаирԥхоит еҵәак,
Игәра згеит схаҭа,
Санҭаха ахҭа.

Сыԥсы сыхшәаанӡа ҽнак,
Сихӡыӡоит сара Нцәак,
Сахыццакӡом са схы,
Исыркәадом сшьамхы.

Дысхылаԥшуеитаз Нцәак,
Сгәы еиҩнажәаанӡа хҿак,
Сыццакны сцалоит,
Схьаақәа зӡалоит.

Сыхьӡ ҳареикуеит  Нцәак,
Снапы ианиҵоит ҵәак.
Иҿагәыбзыӷра – мап.
Имҵақьақьарагь – мап.

Зегь зымчу Анцәа,
Сеилукааӡоит рацәа…
Сара сзеиуоу сатәыз…
Уа ужәҩан ҳаракыз!



* * *
Аԥсны Аҳәынҭқарра Раԥхьатәи Ахада 
Владислав Арӡынба ишәҟәы 
«Урҭ игәыҭшьаагаӡаз амшқәа» иазкны

«Урҭ игәыҭшьаагаӡаз амшқәа»,
Игәыҭшьааган иаанхоит есқьынгьы.
Амш гәыҭшьагақәа зхашҭуа,
Иаԥсуара ихашҭуеит уеизгьы.

«Урҭ игәыҭшьаагаӡаз амшқәа»,
Дунеи дук ҳанто иазыԥшын,
Аԥсны ҳәа хьӡык шыҟаз ахашҭны,
Жьыхәҭак сзацәгозар ҳәа иаҿын.

«Урҭ игәыҭшьаагаӡаз амшқәа»,
Иргәылԥраан ажәа шаҟьон.
Ажәа, уи ажәа – ҳџьынџь амшра,
Ажәҩан ахы аннаҟьон.

Аԥсуа иҭахым ҽа гәадурак:
Иџьынџь дахьақәиҭхаз изхоит.
Идыруеит ишыбжьатәу ҽ-урак
Уа дақәтәарц аӡәы иҽирххоит.

«Урҭ игәыҭшьаагаӡаз амшқәа»,
Аполитикатә ԥсҭҳәа ӡлачқәа рхуп.
Иқәԥоит ҳҵеицәа рхы рхашҭны
Ршьа икарҭәахьоу шьҭаҵәҟьа имыцхәуп.

Аԥсуа идоуҳамч ду зыргәашо
Акгьы ыҟам – шьхарԥык иаҟароуп.
«Урҭ игәыҭшьагаӡоу амшқәа»,
Гәыҭшьаагазтәыз ҳаҷкәынцәа роуп.


АМЦА МҨАХӘАСҬА

Амца мҩахәасҭан аҿалакьуеит
Аисырра.
Ԥхынроуп. Еилашәшәуеит, абар шьҭа
Еилашәшәы.
Схаҭа сыԥсабара мца сагәылоуп
Асирра,
Уи сцәа-сжьы ианыруеит, слашәӡамеи,
Слашәы.
Амца мҩахәасҭан аҿалакәуеит
Аисырра,
Харантәи амца уанахәаԥшуа – 
Иԥшӡоуп.
Аԥсны сықәым аԥсабара салақьуа,
Ари адгьыл Анцәа изыҳәан ишоуп,
Ишаӡоуп.
Амца аҿалакьуа идәықәлозар
Аисырра,
Амра аҭашәамҭаз изызхәыцтәу
Рацәоуп.
Зҽызҵәахуа, иззымгәаӷьыз уажәы уи
Аисара
Ҽнак дықәган дызгоугьы
Мца-ԥшоуп.
Аԥсны-ҵла аҵәа-ҟаԥшь 
Ԥшӡаӡа ианаҿало
Дцәырҵуеит уаҩԥсык,
Знапала изырцәо
Аисырра иаҿалакьуа амца 
Зынӡа имыргаӡароуп
Шьҭыбжьык.


* * *
Сгәыӷуан, сгәыӷра башамхеит
Илакьҭазаргь сымҩа, сиашахеит,
Сымч ду схаҭа саршанхеит,
Сцәаҳәа аҽеиԥнашьт, сиашахеит.

Сылахь баша, иҿашамхеит,
Ҽнак сҟамлазт, уи иаршанхеит
Мышкала, сабиц, сиашахеит,
Схьаақәа исыжәлаз – кыкахшхеит.


АБАР, ИЗБОИТ…

Абар, избоит, блак иамбо:
Мпылк ҭаиршәырц амба,
Иҽыҵәахны, ихала,
Дыхәмаруеит аӡәы.
Шьҭа ахәмарха абаҟоу?..
Дуазҵаауам: «Ушԥаҟоу?»
Ихала ҽнак дахалан
Дахагьежьуеит аҵәы…
Уи аӡын-ҵәа кәамԥа,
Уқәижьлаӡом амԥын,
Дшәоит нас, лыԥхала,
Импылхар ҳәа уаҵәы.
Иҿаԥхьа знык сқьақьама?
Иҵәа кәамԥа агьама
Збама? Изымбаӡеит.
Аҵәа кәамԥа – ампыл,
Пырпыл цаҵас санамбыл,
Исыхьрызеи сеиқәхашт.
Агьама збарц санацҳа,
Иҭамбгеи сашҭаҿ ацҳа,
Схаԥыц мыждагь кашәеит.
Сшәеит…
Ампыл аԥсыԥ цоит…
Ҳамаӡақәа ҳӡоит…
Аҵәа кәамԥа ахәҵәы канӡа
Аԥша
Иарқәацқәацоит…


САЖӘРА АШЛЫЦҚӘА

Игәаӷьны исызҳәарыма: «Схала схы зжьон…
Ҽнак сҽацәызгеит сызҿыз аҳәынҳәах».
Ихәыҭхәыҭуан маӡа: «Дыбжьаӡуеит» ҳәа рҳәон.
Аха усгьы смыӡӡакәа сыҟоуп иаҭах…

…Бмырҿыхакәа сдәылҵит ҽнак ԥшьаала шьыжьӡак,
Сахьцашаз сақәшәомызт, сабылуан мцак.
Сыццакцәазар исхарам, ,
Аха сӷьычкәырны сышҭалаз бдыргәышьоит бца.

Мҩак сықәлан, абар, схы сгәашаха сцоит…
Сышьҭа ихлыршәлеит аџьнышқәа ран.
Шьҭак схы аҿаԥхьа схы амаӡа зӡоит…
Анкьа сшаныз еиԥш саныз акаҭран.

Изҳәода, сеидру, сзыниаша уаҵәы?
Уи здыруа хыхь иқәтәоу Анцәа заҵәык  иоуп…
Сыбла ихымҵуа ихгылоуп: еиқәароуп быхцәы,
Сгәы зҟычуагь, ибдыруаз, сымыш, иароуп:

Сымышьҭа цәгьамызт: сымшра зегьы
Аҟәа иазынсыжьырц сҭахымзи сара.
Нас сажәра ашлыцқәа ируҵәҟьом уеизгьы
Акаҭран мҩа ианҷаблан рҽыршьуеит дара.


АБЫЗ

Импахьшь хәыҷы имбаӡо, -		
баҩык злаӡам уи ибыз,
Иаҳәац аҳәоит, изыҵәахуам		
иаҳаз, мамзаргьы иибаз.
Ауҳәан-сҳәанқәа рымц ҵәыргыла		
дахыԥоит наҟ, дахькьысуам,
Ажәа еигәыдҵа ишьклаҳәыргьы,		
хьаас икым, дхәылкьысуам.
Ибыз хәыҷы-иқадақь бызшәа -		
дыҟам згәы иамысуа,
Иажәа ҭарчеи, уи уарчалоит -		
ишәхымс уанахысуа.
Импыхьшь хәыҷы – ибыз хәыҷы…		
Ибааӡажжыроу ибыз, -
Зыкәа иҭазыршәуада ишьҭкәыцәаан		
иҿацырцыруа абаз,
Арахь иџьыба мааҭк ацәыӡыр,		
аргама зымгәа ԥызжәо,
Арахь аԥсуа ичҳарала		
зпатриотра ду ԥызшәо.


АХӘШӘТӘЫРҬАҾ
Руслан Гәажәба иахь

Абри ахыбра сара саныҩнало,
Сгәы, мҟәыбоушәа, уаҟа икынҩалоит.
Исҭахым сыбла иабарц абри ахыбра,
Санавсуа ишԥасҭаху сцарцгьы снахыԥраан.
Абраҟоуп саҳәшьцәа аԥсцәаҳа дахьрықәлаз,
Абраҟоуп рҩыџьагь рынарцә мҩа иахьықәлаз.

Сара абри ахыбра сабозаап сшәикәагәны,
Зыбӷа уаҩҵас иззеиҵымхуа сакәны,
Ах, уара ахыбра, угәы баша уамеижьан,
Сашҭа дҭыҵит аԥсцәаҳа, ихы ԥхеишьан,
Исцәымӡыц сыхьчоит, исцәыӡызгьы сцәыӡит,
Ҿыц сизшәа схы збоит… Хәыцрак сызцәырҵит.

Абри ахыбра сара саныҩнало,
Сгәы, амҟәыбеиԥш, ижәдыр, ишкынҩало,
Аха ишԥазури, сзавсуам… Ԥшьаала сныҩналоит,
Сгәалақәа схаршҭны, иаҭах уи санаалоит.
Дышьҭоуп сара сҩыза… Мап џьушьҭ, дуашәшәырам,
Маӡала ифарцаз ҵәак ҭигом ишәыра.

Уи иҭиго абӷьыцқәа зегьы-зегь ҭоурыхуп,
Игәаҵан ҳҭоурых ахсаала ду ҭыхуп,
Анцәа ду сызкәыхшоу! Исырдыртәу сырдырла,
Сзыцәгәааз ахыбра… Сузыҟоуп ҳаҭырла
Дансуҭа са сҩыза деибга-дызҩыда,
Днеины ҭынч даннадтәала иҩырҭа!..

Уара, аҳақьым, мариала суцрыҵуам,
Абри ахыбра, сҩыза дсыцымкәа, сдәылҵуам.


ДАҼА ДУНЕИК

Суаҩыбжара – слыгажә хәмарра
Қәрала снеины сынҭагылт.
Издыруеит: шьҭа сыргом сара арра,
Аха иаҭах бара бысԥылт.

Бҿаԥхьа егьамчым сара сажәа,
Сдоуҳа аӡыхь цқьа атҟьап хуп.
Насыԥ лашоума абас бзымражәуа?
Избоит, башҭа ҽаӡә  дахуп.

Баныԥҳәысыз – ԥҳәызба еинаалан,
Напык бхьымсыцшәа бҽырбон.
Ажәак зҿыҵшәодаз игәнаалам.
Бхаҿала сықалақь лашон.

Аҭакәажә лықәра шьҭа бҭагылоуп,
Аԥҳәыс ҿа лоуп арахь бзеиԥшу.
Быџьымшь шәхымсқәа срылагылоуп,
Урҭ игәарҭаҵәҟьоит сышшу.

Суаҩыбжара – слыгажә хәмарра
Нҵырас иамоузеи иара?
Макьаназ иаҵазар уи ԥхаррак
Снанагароуп сгәы хара.

Аҭакәажәӡара ашықәс ааины,
Быџьымшь шәхымсқәа рҟны ҿнаҭуеит…
Сбыхӡыӡацәоит, схы саиааины,
Даҽа дунеи лашак сзатуеит.


АСҚЬАЛАҾЫ

Хәыцра хьанҭак еидараҵас саҵан.
Исҭахын схы саиааирц. Сықәԥон.
Асқьала амаакыра сыҽнадҵан
Сыҟәрышь хәыҷқәа – смал – сыԥхьаӡон.

Снапсыргәыҵа ианыԥсалан абазқәак,
Идырцырцыруан шьыжьтәи ашәахәа…
Ԥарақәак соуӡаргьы иабазго,
Иузынхоузеи каҳуак уанахәа.

Издыруада, изҳәода сызбаз уа.
Исзааирызшәа хьтәы ԥсыӡк сыԥшын…
Снапсыргәыҵа ианыршәлан абазқәак,
Ицәыҵахәмаруа исхыччон амшын.

Искын снапсыргәыҵа еиҵыхны…
Сгәы иснаҭон: «Ҿумҭын, усҭыҳә»…
Амҵәыжәҩа ласкәантрақәа еиҵыхны,
Исҿаԥрит ишкәакәаӡа аҳәыҳә…

Снапсыргәыҵа ианыршәлаз абазқәак.
Амшын инахәлашәа ицеит.
Шьхарԥ дук сықәыԥшуан азқәа…
Ажәак, ажәак сымҳәаӡеит.


* * *
Ианартәи амра бацәыбнамлан,
Бнагыл сҿаԥхьа ба бкахәхәа.
Сгәеисра бацын… Уи банаалон,
Цәашьык сарцәон наҟ сҭахәхәа…

…Сыҩналт буада… Ацәа балан
Схы схашҭны сыҟан. Бхы-бҿы лашон.
Сара цәқәырԥа еишьылрак салан,
Уи ацәқәырԥа сахәаҽыр ҳәа сшәон.



* * *
Изӡеит, изӡеит, зегьы-зегь зӡеит,
Аха быҟам, быҟаӡам, схәаҽӡеит.
Снапы сроуит ҳәа ибыхьӡом.
Изӡом. Бахьыҟам сызхаҵом.

Бышьҭыбжь мгозар, сышьҭыбжь гом,
Уи азы аԥсҭазаара еиқәыбгом.
Бара аҵх батәуп, сатәуп сара амш,
Убас ҳаԥсҭазаарагь нкакәкәашт.


ИАХЬА ХӘАШОУП
Аӡә лахь

Иахьа хәашоуп. Сцоит ақыҭахь сылахь еиқәҵа.
Сыхьҭакуп. Сбыҳәоит, мцак уаҟа еиқәҵа.
Аҿы  ҭбаацәагәышьоуп, издыруеит, ҳуаџьаҟ,
Саб дынхаҩгәышьан, ихы деигӡомызт, гәаҟ.

Иахьа хәашоуп. Сыҟоуп цәгьала сыхьҭакны,
Сыҟазшәа дунеи дук абахҭаҿ сҭакны.
Иԥхасшьоит иахьбасҳәо: мҿык уаҟа иршьшьа,
Анкьа зны ишыҟаз бхамшҭын сҟазшьа.

Иахьа хәашоуп. Қьырсамшуп. Ирзыхҵа асыкәмал
Сани саби, саҳәшьцәеи. Убри ами урҭ рмал.
Сара Аҟәа сшалахаз ббоит смыждаха,
Зегьы рзы смақьасуа, схазы сгәаџаха.

Иахьа хәашоуп. Бдунеиқәа срыцкны, 
Бысԥыл ааԥын бырлашк акасы бхаҵаны.


* * *
Сиазҵааит ҽнак хыхь иқәтәоу:
– Сануҭахымыз сзушеи?
Уҵаа цәыкәбарқәа сзықәҭәои?
Усеиҷаҳартә иулшеи?

Аҭак ҟаиҵеит хыхь иқәтәоу:
– Ԥсаҭоуп ахьы ахьыршо.
Насыԥуп сцәыкәбар ахьуқәҭәо,
Иахьыҟаимҵо узыхьхәыша.



СБЫҨХАТӘРА МҾЫХА

Исцәеилагеит сара аҵхи амши,
Урҭ ршәыгақәа еилаӡҩахьеит сгәаҿы.
Ссахьаҭыхҩым. Аԥсабара ус самшеит…
Сбаҩхатәра арҿыхарц икьыркьыруеит сҽы.

Аха иҿыхом, ицәоуп са сбаҩхатәра,
Арахь сыбла иабо зегьы џьашьахәуп.
Исаҳә, уабаҟоу, ссахьаҭыхҩы хатәра,
Уԥсабара аҿаԥхьа исҳәо зегь мыцхәуп.

Сбаҩхатәра мҿыха мардарак аарла ихәнызгеит…
Аӡә ҿиҭуеит хыхь дықәгыланы ахәы:
– Усахьаҭыхыҩны уахьымиз баша игәнугоит,
Улашәхон усҟан. Убри ауп иџьашьахәу.


АСДУ

Зны-зынла сара сзеиԥхыӡуа
Шәышықәса заҵәык роуп иахыҵуа,
Зыхьӡ рдыруа Нхыҵи-Аахыҵи,
Еснагь аԥсуа игәашә  ззарту
Абас изақәузеи пату,
Аԥсны иауыз Асду, Асду?

Ӡиас дуӡӡан, ихышхыҵәа,
Ицагәышьоит Аамҭа, ыцәам.
Рықәра еилыркаауеит абыргцәа
Раԥсуа  паспорт ауп Асду,
Уи иоуп изақәырҵо пату,
Аӡбахә  зылҳәогьы санду.

Амшын цәқәырԥақәа-џьыргәалқәам…
Иааҟәымҵӡо ирысуан асыркьалқәа,
Аӷба зкыз асы ԥакьалқәа
Ирымжәаны еиқәдырхарц…
Иакын зегьы рыԥсы ахац,
Аха ишыҟаз рдыруан мрак каԥхарц.

Асду, Асду! Иаҭах Асду,
Ҳбыргцәа изқәырҵо кыр пату,
Урҭ рпаспорт – згәы аарту
Зегьы иҳацуп, иаҳгәаԥхоит
Асду ҭоурыхуп – уи ҳарԥхоит,
Знык иаҳзамуи – иҳазхоит.



ЛЕНИН

Сгәы зхым ҵеџькаҿ ӡык сызтом
Сҵәаҳә ац ԥҵәаргьы, сзынаҳәааҳәӡом,
Ленин – ажәабатәи итом
Шьҭа сыԥсҭазаараҿ ҿыц саҳәом.

Ленин – ажәабатәи атом – 
Инеины изнаҳалаз каҭранми,
Изҳәада ихьӡ сыхдырра азхом,
Аҭоурых цәқәырԥаҿ  уажәы дкаҭами.

Ленин ажәабатәи атом, -
Ус ихәмаргам, усҵәҟьа ихәмаргам,
Макьана сычмазҩым, спатом,
Ленин датәазымбартә  еиԥш схагам,

Сидызцалеи, схы зжьоит рацәа,
Аԥсуа нхаҩ дсыхьчоума Ленин?
Диеиԥшнысшьалон сара анцәа
Сыҟан идунеи сдунеины.

Ленин – ажәабатәи атом – 
Горки диацәажәоит, – ддоуҳами,
Еицыгәаҭеиуеит, рыгәқәа еиқәтәом,
Жәларык ззыӡырҩуа урҭ рами

Мыч ҿыцс иарбан ҩаԥхьа исых?
Ленин дзыхьчо сара соума?
Уи ихьӡ ахашҭӡом аҭоурых…
Ихы изымыхьчартә дгаӡоума?


ЕРЦАХӘ 

Сара сзыҳәан Ерцахә нцәоуп
Ӷба ԥҽыхак саӡаргьы, исызхоит.
Амшын, усҿашьқьырла, уаԥсоуп,
Сырҽырбала, усҭынхоит.

Амшын, амшын. Умшәан, Укҿас,
Сымшаҭа исгәыдҭәал ухмыҳәҳәар,
Унапы рҟьаҟьан наҟ уиҿас
Зыбыз бҩыдоу аҵмыҳәҳәар.

Аӡәгьы изшьом сыԥсадгьыл ахә,
Ма издырша дыҟоума изыԥсоу?..
Сдунеи ду зырлашо, Ерцахә,
Ухаҭа иудырру ԥсыс иухоу?

Геи-шьхеи рыбжьара са смаӡоуп,
Аҳәыҳә иабоит сыԥсы зыԥшьу,
Хәыцрак самоуп, сгәы зегь мцоуп,
Абаҳча сыҵоуп, шәшьык зхашьшьу.

Геи шьхеи срыбжьоуп. Сгәы ԥҵәаӡом,
Аԥсны алакҭоуп сара слакҭа.
Сыжәҩан ҳәаадоуп, уи нҵәаӡом,
Аҳәаа нҵәаӡом Аԥсны ахаҭа.


САБ

Саб иман ицәыримгоз, ииӡоз,
Ашьашьалқәа ҭакнаҳан игәаҵа.
Асовет мчра имнахт дзыхӡыӡоз,
Ишәаԥыџьаԥ. Идгьыл. Иқәаҵа.

Идунеи иԥсахаанӡа игәнигон,
Ибон инхаҩра ишаӷрагылоз,
Зегь акакәын, хәык ахь ихәнигон,
Еидарак, даиааины, иԥгылаз.

Шәаԥыџьаԥи қәаҵеи  еимҭаҳәахны
Аамҭа мыждак уаҟа иаҟәаҟәеит,
Аӡбахә сҳәашам ҳәанҳәахны,
Аха аҭоурых аамҭа уеиаҵәҟьа ҳапҟеит.

Схәыҷын усҟан. Шьыжьыказ санҿыха,
Атрактор ац-ҩеижь рыцҳа қыџьқыџьуан.
Саб иаӡозма ишәыр аҿыхха
Иҵлақәа ыҵхны, «ирџьырқьуан».

Шьоук гылан иччон аҟырҟырҳәа,
Рыблақәа зеиԥшызгьы – абга.
Иҩныҵәҟьа иҩналаны дырҟыр ҳәа
Дацәшәагәышьон саб хәашабга.

Асовет мчи, нас уа хьыӡқәаки
Иаҿаҟәаҟәон иеиха ашьҭыбжь.
Саб ихьӡзаргь сыки ма қәаки,
Инапқәа игәыҵхшәа даԥылеит уи ишьыжь.


Ажәҩан саркьа

Аԥсны  зныҷҷало ажәҩан саркьа
Ахаҳә агәыдҵан иузыԥҽуам.
Уи иазыҵҟьо згәы ҭырсакьа,
Ахәда ҵкааны изхәаҽуам.

Аԥсны ханым, ԥсыуа кәасқьоуп,
Абарҵа иаҿыкәыршоуп аҳарџь.
Аԥсуа дшыҟаҵәҟьоу абасоуп:
Афы асыргьы дацәшәом уи аџь.

Сара исымоу аҵеи кьаса,
Бзанҵык дхьасаны дҟамларц,
Ақды даҵан аҵеи ԥаса,
Дышкылыргозгьы уи аихац.

Аԥсны зныҷҷало ажәҩан саркьа,
Хыхь иахалашоит еҵәак.
Иазыҵҟьарц иашьҭоу уи зҽырԥагьа,
Дшыҟоу ихашҭхьеит џьара нцәак…

Аԥсны ханым, ԥсыуа кәасқьоуп,
Абарҵа иаҿыкәыршоуп аҳарџь.
Изцәымӷны иҟоу наҟ шәнаскьа-ааскьа,
Иагьа ишәымазаргь ахарџь.

Аԥсны  зныҷҷало ажәҩан саркьа,
Адақәа ирҭахәмаруеит агәамч.
Акәасқьа, акәасқьа, аԥсуа кәасқьа,
Уаанхоит ишумоу уара аҳарџь.


Сымҩасымҭаз

Сымшқәа шоурак рыҵалт, иԥхацәоуп,
Ааԥнык аԥхыӡ ссир сзалҵуам, ихаацәоуп.
Арахь, арахь, убас еиԥш иццактәуп,
Саб ицәаӷәацә еиԥш снаганы сҵактәуп.

Аԥсҭазаара шьҭа сымаҭәақәа архоит,
Гәалашәарак макьаназ сгәы арԥхоит.
Сыуаҩра анеихыршьало аҽны
Жәақәак сзышәҳәа, сшәымшьаӡан смыцхәны.

Ҽынлан. Мҽышан. Сара саниуаз,
Илаҳарц лҭахымызт сангьы аӡә иуаз.
Гәыӷрак лыҭо илҿалашон цәашьык
Лгәы илнаҭон сыжәҩан иаҵалом ҳәа шәшьык.

Аԥсҭазаара шьҭа сымаҭәа архоит,
Зны исашьаз, сара сзыҳәаны дмаҭхоит.
Сдунеи ԥшӡа дуӡӡа, сымыш, нҵәара зқәым,
Сымҩасымҭаз иуасҳәаӡом иакәымк.


Ахаҳә сшьышьуеит

Сажәеинраалеи изжәуа аҩи
Сара макьана еиҭнысыԥсахлом.
Снапқәа ԥҵәандаз, шаҟа зҩи,
Смыцәаӡакәа, ҭаҭынк сахо.

Акьыԥхьаҿ сыхьӡ рбар џьоукы,
Иршәны кәакькаҿ икҿарыжьуеит.
Ирбозаргь сшабылуа мцакы
Рыбыз бҩыдақәа еиурыжьуеит.

Зегьы сырхыгәырҩаартә сҟазҵеи,
Сҟазҵеи сара зегь сусушәа?
Ахаҳә сырԥхап, дахылҵп аҵеи,
Агәы сырҟәандап ԥҳәысушәа.

Самоуп мчык сара сырххо,
Мцак сабылуеит сыршаҳәшаҳәуа.
Дыԥсырц сҭахым исаӷахо
Сдоуҳатә ԥсҭазаара ԥшӡа дшаҳәо.


Зыԥсы ҭоугьы, зыԥсы ҭамгьы

Зан дыԥсыз, заб дыԥсыз, идыруп, нас, иҽишьӡом,
Алаӷырӡ – цхаӡам, амҳаҵә аӡәгьы иуҿишьӡом.
Аҟәџьал ҭацәы иҭашәаз,  ҿымҭ ихигоит игәырҩа,
Иашҭа иҭицоит инапала  аԥсцәаҳажәгьы изҩа.

Зашьцәа ԥсыз, заҳәшьцәа ԥсыз – зеиӷьыҟаӡам арԥар
Рыԥсқәа амшын ихыхәхәала иагагәышьоит аԥра.
Рҭынхауаҩ дашьҭоуп иаиркырц цәашьык,
Аха уи еиқәылом, иахаԥоитаз шәшьык.

Зан дыҟоу, заб дыҟоу, иҟоу зхы-зыхшара,
Шәарҭ  шәеиқәгәырӷьо шәеицаԥыл  шьыжь шара.
Шәамблын, сшәыҳәоит, аԥсҭазара апырпыл,
Шәымгәырҩан знык шәымбаҿ иҭадыршәыр мпылк.

Зан дыԥсыз, заб дыԥсыз, иргәырҩаша рымоуп,
Зан деибгоу, заб деибгоу ашьхацамҩа рымҩоуп.
Зан дыҟоугьы ма дыҟамгьы, идыруп, нас аӡә роуп,
Зыԥсы ҭоугьы, зыԥсы ҭамгьы ишеишьцәац урҭ еишьцәоуп.


Ашәақь

Аҭӡамцаҿ мызла икнаҳау
Ашәақь жьақцозар, игәнаҳауп.
Аԥшәма-чмазаҩ иԥсы ихаҳауп.
Алашәарыца агәы каҳауп.

Аҭӡамцаҿ ашәақь икнаҳау
Ажьақцара иаҿуп, игәнаҳауп.
Иҭҟьом бжьыла уақәыҳәҳәаргьы,
Иагьа уургьы, иагьа уҳәаргьы.

Аԥсҭазаараҿ деиҵамхакәа,
Уал хьанҭак даҵамхакәа,
Зшәақь зызкыдԥааз, цқьа днаԥшыроуп,
Дамеижьарц ибла, дмыццакыроуп.

Акымзарак аӡәгьы изырҽеиӡом,
Амра ашәахәа изышеишеиӡом,
Дақәыҳәҳәеит ҳәа ашәақь ахала,
Ишәаны иҭҟьаӡом лыԥхала.

Мызла ашәақь икнаҳау хысроуп,
Абжьгьы ҳашьхақәа ирхысроуп.


* * *
Абар сҭагылеит сара сҭәымҭа,
Иазԥшуа сылахь аӡәы ихымҭа,
Анцәа ситәызар, иара иныс,
Ишысшьо сыдгьыл заҵә аныс.

Зегьы срыхгәаҟуеит, сара сыцәам,
Уаҵәтәи амшаз сгәыӷра сымҵәом.
Адгьыл, адгьыл, о, уабуп,
Сахьудукыло – иҭабуп.


Сҩызцәа раҳаҭыраз

Издыруеит ажәакаҿ аргылашьа акьарда,
Ажәакаҿ аргылашьа здыруеит акәаԥ.
Мышкы адәы сықәларц сҭахым сара қьарда,
Саԥсуара аҿаԥхьа сымгылац сҽыргәаԥ.

Абысҟак сҩызцәа сзықәгәыӷуаз ансымҵәа,
Схы сымагәыхьха абас санынха,
Сымҩасуам, сыԥсҭазаара, уҿаԥхьа са сҽыҵәах,
Сҩызцәа раҳаҭыраз даҽа маҷк сеиқәырха.


Амаӡа

Сыхьӡ рылазҵада иртутууа.
Дбашахеит ҳәа уи рацәа.
Иацы сызцыз сара сизгәдууа,
Дышԥалагеи схыхра сцәа.

Ҳәанҳәах цәажәарала  исзаарцоз
Идыршон шахаҵас напқәак…
Сара уаҩра ҳҭынрак сазцарцаз
Снеиуан сырцәымшәаӡо хҿақәак.

Даҽа дунеик сатәуп, уи анҭыҵ
Иакуп сыԥсҭазаара ахац.
Среиуаӡам, ижәдыруаз, ашәҭыц.
Изызҳаз иалиааны ауац.

Зегьы срышьҭан сара схада,
Исымам ҽԥныҳәак снаԥхазы.
Иахьзымцаз схарам сымшқәа гхада,
Сахьықәхаз схарам дәык хазы.

Сцәажәарц сашьҭам сыбжьы рдууа,
Зыхьӡ бжьыла иҭызго рацәаҩӡоуп.
Сыӡбахә шәҳәала, нас, иртутууа,
Ҳарҭ ҳазлеиԥшым – уи маӡоуп.


* * *
Иӷархеит Ӡыкәыр инхара
Аҽнышьыбжьон сгәыӷрагьы цеит.
Уи азы исыдуп ахара,
Сгәы кыдзыршәоз амра схацеит.

Саси ԥшәымеи сыҩны реилаҩынтра
Ашьҭақәа шԥацеи инкаба.
Сылахь ианыз анцәа иҩыра,
Анызхда, иабацеи, иаба?

Игәнызгом сара сахьиашьадоу,
Сгәы иаархоуп азаҵәра амҳәыр.
Аха игәнызгоит акыр  сахьиаҳәшьадоу,
Сызҵәыуо дахьсымам сыԥсыр.

Избоит сара сашҭа ишацәыӡуа,
Мшаԥи қьырсеи рлакәхаа сызлоу
Сиеҵәахә, сеидру, изеиԥхыӡуа,
Ихьҭакызаргь, дызбом изырԥхо.

Сынхара насыԥда, сынхара,
Сымшны абри удгьыл сахын,
Анышә хьшәашәа инаҭа сгәынхара,
Сцамҭаз суҿаччарц сҭахын.


Хьыӡ дук сашьҭам

Хьыӡ дук сашьҭам, иагьысхымҩыц,
Сыԥсҭазаараҿ сшәаҵәҟьан смыҩыц.
Сцалоит сышцац, сыблаҟьозааит.
Сшазыԥшӡам сгәы разгьы дырҟьозааит.

Сыҩны сызшьуа дызцом уи анарцә,
Ихаауп суаџьаҟ иахылҵуа алҩаҵә.
Сашьцәа сашҭа ду рызхозааит,
Аха ҭыӡҭыԥла хазы инхозааит.

Адунеи сықәым хьӡыда-цәада,
Уаҵәтәи амш сазцоит, сзеицәада.
Саб иашҭа сыхьӡ хәыҷ азынхааит,
Хьымӡӷыда исҭынхо – сҭынхааит.


Хҩы-хҩыла

Сцарц шԥасҭаху сынхыҩрыла,
Ӷба цәыггарак сама ицарц.
Шәеидымгылалан хҩы-хҩыла,
Аԥсны аҭоурых ҿыц ишәҵарц.

Сызныҳәоз уаткала, ма ҩыла,
Иқадақьуаз, ма ҽхәаҩык.
Ҳаидгылар ҳәа дшәоит хҩы-хҩыла
Аҟәа ишәарҭоуп  аԥсуаа хҩык,

Сыԥсы еиқәырхоуп ԥсыуарала,
Сшьацәхныслозаргь кырџьара:
Адәы сықәзар, дад, уаҩрала,
Иԥшӡам усҵәҟьа сырџьара.

Схы сыхьчароуп сынхаҩрала,
Исымаӡам аӡәгьы игәаӷ,
Сыӷба мцароуп инхыҩрыла,
Уаҵәы исзауӡозаргь аӷ.

Ҳаидгылар ззымчҳауа хҩы-хҩыла,
Ҳшицәымшәо усгьы сыгәра жәга.
Аԥсуа иҭоурых ашәҟәы ахҩылаа
Сара саԥхьа шәара ижәга.



* * *
Ҳарҭ, ҟазшьала аҳауа иалоу,
Ҳхаҭа иҳаздыруам ҳазхьынҳалоу,
Иаҳзымшәо иҳаду иарбан уалу,
Иҳацрымшәо иарбан гәалоу.

Зыԥсҭазаара нҵәаз уи дуалдоуп,
Анышә аҿы дцәаҳәакны далдоуп.
Аха имыӡша усгьы изыӡуам,
Дгьыли жәҩани еиԥшьуп, еиԥырҵуам.


Акәалаа акәакь

Сымшқәа кәалааушәа икьакьоуп,
Сыхьӡ зынҷабло иара акәакьоуп.
Схы-сҿы зныҷҷало цәыхәашь саркьоуп,
Уи сазгәакьоуп, исызгәакьоуп.
Ҵәы-мыждак сыбла ихыслан,
Санкаҳа амҩан са сшьацәхныслан,
Еихаҿаҳәан сшьапи смахәари…
Лари-Уаари Хази-Чхәари.

Сҩызцәа дуқәа сырԥхашьама?
Сыргәалашәама? Срыцҳаршьама?
Аӡбахә рҳәама Лари-Уаари,
Лари-Уаари Хази-Чхәари?

Дысхыччарц дашьҭоуп исҩызаз анкьа,
Иахьа ицәажәо кыр зҽырԥагьа…
Сыхҭалкит аҩсҭаацәа рангьы,
Иҟыжуа исхаԥыруеит ҟәараанкгьы.

Схы-сҿы зныҷҷало цәыхәашь-саркьоуп,
Уи сазгәакьоуп, исызгәакьоуп,
Сыԥсҭазаара хаам, икьакьоуп,
Сыхьӡ зынхало акәалаа акәакьоуп.


Апоетцәа рашьеиҵбы

Апоетцәа рашьеиҵбы ихы иҭамшәацт:
«Са сҵеиӡам».
Апоетцәа рашьеиҵбы усҵәҟьа дмарҵеиӡам.
Апоетцәа рашьеиҵбы
Уахәамакаҿ днагоуп.
Хаҭала дфырхаҵамзаргь
Хылҵшьҭрала
Днагоуп.
Апоетцәа рашьеиҵбы
Дшеиҵбу ус дажәгәышьоит.
Ипоезиа ашә-гәашә ԥшьаала
Иаркгәышьоит.
Илабашьа иԥышьҵаргәа
Сишь, аӡә
Дцәажәоит,
Апоет-еишьеиҵбы
Дихцәажәоит,
Дихцәажәоит…


Адоуҳа мца

Снеиуеит ԥшьаала ҭынч, сҽынкыло,
Сгәаҭа макьаназ еилыҷҷоуп.
Саиааиртә сыҟоуп исԥынгыло,
Мра шәахәала сгәы хырҷоуп.

Сызхылҵшьҭроу рыуаҩра гәынкыла
Сынхошәа иахьанӡагь сгәы иабоит.
Доуҳа мчык сарӷәӷәеит исԥылан,
Доуҳа ӡыхьда сгәы шабоит.

Адоуҳа аӡыхь са сзы инасыԥуп,
Адоуҳа жәлар са исҿаԥшуеит.
Доуҳа мцала адәы сықәуп,
Адоуҳа мца са саршуеит.


Шәанамырлеит

Шәанамырлеит, сыҩны сахыбаан
Исеишуеит сгәылацәа рлақәа.
Сызцаӡом иара сахыԥраан,
Гәашәк сызҭалом сымлакуа.

Харак рымам сахьырхашҭыз
Сара сгәылацәа рлақәа.
Аԥшәмара руеит урҭ сашҭаҿ,
Сарцәаакт ақалақь ақәа.

Схылда-ӡылдо Аҟәа салам,
Аҟәа сышәгәашә анаркрым.
Аӡәы сыкәа-смаӷра дҭалан,
Амц сижьозаргь егьаурым.

Инысычҳап, усгьы сақәшәеит,
Ҽнак ихала ихшыҩ еимшәап.
Са сҩызара злаго сақәшәа,
Ҽнак сдоуҳа ҵәгәыр даҿашәап.

Ақыҭа сыннархоит сзынхозар,
Мап сцәикӡом сара Анцәа.
Қалақьи қыҭеи еснагь сдырххозар,
Макьана исзастәума аҵәҵәа?

Шәанамырлеит, сыҩны сахыбаан
Исеишуеит сгәылацәа рлақәа,
Џьаргьы сцаӡом сыҩны сахыԥраан,
Сгьежьуеит аӡыԥсы схьыкәкәа.


Аԥсҭазаара – гәыжьуп

Схәыцуеит ҿымҭ иахьеи уахеи:
Исыуаз дтәымхеит, атәым дуахеит.
Ҳаицын абрахь, ҳаицын абнахь,
Иҳабжьабылгьон ҳарҭ акәтаӷь,
Акалашәа  иҟан ҳрыцжәла агәаӷь
Аԥсҭазаара – гәыжьуп… Акәахь
Нақәҵа, ҳарҳәазароуп уахь.


Х-ҩык сыӡӷабцәа

Исыцәнымхошәа даара,
Исырҭалоит азҵаара:
«Иумада хшарас,
Иубода лашарас?»

Исҭахым шьоук рҵаашьа…
Сымҩа сықәлан саашьа
Схаҭа соуп издыруа,
Сдәықәзымҵо сҟылҭыруа.

Сара сзыҳәан ныҳәоуп,
Аха усгьы ҽԥныҳәоуп,
Х-ҩык сыӡӷабцәа, сыхшара,
Иахьсыцаԥыло  ашара.

Ԥыҭк ыжәны, схышәҭ-ҵышәҭуа,
Ирбарц рҭахӡам са схышәҭқәа…
Ичаԥеит ҳәа аҟәыд уа,
Ицәажәоит шьоук ҟәынд-ҟәындуа.

Зқьаф ҭоу, зыбыз иасуа,
Ражәа слымҳа иҭасуеит…
Сҭыԥҳацәа ргәы ҭынчуп,
Урҭ рыԥсадгьыл рџьынџьуп…

Ԥыҭк ыжәны, схышәҭ-ҵышәҭуа,
Ирбарц рҭахӡам  схышьҭқәа,
Ргәы иалоуп иахьырԥарцәам,
Ирацлабуеит ахацәа.




Сажәымҭыҽха

Акгьы сашьҭам сажәымҭыҽха,
Исызхоит саб рыцҳа иуаџьаҟ.
Сажәымҭыҽха сгәы зырҿыхо,
Сымоуп, сдәықәлаӡом схы ргәаҟ.

Сгәырҩа аӡыхьшәашәа саҿыхәо
Сыҩнагьежьуеит сыҩнаҭа.
Убри ауп сара сзырҿыхо,
Убри ауп сзыхьчо иаҭа.

Дунеи мшынкаҿ сыҵәгәыр хыршәлан,
Аӡә ԥсыӡк шыскуа ибарц сҭахӡам.
Аԥсны санзыҟала сыхиршәа,
Ҽԥныҳәак саԥхьаҟа исзыԥшӡам.

Сџьынџь, ухьӡ ҿыцӡа ирххатәхома,
Уԥшӡара зегьы ирызхоит.
Ууахәамахьӡ смаҳар сҭахоума?
Сара сжьырныҳәара сызхоит.

Сжьырныҳәа сымоуп ԥхьаҟа неигас,
Ԥсыс исхаҵәҟьоуп, ишәаҳау?
Саԥсшәа сымоуп матанеигас
Уи ауп суахәамақәа иреиҳау.


Саанхеит

 Сааннархеит саанзмырхашаз,
Амҩа сықәхеит. Исыхьит ус.
Маҭәак сшәысҵеит, исмырхашаз,
Убриҵәҟьагь саҽԥнылҳәеит аԥҳәыс.

Шәанаџьалбеит, акгьы сашьҭам,
Сашҭа иазашшуа дысгәырҩоуп,
Исымаӡам сара иԥхасшьо,
Кәалаԥҵас сычҳара зегь хҩоуп.

Саанзырхаша, ма сзыхьчаша,
Еилзыргаша мчык ҟалап,
Сцәашьхәы зкышагьы асабшаз,
Шкәакәак ишәызаргьы  дҳачҳап.

Ақаҷаа

Данҭала сашҭа ақаҷаа,
Акәҷарақәаҵәҟьагьы шәаҟьеит.
Уаанӡа ҿызҭхьаз арбаӷь заа,
Еиҭаҿыҭны амҵәыжәҩа аҟьеит.

Сашҭа иҭалаз ақаҷаа,
Ашьшьыҳәа ихала дҭыҵны дцом.
Сла Дамшә ахы, ахчааит,
Қаҷаак ицҳаӡом, ҿнаҭӡом.

Сишьклаԥшлароуп, ԥсыхәа сымам,
Иҿаԥхьа сгылаӡом сыҽреиџь.
Иҿаҟәарц дашьҭаҵәҟьоуп са сымҩа,
Уажә илаԥш иҵашәеит уи сҵеиџь.

Слажә ҟрым-ҿрымуеит, ахы ахчааит,
Ашышьа иақәшәом аӡә дабар.
Қаҷаак анцәа сицәихьчааит,
Иҭахуп уи сҵеџь зынӡа иҭабар.

Дынхаҩыцқьан са сызхылҵыз,
Дуаҩы разызшәа сгәы иабоит.
Ақаҷаа уахык дзеиԥхыӡыз
Сашҭа иоугәышьом, дџьабоит.

Дысҿагәыбзыӷуеит ақаҷаа,
Сизыӡырҩуеит сгаӡаха.
Ах, с-Дамшә, ухы ухчааит,
Иҭаужьлаз дарбан сымӡырха.


Ихҵаалаз амҩала

Ихҵаалаз амҩа сықәлан сцоит,
Ишьапқәа ҵәаҳәӡа аӡә дсыхьӡоит.
Иаҿыз уахгьы-ҽынгьы аҳәашгаш,
Сара саҵкыс игәра ргашт.

Сцәа схызхуа еиҳахашт,
Иӷьычны ирфо зегь рхаҳашт.
Амарџьа. Амарџьа… Зегь ҳаиццашт.
Жәҩангәашәԥхьаракаҿ ҳнаӡашт.

Ирхылаанӡа сыбла аш,
Ихҵаалаз амҩа сықәлан сцашт.


Адунеи агара

Избоит, абар, ԥшаӷьык ҵысуеит,
Ҵыси-ҳәыҳәи рыԥсқәа рӡоит.
Адунеи ду агара сырҵысуеит,
Хәыҷҵас уи ажьжьара сахьӡоит.

Злеишәа цәгьоу ԥшаӷьык ҵысуеит,
Сышьҭԥаа сагарцгьы агәы иҭоуп.
Адунеи ду агара сырҵысуеит,
Уи сзымааӡар – ԥхашьароуп.


Аԥсҭынха

Ажәҩан дуӡӡаҵәҟьа – ԥсҭынхоуп.
Адгьыл дуӡӡаҵәҟьа – ԥсҭынхоуп.
Амшын акәзаргьы – ԥсҭынхоуп.
Ԥсык еицырхан, нас, еицырхоуп.

Аеҵә хьыршәыгәқәагьы – ԥсҭынхоуп.
Амза хцәышаагьы – ԥсҭынхоуп.
Амроуп, амра – иԥсҭынхам,
Аҵәы ишахоугьы згәы нырхам.


* * *
Зан дыԥсыз, заб дыԥсыз, идыруп, нас, иҽишьӡом,
Алаӷырӡ – цхаӡам, амҳаҵә аӡәгьы иуҿишьӡом.
Агәырҩа аҟәџьал иҭашәаз ҿымҭ ихигоит игәырҩа,
Инапала иашҭа иҭицоит аԥсцәаҳажәгьы изҩа.

Зашьцәа ԥсыз, заҳәшьцәа ԥсыз – зеиӷьыҟаӡам арԥар – 
Рыԥсқәа амшын ихыхәхәала иагагәышьоит аԥра.
Аӡә урҭ дрызгәаҟуа ирзаиркуеит цәашьык,
Аха алашара ахылҵуам, ицәахаԥоит уи шәшьык.


* * *
Цәашьык ххаӡа иқәгылоуп  сԥацха заҵә аланда,
Ақәа шауыц иауеит, ихымкәакәа иауланда.
Сгәы ԥнаҵәеит, икыднахт, сыԥсҭазаара лаҟәланда,
Шаҟантә исыҿнаххьоузеи,  исхараӡамкәа аҟәада.

Цәашьык хыфа-ҿыфа, иқәгылоуп аланда,
Ақәа шауыц иауеит, иҭадыдуеит Лаҭа.
Иԥыржәааит нас, арахә иасны наҟ саанда.
Усҟак сгәы былуазҭгьы иансыхәҭаҵәҟьаз саандаз.

Сгәы арԥхарц иаҿуп исзасуа аԥша ҟәанда,
Сеиқәнархарц иашьҭоуп исылоу ашьаҟәанда,
Цәашьык хыфа-ҿыфа иқәгылоуп аланда,
Ех, ушԥаҟоу аԥсҭазаара лаҟәланда, лаҟәланда…


* * *
Иҵәыуарц зҭаху, аҵәыуашьа идырроуп,
Игәырӷьарц зҭахугьы, агәырӷьашьа идырроуп.
Аԥсҭазаара аҭӡамц жәпа иагәылсша дагәылсроуп,
Аҭоурых аҩыџьбара ижәыроуп, иагьилсроуп.

Адунеи гәалсда изаԥырҵыз,  уи дхаҵоуп,
Еснагь анцәа иҿаԥхьа еидара дук даҵоуп.
Аҵәыуара зны-зынла агәырӷьара иаиҩсуеит,
Урҭ рааирбшьа ззымдырыз баша дымҩасуеит.


Амаҭ-мацәыс

Сҵәа ҟаԥшьны ҵлак зны саҿалан,
Ԥшак аакылҟьан наҟ сыҿнаршәеит.
Сдәықәлан шәахәа ԥшӡак саҿалан,
Амаҭ-мацәыс абыз саҿашәеит.

Аха усгьы Нарҭ Сасрыҟәа ибжьала
Слымҳа иҭаҩит: уҽырҟаса хәыҷык…
Сцеит гәарабжьарак сыбжьалан,
Сцеит  сахьызхнымҳәшаз шьыжьык.

Аԥсуаа, нас, иҟазааит уаҩак,
Уахь мҩак иқәлан еиццоит.
Урҭ ҭымҵӡеит, идыруп, ҵла-гәаҩак,
Игәырҩозаргь, чча-гәырӷьак рыхьӡоит.

Ауаатәыҩсеи адгьыли ахьеицуу,
Аҳәыҳә амҵәыжәҩа  баша иаҟьом.
Дгьыли жәҩани ркалҭқәа ахьеиду,
Аҵысҵәҟьа рыбжьыԥраар ҟалом.

Мра шәахәацк сцон са саҿалан,
Амаҭ-мацәыс сафарц еихон.
Ихьчон иашьцәа Сасрыҟәа ихҿала,
Ҵыси-ҳәыҳәи ишьа рыблаҟьон.


Ианша

Аԥша
Хҭыԥшша,
Саԥылт
Ианша,
Сымгәырӷьакәа,
Сымкәаша,
Срызхәыцуа
Сымч-сылша,
Анцәа сиҳәо:
«Уаҵә сзырша,
Зынӡа ибжьамӡкәа
Сыхьӡ-сыԥша».
Аԥша-хҭыԥшша,
Иччон ианша…
Уччала, нас,
Есымша.
Уца уара,
Усԥырҵ хара,
Сара исеиԥшҵәҟьоу
Ахҭыԥшша,
Ԥсышәак сеиҳәароуп
Ианша.


Сынцәа

Сынцәа иҿы џьара инаҳәуп,
Мчыла исықәижәоит ахыза,
Сзырхәыцуазеи… Сгәы хаҳәуп,
Иара иалҟьаӡом ахызаҵә.

Аҽада ақьышә еиԥш зынӡа ицәҳәуп
Сшьаҵақәа, сызхыҽхәоз, рԥынҵа.
Сыҩни сашҭеи срызгәыҳәуп,
Ҳаицны  ҳазнеиуандаз ааԥнынӡа.

Насыԥк роурашәа иҭаҳәуеит
Сара схылԥа кәамҟьа аҵысқәа.
Еснагь аԥсҭазаараҿ смаҳәуеит,
Сзырхыԥомаз аԥсуа ҵасқәа.

Алажә аҵыхәеиԥш еикәарҳәуп
Сызну амҩа, сеихьымӡа-еиԥымӡо.
Исзыԥшу здыруеит, дад, сырҳәуп,
Ааԥнынӡа, сшьамхы сҽарго, санзымца.

Ҽаџьара дыԥшуеит Анцәа,
Аха са сахь иҿы ирхароуп.
Исымоуп с-Аԥсуара агәаҵәа,
Иахьцалакгьы сеиқәнархароуп.


Узҭахым – уиҭахым

Узҭахым – уиҭахым,
Уи дууам, дуҭахым,
Иаԥсуа шҭа дахым,
Қьаԥҭоуп,  ажәырҭ рхым.

Уиеиӷьуп уи аԥсык,
Угәашә аартны сасык,
Уиԥылар ҽнак уаҩҵас,
Дцоит иара деиҵас.

Иуҳәогьы иҭахым,
Иууагьы иҭахым,
Шьҭа ихгьы иҭахым,
Иџьынџь игәы ахым.

Ҳуардынқәа  меивҵахеит,
Иара дҳәаламхеит.
Ишьапқәа ҵархеит,
Игәыжәла цәгьахеит…

Узҭахым – уиҭахым,
Дудырзар – уҽырҭынч.
Зашҭаҿ ажәырҭ рхым,
Ихьчоит сара сџьынџь.


Амба шьаҟа

Амба шьаҟа гәыдикылоит
Аешьа дызмам.
Дшазыԥшӡам ԥсынкәак иԥылоит,
Имыцҳаргьы ауам.

Амба шьаҟа гәыдызкыло
Усҵәҟьа ирацәаҩӡам.
Сашьа иоуп сдоуҳа иаԥыло,
Уи дычмазаҩӡам.

…Амба шьаҟа гәыдыскылон
Шьыжьык сара схаҭа.
Ԥсыуа шьхыц хәыҷк сыдыԥсылон
Еилнакаарц сгәаҭа.

Ажьаҳәеи нас аԥсынгьарии
Ррыҭәа сыбжьакуп.
Аԥсҭазаараҿ - ании арии
Цқьа еилсыргарц саҿуп.

Амба шьаҟа гәыдыскылоит
Исыԥсҭазааран бзиа иба.
Амц сымжьакәа сыздызкыло,
Сымба, сымба ԥшӡа, уҽырба.


Алабжыш

Аӡәгьы дсыхьцәыуом, аӡәгьы сихьҵәыуом,
Атәым лабжыш сара исҭахӡам.
Ауҳәан-сҳәан жәырҭқәа сџьынџь иахзырҵәо,
Уи амц изжьо дысҭынхаӡам.

Тәым лабжышла сара сырҵәыуо
Сылахь икыдумҵан, Анцәа.
Сгәырҩа ацәашьы мчыла исырцәоит,
Арахь срыгәҭылакуп аԥсцәа.

Арахәыц иаҵдаз ԥҵәеит сҭеисԥыҳәгьы
Сыҩны иҩналоит сымч змырхо.
Сҟаумҵан уара, ҳазшаз, сумыҳәои,
Ҿыуаарала сыхьӡ дырххо.

Снышәнап, снышәнап, уара уда,
Нхашьа шсымам усгьы иубоит.
Адәы сықәзаргь хыда-гәыда,
Лабжышла усгьы сукәабоит.



* * *
Сыҿхаччо мыцхәык аԥсшәа  сҿацәам,
Аӡәы игәы сырҷыдарц зынӡа исҭахӡам.
Шықәсылагьы шьҭа усҵәҟьа сҿацәам,
Сдунеи шаҟьшаҟьа ҭынчҵәҟьа сахӡам.

Сиак ыҟоуп сара сырзанымхкәа сызну,
Бӷьыцк сыхьӡ шаныршәлац ианыршәлоуп џьара.
Схы сгәашаха схала амҩа сызну,
Изыхьчо мчык шыҟоу здыруеит сара.

Бӷарҵахьы сыԥсынҵри саџьали еиқәԥоит,
Акәаԥ ргылан макьана ихсыркәшом сцәаҳәа.
Уаҵәтәи амшаз сгәы шшабац ишабоит,
Изуам ҷынк схырҟьар уӷәкаҿ сҵаҳәа.

Хан хьыҵәцарак сыҩналарц смеихац,
Сқәацә хәыҷ са сзы иԥсынҵруп, исуахҭоуп.
Скылгоуп убас еиԥш аԥсҭазаара аихац,
Сышьҭа аӡә дхылан ддәықәларц ихәҭоуп.


Ауаҩы тата

Аԥсҭазаараҿ уи дуаҩ татоуп,
Зегьы дырнықәуа ихы ҟаиҵеит.
Имԥын иқәлаӡом ишәарҭоу,
Убас, убас игәра ргаӡеит.

Длацәҟәыс-шьацәҟәысуа, ауаҩ тата,
Изҳәом сыцәгьа изхара.
Схәышҭаара ахәа, исыхьтатоу,
Исымхны  иеиҭоит ԥшак хара.

Исыцәнымхошәа қаҷааи ҩысҭааи,
Еснагь исҿаччошәа сирбоит…
Урҭ рӡыхәашь знык са сзырааит,
Нас снапала сҵеџь счаԥоит.

Ауаҩ тата еидарак даҵоуп,
Игәырҩеигом уи суахҭа.
Амц ныха дныҳәо дамҵоуп,
Сшәоит синыҳәар ҳәа схаҭа.


Даҽа жәҩанк

Уҿазаргь, уажәызаргь,
Иужәызаргь, иумжәызаргь,
Уашҭа ажәырҭ иуцәакызар,
Ԥхашьароуп, ԥхашьароуп,
Ԥхашьароуп.
Ҽынлаз, уахынлаз
Уҩныҟа уахыла.
Знык узахылар,
Ухы узаиааир – насыԥуп…
Аԥсҭазаара – ԥсыԥуп,
Зны – иҭачуеит, зны – иҭабоит.
Зны иуҩызаз, иҽыҵәах –
Ишьхыцыз ашхырцәаӷь – 
Ухьӡ хәыҷ иуоуыз
Гәаныла иџьабоит.
Даҽа хьӡык ичаԥоит.
Уажәыргьы, умажәыргьы,
Иужәыргьы, иумжәыргьы,
Иухаршҭны уҷышә-мышәгьы,
Уашҭаҿ иҵҳәа ажәырҭгьы,
Иузкылԥшуа Мышәгьы,
Ишашьклауҵо уеигәышәгьы,
Удунеи ҭынч ахала
Еиқәтәоит.
Нас даҽа жәҩанк
Ԥшьаала иухаԥоит…


* * *
Адунеиаҿ сара акалашәа сшами,
Иахьанӡа саазгаз сызхылҵыз рхыԥшами.
Избоит мыцла еибарку дшыҟоу дшамшамуа,
Дҳаракны ажәҩан дышьҭнамхыргьы шамуа.

…Цәаныррак аԥхыӡ хаа бзалымҵуа бшалоу,
Ибцәызӷьычуеит бсаркьа сыгага зныҷҷало.
Бызгоит бышьҭыхны сыбӷа ԥҵәаӡаанӡа,
Џьанаҭ тәарҭа дгьылкаҿ бнаган бсыртәаанӡа.


Ианеихызҩо сылацәа

Ианеихызҩо сылацәа,
Аԥсшәа расҳәап срылаҵәан:
Сыбла ихгылоу сгәылацәа,
Схәыцра иалоу сыуацәа.

Ах, сара ахәыларцәа,
Исхамшҭи слахәылацәа,
Сцарц зҭахыз снарылацәа,
Ахгыла-ҿгыла гәҭылсацәа.

Шәҽабашәҵәахи, сыԥсыцқьақәа?
Ишәыриаш сшьапы – ицаркьуа,
Шәнапала еихыжәҩа сылацәа,
Нас зны иааип сыуацәа.


Сышхәа

Ажәха сыҭан, ажәха сыҭан сара сӡышхәа,
Анцәа суҳәоит, соуыжь, сақәыртәан наҟ сышхәа.
Сынҟьеиныруа ацәқәырԥа еишьылқәа срылаз,
Сцарц шԥасҭаху ҽнак зны наҟ снарылаӡ.

Сыԥсы ҭамзи адунеи зегь сымҽхак,
Сахымгәаҟуаз иазынсыжьырц сымшра.
Амшын схымлеит, амшын схымлеит са сыԥсыҽха,
Уи схьаа асырдырӡом, иасырдырӡом сажәымҭыҽха.

Ажәха соуам, шьҭа избоит, сара сӡышхәа,
Ҳаи абааԥс, сумырԥхашьан, са сышхәа.
Амшын уахьало имааҳәын уԥынҵа,
Сыргьежьны сумган уара Ерцахә аҟынӡа.



Сныхақәа рыжәҵыс

Ԥхьаҟеи шьҭахьҟеи исыхақәоу,
Иҟрым-ҿрымуа сызфо лажәҵас,
Сгәаҵа збылуа сыгәҭыхақәа,
Рымахә-па иқәтәоуп ажәҵыс.

Сдәеиужьқәа, нас сырхақәа,
Ҳаҭыр ду зқәысҵо ҳкәажәҵас,
Ԥхьаҟеи шьҭахьҟеи исыхақәо
Ирхаҷырҷыруеит ажәҵыс.

Сгәаҵа збылуа сыгәҭыхақәа,
Шәымблын уаҟа бажәҵас.
Ах, сныхақәа, са сныхақәа,
Ишәхаҷырҷырлааит сыжәҵыс.



* * *

Џьара сахьнеиз зны сасра
Аӡә лылаԥш сыдыԥсылт сара.
Исыздыруам сзыхнарҟьо,
Исҟәаҵуам, самоуп иара сҟьо.

Сылаԥш лыдыԥсылт лара,
Анеира ахьсықәшәаз зны сасра.
Сахашәҵаргьы шәара аҵәы,
Избоит сшахәыруа лыхцәы.


Аҿыҭбжьы

Ашәхымс уахҟьашоит ҳәа аӡә сызҿиҭын,
Исзахымгеит сшьапы, сахҟьашеит.
Уаҵәца уцәыԥҽуеит ҳәа аӡә сызҿиҭын,
Исымпыҵҟьан аҩы иҭаз сыцәкаҭәеит.

Сахаҵәиуеит лырак сӡыӡымкуа,
Быжьқәак еимдырххоит слахьынҵа,
Ак сымамкәа, дадраа, ак сыхӡымкәа
Сыҵла амҵан сиаӡом сыхәхәаӡа.

Ухы аҭӡамц ианҟьоит ҳәа аӡә сызҿиҭын,
Ианҟьеит уи, ашәытагь иагеит.
Схы бзиа избацәомызт, сыԥсыҽын
Аԥсҭазаара еижьага агәра згеит.

Сыхьӡ зхашҭыз иацтәи сара сҩызцәа,
Рҩызара – ԥҳәыс каџьбеиуп изеиԥшу.
Исхаԥырны инеиуеит аӡыцәа,
Убриҵәҟьагь иадыруеит уаҵәы исзыԥшу.

Исызҿиҭуеит аӡәы наҟ умҩас ҳәа,
Уара шьҭа, уара шьҭаҵәҟьа умыцхәуп.
Аҵәы сылаҵо, ицәыҵаччо рцасҳәан
Цқьа ҭыԥны исзыԥшу сара хәуп.


Ажра гәаҩа

Аҳәак  зыҟәнымыз ҩ-аҳәак дрыҳәон,
Уи дџьашьо зегьы иҿаԥшуан.
Кәымжәык, кабак, хылԥарчк дрыҳәон,
исышәҭаӡом ҳәа уи дашшуан.

Аҳәак зыҟәнымыз ҩ-аҳәак дрыҳәон,
Иҟәниҵаргьы иҟәнырҩуан.
Кәымжәык, кабак, хылԥарчк дрыҳәон,
Зегьы ҿымҭ, дџьашьо, иӡырҩуан.

Аӡәгьы иимҭаӡеит уи зҵаарак:
«Узырҽырбоузеи шьҭа уанажә?»
Аха гәаныла ихыччон даара,
Изырҳәон: «Еилгам игәаҵәажә».

…Аҳәак зыҟәнымыз иҟәнылеит ҩ-аҳәак,
Дӷьычкәырха далоуп Аԥсныра.
Ибла, амса зху,  жра гәаҩак
Сышҭанажьуа збоит сара.


Аԥхыӡқәа рыԥсы

– Уҽаанкыл, - иҳәеит саб ԥхыӡла днысхагылан, -
Иухьзеи, уқәра шцаз умбаӡои?
– Ақәа кыдҵәоит, - лҳәеит ԥхыӡла сан днасхагылан, - 
Умцан ашҭа уҭыҵны, нан, умбааӡои.

Саҳәшьцәа рхаҿсахьақәа ԥхыӡ хааха исыцуп,
Маҷк исызгәаауп… Исацәҳарц рҭахым.
Саҳәшьцәа, сыԥхыӡқәа еснагь шәарҭ шәрыԥхыӡуп,
Шәсыцәцеижьҭеи шәыбналан сдунеи ду сахым.

Исашәҳә иҟасҵаша, изуша сашәҳәа,
Аԥсҭазаара агьама бжа ижәбаз хаацәан.
Игәыкӡа ишәзысҳәарц салаган ашәа,
Абжьыҳәа исхылҵыз, оо, зегьы иреицәан.

Сани, саби, саҳәшьцәеи, сшәыҳәоит, наҟ сышәхашҭырц,
Схы сымагәыхьуп. Сшәыцәгылоит ҿымҭ хара.
Аха машәырк санақәшәаша, Анцәа ибоит, са сашҭаҿ,
Ԥхыӡла  шәсыдеизалан сшәыгәҭылашәкуеит шәара.

Саб дгылахуеит ҳацәқәа раԥхьа дааины,
Сцәаӷәарц исиркыхуеит уи ақәаҭан.
Ашәы хьанҭа илшәқәоу зегьы-зегь дыриааины
Сан бысҭак ҳзылурц далагоит шьжьымҭан.

Саҳәшьцәа лахьыцәгьақәа, сара саҳәшьцәа,
Сгәы аҟәандара сцәашәҭеит шәара анышә.
Ижәбоит иахьа сымшқәа урҭ шьҭа ишҷаԥшьцәам,
Цқьа шәӡырҩи, исзасуеит, абар шьоук атрышә.

Ах саҳәшьцәа лахьыцәгьақәа, сара саҳәшьцәа,
Шәынасыԥқәа рлаӷәра шҷышәу аргама избоит.
Сылаӷырӡқәа срылырхуеит схаҭа ацәа
Амармалташь хаҳәқәа сара сааигәа иҽырбоит.

Шьҭа исҭахуп, шьҭа исҭахыҵәҟьоуп сҽышьақәыскырц,
Аԥсқәа рыԥсҭҳәақәа исхажьу еилырҩырц.
Сара снапала ԥшьаала сыԥсы еиқәыскырц,
Аԥсқәа рыԥсҭҳәаз ашәа гәырҩак зҩырц.


«Уҳәа егьырҭгьы»

Сыхьӡ рҳәозар ҳәа игәы хыҭхыҭуа
Аизара дуқәа рҿы днеиуеит,
Аха аҿаԥа рҿалазшәа, иара иҟны
Ианнеилак,
«Уҳәа егьырҭгьы» аздырхоит.
Ателекамера аблақәа лацәҟәысуа
Иԥшра-исахьа иавсны ицоит.
Насыԥс ишьоит  телела
Иԥҳәыс дылбар, ихшаз дырбар
Ддырҽхәар,
Игәы ҟарҵар,
Аха цас ируазшәа, уи датәарбом,
Арахь ашәҟәқәа ҭижьуеит,
Џьабаа игым, дышәҟәыҩҩ цәыблагәым,
Аха «уҳәа егьырҭгьы» аихац
Дҭахеит
Ҵлакашәара амраҿ иқәра неин,
Игәалақәа
Рацәахеит.
«Уҳәа егьырҭгьы, уҳәа егьырҭгьы»
Маҭҵас иҵәииҵәиуа ишьапқәа ирыкәшан
Дыркуп деимлагәа…
Роман ҿыцк аҩра даҿуп
Аԥхӡы иҿыкәкәа…
Зыхьыӡқәа рҳәац урҭ рыхьӡқәа рҳәоит,
Идырҽхәац, урҭ дырҽхәоит
Апремиа згац, рымгәа ԥжәо,
Апремиа ргоит,
«Уҳәа егьырҭгьы…»
Угәы  зԥужәозеи уара?

Адыд-мацәыс

Адыд-мацәыс схагьежьуа исхалан,
Аҽакәыршан сыхәда сакит.
Сгәаҭеиуан сашҭаҿы схала,
Адәы сшықәыз сыҵх ԥсатакит.

Иаарҩаран имҩасит са сымшқәа,
Сыҵла абӷь ҩежьқәа аҿышәшәоит.
Дыд-мацысла ишәысҭо са сымшра
Ижәбарцгьы шәҭахӡам, уи шәацәшәоит.

Дыд-мацәысуп сдунеи еибаркыра,
Алеишәа арцәгьеит иаазқәылаз иара.
Иасит уи сыцҳа маакыра,
Аха самшькәа исԥырҵит хара.

Адыд-мацәыс, адыд, уара адыд,
Ужәҩан мчы аҟынӡа снаӡом.
Узцом анышә хьшәашәа снаҭа,
Сара исеиԥшу уаҩ ҿыцк дузиӡом.

Сыԥхыӡ аԥсымҭаз

Аӡәы ԥхыӡла исеиҳәеит. «Уиеиԥшуп уара Пушкин»
Уи сиеиԥшызҭгьы сҟалозма сеилыӷрааны, спешкны.
Уара аԥхыӡ жәымҭа шкәакәа, уара аԥхыӡ, ех, жәымҭацәгьа,
Сыԥсҭазаареи сареи иҳабжьаумҳәан ацәгьа.

Аӡә ԥхыӡла исеиҳәеит: «Уара у-Багратуп,
Аха уҟәыбан ушьҭоуп, уҵла кьатла ираҭуп.
Ирацәаҩны иқәлаз уи иахьынҳалоуп,
Арахь хьӡы заҵәык шеишеиуа иҳалоуп».

Схы здыруеит, издыруеит: сара сыз-Багратхом,
Сыԥхыӡ еидара сзышьҭыхуам, сахәом.
Ҷлоу иҟоуп инышәнап, Аҟәа иҟоуп инышәнап,
Иԥсы зыргәаҭеиуа ҳарҭ амчқәа ҳарнышәап.

Мшәан, Пушкин дуӡӡа сара ԥхыӡ дзызбарызеи,
Ма сиеиԥшушәа ԥшрала џьоукы изырҳәарызеи?..
Баграт иашҭа ду сҭамлаӡеит сҟьалан,
Уи ишимҳәо здыруеит сара сысаҟалак.

Аӡә ԥхыӡла исеиҳәеит: «Уиеиԥшуп, уара Пушкин»,
Уи акәхап сбаҩхатәра сзартәаз абас спешкны.
Сыԥхыӡ аԥсымҭаз: бжьык гама, мшәан, «Чоу» ҳәа?
Баграт дсыцәцама, дцаӡама уи Ҷлоуҟа?


Нанҳәаз «Нан»

Бсызгәаан бзыҟоузеи са сан?
Исзабымҳәозеи нанҳәаз: «Нан?
Аҿалачараха сзаҵәӡа
Сыздәықәузеи сгәы ҭацәӡа?
Бсызгәаан быҟоума са сан?
Исзабымҳәозеи нанҳәаз: «Нан»?
Иббоума, сгылоуп са сгәыкуа,
Исхьыӡсо аеҵәақәа рқәа?
Ажәҩан иаҵаскит снапқәа,
Амза иаҵаскит снапқәа,
Аеҵә иаҵаскит снапқәа,
Ишсықәҭәац исықәҭәоит урҭ рқәа…
Нанҳәаз мчык сагоит скакәкәа,
Блақәак сышьҭоуп игәыкуа…
Бсызгәаан быҟоума, са сан?
Исзабымҳәозеи нанҳәаз: «Нан?».

Аԥҳәыс џьныш

Сзырццакуа сеидру, сара сыццакуеит,
Сжәытәи-сҿатәи исыцрарҵоит исзымдыруа мцак.
Ԥҳәыс гызмалк сашҭаҿ чара дук луеит,
Уи иҭаҵәахны илымоуп дзыргәаҟуа маӡак.

Лассы-ласс аргама лара дызбалоит,
Сбаҳа ӷьычны илгоит  сҳәысҭахьы.
Сҵеџь дахагылан дышәиир, уи ҭабоит,
Илыԥшаарц сашҭаҿ- дашьҭоуп ахьы.

Гьедлач рыцҳа башаӡа идырцәгьеит ицәа,
Ахьы зҭаз иҵәаххьазшәа зны ҟәбарк.
Уи ишашьҭаз илашьҭанҵәа ицеит шьоук рацәа,
Аха аҟәбар ахаҭыԥан ирбеит аҟабақ.

Егьырҭ ргәы дырҭынчит, аха аԥҳәыс џьныш илуам,
Сыхкаара лжын, шьҭа сашҭа лгәы иҭоуп.
Мцак сыцроуп, аха ҿысҭуам, макьана сбылуам,
Ахаҳә еиԥш ахьаа исызцәырҵуа хьанҭоуп.

Саб иҩны ашәқәа, идыруп, усгьы иакӡом,
Иаартуп ӡынгьы-ԥхынгьы, ирҿамлац цаԥхак.
Ахьы лбарц сыҩныргәы лымжыр уи илуӡом,
Макьанагь иахьысфо лзыхгом бысҭа ԥхак.

Сыԥсы цқьамзар хаҭала исзауроуп акырцх
Сыԥсыцқьарала хәы-ԥшӡакаҿ сҩеит.
Гьедлач, уԥсы акрамчзар, сбаҳа сызлымх,
Уи аԥҳәыс џьныш сгәы рыцҳа лырҩеит.


Суахәама ахьыҵәҵәа

Сыԥсҭазаара шԥаҟалеи ссиршәа,
Мшәан, сышԥаҟоу схы сацәҩашьаны, нҵәа.
Снеиуеит ӡыхәашь дук сныршәан,
Исыцрататоуп арахь аҳәынҵәа.

Амҩан исазҳәало ԥсышәак,
Еилгамшәа ирбеит урҭ сгәаҵәа…
Избоит дшахыччо уаҩ мӡышәак,
Хыхь исхакнаҳау ахьыҵәҵәа.

Уи сыԥсҭазаараҿ иасуеит саркьалҵас,
Сыуеи сҭынхеи еизнагоит.
Ауаса шкәакәа ԥсыла аԥакьалҵас,
Сымҵәышә ԥшӡа ажьыргәыцқәа ҭаԥсоит.

Исхашҭырц залшаӡом саԥсшәа,
Сыԥсы ҭазарц ҟалом сҿаҳаха.
Ажәақәа сзеилкааӡом ашәа,
Аха исымаз сдоуҳа алԥха-агәыԥха.

Еиԥысшьуеит сҳаи сара сҷышьи,
Ианысҵоит уахь сыԥсы ахац.
Схы  инықәсуа уарбажәи ҷныши,
Аргьежьра иаҿуп сыблахаҵ…

Хәҵышаамҭак сыман санқәыԥшыз,
Дшыҟазгьы схашҭлон Анцәа.
Зегь санажь, исанажь сахьҟәышмыз,
Сыхьча, са суахәама ахьыҵәҵәа.


Аӡҭынч аԥсҭазаара
Аӡҭынч амацәыс ҭоуп.
(Наҭела Бигәаа-ԥҳа, 
Руслан Гәажәба иан, илҳәамҭоуп)

Аԥсҭазаараҿ ҭынчрам, ҟәаԥеи ҿаԥеи ирҿоуп,
Аӡҭынч амацәыс ҭазар, еснагь иара ҿоуп.
Аӡҭынчаҿ амацәыс, идыруп, уи ҳҿоуп,
Аха аҽыннакылоит, зегь ахьеизо агәаҿоуп.

Аӡҭынч, уара аӡҭынч, амацәыс зҭоу,
Иҟасҵарц сышԥашьҭоу, сзызӡатәу, иухәҭоу.
Аԥсҭазаара ажьаӡа-фҩы сара исхышәшәом,
Сашҭа афҩы-хаа схышәшәоит, уи сацәшәом.

Аӡҭынч амацәыс ҭазар, уи ажәҩан иатәуп,
Жәҩан мацәыск сысуазар, ачара азутәуп.
Аӡҭынчаҿ, иҭынчӡа, мацәыск уа иҭатәоуп,
Жәҩан иаҵәак ӡиа иаҵәак ҿымҭ иахатәоуп.

Аӡҭынч ҵаулаҿ амацәыс ҿымҭ иҭатәоуп.


Амшын  еижьага

Амшын савам сынкахәыцуа,
Жәеинраалак ацәызӷьычырц иара.
Избоит ишкәакәаӡа рахәыцқәак,
Урҭ рынаур ԥыҵәҵәоит хара.

Сдоуҳа сазкуам ԥсыӡҵас самҵас,
Скыдҟьо самоуп ацәқәырԥа.
Исзышьҭымхуа еидарак саҵаз,
Хаала-мчыла, уахь сықәԥа.

Иҭалаӡом амшын аҭыҩра,
Сеидру ашшыҳәа абжьы зго.
Стәаӡам сшәаны усҵәҟьа сшыҩра,
Снеиӡом ҿымҭ сцырга-цырго.

Амшын санавоу сынкахәыцуа,
Исцәыӡхьоу сҩызцәа рыԥсы ҭоуп.
Сыхәда иакәшо арахәыцқәа
Маҷ-маҷ сырхәырларц рыхәҭоуп.

Амшын еижьага сыԥсы алоуп,
Уи иахашҭуам анкьатәи.
Сылабжыш џьуақәа зхыԥсылоу
Ацәқәырԥа ахьҵәыуоит са суаҵәтәи.


Аҳ қәыԥши абырлаши

Иҟамлацызт ашамҭаз аҳ ацәа далахан…
Шәарыцара ддәықәлон еснагь деинаалаха.
Иаҳҭырԥар иҟарымҵар руамызт игәы иахәаша,
Фҩык ркыр имаҵуарқәа ицон џьара инҭахәаша.

Иҟазма аҳ-гәеилга илаԥш ҵар зхьымӡозгьы,
Хаа-хаа иҭыӡҭаҿы еиқәымыз ихьымцагьы.
Ажәеиԥшь дирчон уи қәасаблеи шьабсҭалеи,
Аха рацәакгьы дигомызт рацәаӡак уи шьаркәасҭала.

Дцон аҳ дышцац еиԥш, амҩа даныланы,
Дгьежьуан иаҳҭынра ашҟа еснагь деиныланы.
Гәеилгара игызма, аԥсуараз дшан, аха,
Бажә дук амҩан  иԥаҳалт ишанаха.

Ақыдбажә аҩныҵҟантә бырлашк иҿалашеит,
Амза каҷҷа аҵх-ҵәцаз зынӡа иарлашеит.
Ихы ихашҭны  аҳ қәыԥш акыдбажә дахагылами,
Имч зқәымхо лаԥшыла иара дынкылами.

Дышԥаҟалеи  аҳ, мшәан, ихылҵшьҭра игәаламшәо…
Ибла ҭраа дахәаԥшуан ақыдбажә иагәыларшәыз.
Аҳ сеидру дзызхәыцуаз, сеидру игәалашәоз.
Дахьгылаз дхәыцраха дыҟан акалашәа.

Аҳ иаҳра дшазхәыцуаз кырӡа уи дшаршлазгьы,
Ақыдбажә бырлаш иԥсыхаара  шалазгьы,
Иаҳҭырԥар дҽыжәырҵеит мчылаҵәҟьа днаганы,
Аҳ иаҳра идыруан, дышԥаҟаз дуаҩаганы.

Аҳ дцон… Маӡала ишьҭан абырлашгьы,
Амза алашароуп аҳ-ҷкәын дзыршлагьы.
Абырлаш иашьҭалан ицәырҵит аҟырш пҟышқәаҵәҟьа.
Урҭ роуп иахьа издыруа Аԥсны шыҟаҵәҟьоу.


Аԥсуа ида аӡәгьы дсыздырӡом

Дсыздырӡом Абзыԥуа,
Дсыздырӡом Абжьыуа
Исыргаӡом сыбжьы уа,
Издыруа аӡә иоуп,
Сара сзыҳәан дынцәоуп:
Аԥсуа хаҵа,
Агәеицамк,
Аԥсуа хаҵа, – 
Афырхаҵа, – 
Згәы хәашьым,
Згәы ҟьашьым.
Исыргаӡом сыбжьы уа,
Сцоит мҩак сыбжьыууаа,
Сырхашҭзаргьы абжьыуаа,
Сгәы нхом уи азы.
Сырхашҭма  абзыԥқәа,
Сҭаршәын урҭ рыкәа
Абжьыуагь дсыздырӡом,
Дыздыруеит иаԥсыуоу,
Сзыхгәаҟуа, исыуоу,
Уи иоуп сызҭаху, 
Сџьынџь иаҭаху!
Абжьыуареи абзыԥреи
Жьи-наԥхыци – схыбреи,
Саџьал наҟ сахшәырԥеи.
Шәара ишәеиӷьу избеи.
Сара исеиӷьу ижәбеи.
Абжьыуареи Абзыԥреи –
Изцу схьааи сымшреи.
Дсыздыруам Абзыԥуа,
Дсыздыруам Абжьыуа…
Исыргаӡом сыбжьы уа,
Сзықәгәыӷуа аӡә иоуп,
Сара сзын дынцәоуп.
Иабзыԥуа абжьыуоу
Аԥсуа хаҵа, Афырхаҵа.


Ашәҭыш ԥшӡа

Сышнеиуаз амҩан, сгәысҽанӡамкәа,
Иԥшқарахӡа шәҭышк насԥылт,
Адацқәа ӡык рхьыкәкәон, имҩацкәа,
Рцәыкәбараҿ шьхыц рыцҳак хыԥсылт.

Ах, ишԥамуеи, ҭымыҭшәарак,
Сызҭымҵуа аҽнышьыбжьон сҭахеит.
Сара исмоурцаз гәыхшәарак,
Сышәҭыш, ҩаԥхьа ухьӡ сҿашәеит.

Адунеи самкуа ,адунеи уамкуа,
Ҳзеибамдырӡо ҳарҭ зынӡа,
Схы уҭаӡамкәа, сгәы уҭаӡамкәа,
Ҳаиԥызгалазеи шьыжьӡа.

Схы збоит аԥсҭазаараҿ ссасымшәа,
Сшанугьы амҩа са сзаҵәӡа.
Сҟамларц баша ицәажәо аԥсышәан,
Сышәҭыш, умч лаша схьыгӡа…

Сышнеиуаз амҩан шәҭышк исԥылаз,
Убас аԥшӡара сгәаԥхеит,
Иеизыкәкәеит доуҳамчс исылаз,
Ҳаибадырырцгьы сҭаххеит.

Сышәҭыш сазҵааит: «Уабатәида,
Усԥызгалазеи укаҷҷо?
Аӡәгьы дзыҟами са сыда,
Узшаҭо, уԥшӡара зыхьчо?»

Аҭак снаҭомызт са сышәҭыш,
Ажәак азҳәмызт игәаӷьны
Аныҿнамҭ исҳәеит: «Са сымыш,
Акгьы сызуаҳәаӡом иаӷьны».

Избоит, ибжьаӡуеит шьҭа адацра,
Ҽаҩра ҿыцк џьоукы ирыҟәшәоит,
Ашәҭыш, иалиааз зны ауацра,
Иауам, ахы ԥханашьоит.


Х-ҩык сыӡӷабцәа

Исыцәнымхоушәа даара
Исырҭалоит азҵаара:
«Иумада хшарас,
Иумада лашарас?»

Исҭахым шьоукы рҵаашьа…
Сымҩа сықәлан сааишьа,
Схаҭа соуп издыруа
Сгәы иҭоу, сзыруазыруа.

Сара сзыҳәан ныҳәоуп,
Шьоукы рзы ҽыԥныҳәоуп,
Хҩык сыӡӷабцәа, сыхшара,
Иахьсыцаԥыло ашара.

Ижәны ианхышәҭ-ҵышәҭуа,
Иатәарбаӡом урҭ схышәҭқәа,
Ирҳәоит иҟәынд-шәындуа,
Иучаԥеит ҳәа аҟәыд уа.

Еимпны ицоит рыҩныҟа
Урҭ наскьазгартә сыҟам,
Аха доуҳак сазхәыцуеит,
Аԥсҭҳәа еиқәаҵәа схыҵуеит.

Зқьаф ҭоу, зыбыз иасуа,
Урҭ цоит ишҳагәҭасуа.
Сџьынџьаҿ сашәа џьынџьуп,
Сҭыԥҳацәарз сгәы ҭынчуп.

Ижәны ианхышәҭ-ҵышәҭуа
Сыхҩы ӡӷабцәа, схышәҭқәа,
Згәы иалоу иахьырԥарцәам,
Аҽыԥныҳәа сызҭо – шәхацәам.


Дамка

Дшымгәыӷӡоз данца уи дамка
Дчит иаразнак ҭыԥкаҿ дамкуа.
Ашашкақәа идамка иаҿеиҵеит,
Асаԥаҭ дуқәа ишәқәа ирҿеиҵеит.

Ахәаџауаҩ, дыҟан ахәҵа,
Гәаҩак даман, иԥынҵа баҟәӡа,
Аха иахьала аамҭа итәыми,
Изеиԥшхеит ҩнатәи тәыми.

Нбанк мҵакәа, акгьы дҭамкәа,
Дшымгәыӷӡоз данца дамка,
Ишашка аҟнытәи имаӡам иоуқәаз,
Ишьҭихит ҩызцәас урыла иоуқәаз.

Ԥсыцқьа-хыцқьа, зымаҵ ҳуша,
Адунеи шԥаҟоу зхылԥа ҳауша,
Знык дамка ицаз уи даднакылоит,
Маӡа-аргама дгәыднакылоит…

Игәы иҭамкәа, ихы иҭамкәа,
Ашашка дшасуаз данца дамка,
Ашәишәиқәа еибарҟарҟарит,
Камбашьк иахаз аҟәҟәа ҟәарҟәарит.

Аха машәыршәа ицаз дамка,
Дчуп дышчыз иҭыԥаҿ дамкуа.


Трофеиба

Зхы изахәаз, уи дахәеит.
Ифаӡеит иззыфоз
Имал ду ибӷа архәеит,
Избеит уи дшарӡыфоз.

Апақҳәа иҭаҭын дахо,
Уеилеигоит уи данцәажәо,
Аполитԥымаҵә дамҵхо,
Аԥсуараз дыгәжәажәо.

Аҩны дандәылҵуа ашьыжь,
Ииӷьычша дазхәыцуа,
Ахҭысқәа ирхылҵуа ашьҭыбжь,
Еилиргоит хәыц-хәыц уа.

Дыбналт Аԥсны аншәарҭаз,
Тәым дгьылк иџьынџьхеит.
Дышьҭырымхт гәыхшәарҭас,
Иҿарҵоит уажә ачычха.

Зда сымаӡам, исныхоу
Сыжәлар – еиба-кәеибам,
Урҭ рыбӷа цқьа еиҵырхуан
Дырԥыргазҭгьы Трофеиба.

Трофеибеи нас иԥызеи
Аԥсны анасыԥ ацәдырӡру,
Наҟ ирықәжәа рхыза
Иқәызҵо ӡәыр дцәырҵру?


Абна шымҳа 

Аԥсшәа уасҳәоит, абна шымҳа,
Аҟәа ақалақь агәҭа.
Сымҩашьо издыруеит абнагә шумоу,
Маҷк еиԥшгәышьами ҳгәаҭа.

Сыбна шымҳа, сыбна ҽарҳа.
Уахьчеит убнара, ухнаҩеит.
… Сашҭаҿ еиҭасҳаз ашымҳа.
Сшаваҽырбоз исыцәҩеит.

Сыбна шымҳа, аԥсшәа уасҳәоит,
Уаазгазеи сықалақь агәҭа?
Аҩнатә шымҳа ҵлақәак рцасҳәан,
Ҽаангьы убас ушәҭы иаҭа.

Сыбна шымҳа ухы ухьчароуп,
Ақалақь аӡеиба цәгьоуп.
Аӡәы уирҽхәароуп, ма уирџьароуп,
Умахә ҿызыжәжәо рацәоуп.

…Адгьыл иқәыԥсоит агәаӷьқәа,
Аус руеит ацламҳәақәа.
…Ижәны дгылоуп аӡәы дкәаӷьӡа,
Иааигәа иӷәыруеит аҳәақәа.

Абна шымҳаи аҩнатә шымҳаи
Сзеилмыргозар са слашәуп.
Сқыҭаҿ баша, баша исымҳаит,
Урҭ рыҩбагьы сгәазын ихәшәуп.



Ленин

Сгәы зхым ҵеиџькаҿ ӡык сызтом
Сҵәаҳә ац ԥҵәаргьы, сзынаҳәааҳәӡом,
Ленин – ажәабатәи итом
Шьҭа сыԥсҭазаараҿ ҿыц саҳәом.

Ленин – ажәабатәи атом – 
Инеины изнаҳалаз каҭранми,
Изҳәада  ихьӡ, сыхдырра азхом,
Аҭоурых цәқәырԥаҿ уажәы дкаҭами.

Ленин ажәабатәи атом, – 
Ус ихәмаргам, усҵәҟьа ихәмаргшам,
Макьана сычмазаҩым, спатом,
Ленин датәазымбартә еиԥш схагам,

Сидызцалеи, схы зжьоит рацәа,
Аԥсуа нхаҩ дсыхьчоума Ленин?
Диеиԥшнысшьалон сара анцәа
Сыҟан идунеи сдунеины.

Ленин – ажәабатәи атом – 
Горки иацәажәеит, – ддоуҳами,
Еицыгәаҭеиуеит, рыгәқәа еиқәтәом,
Жәларык ззыӡырҩуа урҭ рами

Мыч ҿыцс иарбан ҩаԥхьа исых?
Ленин дзыхьчо сара соума?
Уи ихьӡ ахашҭӡом аҭоурых…
Ихы изымыхьчартә дгаӡоума?


Шреки иҽадеи

Идырбалаз сеидру Шрек:
Иҟаиҵап ҳәа игәыӷны ҽеик,
Ссирс иршьан исахьеи иԥшреи,
Игәыҭбаареи ихҭыԥшшареи,
Итәырҿаҿареи ишамшареи,
Доуԥшәыл хьшәашәоуп, рҳәеит, Шрек.
Иҟаиҵап ҳәа имгәыӷи ҽеик,
Аԥсныҟа ихан данааргоз,
Маҵуракаҿ дандыртәоз,
Иҽада аҟаабжь хааӡа иаангоз.

Аҟәардә тата Шрек дантәалт,
Инапы адоуҳатә культура анхалт.
Длызхәыцуан аҳкәажә ԥшӡа иаҭа,
Хьаас икыҵәҟьан уи луахҭа…
Агәаҟра дақәшәаргьы иага,
Ҳаԥи, гәылшьапи, зҩеи дрыцәга,
Дылзааигарц дашьҭан уи акрал,
Инцәыҵагәашәа икны какалк.
Аҳаҭыр ду иқәуп Шрек,
Игәаӷьны иҟаиҵаӡом ԥаршеик.
Иҽада ашәақәа изаҳәоит,
Аха дшыҳәҳәац Шрек дыҳәҳәоит.


Абырлаш

Сгәы ҷнышхан амшын ихыԥрылон,
Изышьҭаз ҳәа сзымдрит сара.
Сҟьалаԥалан схаҭа, џьоукы срылан,
Џьаргьы сымҩахымҵит сасра.

Сдунеи еибаркыраҿ исыцыз
Маҷ-маҷ исыцәхьаҵуа, ибналт.
Исыздыруам исцәыӡыз шысцәыӡыз,
Қьаԥҭажәк сҭанагалан, санаалт.

Сымшыни сгәы ҷныши еиԥылан
Сымшқәа дмыркьаҿырц рҭаххашт...
Еснагь сара гәырӷьа мчык сылан, –
Аха агәырӷьаха смоуа сҭахашт.


*** 

Згәы зырҿыцуа изы зегь ҿыцуп,
Аха иарбан ҿыцроу уи дызтәхо.
Аԥсҭазаара дшатәугь, дыԥхыӡуп,
Ажәақәак роуп иҭынхо.

Аԥсҭазаара қьаԥҭа лашәрамхарц
Сцәеижьҭаӡара зегьы қәԥоит.
Анцәа исҟәырхуп сгәы ҳарамхрц,
Гхак ансыхь сдунеи нкабоит.

Сан лмыткәмабжь слымҳа ианҭаҩуа
Адунеи са сзы ҽакӡоуп,
Амш еилымга асы анаҩуа,
Сҟьалаԥалоуп, сагьгаӡоуп.

Арахь сызҿызҭшагьы сызҿырҭуеит,
Сызгәырҩашагь сыргәырҩоит.
Абысҟак ишџьаршьо сҿымҭра,
Мчык урҭ рыблақәа хнаҩоит.

Исҭахуп сыԥсымҭаз сгәырӷьарц,
Акыркырҳәа убыс сыччарц,
Сыхәрақәа макьана изымӷьац,
Шсымоу сыдгьыл хәыҷ сыхьчарц.

Имчыдамхароуп сдоуҳамч ажәа
Идагәамхароуп схы-сыхшыҩ.
Зегь зырҿыцуа, згәы аҳкәажәу,
Ԥҳәызбак дақәтәоуп сара сҽыҩ.


Сааит абраанӡа

Сааит абраанӡа, цқьа сбааӡаанӡа,
Хыбрак иснамырст ақәа.
Быҟам сан, бсыцәцеит сбааӡаанӡа,
Схы ԥхасшьоит быхьӡала санқәуа.

Шьҭрала бырхылҵит ихьӡырҳәагаз,
Саси-ԥшәымеи рымаҵ буан.
Аамҭак ыҟан банҿахәҳәагаз,
Иббон аԥсҭазаара аԥан.

Сара сышцоз ақәа сцәылан,
Сшагоз сымҩа анахь-арахь,
Схы шысҟажоз хаала-мчыла,
Изжәит ауаҩымра аԥаҭхь.

Баша мчыла еидарак саҵан,
Избоит, ҽа дунеик сатәуп.
Аха еснагь ныхак самҵан,
Уи сшамеижьазгьы ҳәатәуп.

Сгәы иҵхоит еснагь жьирак,
Сазхәыцуеит ҿымҭ ныҳәагатәык,
Аха саман ицоит хшьырак,
Арахь исымоуп са ҳәатәык.

Сагааит сагозаргьы ахшьыра,
Сшьа рҭаҩом сара сдақәа…
Исықәтәондз, ах, шьыри, шьыри,
Сан лхы злалҿышуаз ақәа.



Ерцахә 

Сара сзыҳәан Ерцахә нцәоуп
Ӷба ԥҽыхак саӡаргьы, исызхоит.
Амшын, усҿашьқьырла, уаԥсоуп, 
Сырҽырбала, усҭынхоит.

Амшын, амшын. Умшәан. Укҿас,
Сымшаҭа исгәыдтәал ухмыҳәҳәар,
Унапы рҟьаҟьан наҟ уиҿас
Зыбыз бҩыдоу аҵмыҳәҳәар.

Аӡәгьы изшьом сыԥсадгьыл ахә,
Ма издырша дыҟоума изыԥсоу?..
Сдунеи ду зырлашо, Ерцахә,
Ухаҭа иудырроуп ԥсыс иухоу?

Геи-шьхеи рыбжьара са смаӡоуп,
Аҳәыҳә иабоит сыԥсы зыԥшьу,
Хәыцрак самоуп, сгәы зегь мцоуп,
Абаҳча сыҵоуп, шәшьык зхашьшьу.

Геи шьхеи срыбжьоуп. Сгәы ԥҵәаӡом,
Аԥсны алакҭоуп саргьы слакҭа.
Сыжәҩан ҳәаадоуп, уи нҵәаӡом,
Аҳәаа нҵәаӡом Аԥсны ахаҭа.


Сашҭеи ашыци 

Ргәы иҭоуп аргама шьҭаҵәҟьа иашшырц,
Аха ҿымҭуа макьаназ иԥшуп урҭ шыԥшыц.
Иахьымҩац џьаршьоит сашҭаҿ ашыц
Иахьыласҵаз џьаршьоит ҽнак сара ԥшыцк.

… Сгәы аҟәандара, избоит зегьы ирызхом,
Аха усгьы, издыруеит, сыҩны қьаԥҭахом…
Сашҭа иазашшуа шьоук амҩа иануп,
Дшьацәхнысланы дкаҳап ҳәа ҿымҭӡо ииԥшуп.

Шәҟқәак еиқәдырҷабуеит сашҭаз иашшырц,
Ирҭахуп анкьеиԥш ҿыц ихырҵәарц ашыц,
Абӷьыц ссақәа рҟәыбон, иахырҟьоз аҷын,
Усҟан сымчыдан, схәыҷыҵәҟьан, схәыҷын.

Ахаҿсахьақәа бжьаӡит. Схы схала сагәныҩт.
Иаҭах ашәа хьанҭак ҽнак сгәаҵан иҭыҩт.
Зегьы збахуеит уажәы сара ҿыцбарах,
Мчык сзымҵысуа самоуп, сҿазҳәо сеиқәԥах. 

Иԥхаршьоит макьаназ аргама иашшыр,
Саб инышәынҭра рбоитеи, ҳаи, инаԥшыр,
… Иџьаршьоз сашҭаҿ иахьықәгылоу ашыц,
Иџьаршьоз иахькасыршәыз, изулак, ԥшыцк.


Аԥсҭынха

Ажәҩан дуӡӡаҵәҟа – ԥсҭынхоуп,
Адгьыл акәзаргьы – ԥсҭынхоуп.
Амшын каршәрагьы – ԥсҭынхоуп,
Ԥсык зегьы-зегь еицырхоуп.

Аеҵә хьыршәыгәқәагьы – ԥсҭынхоуп,
Амза хцәышаагьы – ԥсҭынхоуп,
Иахагьежьуа зегь ҵәык иахоуп,
Иааигәам рхәыцрақәа, хароуп.

Ашьха ԥагьақәа – ԥсҭынхоуп,
Адунеи идырымгьы – ԥсҭынхоуп.
Амроуп Амра, иԥсҭынхам,
Аԥсҭазаароуп иԥсҭынхам.


*  *  * 
Дҟаԥшьӡа дысԥылеит Ҳалка,
Аԥсраҿы иламхажәт… Акгьы аурым.
Ҳаибадыруан, ҳаблак ҳалан,
Еицаҳжәлон… Ҽԥныҳәак ҳагарым.

… Лгәалаҟара ссирын с-Ҳалка,
Илдыруан ҳдунеи ду аҭыӡшәа…
Дыхҭалкт, санылба, Максим Галкин,
Иӡбахә салҳәон омашәа…

Лыӡбахә салҳәон Пугачова,
Лӡамҩа ҟаԥшьқәа еицрашәон.
Лыбжьы хьырҵәаҵәала ҳлыхьчозшәа,
Ҳалка рыцҳа лгәы иабон…

Арахь ҳәҳәабжьык ажәҩан иалан,
Дҵәыуон уаҟа иԥсыз лыԥҳа.
Иржәуан ашьаԥаҿ ихҭәала-хҭәалан,
Быжь дук иазыӡырҩуан иаҳа.

… Ижәны ахәылԥаз дысԥылан,
Сазлырхәыцит ҿыц аԥсра.
Дҭәын, лара, анцәа иныс, насыԥла,
Днаскьон иаҳа-иаҳа хара.


*  * * 
Ишԥеиқәыз, шьыри, сымца агәгәаҳәа,
Схы шԥазбоз, иараби, суаҩны.
Шьҭа маҷ-маҷ еиԥхьбоит са сгәаҳәа,
Иҩналоит лаҟәландарак сыҩны.

Шарԥазыла аҵар рҵәитситра
Исыхьыз сеидру, схы ҭнаҟьоит.
Аҟәраан ахаҩоит иафарц суҭра,
Иԥсымлашь ӡыргагаха ишаҟьоит.

… Аӡәгьы издырӡаҵәҟьом сзеиуоу ҳәа,
Сзеиуоу сыздырӡом схаҭагьы.
Сырхашҭит, иҟаӡам сызуоу ҳәа
Хьааас ма измада суахҭагьы.

Шарԥазыла аҵар рҵәитситра,
Схы ҭнаҟьозаргь, исычҳап.
Камбашь дук аҿуп ацәысра
Ианаҟәымҵлак саанда арбгап.

Сара сылахь маҷк еиқәырҵеит,
Ицәыканӡаз сӡахәа абыӷьқәа.
Сымца еиқәызҵаз урҭ еиқәырҵеит
Иацәымшәа исывыҟьҟьоз ахқәа.


Аӡә лахь 

Бараӡәк ибдыруеит сгәы зеиԥшроу,
Сдунеи шеибарку, ишшоу…
Бҿыхар схьаақәа еиқәбыртәап,
Блакҭа-хаа анҭаԥшра сызхап.

Аԥхыӡ ссир балаз, ҭынч быԥсшьа,
Ицаҳәцаҳәлааит бара бшьа.
Ацәа лакәуп, ааи, шьыжьы,
Игоит ҟармаҵыск абжьы.

Ибзымычҳашаз бцәа иҭаӡеит,
Игәырҩазгоз схаҭа изӡеит.
Рацәак дҳахӡыӡом ҳазшаз,
Ҳарнылоит ҳамҩақәа ишшаз.

Сыбԥыршәан сцом џьаргьы, џьаргьы,
Уи азы сдырџьахьеит уеизгьы.
Хьаас ишьҭысхуам акгьы, сымш.
Иахьынӡасҿаԥыруа бкасыш.

Аԥсҭазаара амардуан сшаҿоу,
Сымҩасышт зны бара бышҿоу.
Бгәырҩагәышьап, беиҵаӷәӷәап,
Нас ибурызеи, быҽбырӷәӷәап.

Мышктәи амра кыр иаԥсоуп,
Еибафоит сгәы, аха иааԥсоуп.
Аԥсҭазаараҿ, мап, сԥаԥсам,
Аха бансыцым акы саԥсам.


*** 

Аҵыс сазҵааит шарԥаз шәаԥшьказ:
– Иԥнмҵәаӡеи ашәа угәы?
– Адәы сықәуп сара сҷаԥшьӡа,
Аамҭагь сыцныҟәеит такәы.

Аҵыс сазҵааит хәылԥаз шәаԥшьха:
– Ашәа зхуҳәаауеи уажәы?
– Уаҵәтәи амшаз удауаԥшьха
Ҿыц иушәыуҵарц укәымжәы.



*** 
Ҭоурыхтә даҟьак сыхьӡ аншәалан,
Сҟаларушь ҳәа сымгәырҩац.
Бзанҵык схы сымбац схашәалан,
Идырны амц ныха сымфац.

Аӡәгьы иҿаԥхьа исымам гәнаҳа.
Сҿаԥхьоу? О, урҭ рацәаҩӡоуп.
Схы дсырбашам са сгәы каҳан,
Макьанагь сцәыргаӡам, смаӡоуп.

Дад, зегь цәырҵуеит ашьшьышьшьыҳәа,
Абадақьроу? Уи еиԥхьбоит.
Сгәашә аҿаԥхьа сыхьӡ ахшьы ҳәа
Аӡәгьы сиҳәом, Анцәа ибоит.

Сгәы ҭоурыхуп. Иҭәуп ашәала,
Иахашәом сыҟәџьал ахҩа.
Сцоит сышцац ус сныҟәашәала,
Исҿаҵәо лаӷырӡқәак ргәырҩа.

Ҭоурыхтә даҟьак сыхьӡ аншәалом,
Сгәы ҭоурыхуп, уи сызхоит.
Сгәы зегь ҭәырц сҭахуп ашәала…
Исҿыкәкәо лаӷырӡқәак сдырххоит.


*** 

Сыхьӡ сызӡыргом иҿыҭны,
Ажәак сҳәаӡом сыбжьы раҳарц.
Схы збоит сыҟоушәа суаҩны,
Сахьынҳалом хьӡык сырҳарц.

Хьӡыс ҳәа исзынхаз – нхаҩроуп,
Уаарала иҟоу ахьӡ сҭахӡам.
Сынхаҩ гәыӷрақәа хароуп,
Сдоуҳамч акәзар – зеиԥшҭаӡам.

Сҳәысҭа наԥхыцла исцәаӷәеит,
Сгәала исымаз ҵәаӷәаны.
Сгәырҩақәа зегь сырцәынхеит,
Сдыртәеит аишәа аханы.


Апрельтәи ақәа

Ихааӡа иауеит апрельтәи ақәа.
Аҩныҟа сцоит аӡыԥсы схьыкәкәа.
Сызбо ӡәыр шәыҟазар, ҭабуп,
Сатәажәымбозаргьы, сабуп.

Схы бзиа исзымбеит, о, Анцәа!
Иазеилмырго рацәоуп сгәаҵәа.
Сынкыдхәашала абас сцарым,
Нас сзыблыша мцык сҳәарым.

… Ҩызцәак срышьҭан сгаӡаха,
Аха схала сықәхеит амӡырха.
Схы ԥхьасымкит џьара сҽыкҿаршә,
Смыҩт уахынла ианас сыҩн ашә.

Сыхьӡ-сыжәла рхашҭыр акгьы аурым,
Сышьҭамҭазегь дырџьарым…
Уахьӡазар ааԥын, ухы ааӡа,
Ушыҟац уҟаз ухааӡа.


Сымҩахәасҭа

Сымҩахәасҭа суанҭеит еиқәоушәа,
Арҽырсҭа схылан маҷк снаскьап.
Избоит лахьеиқәра мчык сагоушәа,
Аха мап, сгәыӷуеит, сеихыккап.

Исыхьӡароуп усгьы мыш лашарак,
Шьапымшла сықәын адунеи.
Исмырԥхашьарцаз схы-сыхшара,
Акгьы саҳәом сматанеи.

… Адәы сықәуп ҩысҭаарада,
Сдунеи ишысҭаху сахым…
Абыржәы исымоу аԥсҭазаарада,
Даҽак сымазарц сҭахым.


Машьыхә иашәа 

Сабду ихьӡын Кьарантыхә,
Ԥсаҭа бзиа саб-Патыхә,
Уи иоуп исыхьӡызҵаз – Машьыхә…
Гәырла исшьоит ауаа рыхә.
Сеибашьуамызт, ԥхьаҟа ицоз,
Срышьҭагыланы смеихоз.
Шьоукы ҳџьынџьаз еибашьуан,
Сара атрофеи афҩы сашьуан.
Сгәаҟха еизызгон уахь ажә-мыжә,
Нҵәара зқәымыз акьынтыжә.
Сара ахшыҩда, гәаҵәаҭҳәа,
Аԥсны ирымҳәози сыхьӡ еиҵҳәа,
Ҩба-хԥа акәымкәа, жәа-ҩнык,
Снапқәа рыкәсыршазҭгьы знык.
Сбақьаӡа сыҟоуп, сыԥсы ҭәуам,
Ҩ-ҩнык сырахәқәа рызкуам,
Дагыруоуп изтәу урҭ руак,
Егьи дақырҭуан, дагеит арак.
Иҭаскхьеит сшьап ҟьаҟьараа х-ӡынрак…
Аха исыҵаргалт урҭ мцурак,
Мамзаргьы схаҭа абас, сааԥсоу,
Қырҭшәеи гыршәеи еилаԥсо,
Абар иахьсацәажәо скамбашь.
Имхы ҭасфаз ҵыԥх Ҳабашь.
– Рогор ахар? – иҵааит шьыжьык,
Зынӡа иатәазымбоз шьышьык.
– Уаҷышь уамиӷә, – аҳәеит с-Дыжә,
Иаҟаҟоз аҿыҵыҳәҳәо акьынтыжә.
Сабду ихьӡын Кьарантыхә,
Ԥсаҭа бзиа саб-Патыхә,
Сагыруа-қырҭуа-ԥсыуоуп са-Машьыхә…
Гәырла исшьоит ауаа рыхә.


Ҭаимураз Ҳаџьеты

*    *    *

Исзааныжь ашә аартны – знымзар зны схынҳәуеит,
Аԥслымӡ зҿы ашәаҳаз маҷ-маҷ аӡыхьгьы хтуеит.
Аӡә бызқәа иадирԥхалоит ибцәыцәахьоу шәахәацк,
Еиқәхарцаз иаргьы-баргьы шәыԥсы-цқьақәа рхац.

Аҵаа шьашьал знык уа сжакьаҿ  иӡыҭыр,
Анапы ԥхаҵәыԥхаҵә баргәыбзыӷп акыр.
Насыԥк зыҟалом лабжышда… Зегь, дад, еиԥшьуп.
Аиха ашьҭыбжь змаҳац аҵла амҵан ашьац кашьшьуп.

Бгәы иҭачу аԥсҭҳәа наҟ иҭыҵны ицоит
Азыԥшра агага ибхьынҳалоу, егьбыгӡам, аҽаӡоит.
Бнапсыргәыҵа иҵахыбҩеит, избоит, са схы-сҿы
Аха бгәаҵан, бгәаҵан, исымаӡами зынӡа мчык.

Зны-зынла, издыруеит, бҵәыуалоит бара.
Бӡамҩа збылуа алабжыш изылшода ахгара.
Срыцҳабшьоу, ма бзиа сбамхабоу иаҭа.
Бхәыҭ-хәыҭуа слымҳа иҭабҳәоит: «Уараӡәк-сгәыӷырҭа»

… Ҳадгьыл гәакьаҿ ҳшеицыц ҳарҭ ҳаицуп,
Ҳалаԥшқәа еилаҵәоуп, ҳнапқәа еибаркуп,
Аишәа инықәбыргылоит ԥшьаала аирыӡ,
Нас исабҳәоит: «Ишԥасыԥсыхәо уанысцәыӡ…»



Ҵхыбжьонтәи ахәыцра

Слахьынҵа арахәыц-па еилымҵуа еиқәҳәалеит,
Аҩсҭаа дацрыхоит баша иԥиртларц.
Сыжәлар рџьынџь амшын ихырҭәҳәалеит,
Исҭахым сыблақәа шааԥшуа сыԥсӡарц.


Сеиқәҷаб сҟалароуп ҳәа ишьҭызхуа зынхамҩа,
Дзеигәырӷьаша шыҟоу, наҟ уи дҭахоит.
Дыхьҟәыршәа еинаалан ианылаз зны амҩа
Ианихашҭлак дсыԥшаарцаз ԥхьа ишсылшо сеихоит.

Хаҳәык џьара икаршәын. Ирбарцгьы рҭахӡамызт,
Изгәалашәоз дыҟан. Иара аҭыԥ иазыԥшын.
Уи зыргәамҵуаз цәырган иаҳәарц агәы иҭамызт, – 
Аҳаҳәи, абџьари, аҭынчреи – акын.

Аха абаҩқәа ахьхәҵоу ԥшьаала еицәажәоит.
«Аиеи нас, ҳаӡбахә гәаӷьны ишәҳәала…»
Ҳџьынџь азыԥшуп ҳарҭ иаҳҳәаша ажәа,
Апоет, кьысда узцом. Нас ус ҿымҭкәа уцала…



Зыхьӡ зцәыӡыз аҽыҩ


Шьҭа кәаҭануп иарҳәазо… Ахәда ҵкаа иҵакыми,
Иҽыҩмыз анкьа… Ахьӡ азыхынҳәуам иаҭа.
Аҭҳараҳәа агәы ҭзырԥо адгьыл хаҳәра мчыми,
Ашԥыжәҩа цәҟьа иахажьуп аамҭа аԥарда.

Аха аблақәа цырцыруеит уажәгьы мра шәахәала,
Иаҭахым макьана еицакыр аҟазшьа.
Иқәыԥсычҳауеит зны иныҵак, нас аԥсыԥшьҭыбжь иацлоит,
Угәы ҭнашьаартә еиԥш иаԥхьоит ахы ашьа.

Наҟ-ааҟгьы уи аҷын шьҭақәа анпыҟҟалоуп,
Ашьа зҽыкәкәоз ахәра иахалеит ацәабахь.
Арахь адәеиужь ахәыцра ишалац иалоуп:
Ах, убрахь, убрахь заҵәык, убрахь.

Аԥсеивгара ацәмаҷны, амра аҭашәамҭаз,
Знык иҵрыжьыр, иацкәашоит аԥша.
Ақәыԥшра ӡмыжь ихылоит, иамаӡамкәа шәарҭа,
Ҩаԥхьа иазыгьежьуеит анкьатәи алша.

Ахәда ианакәшо уаҟа ацәаҟәа џьоуҳарха,
Хҿаҵас ибжьҟьоит аҳабла, ажәҩан агәы хтуа.
Иқәарқәашьеиуа ахала инықәлоит арха,
Акәадырчаԥа аҽышькылқәа ирызхьуа.



Сыззыԥшымыз асас

Аҵәыршы сыбла иҭакызар збаӡом.
Ақәаршҩы ашьҭыбжь слымҳа иҭасуеит.
Сԥенџьыр аӡә дасын, сдәылҵит, сшәаӡом, –
Гагак аҵх-лашә аҽалакны имҩасуеит.

Иазҿысҭит: «Усывсны узцозеи, узца,
Ҳхәыҷра аӡын ҷын уақәтәан усзаазар?
Сыҩныҟа умҩахыҵны, цқьа сгәыԥшқа ҟаҵа,
Ҳамшқәа ибжьаӡхьоу ҳаргьежьроуп, ҳуаазар…

Ма сыбзиабара ашьҭа ухызар уара?
Ма иуаҳауазар џьара  схәылҟьа-ҿылҟьа?..»
Сгәы сҭаҳәҳәоит: «Уабаҟаз, убжьаӡӡеит, убжьаӡ,
Схы сахьазныжьу уаҿума сужьарц?..»
Гәаӷ-шьыцрак, абар, хызаҵәны исылҟьоит.

… Сысас-ԥсцәаҳа сгәарԥ дҭалоит абар.
Дыԥхашьом. Ибжьы аҵаҩуеит сыжәҩан.
Ашәы зшәиҵахьоу саамҭаҿ ианызба ихабар,
Дысшьуеит ихаҭаҵәҟьа иҽԥыга импыҵжәан.

Иеиҭ. Р. Лашәриа 








Мараҭ Џьусоиҭа

Иҳаҳахьоу ашәа

Амра ҭашәаргьы ҳдырԥхоит ашәахәацқәа
Иҳаҩсхьоу ахьӡ шьҭыхуа, ҳазҭагылоу ҳарџьоит.
Избоит, агәгәаҳәа иахьеиқәыз зны амца
Арацәа ххырақәа рхала еиҟәыҷҷоит.

Ҳабызқәа дысма, ҳахшыҩ ма ҳахыҵма
Атәымуаа ҳартәахуеит ҳастол аханӡа.
Аԥаҭхь анышьҭыхтәу, усҟан ҳаихымцоуп.
Аныҳәаҿа анаҳҳәо ҳафраҭуп зынӡа.

Арфан амцаԥшьшьҭа ажәҩан ианхалеит, –
Иҿыцәааӡом ҳамца, наӡаӡа  еиқәуп.
Уаԥстәыла ахьӡ еснагь хыхь ихалоит,
Уи нарҭаа иахьагьы ишырзыԥшыц ирзыԥшуп.

Ажәа-рыцжәлоуп, уи акыр амчуп
Ашықәсқәа иргәылсны ицароуп ԥхьаҟа.
Хьмыӡӷыла адә иқәу, хыхь иқәтәоу дшаҳаҭуп,
Уаҵәы амра изкылԥхарц залшом иаҭа.

Аиааира умаз еснагь, сара Сиаша
Еснагь уҭыԥаҿ уҟаз, сыхшыҩ.
Адәы сықәӡам сымшқәа еижьаганы баша,
Агәра шызгац изгоит сыԥсҭазара аҽыҩ.

Анцәа дазыӡырҩуеит иаҳҳәо ҳарҭ ҳашәа,
Ҳхытаруам бзанҵык наҟ-ааҟгьы ҳзазо.
Аԥша асуеит, уи аҽарҭынчуам, игәжәажәоит,
Нарҭаа хынҳәуазар ҳәа, ҳгәаҟра ду збо…



Асонет

Иԥшқоуп, иагьԥсыҽуп агәы,
Аха ҳахшыҩҵар акгьы иацәшәаӡом.
Абзиабара ажәуам, инаскьоит уи такәы
Сара усымхны аӡәгьы уизгаӡом.

Лара лахь амҩа сшықәыз ихеит са сшьаҵа
Исҭахын абзиабара ашьҭа схыларцаз ҿыц. –
Хәыҷҵас игәнызго сыздыруам, ихаҵа. –
Саблырц сашьҭоуп сцәанырра хаа акәиц.

Сара сзы быџьнышу, бмаалықьу еилыргам
Ах, сгәырӷьеит шысҳәо, гәаҟрак сарххоит
Сыжәҩан макьана цқьа иҵыккам…

Здин иазиашоу идин иԥсахуам, иуам,
Харак зду ихара ихашҭыр ҟалом.
Бхаҿсахьа шықәсыла са сеиқәнархоит

















































Ахқәа
Аԥсуа ида аӡәгьы дсыздырӡом…………
Сыдгьыл зқәыршәшәоит…………….
Алабжыш………….
«Сыҿхаччо мыцхәык…»…………….
Ауаҩ тата……………………………
«Адунеиаҿ сара…»………………….
Ианеихызҩо сылацәа……………..
«Уҳәа егьырҭгьы…»……………..
Зны Аԥсны ианыҵхьаз…………….
Ахаҳәқәеи ахаҿқәеи……………….
Акәалаа акәакьаҿ…………………
Амаҳмызқәа……………………
Уи Анцәа дхалҵон…………….
Хаҵаҵас………………………..
Таиф иахь………………
Схәыҷра гәырӷьахә………………….
«Ицқьазшәа збон са сыжәҩан…»……………
Зҿабахә нҵәаша………………………….
Ааԥынраха……………………………….
Мҩа дук аихҵәара………………………..
«Ҵысхәык сеиԥшхама…»……………..
Ханҭыжәи ақыжәи………………….
Акаџьбеи……………………
Хҩы-хҩыла……………….
Сажәымҭыҽха………………..
Иалфушәа-илафымшәа……………..
«Сыхьӡ сызӡыргом иҿыҭны…»…………
Шаҟаҩы……………………….
«Акымзарак сашьҭа…»………………
«Сшыҟоугьы ԥсҭҳәак схаԥоушәа…»……………….
«Ааԥынроуп шьҭа кырцхк ауазаргь…»…………
«Ҳарҭ, ҟазшьала аҳауа иалоу…»……………
Хьымӡӷыда…………
Слахьынҵа аҿаԥхьа………………..
Ихҵаалаз амҩала………….
Ақаҷаа……………………..
Узҭахым – уиҭахым……………..
Зегь сычҳауеит, аха……………………..
«Сыхәажә-цәа ҭәызарц…»……………..
Адуоҳа мца…………..
Аԥсҭазаараҿ…………….
Кәыжәлар……………
Ҩажәантә……………..
Бара сбазҵаауеит……………….
Уаҵәы……..
Сыԥсхьазар, сыԥсхьазааит………..
Акаҳуа аԥсшәа……………..
Сара сызшаз………………….
Чыхь…………….
Тамчан……………………
«Сымшқәа шоурак рыҵалт…»……………….
«Акымзарак сашьҭам…»……………….
Аишәа аханы………………………..
Акгьы саҳәом……………………..
Анцәа иумҳәан………………………
Даҽа мчыбжьык……………………..
«Амра шеишеи амшын иӡаалом…»………….
Сылаҳандаз………….
«Уахынлоума, ҽынлоума…»…………..
Кәыркәнаа Кәакәара…………..
Ишгылац игылоуп ашьац……………
Ҵхыбжьонтәи ахәыцра……………
Схьаԥарчушәа………..
Сара сымца……….
Ичҳатәуп……
ӶЬычи-қәычи…………….
Ҳҵеи лаша…………..
«Угәацәыхьажәа сымҳәеит…»……………………
Ақаруаса…………
«Сыҿхаччо мыцхәык аԥсшәа сҿаӡам…»…………
Даҽа жәҩанк…………….
«Адунеиаҿ сара…»……………….
Сышхәа……………..
Сныхақәа рыжәҵыс…………
«Ицәгьоуп уџьабаа аныбжьаӡуа?..»……………
Архнышьнақәа……….
Сынцәа……………
Амаҭ-мацәыс………
Сҩызцәа раҳаҭыраз………….
Сцәаҳәа ԥшандагақәа………..
Рамзес……………
Уаха-саха………….
Ҵҟәаргьыл…………
Мцыки-мцыки………..
Ахџьаџьа…………..
«Схы сшьон..»……….
Шәысхымччан………..
АХахь сшьышьуеит…………..
Зыԥсы ҭоугьы, зыԥсы ҭамгьы………..
Нара лахь………..
Аԥсҭынха………
Адунеи агара………….
«Згәы иажьо, уҟәышра уамжьан…»…….
Аҳәыҳә шкәакәа………
Аҟабрда ҷкәын ичараҿы……
Дсымоуп сара нцәак…………
«Урҭ игәыҭшьаагаӡоу амшқәа…».…
Амца мҩахәасҭа……….
«СГәыӷуан, сгәыӷра башамхеит…»……….
Абар избоит…………
Сажәра ашлыцқәа…..
Абыз…….
Ахәшәтәырҭаҿ………
Даҽа дунеик……..
Асқьалаҿы………….
«Ианартәи амра…»……..
Иахьа хәашоуп……….
Сбаҩхатәра мҿыха………….
Асду………….
Ленин………..
Ерцахә………
Саб…………
Ажәҩан саркьа……….
Сымҩасымҭаз………..
Зыԥсы ҭоугьы, зыԥсы ҭамгьы………..
Ашәақь……..
«Абар сҭагылеит сара сҭәымҭа…»…………
«Иӷархеит Ӡыкәыр инха..»…….
Апоетцәа рашьеиҵбы…….
Шәанымлеит……
«Џьара сахьнеиз зны сасра…»…….
Аҿыҭбжьы……..
Ажра гәаҩа……….
Аԥхыӡқәа рыԥсы…….
Ашәҭыш ԥшӡа…….
Дамка…….
Трофеиба………..
Абна шымҳа…….
Ача-уарбажә……….
Амаҭаԥшь………..
Зҟазара змырхыз аҟаза……….
Елыртәи ауахәамаҿ………..
Ех, сашәақәа, шәарҭ сашәақәа
Депутат ҿыцк иашәа……….
Амшынҭахкааҩ иашәа……
Атрофеи ӷьычҩы иашәа……………
Х-ҟәардәк ирықәтәоу иашәа………
Ақьазоуцәа рашәа……….
Машьыхә иашәа………
Амашьынаныҟәцаҩцәа рашәа……….
Амҳәыр гьежь зку иашәа…………….
Лектор-ҵарҭышагаҩык иашәа…….
Аруаҩ иашәа………
Аҳабла ҿыц азы ашәа……….
Анаркоман иашәа…….
Аԥсуа пенсиазы ашәа………
Аҭаџьықь иашәа………..
Ахшараиурҭа изҭымҵыз ан лашәа…….
Аӡәгьы иитәым иашәа……..
Адаӷь ашәа………
Нарцәыҟа ицаз анхәа лашәа……..
Амацасцәа рашәа…..
Малакьиа лашәа….
Акамбашь Бача ашәа…..
Абаӷлачан иашәа………….


Аннотациа
Рауль Лашәриа аԥхьаҩ идигало, «Слахьынҵа аҿаԥхьа» ҳәа зыхьӡиҵаз ишәҟәы еиднакылеит иԥсадгьыл, иџьынџь, идац-ԥашә, уаҵәтәи рԥеиԥш азы имоу ахьаа-гәыҵхақәеи агәҭахәыцрақәеи знубаало ажәеинраалақәа. Урҭ рлирикатә фырхаҵа дарцәом, дартәом аҭоурыхтә цәқәырԥа иҳәаԥы-ӡыԥуа иалоу Аԥсни уи адунеиеибаркыреи рлахьынҵа. Апоет иажәа даҵаҽырбом, ихьаақәа зегьы игәаҵаҟынтә иаауеит.












































Рауль Лашәриа


Слахьынҵа аҿаԥхьа

Ажәеинраалақәа






Рауль Дзикурович Ласуриа

Перед судьбой

