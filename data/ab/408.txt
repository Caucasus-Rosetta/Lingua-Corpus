Апоет ииреи ишьақәгылареи

Ԥхьаҩык иаҳасабала Аԥсны жәлар рпоет, академик Мушьни Таииа-иԥа иалкаау иҩымҭақәа реизга «Аҵеи уахь» (2011 ш.) ҳәа зыхьӡны ааигәа иҭыҵыз саԥхьаны саналга, исызнарҵасыз ахшыҩзцарақәа рцәыргаразы авар жәлар рашәаҳәаҩ ду Расул Гамзатов «Схазы» ҳәа ииҩуа ала сажәа хацсыркыр сҭахуп. Аа, ижәлар рҟәышра дыхнахны иҳәауа: 
«Даӷьсҭан Цоквра аул аҿы  аул аӷбашаха ақәныҟәаҩ нагацәа  аҷкәын раԥхьаӡа аӷбашаха ақәныҟәара даналаго амш аҽны аԥа иира амш акәны ирԥхьаӡоит. Кәбачи аул аҿы ахьиҩ ҟазацәа рыҩнуҵҟа, раԥхьаӡа аҷкәын араӡны иалху асахьақәа анҵаны инапкымҭа чаԥаны иаб ианииҭо амш аҽны аԥа иира амш акәны иԥхьаӡоуп, усҟан уи аб деигәырӷьаны иҳәоит: «Абар саргьы аԥа дахьсызгылаз!».
Сара сыла иаахгылоит: Цада аул аҿы ааԥын асахьа. Ақәыԥш зԥаҵақәа маац, зхы-зҿы адалақь амбац, ахаҳә змоу адгьыл (амхы) ацәаӷәара раԥхьаӡа данцо; аҩбатәи – уи иқәла раԥхьаӡа аҩны аргылара иҽаназикуа: ахԥатәи, аҽы кәадырны раԥхьаӡа амҩа хара данықәло, урҭ игәы рыздуны дырзԥшуа саб иҳәоит: «Шаҟа ирацәаҩны ҳ-аул хәыҷы аҿы сынтәатәи ааԥын азы аԥацәа азгылаз!».
Сара схахәы ҩ-ԥштәыкны иҟалеит, аха уажәы санииз аныкәу сцәуадаҩуп! 
Иҟалап саныхәыҷыз, жәеиза шықәса анысхыҵуаз, амаҟа ансымӷасымҵацыз, аҽы кәадырны санақәымтәацыз, ҳаҩны ахыб ҟьаҟьа акәахьча иқәыршәыз сықәианы раԥхьаӡатәи сажәеинраала анызҩыз акәзар?..
Мамзаргьы иҵегь ихьшәаны иҟалазар – ашколтә ҭӡыгазеҭ сара раԥхьаӡатәи сажәеинраала ананылаз акәзар?..
Иҟалап сизар 1943 ш. азы, Даӷьсҭантәи ашәҟәҭыжьарҭаҿы раԥхьаӡатәи сажәеинраалақәа реизга хәыҷы анҭыҵыз?
Сара исыздырӡом саб  – ашьхауаҩ арҽхәаразы икаҷбеиз, иара гәаныла абас иҳәазар: «Абар саргьы аԥа дахьсызгылаз». «Иҟалап, уи аҳәаха дахьымӡакәа иԥсҭазаара далҵзаргьы». 
Ҳара ҳгәаныла, М. Лашәриа данииз 1963 ш. азы иажәеинраалақәа реизга «Игарҵыз ажәа» ҳәа хьӡыс измаз анҭыҵыз акәзар?..
Ус акә, егьыс акә, М. Лашәриа ҳаԥсуа литература дбаӷьаӡа, аҽаӡәы диламҩашьо, ихатәы бжьы ҿацаӡа иханы, иҭышәынтәалоу поетны ҳлитература даалагылеит, ихьтәы мархәага шәахәаны ҳпоезиа иаалаҷҷеит уи ирҿиара.
Сара аиҳабыратәи аклассқәа рҿы аҵара сҵон М. Лашәриа иажәеинраалақәа реизга «Игарҵыз ажәа» 1963 ш. азы сахьаркыра ҳаракыла, естетикала иазхәыцны иҭыжьыз санаԥхьоз. Иахьеиԥш исгәалашәоит ашәҟәы ахы инаркны аҵыхәтәаӡантәи адаҟьақәа рҟнынӡа гәацԥҳәарыла сагәылахаланы ианыз ажәеинраалақәа санрыԥхьоз! Урҭ ажәеинраалақәа рҟнытәи иҟоуп ҿырҳәала исҵазгьы. Аҵабарг ҳҳәозар, аизга аҵыхәтәантәи адаҟьа аркра сцәыуадаҩын, иахьынҵәоз сҭахымызт, убас иҟан еихшәшәа исахьаркны «ажәақәа рзы иҭшәаны, ахшыҩҵакқәа рзы иҭбааны» ииҩыз ажәеинраалақәа. 
Зыӡбахә ҳамоу «Игарҵыз ажәа» ажәеинраалақәа реизга усҟантәи аԥхьаҩ агәра идыргеит: «Аҵла џарџар шазҳауа амахәҭа хәыҷ иунардыруеит». Ҳәарас иаҭахузеи, есқьынгьы аҟазара ыҟанаҵы, аԥсы ҭанаҵы асахьаркыра ҳаракӡазы апоет Анцәа илаиҵаз аҟыбаҩ ду анеиҩсангьы иусура ӷәӷәеи иусура дуи еиԥҟьара зқәым ԥҟароуп. Абри ауп ҵакыс иамоу М. Лашәриа еизга «Игарҵыз ажәа» ахьӡ зыхьӡу иажәеинраала:
Уаха шаанӡа смыцәаӡакәа,
Сажәа, угара сырҵысуан.
Ааԥсаракгьы ҟамҵаӡакәа
Зны уанысхуан, зны усцәуан.

Иузысымкыз мышк абаҟоу?
Уара ула схәыцра ҭәын.
Сыҩны уыҟан, сгәаҿы уыҟан,
Уара иахьанӡа са устәын.

Шьҭа уԥры, ухал, са сажәа,
Ашьха ӡыхь еиԥш уцқьаӡа,
Жәлар ргәаҵа уҭал, уцәажәа,
Жәлары урылиааит, урыхьӡа!

Иныжь, иныжь уажәшьҭа агара
Уқәыԥшуп, аха уххаӡа
Уқәыл, уқәыл аԥсабара,
Сажәа, уқәыл уԥхаӡа! 

М. Лашәриа иажәеинраала хьыршәыгәқәа срыԥхьацԥхьаӡа иаасгәалашәоит аурыс шәҟәыҩҩы Михаил Пришвин аҿар ирзырхаз, высшьа змам ажәақәа. Аҟазара даналацәажәоз, уи еснагь хшыҩҵакык акәын дыззааҭгылоз. 
– Ишәеиҩшәыжьла иаамҭалатәу. 
– Шекспир иҳәон: «Аамҭа цоит, уи аамҭа иацны ицоит иаамҭалатәиу зегьы».  
– Ауаҩы иԥсы иалихыз – абри ауп иаамҭалатәымкәа, адунеи иақәлахо, убри акызаҵәык ауп аҟазара цқьа иатәны иҟаӡоу». 
М. Лашәриа ихы-иԥсы ирылхны, даҽа бызшәак иаламҩашьо ҳбызшәа иаҵоу амаӡақәа аҵхны дыҩуеит. 
«Игарҵыз ажәа» анҭыҵыз апоет қәрала дқәыԥшӡан, аха аԥхьаҩцәа иҟазара еицгәарҭеит, бзиагьы деицырбеит. Иахьа уажәраанӡагьы ажәеинраалақәа реизгақәа иакымкәа-иҩбамкәа иҭижьхьеит, ишәҟәқәа рҿы шамахамзар акала ихьысҳау жәеинраалак убаӡом.
Инҳамҩатәны акәзаргьы иазгәаҳҭарц ҳҭахуп, аурыс литератураҿы ҩышә-шықәса раҟара ҵуеит апоетцәа аомонимқәа злоу ажәақәа рхы иархәаны ирыҩуа ажәенраалақәа ҳԥылоижьҭеи. Урҭ апоетцәа рпоезиа еилыхха иҟоу ахыҿсахьа иеиуеиԥшым алаф, алах-ҿыхра раарԥшразы рхы иадырхәеит аомонимқәа. Аомонимқәа зпоезиаҿы зхы иазырхәоз иреиуан: К. Прутков, Д. Минаев, И. Козловски уҳәа убас аӡәырҩы. Аомонимқәа аурыс поетцәа аклассикцәа ражәеинраалақәа рцәаҳәақәа ахьынҵәо арифмазы идыргылоит (зны ихәмаршәа, даҽазных ииашацәҟьаны) рифмара руеит. Лассы-лассы аомонимқәа арифмара рзуразы рхы иадырхәон: А. Пушкин, М. Лермонтов, А. Блок, В. Маиаковски уҳәа убас ирацәаҩны. Раԥхьаӡа акәны аԥсуа поезиаҿы аомонимқәа рыла ажәеинраала зҩыз М. Лашәриа иоуп. Уи ажәеинраала агәылалеит зыӡбахә ҳҳәаз «Игарҵыз ажәа». 
Аомоним акәада – «згәылхра, зыԥҽра цәгьоу акакан, насгьы убри еиԥш иҟоу акакан зҿало араҵла»; акәада – «амч змам, аԥсыҽ». Аа М. Лашәриа иажәеинраала ҟаимаҭ «Аракәадаҿы» ҟазарала уи ихы ишаирхәо:

Зегьы иузырҳәоит аракәада,
Аха сазҵаауеит, избан?
Мшәан, хаԥыцла иԥызҽуада
Ура иҿало акакан?

Изҭахыу ииҭахыу иҳәалааит,
Ахьӡгьы ҳарҭааит иҳахәҭам!
Аха урҭ ирхамшҭлааит
Уи аракәада шкәадам.

Апоет иажәеинраала «Аракәада» анцәырҵ ашьҭахь омоним жәақәа рыла ажәеинраалақәа аԥырҵеит К. Ломиа, С. Ҭаркьыл  уҳәа даҽа ԥыҭҩык ҳаԥсуа поетцәақәак. 
Иазгәаҭатәуп алитературадырраҿы аомоним жәақәа рыла ажәеинраалақәа раԥҵара еиҳа иуадаҩуп ҳәа ишыԥхьаӡоу.
Кәыдры зырмақаруа Амҭҟьал ауп ҳәа рҳәоит. Уи зхаҳҳәаауа «Аҵеи уахь» аҿы аԥхьаҩцәа даараӡа ҳзыргәырӷьаз апоет иажәеинраалақәеи еиҭагамҭақәа рцыԥҵәахақәаки рлыԥшаахқәа роуп. 
Апоет-алирик, аиҭагаҩ ипоезиатә еизга мотивқәас ирыҵоуп аԥсҭазаара абзиабара, ауаҩытәыҩса иԥшӡара, ихаара, иаҳаракра, уи имч-илшара, игәҭахәыцрақәа, ицәаныррақәа, ипатриотра.
М. Лашәриа ари ишәҟәы аԥхьа излагәцареикша акакәны иҟоуп апоет иажәеинраалақәа рлыԥшаах шәҟәык хыбрак аҟны иахьыҟалаз, уи аԥхьаҩ изы акыр иманшәалоуп. Ҳпоет ду абри итом аиқәыршәашьа, аҭыжьшьа иаҿыԥшыша акалам ицызкқәоу ҟалап ҳәа агәаанагара ҳамоуп. 
М. Лашәриа ипоезиа абзиабара исымоу аханатә, сқәыԥшра инаркны иахьа уажәраанӡагьы иаазгоит. Зны иара изкны урыс бызшәала изҩыз аҟны иазгәасҭон: «Я часто и с большой любовью обращаюсь к его поэзии, и всегда в ней меня поражает музыкальность и певучесть, мелодичность и сладкозвучие его стиха».
 
Леонид Саманба,
афилологиатә 
ҭҵаарадыррақәа 
ркандидат, 
адоцент


