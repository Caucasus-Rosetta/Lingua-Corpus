Иҿыхьҭан ҭагалантәи аҳауа. Мрақыҭа уалагыланы алада уԥшыр, иказказуа амшын агәы ухыԥшылон. Уи агәаҿы анаара ардәынақәа алашәазшәа еиқәаҵәаӡа, ҭаҷкәымк иаҟараны улаԥш иҵашәон аӷбақәа. Амра шаагылалак дара рқыҭа иалаԥхозшәа рбоит аратәи ауаа. Убри акәзаргьы ҟалап уи Мрақыҭа захьӡырҵазгьы. Аиашазы, уахьақәшаҳаҭхашагьы рацәоуп: ашьха ашьапаҿы ишьҭоуп иара. Аҩадахьы ӡынгьы-ԥхынгьы ицырцыруа ашьхақәа асы иаҵаланы игылоуп. Ахаангьы ҳааԥсеит рымҳәаӡац. Урҭ ирылабжышушәа, ахьхьаҳәа ицәажәо, ахаҳә дуқәа инарывс-аарывсуа, аҭҳәаақәа ирҭаланы иаауеит ашьха ӡыхьқәа.
Олеги Иуакеи уажәы-уажәы ашьха мҩаҿы иаангыланы, амаҭ еиԥш илакьы-лакьуа ашьхақәа рыбжьара ибжьыҵәраа ицоз аӡыхь иахәаԥшуан. Арахьынтә уи цқьа иузгәаҭомызт, наҟ-ааҟ ашәаԥыџьаԥ ихҟьаны иахьамаз азы. Мап, ара акәӡам уи ашьха ӡыхь аԥсҭазаара иахьалагаз, маҷк ихароуп. Уаҟа, аӡыхь аԥсҭазаара иахьалаго – ахра шкәакәа гылоуп. Ахра агәаҿы амшын аҟынтәи хаҵак ахҿа ыршәны иалеиҵазшәа, цәыкәбар-цәыкәбарла иалҵуеит аӡы. Нас, акакала еицылоит, еизоит, амҩа ԥшааны аҿынанахоит. Асаби иеиԥш лассы иазҳауеит.
– Ухаҵазар, Иуака, иара ашҟа ҳалбаап!
– Араҟа ицәгьоуп, Олег, ҳналҟьар, ҳабаҩгьы уаҩы изыԥшаауам. Маҷкгьы ҳнаскьап, уаҟа сыԥсымзар, албаарҭагьы амоуп.
Амра аҭашәарахьы ахы кыднаҵон. Уи араҟа иангыло зегьы ишырбарҭоу еиԥш, ианҭашәогьы зегьы ирбарҭоуп. Азкьыԥшьк аӡы инӡаанакылеит, аха еиҳагьы иӷәӷәаны абылра иалагазшәа, иҟаԥшьшьӡа, хәыҷы-хәыҷла аҽынашьҭра иаҿын.
– Уԥши-уԥши Иуака, ассир збоит. Мап, мап, мрагылараа амра иазкны ирҳәо ажәабжьқәа мыцӡам. Уи аԥсҭазаара иахылҵит. Иубахьоума ари аҩыза ашана? Уԥши-уԥши! Иӡаалоит!
Иуака аҟыр-ҟырҳәа даачеит.
– Уи ара уҟанаҵ иагарааны иубап, Олег.
Харантә иааҩуан ашәаҳәабжь. Уи есааира иааигәахон.
Амҩа аҽырхәараҿы иаацәырҵит ҩыџьа аҽцәа. Аҩыџьагьы руапақәа ирҭашьшьы, еизааигәаны еицааиуан. Рышәаҳәашьала ашьхауаҩ идырратәы иҟан маҷк рқьафқәа шыҟаз. Аха шьапыла иаауаз шгәарҭазҵәаҟьа, рыҽқәа инарыҵаҟьан, амҩа цәырҵәо иаарыдыххылан ахьышәҭ-сышәҭ ҳәа иаарықәҵит.
– Ԥшӡала шәымҩахыҵааит Мрақыҭан! – ҿааиҭит аҷкәын еиҳаракы.
– Абзиараз ҳаиниалааит! – аҭак ҟаҵаны рнапқәа аарымихт Иуака.
– Хара шәцозар – абар аҽқәа! – алҩаҵә зхылзз иааԥсахьаз аҽы ццышәқәа рахь инапы наирххеит аҷкәын еиҳарак.
– Мап, мап, ааигәа ҳнеиуеит, саншьа Кадыр даҳзыԥшуп. – Саҭоумҵан, аха узбахьоушәа сыҟоуп.
– Сузымдырыр ҟалап, саныхәҷыз араҟа ҳаицныҟәалон,
Иуака соуп Сара, Кадыр иаҳәшьаԥа.
– Асас даҳҭазаап, анцәа ииныҳәаша! – иҽигәыджьылан
дгәыдикылоит. – Дауҭ, узгылои уара, Иуака дузымдырӡеи? – Саҭоумҵан, сҩыза, даара сгәы узҩеит, аха Рашь иакәымзар усыздырӡомызт. Иуцу даҳзымдырӡеит – Дауҭ ибжьы иаҳа иааирмаҷит, – убригь иаабахьоу аӡәы иакәны днымхааит! – ҿааиҭын, аԥсшәа иеиҳәарц уахь иҿынеихеит.
– Мап, Дауҭ, ари дсасуп, Москвантә дааит!
– Москвантә уҳәама? – иааџьеишьеит Рашь. – Нас аурысқәа рыԥшра зимами?
– Ишԥаимам!
– Сара имаӡам анысҳәа, уара иаахаҵа, – ҿааиҭит Рашь ацәажәара ибз иацәыхьанҭаны, – абри иԥынҵа иныҵакны аԥсуа ԥаҵақәак наиуҭар – ҳара дҳашьахоит. Аха уи акәым уажә усс иҳамоу, асас даҳҭоуп, Дауҭ, – Рашь Олег иҿы днеин, инапы хәхәа ду ааиҵыхны ишҟа днахеит, – бзиала уаабеит ҳқыҭан, сгәы иаанагоит иугәаԥхап ҳәа!
– Иҭабуп, даара исгәаԥхоит! – ҿааиҭит Олег иажәақәа зынӡа иркьаҿны.
– Асас раԥхьа дызбаз ҳара ҳауп, убри аҟынтә уи раԥхьа ҳара ҳахь дымҩахыҵроуп! – днақәыӷәӷәаны ҿааиҭит Рашь.
– Ухаҵкы сцеит, Рашь, аҭаҳмада дыԥшны дтәоуп.
– Сара сахь амҩахыҵра мап ацәызкыз, мрақыҭаа зегьы мап рцәикит ауп! Сиашаӡами, Дауҭ?
– Уи иаабац, иҳаҳац ауп, ҳабацәа ус ҟарҵон, ҳаргьы ус ҟаҳҵоит, урҭ иҟарҵоз ҽеимзар, ҳара иҟаҳҵогьы ҽеиӡам! – Рашь ииҳәаз днадгылеит Дауҭгьы.
Иуака даалак-ҩакын, Олег иажәақәа иеиҳәеит иааиҭаганы.
Ԥыҭрак ашьҭахь рыԥшьҩыкгьы агәашә инадгылеит. – Оо, саб? – ибжьы неиҵыхны ҿиҭит Рашь.
– Ара сыҟоуп, баба!
– Асас даҳҭоуп, ҳудукылома?
– Уажәыҵәҟьа, асас даҳҭазар, бзиала даабеит! – Леуа даақәгьыжьын, аҩныҟа дыҩналеит. Аха абри еибырҳәазгьы аҟара мҵыцкәа даадәылҵит, ахәаҩ ҳәа ахысыбжьгьы аҳауа иналаӡҩеит.
– Бзиала шәаабеит, шәааи арахь? – асы иҿанаҳәызшәа ижакьа иҿықәҳәаны ашҭа агәҭаны днарԥылан, асасцәа аагәыдикылт Леуа.
– Иҟоузеи, Леуа, бзиароума? – инароуны, ахәы иқәҩны иаагеит хаҵак ибжьы.
– Ибзиароу ицәгьароу, уааир иубап! – ибжьы еиҵыхны уахь ихы рханы ҿиҭит Дауҭ.
– Асас даҳҭоуп, асас! – иаашьақәирӷәӷәеит аҭаҳмада.
– Абри сан лоуп, Олег! – днаганы Мсырхан лаԥхьа днаиргылеит Рашь.
Мсырхан аффаҳәа лнапқәа ыргьежьуа Олег ихы аҟынӡа днаӡаны днагәӡит. – Иухьша сара сагааит, унеи, нан.
– Ари саҳәшьа лоуп, Адица лыхьӡуп!
Олег дыԥхашьа-ԥхаҵо уи лаԥхьа днагыланы даахырхәеит иара.
– Аҳа, шәыҩнал, шәнеиқәа! – зегьы днарышьҭагыланы анеира рыдиҵеит Леуа. Аԥацха аҩналарҭаҿы акраамҭа аибарххара иаҿын. Уи уиаҟара хьаас имкӡакәа Олег иҿынеихеит. Аха агьырҭ аимак ишаҿыц иаҿын. Асас ицәа иалашәазар акәхап абри аҩналараҵәҟьагьы ҵакык шамоу, – даақәгьежьаан, адәылҵра иҽазикит, аха азин имҭакәа ддыргьежьит.
Леуа дындәылҵын, еидарак амҿы-ршьа ааганы ахәшҭаара аԥхьа инкаижьит.
– Шәара шгәы шәмырҿыӷьын, иуака! Ҳаҭаимҵааит асас, Дауҭи сареи ҳандәылҵуеит.
– Изаҟаразаалакгьы уахатәи ҳааира пату ақәшәҵозар, ҳаргьы ҳхы ахьаагара ҳзымдыруа ҳҟашәҵарц, шәҭахымзар, абри аҷкәыни сареи ҳахьӡала сшәыҳәоит абри аԥацха аҩныҵҟа иҟоу аҿы шәааныгларц.
– Ибзиоуп, баба, ибзиоуп! Уаҟа унеины утәеи! – Леуа иуака инапы кны дааирхынҳәит.
Олег ила ҭраа амца иахакнаҳан зыфҩы лаҳалаҳауа игоз, алҩа зылсхьаз ажьыхәҭақәа дрыхәаԥшуан. Аԥацха еиҵҳәа азганк аҟны икыдчаԥалан абна аԥстәқәа рцәақәеи ртәыҩақәеи, ашәақьи. Инаҳаракны амца аханы иқәыз ашыш аҟынтәи иҟаԥшь-ҟаԥшьӡа иалубаауан ашәхақәа.
– Иуака, саҭоумҵан, абри закәызеи? – иибаз зегьыџьашьо дҵааит Олег.
– Уажәыҵәҟьа? – ҿааиҭит Иуака, нас ажәабжь иаҳәо иҿынеихеит. Олег зегь џьашьо дырзыӡырҩуан.
– Ассир, алакә! – иҳәон иара уажәы-уажәы. Иџьыба дынҭалан иқьаадқәа аацәырган, ажәжәаҳәа ранҵара даҿын иибази иаҳази. Мсырхан лхы аашьҭылхын, лылаԥш ырцәгьаны Олег днаиҿаԥшит. Уи даалак-ҩакын, Иуака днаидыӷәӷәалеит.
– Ди, ари аҵара змоу уаҩуп, ауаа ражәабжьқәа ашәҟәы ианиҵоит.
– Ус акәзар иагьаурым. Ҳахьынӡашәахьоу ҳазхоит , ауаа рырахә, рышәахә рымхра иаҿуп ҳәа ҳаҳауеит. Иуака ари ажәабжь еиҭаганы Олег ианиеиҳәа, уи аҟыр-ҟырҳәа дааччеит, иаҳа длахҿыххеит.
– Иҟалозар, – иҳәеит Олег Адица лааира ина-қәыршәаны,– ҵәыцак аӡы...
– Уажәыҵәҟьа! – ҿаалҭит лара, нас али-ԥси рыбжьара ачанах ианыргыланы инеилыркит.
– Ари ҳанаауаз иаабаз аӡы акәзар ҟалап.
– Иҟалап ижәбахьазаргьы, ҳашҭа аханы иҵыҵуеит! – лҳәеит Адица икылкааны Олег днеиҿаԥшны.
– Абри ауп аӡы! Сара Москваҟа саныхынҳәлак сҩызцәа ирасҳәоит адунеи аҿы зегь реиҳа ибзиоу, ицқьоу ашьха ӡы шызжәыз, насгьы уи шәара ишшәыбзоуроу.
– Ҳасас аԥсшәа имаҳаӡо, нан? – лхаҵабжь ааҭцаны амца днаҵхеит Мсырхан.
– Макьана иаҳаӡом, аха араҟа ԥыҭ-чыҭқәак имҵар иуам, ус ауп иҟазшьа шыҟоу.
– Аҳа, нан, Ани ачуан кнаҳҳап! – амца шеиқәылазҵәҟьа алҩа маҷхеит. Ачуан ду еимакы-еиҿакны ишааргоз аниба, Олег дҩагылан Мсырхан иаалымидеит.
– Ари аԥшәмарагьы иҽазикит...
– Уа, хәлыбзиақәа, бзиала шәаабеит, асасцәа! – днарыдыххылан аԥсшәа реиҳәеит иааҩналаз ахаҵа.
– Ари, ахәы аҟынтәи иҿызҭуаз иакәзар ҟалап, – игәы иааинаҭеит Иуака.
– Нан, ари даҳгәылоуп, даҳҭахуп, Ҭемыр Канба иоуп! – ҿаалҭит Мсырхан ачуан риашаны икнаҳауа. Ҭемыр аԥсшәа раҳәаны даарылсит.
– Баангыл, Мсырхан, уажәыҵәҟьа аӡӷаб дааиуеит, дбыцхраап.
– Дааугама?
– Ааи, уажәоуп аусурахьынтә данааиз.
– Анцәа анасыԥ лиҭааит, лнапы заҟа ихааузеи! Абар
ларгьы! – уи дналԥыҩлеит Мсырхан. – Бааи, нан, сгәыдкыли! – Аӡӷаб лҽынарҟәны Мсырхан лгәы дагәӡит. – Абарҭ ҳасасцәа роуп, нан, Амза, шәеибадыр.
Амза, Иуакеи Олеги аӡәаӡәала дырҿаԥшуа, рнапқәа рымылхит.
– Шәтәақәа, шәтәақәа џьоушьҭ, ари лзы шәгылома! – лцынхәрас даацәажәеит Ҭемыр.
– Маҷк шгәы ҳарҿыӷьыр ҟалап! – ашә ааимԥааны агәи-агәаҵәеи ахылҩа-ԥсылҩа рхылбб иманы дааҩналеит Леуа. – Ҳаи, сыԥсындаз! – ашырҳәа дҩаҵҟьеит Иуака. – Абра
сыштәаз исыхьзеи?
– Ухыхгьы сымбааит, арахә зыҟоу уи азын ауп. Иуҳәо
закәызеи, дадхеит, асас дымҩахганы ажьҵаа иҿаҳҵома? Уаҵәы сгәылацәа рҿы сыблақәа шԥацәырзго.
– Леуа, акыраз сышәҭахызар, уажәнатә исашәҳәа.
– Иҟоу бдыруоу, баба? – ус дук лыдиҵошәа днарылаԥш-аарылаԥшит Леуа. – Баалаган абарҭ ргәы мҿыӷьыртә исзыҟаҵа, шәбызшәа еиҳа еибакуеит. Егьырахь ҳара иаабап.
– Азамана! – Амза дышьқьыруа дныкҿалан, араса, аџьынџьыхәа, алаҳарҩа уҳәа илыман даархагылт. Адица афырџьанқәеи ауаткеи аалгеит. Ҭемыр аҵәы иахаҵаны аҷҷаҳәа ирцәажәо аԥшаӡа аӡра даҿын. Иуака заҵәык ауаа злеиҵаз ауадаҩра дҭагаланы даман. Олег иакәын, макьана акгьы иазымхәыцуаз, урҭ зегьы рхы-рҵыхәа ахьцоз ззеилымкаауаз.
– Сара ашҭа снықәлар сҭахын! – ибжьы ныҵакны ҿааиҭит уи аҵыхәтәан.
– Зны фырџьанк аанышәкыл! – днарԥылеит Амза...
Ашҭа ҭбаа-ҭыцә аҿы икаххаа амза лашон. Арахәҭра анаҩсшәа амца еиқәҵаны чуан дук ақәгылан. Ашҭа азганк аҿы, аидара ҳаҵышәх акәымзар ҳабӷа ԥҵәоит рҳәарызшәа,
ажьымжәақәа разқәынҵа игылан амжәаҵлақәа. Уи аханы ацәажәабжь аӡәы иаҳарашәа ишәозшәа, адгьыл агәы иалхәраа, ихәыҭхәыҭуа ақәаҵа иҵаланы ицон аӡыхь. Акәасқьа авараҿ иҭахкааз адгьыл аҿы рыхқәа ыҵыҳәҳәо иааԥшуан аҳаԥшьақәа. Агәашә нҭыҵ ихаххала игылан аџьмаҭра. Урҭ ажәжәа-жәжәаҳәа рцәа иахьахози, аҵықьҳәа иахьеимсози рыбжьы уаҳауан. Аџьмаҭра аҿаԥхьа хьацаран, изаҟаразаалак шьҭыбжьык уаҳаӡомызт.
Амза асасцәа ашҭа ахы-аҵыхәа дырбо, аҷҷаҳәа драцәажәо акәац ахьыржәуаз илыман днеиуан. Олег дааҟәымҵӡакәа дазыӡырҩуан дымццакӡакәа, Амза лцәажәашьа. Лыхцәы еиқәара, амца зхыҳәҳәы иҟаз лыблақәа, уажәы-уашьҭан ахши-ашьеи еилазҭәоз лӡамҩақәа, лыхәда ԥшӡа, лӡара – Олег дзыцәшәоз аҵасқәеи ақьабзқәеи ихадыршҭу сеидроу, дааҟәымҵӡакәа лара лахь дыԥшуан.
– Ари закәу шәаргьы ижәбоит – ацәажәара даалгеит Амза, акәац ахьыржәуаз ианнеи.
Иуака иблақәа ҭаа мацәак-мацәак иааиуа атәыҩа хәыҷқәа згәылҳәҳәоз ацә ацәа дахәаԥшуа дгылан. Ацә ахәда иҵаркыз акәасҭӷагьы ҿыцәааны хазы ишьҭан.
– Уаха ахьымӡӷ ҳшәыргеит, аиашазы! – Иуака иуазырра инарҳәоу седроу, аха аԥшәмацәа рхы зларҵаз ауадаҩра игәы иныҵаххны ҿааиҭит Олег, – ари даараӡа ихарџь дууп.
– Акыр-кырҳәа дахьгылаз дааччеит Амза. – Олег, ари ахә шәатәыс ишәықәшәар ҳәа шәшәома?
– Сгәы иаанагоит исықәымшәар ҟалап ҳәа. Абар аҩыза бзиа Иуака дахьыҟоу. Ҳара ҳҭахрала иҟамлаӡеит.
– Иуака, абри уоурыс амыцхә имырҳәакәа, днаган фырџьанқәак наирки! – ҿааиҭит Рашь, акәац ақәадаԥ ахыхуа.
– Соурыс ҳәа узҿу, Рашь, арыжәтә иҽадицалаӡом!
– Ус акәзар, имилаҭ рцәа ԥиҽит. Ус акәӡами, Олег! – дааччеит, нас Олег днаидыххылан дааигәыдирӷәӷәалеит Рашь.
– Уа анцәа шәиныҳәааит, баба, уаха иаҳҭааз! Акәты иалшо акәтаӷь ауп ҳәа, иҳалшаз ҟаҳҵеит уаха! – иԥаҵа шлақәа ашьшьыҳәа инапы нарылишьын, дҩагылеит Леуа.
Амза леирыӡ кны Олег иааигәа дахьгылаз, лыбжьы рхәыҷны, Леуа ииҳәаз аиҭагара даҿын.
– Асас днасыԥуп рҳәоит. Ус ҳҳәеит ҳәа ҳаҩны асасцәа мааицшәа иумԥхьаӡан. Иааихьеит, иаашагьы ҟалап!
Леуа уажәы-уажәы, агәаҵәа кны дахныҳәоушәа, хыхь дыԥшуан. Оумак дауцәамызт иара, аха иааилан, дӡыӷраԥшьӡа дыҟан. Дахьыҟазаалакгьы иудыруан дшышьхауаҩыз. Уажәы-уажәы аҟәараш еиԥш изыҵагылаз ихаԥыцқәа аарԥшуа, дааԥышәырччон. Деиқәышла дахьгылаз аџь ҵла еиԥш дҵысӡомызт, иҳазырҭрақәа игәы икыдырҟацала, икәымжәи икабеи ихәда аҟынӡа иҷабӡа еибаркны, иԥынҵагә ырхәаны, ҩысҭаарак зламыз ибла ӷрақәа аартны, дрылаԥшуа аныҳәара даҿын.
– Зегьы иааныркылеит. Шьҭа сара соуп ажәа зтәу, аха «иҭабуп» ада даҽак аҳәашьа сыздырӡом, – ҿааиҭит Олег зегьы рҵыхәтәан, – абри салашәгәалашәыршәала! – астол даахыҵны Леуа иҿы днеин, ақьаад иаагәылхны араӡын зҿыкәыршан иҟаз аҭаҭынжәга наииркит.
– Ухаҵкы сцааит, баба, иҭабуп, иҭабуп, асас иҳамҭа сара сыҩнаҿы сыҟанаҵ – иҟазароуп. Уажәшьҭа шәнапы нашәыркы, ишыԥхоу акы ҳнацҳап.
– Абри сара дысҩызоуп сҳәеит, аха, иҵегьы еиӷьны дыжәдыруазар сҭахын. Ари Москва дынхоит, ҵыԥх аҵара ду далгеит. Дзыԥхьоз ашәҟәқәа уҳәама, ҳажәабжьқәа уҳәама, аԥсуаа игәанарԥхеит. Дсыҳәеит ақалақь иахьацәыхароу џьарааангыларҭаизысыԥшаарц.
– Дыҟазааит, баба, мап зҳәада?
– Аҩныҟа дызгар сылшон, аха иара ашьха қыҭа аниҳәа, саншьа иҿы даансыжьындаз сгәахәт. Дҭаҟьаҭасны дыҟаӡам. Ауаа рҳәмҭақәа, ражәабжьқәа, рҵасқәа ашәҟәы ианиҵоит ҳаԥхьаҟа имыӡырц.
– Сыԥсымзар, сыҭира уаҿуп, – ҿааиҭит Олег иныҵакны урысшәала, Иуака днаихәаԥшын.
– Мап, мап, узакәу ауп исҳәо.
– Уԥши, уара, аԥсшәа имаҳауа џьушьома? – џьашьахәыс иҟаиҵеит Ҭемыр.
– Аби ани имоума, баба? – ибжьы нарылеиҵеит уажәраанӡа ҭынч итәаз Кадыр.
– Иаб ареволиуциаан дыршьгәышьеит. Иараӡә-заҵәык иоуп иан илымоу.
Ашлақәа злыҳәҳәоз Кадыр иԥаҵа еиқәаҵәақәа аҵысра иаҟәыҵит. Уи хаҵа ҳаракык, абаак иакәын, иблақәа ҭбааӡа, иҭылашьцааӡа иҟан. Иӡара ааиҩнаҵәома уҳәо иразынԥсараха имӷаз амаҟаҿы еицарсаӡа иҟәнын иразныԥсараха иҟаз аҟама. Кадыр иаԥхьа иқәыз ажәшәаҟьа ахаҿы иаҳәызба лаҵишьын, ихырссо дахон. Рашьи Олеги Кадыр инаихәаԥшын, иааччеит. Лашьа ишьҭахь игылаз дахьгылаз Адица заҵәык лыбла аҭӡы икыдхалан иҟан, иҟалап уажәы ара ирҳәо дазымӡырҩуазҭгьы. Еиқәаҵәа-самсалха ҩбаны иԥаны иҟаз лыхцәы, лызқәа иркыдчаԥалазшәа иқәын. Мыцхәы деиҳаракымызт, иаалылацәоума уҳәо дыҟан, лхы-лҿы
еиқәара ҩысҭаарак ықәӡамкәа, иразын, данцәажәоз лассылассы аҽаԥсахуан мыцхә улаԥш иҵашәартә илганы иҟаз лгәышԥы, лыԥсыԥ анылалга-ҩалгозгьы ашәыр зҿоу амахә еиԥш иҵыс-ҵысуан.
– Саргьы иааныскылоит ҳаԥсадгьыл азы! – алар еиԥш деихатыруа дҩагылеит Рашь. Уи бзиа иаабоит зегьы. Иара ршазар аахыс аӷацәа ақәлон, ирыхьчон аԥсуаа рыԥсадгьыл. Аҷкәынцәа адухара аамҭа рымаӡамызт, ргараҟәҟәа кажьны, аҳәа шьҭыхны иԥылон аӷа. Убас мацара иааргеит иахьанӡа. Ари аамҭа ҿа алԥха аиур, ушьҭангьы ҳара ишаҳтәу иаанхоит. Нагӡара ақәзааит ҳаԥсадгьыл! – Рашь иарӷьа напы риашаны иаашьҭихын, дмыццакӡакәа аҵәца ҭарцәны длатәеит.
– Иҟоу жәдыруоу, Амза! Сара уамашәа исгәаԥхеит аԥсуаа ргараҟәҟәа кажьны аҳәа ркуан ҳәа Рашь ииҳәаз! – иааигәа игылаз аԥҳәызба лышҟа ихы рханы ҿааиҭит Олег.
– Ахәра хьаа ахаҵа иԥышәагоуп! – аацәыригеит Дауҭ, нас амра ацԥхьқәа шеицу еиԥш, абжьқәа еицны, хәыҷыхәыҷла агәқәа ршьышьуа, аԥацха идәылҵны адәы иаақәлеит. Олег оумашәа ибо, иџьшьаны, илымҳақәа кыдҵаны, илаԥшхырԥагаз, еинаалаз ашәа дазыӡырҩуан. Уи иаҳа-иаҳа ихы шьҭихуан. Ахьа-ԥштәы иаҩызаз ихахәы, ииаҵәаӡа иҵаулаз иблақәа, иџьымшь еиқәарақәа, ихы-иҿы еизыхәхәа, иҭеиҭыԥш зегьы тҟәаны иаман ашәа хәышәтәыга. Уи инаҟәны ишалагаз еиԥш, инаҟәны ашьхара зҽавазҵаз ашьабысҭа еиԥш, аԥацха ннажьит.
– О, сара ассир саҳаит, аҩызцәа! Ари аҩыза смаҳацызт. Ахәра хьаа ахаҵа иԥышәагоуп... Ишәаҳахьоума ас ауаҩы агәхаҵара изҭо ашәа! Иџьашьатәӡам, Рашь иҳәан еиԥш, анцәа ишазар аахыс аӷацәа змаз адгьыл ари аҩыза ашәа амоур ҟаломызт. Сара, ари ашәа зтәу ажәлар сныҳәоит.
– Уаангыл, баба, убригьы ҳҳәоит! – днацралашәа иуит Ҭемыр.
– Шәиҟәаҵ нас, дсасуп! – ҿааиҭит Кадыр.
– Ус ианашәыжьуа шәалагар, иара ишиҭаху аҵасқәа изҵараны дыҟаӡам, – ихагылаз Амза иаҵәца ааимхны дналыртәеит.
– Амза! – ҿааиҭит Олег, – сгәаныла, ахацәа ргәы иахәон сныҳәаҿа, шәара ишәымуит акәымзар? – дналҿаԥшит уи аҵыхәтәаны.
– Аԥсуа игәы иахәо аҳәара мариоуп! – лҳәеит Амза имырхьаацәакәа.
– Ишԥа?
– Аԥсны бзиоуп ҳәа аниоуҳәа, имоугьы уара иутәуп, иаргьы уара дутәуп, ԥсраҽнынӡа уихашҭуам.
Адица днарыкәшаны, ашәах шкәакәа харчыла, зегьы раҵәцақәа еиқәаҵәа цыҩ-цыҩуа иҟаз аҳардан-ҩы рызҭалҭәеит. Рашь иаацәыригаз акәашара ашәа лара ишааимылдазҵәҟьа, дԥыруа даақәлеит. Рашь ишьацәкьарақәа амҿы иалхушәа рыгәхьаа мкӡакәа дышрықәкәашоз, аӡлагара абарбал еиԥш дгьежьуа дааивалеит Амза, нас, уажәы-уажәы аӡәи-аӡәи иааимдо иқәлан акәашара иаҿын. Деиҭақәлеит Рашь. Уи ашьха дықәгыланы уи амҵан ишәҭыз ашәҭыц ҿихырц иҭахызшәа, илаԥш ааихмырсыӷьӡакәа Амза илықәкны ишьацәкьарақәа дрықәгьежьаауан. Лара аҟыр-ҟырҳәа дааччан, Олег иахь дынхьаԥшит. Ари зныкымкәа-ҩынтәымкәа Рашь игәы ааихьнашьхьан.
– Ааи, ҿароуп, иҟоу нан, ҿароуп! – аԥлакь ианылхыз ашәмгьал цаҳә-цаҳәуа асас изааигәара аҭыԥ азыԥшаара далагеит Мсырхан.
– Иабажәго, асҟатәи зфода? – ихы пату ақәҵо, аԥсышәак аалеигалеит Иуака.
Олег арҭ зегьы рызхәыцха имамызт, уи уажәы-уажәы иџьыба дҭаланы ақьаад шҭигоз, ишҭеиҵоз дааԥсан, уажәы дҟәиҭӡа дтәаны иԥырны икәашоз Леуа дихәаԥшуан. Уи аӡӷаб изқәа леимырхакәа, абаҩ ҷыда илазшәа аԥсуала деихаԥыруа, ихы заҵәык маҷк ҵаҟа иаарнааны дышьҭаԥшуа, ихәамц иашаӡа акәын дшыкәашоз.
– Угәы ҳарҿыӷьзар ҟалап, Олег, ҳакәашарақәеи, ҳашәаҳәарақәеи рыла? – дааины дааидгылеит Рашь.
– Мап, аҩыза Рашь, сара уажәада исымбацызт арҭ реиԥш амца иаҩызоу акәашарақәеи ашәаҳәарақәеи.
– Уара иҵегьы еиҳаны иубараны уҟоуп ас икылкааны Амза лыхәаԥшра аамҭа уцәнамгар! Ҳа-ҳа-ҳа! – аџық-џықҳәа дыччо Олег ижәҩа инапы нықәиҵеит Рашь, – сара ашьанҵа аиԥш зыламыс цқьоу, амшын еиԥш згәы ҭбаау, ахьшьыцба еиԥш иԥшӡоу аеҳәшьа Адица. Уи зыҩнаҭа дыҩнашәаз аԥсуа ҷкәын инасыԥ лашеит.
Олег игәы иаанагеит ари дсыдирҽхәалоит, ус анакәха, Амза лахь сыԥшыр ҟалаӡом ҳәа. Аха аҵыхәтаән уи зыҩнаҭа дыҩнанагалаз аԥсуа ҷкәын ҳәа ииҳәаз ажәақәа ихәыцрақәа зегьы ааиларыԥсеит. Иҟалап асас ихәыцрақәа шиқәԥсаз Рашь иеиликаазаргьы.
– Ҳара, ҳаҩны, сҩыза Олег, асас ачеиџьыкеи абзиабареи рыда акгьы дазымхәыцроуп. Сиашаӡами? Сиашоуп! Ус анакәха, – ираҳартә ибжьы ааиҵихит, – асас кәашарылеи шәаҳәарылеи игәы ԥаҳамҵәап! – хәыҷы-хәыҷла аҭӡахьы днскьо, икыдкнаҳалаз аԥаҭхь аакнихит, нас Амза лнапала аҩы ҭаҭәаны инаганы Леуа инаииркит.
– Сара дысныҳәоит асас! – иҳәеит Леуа...
Олег данааԥш ауадаҿы амра ԥшаа-ԥшаауа иҩналахьан. Уи иблақәа аркны, ахьышәҭҳәа еиҭааиртит, аха акгьы аҽаԥсахӡомызт. Ауада азганк аҿы даҽаӡәы дшышьҭаз гәеиҭеит, аха дызусҭаз изеилымкааит. Ишԥеиликаари? Аха уи аума аус? Зегьы игәалашәоит аҵыхәтәан ада. Ԥсыхәа змамыз аныҳәаҿақәа роуп иааникылаз.
– Сара, Олег, сныҳәаҿа ԥаҭхьла иужәызар, Леуа ухаҵкы сцеит, саргьы изысымжәри? Сгәы иаанагеит аҵыхәтәаны. Ииашангьы иҟасҵеит! – ихы рҵысуа, ихы дацәажәо аиарҭа дылан Олег. – Уаҳа ажәакгьы сымҳәеит, исгәалашәоит, ачеиџьыка бзиазы сҳәеит. Избон Леуагьы абри ажәҩан зегьы ҳамҭас ирҭазар аҟара дшеигәырӷьаз. Ачеиџьыка бзиан азы. Уи Амзагьы слымҳа иҭалҳәахьан. Амза анысҳәа, заҟа деинаалоузеи уи аԥҳәызба! Адица? Уигьы ссирӡак лоуп. Уи бзиоуп, аха абри ишьҭоу дызусҭда? – ихы дазҵаан, дааҳәны деиҭанкылԥшит Олег. – Аа, Иуака уоума? Анцәа ҳрыцҳашьа, иаха саргьы ашьхауаа раҟара зжәит, иуаҳауама Иуака, ашьхауаа раҟара зжәит.
– Ҳаумырцәо уара уаха! – ацәа дахьалаз дааҟрымҿрымит Иуака.
– Иарбан уаха ҳәа узҿу, шьыбжьон ҟалеит умбаӡои?
Иуака акы ицҳазшәа аиарҭа даалатәеит, ажәжәаҳәа ицәа дахо, амр злаҩналаз аԥенџьыр днагәҭасын, аҳауагьы цқьакәакәараӡа, аҳардан жьы афҩы лаҳа-лаҳауа иацны иааҩналеит.
– Иуака, абар еиҭасаҳаит иаха зыӡбахә уҳәаз ажь афҩы. Убри аума излыҵыз абни аҩы ссир! Москваҟа санцо литрак аҟара сырҭарц срыҳәап, сан илымжәӡац ас иҟоу аҩы! – дахьышьҭаз ацәажәара даҿын Олег.
– Даара урыҳәа, иурҭаргьы ҟалап! – аха уи иаҵаз алаф Олег макьана изеилкааӡомызт. – Аиаша уасҳәап, маҷк сааԥсеит, – иблақәа инапы нархишьылеит Олег, – ас ҳалагар...
– Сара уаҳа акгьы салагаӡом! – ҿааиҭит Олег, нас ивара днықәиан ҵаҟа днышьҭаԥшит. Ицәарҭа аҵыхәан ицырцыруа ирыцқьан игылан ишьаҵақәа. Асқам аҿы еиқәуанҭан иахшьын имаҭәақәа. – Ак уасҳәашн, иуака, иахантәарак ҳазҭысуаз аҳәысҭа ҳәынҵәак ҳахьнамшьӡазшәа ишыцқьоу убом ҳмаҭәақәа!
– Ишԥоуҭахыз нас, ус ауп ишыҟоу аԥсуа иҩнаҭаҿы.
– Сышәԥырхагамхазар, снеиуеит! – ашә аартны ауада дааҩналеит Кадыр, – ҟоҳ, шәааԥшхьазаап!
– Ҳааԥшхьеит, аха сгәы хьанҭоушәа избоит! – ажәжәаҳәа иеиқәа лаишьаиҵеит Иуака.
– Умыццакын, баба, умыццакын, асасгьы иԥсы иршьа! – иҳәеит аԥшәма ихы-иҿы аллахҿыхра аныԥшуа...
Абарҵаҿы знапы ампахьшьы ахаршәны игылаз аԥҳәызба, уажәы-уажәы асасцәа рдәылҵра дазыԥшын.
– Хьыма, абри иоуп Олег ҳәа сызҿыз, шәеибадыруаз, бихәаԥши, заҟа дыԥшӡоу! – аӡӷаб дааирҟаԥшьит Иуака ииҳәаз иажәақәа рыла.
Олеггьы аҭӡы иҽадирӷәӷәалан даагылеит. Кадыр иҩны аԥхьа ииагаз амҩаду анырцәан, мкьана зыԥшшәы мцацыз ашьац ықәыҳәҳә ишьҭан адәы ҳаракыра. Уаҟа ана-ара ал дуқәа аҿаԥсан шьахәарк-шьахәарк аҟара ишәпаз аӡахәа шьапқәа акәыршаны. Аӡарақәа рыхқәа раҳаны уи адәы иаҿаланы инеиуан. Аҽызаҵәык уажәы-уажәы ахы аашьҭыхны иҭбаа-ҭыцәӡа иҟаз ашҭа иҭаԥшуан.
– Шьыжьбзиақәа, гьамала шәзыцәама?! – ҿаалҭит Хьыма лыҟаԥшьра налыхцаны.
– Зынӡа ибзианы ҳацәеит.
– Ацәараз иҳабҭои! – уи днадгылеит Иуакагьы, – закәанла раԥхьа аҿыӡәӡәара зуалу асас иоуп, Олег.
– Иҟалап ус акәзаргьы, аха сара сҿы анысыӡәӡәо аӡӷаб дысхагылазар сҭахым, раԥхьа уара иӡәӡәа, сухәаԥшуеит.
– Ибзиоуп, – Иуака имаҭәа ахәда лхьеирҽын, имахәарқәа ааилыхны инапсыргәыҵа нҭеиргәаҩеит, – иаашьҭлеи! – аҽырҳәа еирыӡла Хьыма иналышьҭыз аӡы, Иуака инеиҿеиҭәеит. – Оф, заҟа ихьшәашәоузеи, оф, заҟа ибзиоузеи, баша уақәшаҳаҭымхеит, Олег, абыржәыҵәҟьа рыжәтә ааухыԥсаауеит!
Акраамҭа иҽирххон Олег, аха лнапала аӡы изыналмышьҭыр лымуит Хьыма.
– Уннан, сукәыхшааит, нан, иаха цқьа усзымбаӡеит! – аффаҳәа лнапқәа ыргьежьуа даахалеит Камаҷыҷ. – Шәышԥаҟоу умҳәои? Ҳааухашҭӡеит зынӡа, ҳара ҳзы егьаурым, аха аҭаҳмадагьы дыгәхьааумгаӡеи?
– Дзырцәҳауеи! – ибжьы ныҵакны ҿааиҭит Олег, убрыгьы лнапы ыргьежьны Олег дгәыдкыланы данынаскьа.
– Асас дзааумгазеи ҳәа дсацәҳаит! – ибжьы аарлахҿыхны иааиргеит Иуака.
– Нет, нет! – акәашаҩ иеиԥш даақәҵәиааит Камаҷыҷ! – ус иҟақәоу сара исаҳауеит! – Аҟыр-ҟырҳәа иааибарччеит зегьы.
– Шәалгама, дад.
– Уажәшьҭа ҳахиоуп!
– Шәыхиазар, нас... – аԥацха абарҵаҿы аҭӡы иадгылаз
ашәақь аашьҭихын, ажәҩан иналеикит Кадыр. – Ԥшӡала
ҳашҭа шәҭалалааит! – ҿааиҭит, ахәаҩҳәагьы ахысбжьы геит. Олег илымҳа аауижьит, аха макьана ахысыбжь ҭыҩуан. – Мшәан, иаха ихысит, уи азымхаӡои?
– Уи Леуа иҩны асас даныҟаз акәын, ари сара сыҩноуп,
баба, – ҿааиҭит Кадыр урысшәала. Иуакеи Олеги акәасқьа иаалбаан, ашҭа иаақәлеит. Ҽырҩырҭак иаҟараз уи ашҭа, еивҵарԥах масарла ихкаан. Ҟауарла ихыбыз акәасқьа иалҳәҳәоз ауаџьаҟ ахы макьана алҩа ҭыҵӡомызт. Абарҵа иамаз быркьыл напҟазарыла иқәҵоу акыдыршәыла аиԥш, иҭыҟҟа-ҭыҟҟаны, сахьақәак удырбон. Ҵаҟа инач-аачуа, уажәы-уажәы аҟәыр-ҟәырҳәа иеиқәмақаруа, рԥышәқәа кәалкәало иҵалон-иҵыҵуан гәагәшь гәарҭак. Иаҵашыз амцеи, иақәԥхоз амреи ракәхап ҭырасла ихыбыз аԥацха алҩа ахылыбб ицон. Аԥацха иамаз абарҵа азвараҿы еиқәыхьшәашәа игылн анапыла ӡлагара. Уи х-шьапык аҵагылан, хыхьтәи алу аҿы ииашаны иҟаз лабак ахы алагылан. Агәашә анҭыҵ, мыцхәы ихарацәамкәа аԥынҵа асаԥыџь иқәкны иааԥшуан ауардын. Ақәаҵаҿы ԥынҵала ӡахәак ашьапы аҵжаара иаҿын зҩызцәа ирылҵны ашҭа машәыршәа иҭанагалаз ашьышь ӷраҷкәын.
– Ҳаит, ужәла нҵәааит! – уи днаҵаҟьеит Кадыр ибжьы гәаҩа ныҭцаны. Амра иараашьаз алагьы ҩаҵҟьан, ашьышь ашҭа инықәнаргьежьит, нас аҩны ашьҭахь инаванацалан, адәахьы инкылнарҟьеит.
– Ушьҭа ушҭало збап, уҵыхәтәагьы ааԥысҵәап! – Кадыр ҵәыгәыгәк неиган, еиха тыҟәла днасын, акылҳараҿы иныҵеиҵеит.
Аҩны ашьҭахьгьы иҭаҳаран. Амардуан аиԥш иамаз аҭаларҭаҿы, адгьыл иалҵны иааиуаз аӡыхь хәыҷы, напыла иҟаҵаз ҳәа хәыҷы ианылон. Уи ахьҭаҭәоз ахьҵаулаз азы,
ахьхьаҳәа абжьы гон. Наҟ, даҽа шәыкҟа шьаҿа рнаҩсан акәын ииасны иахьцоз Иуакеи Олеги анаауаз изҭаԥшуаз аӡы.
– Иҟоузеи, ҳасасцәа, адәы шәықәгылоупеи? – ҿааиҭит Рашь агәашә аартны ашҭа дҭало.
– Шәаааи ҳәа ҳарҳәом! – аҵәы налеиҵеит Иуака.
– Олег, угәалаҟарақәа зеиԥшроузеи иахьа? – инапы ааимхны ижәҩа инапы нықәиҵеит Рашь.
– Ари аҩыза аҳауаҿы, арҭ реиԥш ауаа рҿы, ауаҩ игәалаҟара цәгьамхароуп.
– Аҳа, шәаала, баба, шәхал азал ахь! – еиха амҿырҟәараҿы ишьҭаз асаҟәа иналацаны, уахь иҿынеихеит Кадыргьы.
Иуака Аҟәаҟа ицара азнык азы Олег илахь ааиқәнаҵеит. Мрақыҭаа рхатә усқәа ирҿын. Амхы ҭаргалон, аԥҳә дырхуан, аҳәымсаг ҿарҳәон, аҟәыд рыпҟон... Ажьҭаацәа аҵла кьышәкьышәра иқәланы наҟ-ааҟ еиқәҿырҭуан. Амҵәышәқәа уажәы-уажәы амахәқәа еимыҟьҟьо, аҳаракыра илбаауан. Олеггьы иацынтәарак ажьҭаара даҿын, уажәы, иааисуа изымдыруа шьоукы дрыпҟазшәа, имаха-ишьаха изышьҭымхуа дҟалахьан. Мрақыҭатәи аҳауа заҵәык акәын игәы цҳафыруа дҟазҵоз. Аха мап, уи амацара акәӡам. Даҽакгьы. Изыхҟьа изымдырӡо Олег иҭаххеит Хьымеи Амзеи аусура аҟнытәи ианаауа дырԥылаларц. Ииашоуп, знык-ҩынтә дырԥылахьан, аха Олег уи шыҟаиҵоз Кадыр идҵала акәын.
– Иахьа сабаухәарҭои, Кадыр? – дҵааит шьыжьык Олег.
– Баба, уара уцхыраара сара исҭахӡам, сус сахьӡартә сыҟоуп макьана. Изуам уҳәаҵәҟьозар, ашьыбжьышьҭахь ахуаа рҿы улбааны, Хьыма улԥыл!
– Ибзиоуп! – дақәшаҳаҭхеит Олег.
Ахуаа рқыҭа Мрақыҭа иацәыхаран, насгьы уа акәын ашьха қыҭақәа еизарҭас иахьрымаз. Араҟа игылан ашкол, ҩ-уадак змаз хәышәтәырҭак, дәқьанк, аусҳәарҭа. Ашҭа агәҭаны зҽеимартаӷа игылаз араш амҵа итәан гәыԥҩык аҭаҳмадцәа. Олег урҭ данаарыдгыла, «бзиала уаабеит, дад», рҳәан иҩеихаҵгылеит, аха урҭ рхаҵгылара оумак пату ақәимҵашәа анырба, еиҭа ацәажәара иалагеит. Олег урҭ рбызшәа ицәтәымын, аидара ду еиԥш ицәыхьанҭан. «Сара сбызшә акәзар, ахаан исызҵомызт» ҳәа игәы иҭиҳәаауан иара, аха абырсааҭк мап ацәикуан уи. «Дасу имилаҭ изы ибызшәа зегьреиҳа иласушәа ибоит».
Хьыма ашкол ддәылымҵыцызт. Иара уахь ихы рханы дгылан, аха зны-зынла дынцәыҵԥшны днарыхәаԥшуан. Урҭ рыбӷақәа иашаӡа, рӡарақәа калаӡа, рԥаҵа-шла иаҵаҽырбо, рлабашьақәа рыварсны, ршьамхы еиқәыршәны иахьтәаз, даара зыӡбара цәгьаз уск иалацәажәоит ҳәа игәы иаанагеит. Инымҵәаӡо урҭ реимак аҟынтә иара илымҳаҿ иаанхеит ҩажәа заҵәык «аколхоз», «ареволиуциа». Нас, аҵыхәтәаны ауп Олег ианигәалашәа: Аԥсны уажәакәын аколнхарақәа реиҿкаара ианалагоз, аха уи Ахуаа рқыҭеи Мрақыҭеи инамӡацызт.
Ашкол иаҵагылаз аҩны лаҟә амҿтәы шьапқәа ирыдцәқәасло ирыҵан аџьмақәеи аҳәақәеи. Уи иаҿаз ашәқәа руак аатит, раԥхьа иаадәылҵит гәыԥҩык ахәыҷқәа, нас дрышьҭагыланы абарҵа дааҵагылт Хьыма. Аԥҳәызба Олег
дышгәалҭазҵәҟьа, дԥыр-ԥыруа амардуан лаҟә даалбаан, иара иахь лҿаалхеит.
– Иҟалеи, Олег, бзиароума?
– Бымшәан, бымшәан, бзиароуп. Кадыр ажь уҭаалар аҵкыс Хьыма улԥыл ҳәа сеиҳәеит, хьаас имазар акәхап бусура ас иахьыхароу.
– Даараӡа иҭабуп.
– Бзиа ббааит, баба! – аӡәаӡәала игыло инлеихырхәеит араш амҵа итәаз аҭаҳмадцәа. – Акы ҳбазҵаауан, Хьыма, абри арԥыс дызԥада, даҳзымдырит?
– Ари Олег Пиотр-иԥа Иаковлев иоуп, ҳасас, д-Москватәуп, аҵара ду имоуп, ҳбызшәа, ҳҵасқәа ибарц, иаҳарц иҭахуп.
– Ҟоҳ, доурысхап, ус акәзар.
– Ааи, доурысуп.
– Даазгазеи адунеи аҵыхәантә ианаџьалбеит! – аԥхьа
игылаз днеины ихы даахан, днагәӡит. Аҭаҳмадцәа Олег иаара шџьаршьаз Хьыма еиҭаган ианылҳәа уи аҟыр-ҟырҳәа дааччеит.
– Сара Аԥсны аҩыза бзиа дсымоуп, уи Аҟәа дынхоит.
– Ииҳәаз закәи?
– Зыӡбахә имоу Иуака иоуп, саб иаҳәшьаԥа, урҭ Москва
аҵара еицалгеит.
– Ҟаҳ, чоҳ! – иааиларԥсеит аҭаҳмадцәа, – уара Шьамсиа
лыҷкәын иоуп зыӡбахә имоу. Уԥсынҵры духааит, баба, шәеиҩызцәаз, аиҩызара иашьҭалаз ауаҩы зегьы дрыхьӡоит, аиҩызара иаԥырхагахаз ауаҩы дзықәгылоу ашьацгьы ирҩоит! Иҳазиаҳәа, баба, абзиараз даазар, ҳара ҳахьгьы дымҩахыҵааит!
Олег уамашәа ибаны ақьаад ианиҵеит изымдыруаз аҭаҳмадцәа ражәа.
– Иҭабуп, ҳабацәа, хымԥада снеиуеит. Абзиараз!
– Сара схала сакәӡам, Амза лҟынгьы ҳамҩахыҵроуп.
– Иҟалеи нас, ҳамҩахыҵп! – хьаас имкцәазшәа ҿааиҭит
Олег.
Ахәышәтәырҭа ауада хәыҷ аҿы лхалаҭ шкәакәа
лышәҵаны ак лыҩуан Амза. Акәакь аҿы аџьарсахьа анҵаны икыдгылан ажәытә шьқаԥ. Ауада аҩнуҵҟа аиод афҩы ҩнышәшәон. Астол аҿы ақьафына ҵаӷа илаҳәаны иқәын абамба ҽыҭк. Уаҟа ицқьан, ҩ-цәарҭаӷу заҵәык еиҿаԥшуа игылан. Аҭыӡқәа еиуеиԥшым қьаадла ихҟьан.
– Абраҟоуп, сара аус ахьызуа! Угәы иахәома, Олег? Ииашами, Москватәи ахәшәтәырҭақәа иреиԥшуп!
– Баша бхы бахашшаауеит, Амза. Москватәи ахәшәтәырҭақәа шәышықәсала иҟан, араҟа уажәоуп шәаналага.
– Иҟоу удыруоу, Олег, шықәсык ҵуеит абраҟа ашьҭаларҭа ҳархиеижьҭеи, уара уааины ушьҭалахьазар даргьы шьҭалахьеит. Рыҩны ишышьҭоу иԥсуазаргьы арахь аагашьа рымаӡам. Ара ицәырҵт амулацәа, аҟәыдырԥацәа, аныҳәацәа. Ауаҩы дхәызар, ҳара дҳаҩсны аԥшҩы иахь дцоит. Абас иҟоуп! – дааԥышәырччеит Амза зыбла аамырҵысӡакәа илҿаԥшуаз Олег лыблақәа ниҟәганы, – ажәа шәасыршьит, шәаала! – лхалаҭ ныкнаҳаны лҿыналхеит.
Хьыма аԥхьа дгылан днеиуан. Уи дааҟәымҵӡакәа ацәажәара даҿын. Аха ҷыдала дызлацәажәоз ахәыҷқәа, ракәын. Ихьанҭан урҭ рхәыцшьа аиҭакра, ихьанҭан ршьарда иалалахьаз, изышьцылахьаз, уахгьы-ҽынгьы ирбоз-ираҳауаз ҵасқәак-қьабзқәак рхаҭыԥан иҿыцу, ихәарҭоу даҽа
ҟазшьақәак урҭ рхаҿы анагара. Ааӡара мариаӡам уи аус ауаажәларра зегьы анаҿугьы, аха ааӡара еиҳагьы ихьанҭоуп уи аӡәы ихала данаҿу.
– Оф, гәышьа ҳаԥсы еиҭаҳкып шәҭахызар? – ахәы дахьынаҿалаз дџыџӡа даангылан, Амзеи Олеги рахь даахьаҳәит Хьыма.
– Иаҳҭахуп! – еицҿакны ҿаарҭит аҩыџьагьы.
Ахаҵәирҭа даавҵны, икәымжәы-икаба дырҭаҟаца, дынхықәгыла-аахықәгыло дылбаауан хаҵак. Жәабаҟа шьаҿа уи днеицәыхараны ишьҭахь даацәырҵит маҭәа еиқәарала еилаҳәаз ԥҳәыс қәыԥшкгьы. Олег урҭ лаԥшықәҵаны дрыхәаԥшуан азы ацәажәарагьы ааныркылт.
– Абзиара шәақәшәалааит! – ҿааиҭит ахаҵа ихы пату ақәҵо, урҭ данрывсуаз даахырхәаны.
– Абзиара жәбааит! – ҿаарҭит аӡӷабцәагьы.
– Шәышԥаҟақәоу, нан? – лнапы ԥшӡақәа аӡәаӡәала инрыхьшьуа даарылсит аԥҳәыс данаарыдгыла. – Ари дысзымдырит.
– Ҳара дҳасасуп! – ҿаалҭит Амза.
– Ушԥаҟоу, нан? – ҷыдала асас лхы наиқәылкит уи, аха Олег аҭак ҟамҵаӡакәа дааԥышәырччеит, – шәынсырхеит? – лҿыналхеит дук мырҵыкәа.
– Заҟа дыԥҳәыс ԥшӡоузеи? – иҳәеит Олег уахь дыԥшуа, – изылшәуи уи амаҭәа еиқәа?
– Арҭ ҳара ҳҩадахьы инхоит. Лаб дыԥсхьеит.
– Хара-хара изеицәгылоузеи нас?
– Хаҵеи ԥҳәыси рами, рнапқәа еибаркны ақыҭа иалалома?
– оумак иџьамшьаӡакәа аҭак ҟалҵеит Хьыма.
– Абар ассир! – оумашәа ибеит Олег, – сыблала избеит сгәы иҭаз, – уи ибжьы ааирмаҷит, – дымҵарсны акәхап дшигаз?
– Ус угәы изаанагозеи уара?
– Ари ахаҵа иқәрахь днеихьеит, лара макьана дқәыԥшуп. – Мап, Олег! – ицәажәашьа дахыччо далагеит Амза, – ҳара ҳҿы ахаҵа аҭаацәара далалоит ҩынҩажәа шықәса рахь данықәло. Аԥҳәыс ҩажәаҟа шықәса рыла деиҵазаргьы акгьы амаӡам.
– Аџьабаа шԥаршо хаҵеи ԥҳәыси? – азҵаара ҭины ашьшьыҳәа ицаларц рыдиҵеит Олег.
– Оо, уи аҭак сара иуасҳәоит, ахаҵа иҟаиҵоит адәныҟатәи аусқәа, аԥҳәыс аҩынтәи. Ахаҵа даарыхуеит, – лызнацәак нхалырҟәалеит Хьыма, – аӡахәа еилихуеит, дшәарыцоит, амхы ҭеигалоит, ажь иҭаауеит, арахә-ашәахә... – еиқәыԥхьаӡо лҿыналхеит.
– Аԥҳәыс?
– Уи лусқәа еиҳагьы ирацәоуп, аха убарҭ зегьы раԥхьа игылоуп ахәыҷқәа рааӡара, аҭаацәа иага идузаргьы рхәы аҟаҵара, ауҭра, ашҭа... Убри иаҷыданы абра иҳаҩсыз аԥҳәыс леиԥш дыԥшӡаны даанхароуп.
– Шәара ишышәҳәо ала, уи длаԥшхырԥаҩзароуп! – аџық-џықҳәа аччара далагеит Олег.
– Нас ишԥа, Олег, угәы иалымсааит, – днацралеит Амза, – уашьцәақәак арахь ианаалак, аԥсуаа ирымоу зегьы аацәырганы аишәа ианықәдыргылалакь, уи аԥсабара ахала иҟанаҵаз џьыршьоит.
– Убри ауп Амза сара исҭахугьы, сбыҳәоит бысмеигӡакәан иаартны исаҳәала! – Олег аҩаршьҭра днахыԥан, инапы ааиҵыхны Амза лахь инаирххеит.
– Сара? – уи иахь лхы рханы ҿаалҭит Хьыма, Амза аҩаршьҭра дахысны данаагыла.
– Саҭамзааит, сынцәахша! – Олег бзиа иибоз ажәа шааигәалашәазҵәҟьа, Хьыма иналызкны инапы днахьын-ҳалан, аҩаршьҭра днахыԥеит.
Ԥыҭраамҭак ҿымҭӡакәа, зны ихало, зны ҵаҟа иҭало амҩа ианыланы инеиуан ахҩыкгьы. Олег игәеиҭеит аратәи ауаа даҽа ҟазшьак шрымазгьы: аҽы иақәтәаны ираҩсуаз дбыргзар дырдыр-дырзымдыр урҭ данаарывалалак, аӷәра дааханы, иҽышькыл днангылан, аԥсшәа раҳәаны днаскьон, нас акәын данҽыжәлоз.
– Арҭ реиԥш иҟоу аҵасқәа асҵәҟьа акәымзаргьы, Испаниа, ҷыдала Басктәи ажәларқәа ирызку алитератураҿгьы иуԥылоит, – дааҭгылеит Олег, аӡӷабцәа аанкыло, – аха уаҟа, аҵыхәтәаны ажәа иаҳа днақәӷәӷәеит уи, – ари аҩыза еиҳарак иахьубо аҽуаҩ дзыҿҳәароу аԥҳәызба даниқәшәо ауп. Араҟа – шәара шәҿы еилых ыҟаӡам. Ари аҩыза аҵас змоу, сгәанала, иреиҳаӡоу апатуқәҵара аазырԥшуа ажәлар роуп!
Хьымеи Амзеи еиҿаԥшуа иаанхеит. Уи акәымзар Олег иҵегьы иациҵарц иҭахызар ҟаларын дызлагаз ажәа, аха уабаццакуеи ҳәа игәы ианаҭаху сеидру, иҽааникылеит.
– Мап, мап, Олег, баша ус угәы иаанагеит, ҳара ҳақәшаҳаҭуп уара иуҳәаз, ҳагьеигәырӷьеит, – ус акәӡами Амза? – заа лҩыза лгәылҽанылҵеит Хьыма, – ҷыдала уҿала иахьуҳәаз!
– Ус анакәха, уажәшьҭа агәра згар ҟалоит сара сус аҿы шәара арҵаҩы ироль шынашәыгӡо?
– Ишԥасҳәари, – лыбжьы ыреицакны ҿаалҭит амза, – рҵаҩцәак раҳасабала уҳазхәыцуа уалагозар, усҟан аҵаҩ бзиа уакәхаргьы ҟалоит, мамзар ҳшубақәо ҳаҟаӡам, бжеиҳан ҳлеишәа цәгьоуп! – дниҿаԥшны дааԥышәырччеит лажәа даналгоз.
Еицыз ахҩыкгьы аԥшаҳәаҿы ишьҭаз адәы ианазааигәаха ауп, аҽышьҭыбжьқәа анраҳаз.
– Аҽырҩра рҽазыҟарҵоит, шәааи, ҳааласып! – лҳәеит Амза, нас раԥхьа днагыланы ашҭахь ицоз амҩахыҵырҭа днықәлеит.
Хәыҷи дуи ашҭа иакәшаны игылан. Аҽыз, аҽеиқәа, аҽыхәа зуахкы уҭахызар акыр-кырҳәа рыбжьы ҭцаны, адгьыл цәыҳәҳәо, еиԥхныҩлон еивалон, еивысуан.
Зегьраԥхьаӡа Хьыма лоуп игәазҭаз Рашь дкаууа, аԥынгылақәа дырхыԥо, дшаауаз. Уи иҽеиқәа цыҩцыҩ аӷәра ахьаҟаҟоз, хара ашьҭыбжь уаҳауан. Абар, дыкәлаауа дахьаауа. Иуапа агәышԥы аатын, икәымжәы шкәакәаӡа иааԥшуеит. Ауаҩ ишәара инеиуа аҳаракыра ианазааигәаха, ахыԥара азымгәаӷьыр ҟалоит ҳәа зегьы рыԥсы рӡеит, аха уи аҩра иаагнархан, иааиҵаӷәӷәан, аԥхьатәи ашьапқәа ахьшь амҵәыжәҩақәа реиԥш иаашьҭыхны, икаууа иахыԥеит. Игылаз рыԥсыԥ алага-ҩагара зегьы зымчу аӡәы иааникылан иҟазшәа, рхы иақәиҭны рыԥсы ргеит, ргәалаҟарагьы аахыртит.
Рашь иҽеиқәа ахәда инапы ахьшьуа, агәеилашәара уажәы-уажәы ихиҽуан. Уи аҽыҩ ҳәа ашьҭахьтәи ашьапқәа ирықәгыланы икьыркьыруан, «шәабаҟоу аҽқәа», агәы шәымазар шәааи ҳаицлабып, ауаа ргәы ҟаҳҵап» аҳәарц аҭахызшәа. Аха «Кәантра, ушьҭа иазхоит угәы ахьԥызжәаз» ихала аҽы дацәажәо, аҿы ианкны Олеграа ахьгылаз, даарывалеит Рашь. Уи аҽеиԥш иаргьы аԥхӡы илхәаҭа ицон, ишьапы адырдха инаҵакны канла еихарҟаца еихаҿаҳәан ахәы змаз аԥсуа еимаақәа. Иӡара ҭкәыцәаа, ашьабысҭа еиԥш далсӡа акәын ишьаҿақәа шеихигоз. Иҟама ахәда инапы инықәҵаны, днареихырхәеит ахҩыкгьы.
– Олег, угәы ишԥаанагои, унақәтәар уҭахӡами? – ибла ӷраҷкәынқәа Кәантра ашҟа инарханы даацәажәеит Рашь.
– Даара исҭахуп, Рашь, аха ҩызаҵас иуасҳәоит, сара раԥхьа ари аасҭа имаҷу, злымҳақәагьы иаҳа иауу акы сақәтәаны схы ԥысшәароуп. Убри ашьҭахь ауп ари ахь саниасуа!
Акыр-кырҳәа иаахыччеит Олег иажәа заҳаз. Кәантрагьы абла дуқәа разӡа, ииҳәаз еилнакаазшәа уи инеиҿаԥшит.
– Угәы еиқәтәама? – ахы ааигәыдирӷәӷәалан днагәӡит Рашьгьы.
Рашь, иҟалозар, саргьы исҭахуп снапы нахьысшьырц, – лыбжьы ныҵакшәа ҿаалҭит Хьыма.
Мап зҳәада? Уара уақәшаҳаҭума Кәантра? – Ибзиоуп, нас! – уи алымҳақәа кьацәӡа ишышьҭнахызҵәҟьа, Хьыма лнапы аанкылан, аҽы ахәда инақәиҵеит Рашь. Уи аԥырцәқәа рҿы илцәыӡыз акы лыԥшаауазшәа хәыц-хәыц иалаԥаз ацаха ҟаԥшьқәа еимылдон Хьыма. Уажәы-уажәы лыбла ҭбаақәа даарҩаханы Рашь днеиҿаԥшуан, лара, аха уи имаз ахьаақәа рацәан – зны Олег дизыӡырҩуан, зны ашьҭахь иҟаз-ианыз дрызхәыцуан.
– Изызкузеи, Рашь ари зегьы.
Рашь ахарахаԥшра дааҟәыҵын, аҽы иҽадырӷәӷәалан ҿааиҭит:
– Ареволиуциа аныҳәа ҳамоуп.
– Ус анакәха, уи шәазыразуп мрақыҭаа зегьы! – днабжьалеит Олег.
– Сара аҽырҩроуп иаҳаракгьы сыззыразу. Уи ареволиуциа ҟалаанӡагьы иалагахьан саб, сабду, уи иаб, уи иаб... – игәы иныҵаххны ҿааиҭит Рашь.
– Саҭамзааит, угәы иамыхәоз сҳәазар...
– Мап, мап, Олег, Рашь дузеилымкаазар ҟалап...
– Ибзианы еиликааит Амза, сыззеилымкааз бара боуп! – иҵыс-ҵысуа иқьышәқәа иаарывҵыҵит ари ажәа, нас мчыла дааԥышәырччан, Кәантра ашьапы иаақәирҵәрааит. Ԥыҭк днаскьеит аҿы ианкны, нас днаҵаҟьан днаԥхныҩлеит, аԥарԥалыкь аиԥш иуапа амҵәыжәҩақәа ааиҵыхны, аҽы днақәххит. Хьыма ллымҳа инҭасит арҭ ажәақәа, насгьы лхы ахьылгара лзымдыруа дааҟаԥшьхан, днарыдҵит.
Ауха дызмыцәеит Хьыма. Шәызҵаарак ааины лаԥхьа иаақәгылон, аха урҭ рҭак шрылҭаша лыздыруамызт. Еиҭах агәра лгеит Рашь еиҳа-еиҳа «лцәыбналара» дшаҿыз, уажәраанӡа ҳамҭас илиҭалоз аччаԥшьҵәҟьагьы аалымхны, уажәы Амза лызшара даҿын. Акызаҵәык лгәы хьазҽуаз, уи лҩыза ӡӷаб иара иччаԥшь аҭак ахьыҟалымҵоз акәын.
Ауадаҿы иҭааӡа ацәашьы аркын. Уажәы-уажәы илԥоз акасы азқәа ааиҵыхны днахәаԥшуан, лыхьӡ ҳәаны аӡәы иҿиҭызшәа лылаԥш нкыдхалон, нас деиҭалагон аԥара. Ианыхәыҷқәаз аахыс еизааигәан Рашьи лареи. Мышкы еибамбар ҟалаӡомызт. Урҭ ахаан ирымҳәаӡацызт ҳаиқәшәап ҳәа, аха зегь акоуп, ргәы ирыҵанаҳәозма сеидру, минуҭк иадамзаргьы еиқәшәон. Машәыршәоуп рхәыҷтәы цәалашәарагьы ахы шакыз. Усҟан, ашкол ахь ианныҟәоз акәын, рыхҩыкгьы еиԥхныҩлан аҳаракыра ишхалоз, Дауҭ шьапҿаршә ҟаҵаны Хьыма дкаижьит. Рашь игәы иҵаххит аӡӷаб дахькаҳаз, ларгьы лҭаҷкәым хәыҷқәа лҿыҵакны еимаҭәаны аҵәуара далагеит. Рашь акгьы мҳәаӡакәа Дауҭ дааидгылеит.
– Уажәыҵәҟьа унышьамхнышгылан саҭамыз ҳәа улыҳә – ҿааиҭит дшааизҵәҟьа.
– Уи лхахә уара изылухуеи? Бзиа дубама? Ҳа-ҳа-ҳа? – аччара далагеит Дауҭ, аха уиаҟара ахмырҵкәа, аҿақ ааиҿгеит. Дауҭгьы аҭак ҟаиҵарц иҽиҟьеит, аха инеишьҭаргыланы иеиҭа иаахон.
– Ушьамхнышла! – деиҭаиқәҟааит.
– Мамоу, сымҳәеи, лыда ухамшәалааит! – ҿааиҭит Дауҭ, Рашь иҭаҷкәымгьы шиашаз уи иԥынҵа нҭанарҽылеит. Хьыма аҵәуара даҟәыҵын, урҭ даарыбжьалеит.
– Иҳаибарбап, Рашь, акшара зеиԥшроу! – дмақарын, иҿынеихеит Дауҭ. Хьыма иҟалаз шылцәымӷхазгьы, дышьҭызхуаз, дҳаразкуаз мчык лоуит. Уи амч иахьа уажәраанӡагьы илыхәон. Уиижьҭеи шаҟа шықәса ҵуазеи! Уиижьҭеи Хьыма илҭахын дааҟәымҵӡакәа Рашь дихьчалар, лыбзиабара дахылаԥшларц, аха уажәы лгәырҩа рацәан, уи лхазыршҭуа лаҳауамызт-илбомызт. Илԥоз акасы хазы иааилаҳәаны, аҽеилыхра далагеит, «Амза, сыззеилымкааз бара боуп». Уажәы-уажәы лхы иҭалон аҽырҩраҿ Рашь ииҳәаз ажәақәа.
– Заҟа сургәаҟуазеи, Рашь заҟа иуцәыхьанҭоузеи сара сеилкаара, иҟалазеи уанаџьалбеит, цәгьарас иузызухьази! – дхәыҭ-хәыҭуа лхы дшацәажәоз, лҽааилылхын, лцәардаӷәаҿы днеины ахыза ааԥхьалыршәҭит лара. Лхахәы еиқәаҵәаӡа лаԥхьаҟа иааиалган, ахҳәа нарылылшьит, нас иааизакны иааидԥаланы лызқәа инықәылҵеит. Иҟәашӡа иҟан лыхәда, мрак иамшәыцыз лцәеи-лжьи алашараҿ иҵаӷаӡа илшәыз лхарԥ иалԥшуан. Хьыма лҽааилылхын, ибыбышӡа иҟаз аиарҭа днылаиеит. Уи лхы ҳаракны, дааҟәымҵӡакәа аҭӡы дкыдыԥшылон, илҭахын лхәыцра лхазыршҭыша ак лгәалашәар, аха ус иҟаз акгьы лгәалашәомызт. Иахьынӡалылшоз аҭӡахьы днаскьеит, уажәымзар-уажәы зда ԥсҭазаара лымам ауаҩы дааины, ашьшьыҳәа дынҭаҳәҳәаны
алампа аарцәаны, инапы-ишьапы хьшәашәаӡа лывараҿы иаанхоз аҭыԥ аҿы, лара леиԥш иаргьы игәы ҩарханы днышьҭаларашәа. Аха, мап. Аҭӡамцқәеи лареи роуп иҟоу.
– Сызургәаҟуазеи, Рашь, сбылуеит, иумбаӡои? – еиҭах лгәы иҭылҳәааит Хьыма. Уи Рашь иахь илымаз абзиабара, иара хара днаскьацыԥхьаӡа иааигәахон, хьаак лымазшәа дҭыгга дҟанаҵон, дартәомызт дарцәомызт. Уажәшьҭа акымзарак хьаас илкӡамызт. Абыржәы, машәыршәа акәзаргьы, алакә аҿы еиԥш акәзаргьы, дахьынтәааз лзымдыруа, ашә аавҵрааны абра дааҩнаԥшыр, дгылан, иаԥхьа лыҽкажьны диҳәон, џьаргьы дымцарц, абри лывараҿ иаанлыжьыз аҭыԥ иара игарц. Уаҵәы ирҭаху рҳәалааит, нацәала деибарбо, аҵәы дахаҵаны ддәықәыргалааит аҭаххаргьы! Акгьы хьаас илкымызт. Уахыктәи аԥсҭазаара! Уаҳа акгьы. Уахыктәи аԥсҭазаара – иара идкьыслара, иара имч ақәгәыӷра, иара иҟынтәи имыцәо цәымзак аанхара. Хьыма лылабжыш хаддыло, лҽаахырнааны, алампа данҭаҭәҳәа, алашьцара дналаӡит. Уажәышьҭа ицәылашон.
Кадыр иԥацхаҟынтә ауаа рышьҭыбжь амҩасҩы дықәнаргыломызт. Ахәылԥазтәи ажәҩан иҟәашӡа аеҵәақәа аҵаԥсан. Абырлаш аиԥш акәакь ахь идыршәуаз алапҟьақәа, иаҳа-иаҳа ргәы шьҭырхуан. Кадыр иахь аԥшцәырҳәразы уааҳәра иааит изаҳазгьы, измаҳазгьы. Аӡӷабцәа аттаҳәа акалаҭ иҭарыԥсон алапҟьақәа, Рашь, зышә ҟьаҟьаӡа иаартыз аца ашҟа игон. Шеишықәсеи Кадыр иҩнаҭеи исасцәеи зырчоз аца, аччара иакызшәа унарбон ашә илаԥхоз амза.
– Агәблаа ианҵаны, алҩа ахылбб аԥшцәырҳәцәа раԥхьа ак наган иналыргылеит Хьыма. – Ахьа иаҩызоуп, абри аҟаб, иҩежьӡа, аа, апырпыл џьыка, абар аџьыка хыш, абар – дныкҿалан чанах дук афырџьанқәа наныргыланы даарыдгылт еиҭа – ари агәалаҟара шәнаҭап!
– Уи ҳагны иабаббахьаз бара? – днарцралеит Дауҭ.
– Аус нырхага ҳзаабгеит баба, иаабычҳандаз? – зегьы днарԥыҩлеит Леуа.
– Егьаурым, егьаурым, аҩбагьы ҳрыхьӡоит – аԥшәма иажәа иҳәеит Кадыргьы.
– Иацуха сара сца аԥш ҭаҳаԥсеит, иаха Леуа ица, уаха Кадыр ица. Ԥшӡала, лаӷырӡ ацымкәа! – ҿааиҭит раԥхьатәи афырџьан нызкылаз Ҭемыр. Уи афырџьан шижәызҵәҟьа, ақәыц ачықь аиԥш ибла аԥыџьқәа лаишьҭын, абга хәыҷқәа реиԥш ишаҟь-шаҟьо иҭатәаз иблагәқәа аахиҩеит. Ацигар қьаад аиԥш аҟаб сак ацәа аахихын, аџьыка ҵәаҵәа иарганы иҿы инҭеиҵеит.
– Ҭемыр, уара инауҿаԥшыз ауаҩы ари изыжәран дыҟаӡам. Аха иаажәги, раԥхьа сара сагааит! – ҿааиҭит Кадыр. Уи ачанах ианихыз афырџьан днахныҳәеит.
– Уи ануҳәа, Кадыр, акы суазҵаашан, абри аколлектив ҳәа акы аӡбахә рҳәалоит ахуаа рҿы, измаанои, иаҵанакуазеи иара?
– Измааноу Ҭемыр идыруазар акәхап, сара ишыздыруа ала, уара иааурыхуаз ахьтә абжак уажәраанӡа Чагә изугон, уажәшьҭа аҳәынҭқараа ируҭоит.
– Угәы иалымсын, аха усҵәҟьа иҟаӡам, Кадыр. Уара иааурыхуа уара иутәуп, аха уара иааумрыхыз узгаӡом.
– Ианбыкәыз сара аӡәы итәы анызгалоз?! – днацралеит Кадыр.
– Уара узын исҳәом, ажәаҟынтә исҳәоит! – иааирԥшӡеит Ҭемыр, – иҟамыз, нас изааӡарызеи...
– Иҟан, иагьыҟалоит! – иаашьақәлырӷәӷәеит Камаҷыҷ, – ауаҩы даниз лахьынҵас ирҭаз, ԥсраҽнынӡа имоуп.
– Алахьынҵаҳәа акгьы ыҟаӡам, сан, Камаҷыҷ, – аиҿыхара днабжьалеит Олег, – ауаҩы илахьынҵа иара ичаԥароуп. Аа, нас ус акәӡами? Ауаа зегьы ҩеидгылан ахәура иазхоуп рҳәеит. Убраҟагьы аҵыхәтәа ааԥҵәеит.
– Нас ари аколлектив ҳәа зыӡбахә рҳәо асҟаҩык ианыргәаԥха, бзиарак аҵазар акәхап, – еиҭа иажәа налеиҵеит Кадыр.
– Ааи, Кадыр, абзиара шԥаҵам, – даалахҿыххан аԥш ацәырҳәра дааҟәыҵит Олег, ииҳәашаз цқьа данақәымшәа, итәаз зегьы днарҿаԥшит, – абра ҳара уаха ҳазҿу – абри ауп аколлектив. Ааи, ааи, иџьашәымшьан. Уаха аӡәы шәицхрааит, уаҵәуха – даҽаӡәы...
– Ее, ус ҳхы уҭамлан, џьым, аколлектив ҳәа изҿу аиашаҵәҟьа шәҭахыми, ахҵәара ауп! – ҿааиҭит уажәраанӡа ҿызымҭуаз Дауҭ. Сара схатәы сара исыхьчоит. Сара стәы изабалак рнацәа алыршьыр зуам.
– О, мап! – Олег дҩагылан уи ишҟа иҿынеихеит, – аколлектив захьӡу аицынхара ауп.
– Ҳара ҳазҿуи нас? – дыҵҟьеит Дауҭгьы.
– Шәара шәызҿу шәзымдырӡои? – Аӡәы акәаҭан имоуп, аҽқәа имоуп, егьи – акгьы имаӡам. Аколлектив аныҟалалак, уи зегьы иртәуп.
– Нас уара утәала, сара сыҽқәа, ихьӡузеи Ӡыкәр, ианиҭаху дрықәтәаны иахьиҭаху дцоит! Ус аума иуҳәарц иуҭаху? – днацралеит Рашь.
– Уара уҽы Ӡыкәр дақәтәаӡом, сҩыза Ӡыкәргьы иоуеит уара уеиԥш аҽы. Изимоури?
– Изиоуӡом, избанзар, уи анцәа иҟынтәи ҳамҭас иоуит аҽага, убри икызароуп.
– Аҽага зегьы иаҳкызроуп, унхарц шԥоуҭаху ҽагада, аус зымуа ауаҩы ҳара ҳҿы ауаа ихыччоит.
– Ҳара ҳҿы ихыччаӡом!
– Ус умҳәан, баба, ҳара ҳҿы иаҳагьы ихыччоит зыбӷа ԥҵәоу – иажәа налеиҵеит еиҭа Кадыр.
– Шәаргьы ари ииҳәаз џьшьаны шәихәаԥшуеит, аколлектив ахьӡала аҟама шәыӷра инҭшьны шәҽышәшь рҳәаргьы, хьаас ишәкӡам.
– Ус умҳәан, Рашь – лхы налалгалеит Амза. – Олег ииҳәаз иашоуп, ҳара ҳажәлар роуп иаԥызҵаз анапеилаԥса уаҩ дааӡоит ҳәа. Ауаа ԥхьаҟа ицалароуп. Шәыблақәа хҩоума уара, ишәымбаӡои анхацәа адгьыл шроуз, рыԥсы шеивыргаз?
– Убас, убас, иахьа уажәраанӡа ҳабацәа иааргоз аҵас ссирқәа шәрыгәҭасны аӡы иалашәыжьла! – иԥсы еибакуа аҭак ныҟаиҵеит Рашь.
– Иарбан уара ҵас ссирс ишәыԥхьаӡо? Уара умхы иҭалан аус аныруа – убри аума иссиру. Иудыруазааит, Рашь, аӡәы имхаҿы аусура аасҭа аԥсуа ипату лазырҟәуа акагьы шыҟам.
– Уи ипату канажьӡом, анцәа диныҳәааит, игәыла дицхрааит рҳәоит.
– Уи иаанаго игәыла дицхрааит акәӡам, ушьҭан сымхы зласцәаӷәаша ак шԥасимҭари ауп. Аӷар игәаԥханы акәӡам уахь дышнеиуа, дымнеир ԥсыхәа имаӡам ауп. Уи заманала зегьы ирдыруеит.
Рашь ихаԥыц аҿҿа ыҵго уажәы-уажәы Олеги Амзеи дырзыԥшуан. Уи иблақәа адәахьала иччошәа ааҟарҵан, гәынамӡарала ҿааиҭит.
– Шәықәԥала, нас, иахькылыжәго аабап!
– Ишәыхьи уара, аколлектив ҳәа шәызҿу ҟамлаӡац, арахь шәара хыла-гәыла шәеилалеит, – днарыбжьалеит Леуа.
– Ианбыкәыз арҭ ззықәԥо аҵас, – Олеги Амзеи ибла нырхигеит Дауҭ, – хыла-гәыла ҳанеиланамҵацыз?!
– Иаҭахӡам, Олег, ауаа ргәзианра сақәшәеит ҳәа аҵәы рылаҵара, – ҿаиҭит Рашь уи днеиҿагылан, – ҳара ҳажәлар зқьышықәсала абри адгьыл аҿы инхоит, аха амла ҳакит ҳәа аӡәы днеины думыҳәаӡацызт, – иҭәыз акалаҭ ихала иаашьҭыхны, ацахьы иҿынеихеит.
Олег азнык азы изеилымкааит Рашь шьыжьнаҵы аҩны дзааз.
– Мамоу, Кадыр, дсыргәамҵӡом, аурыс Мрақыҭан сасра данаа, баша иҟоума арҭ ашьхақәа, днарықәԥш-аарықәԥшып сҳәеит, наҟ даныхынҳәлакгьы сшәарыцеит имҳәари?!
– Рашь, уи машәыр анихь, мрақыҭаа зегьы ахьымӡӷ аагеит. Хараҵәҟьа думышьҭын, суҳәоит, баба! – уи диашьапкит Кадыр.
Амҩа есааира аҩада ихалон. Рашь ишәақь ихәда иахымшьӡакәа, уажәы-уажәы дааҭгылан дахәаԥшуан. Арҩаш заҵәык акәын ҿааихак змамыз. Уи иахагылаз аҵлақәа макьана еиҵәаӡа абӷьы иҭалаҳан иҟан, зыбӷьы каԥсоз аҩада игылақәаз ракәын. Убри акәын, џьара еимҟьарак иақәымшәозар, арҩаш ахаҭа узмырбозгьы. Ахьаҵлақәа рымҵан ахьаԥарч еиԥш, шьамханынӡа ахьа рымҵаԥсан.
– Уажәшьҭа ҳгәы ҳҽанызароуп! – иныҟәашәа иаагирхеит Рашь, – ас ахьа анырацәоу, амшәгьы шәарҭоуп.
– Амшә умыргәаакәа иужәлаӡом! – ҿааиҭит Олег.
– Уи уара ухазы иумаз, исмыргәааӡеит ҳәа унеины уҽаҿаужьыр, нас ушамҵыҵра сыздырцәом! – аҭак ҟаиҵеит Рашь.
Амҩа иаҳа-иаҳа иҭшәахон, насгьы арҩаш ахы иаақәымҵӡакәа ицон. Ахьаҵлақәа ирзааигәа-хацыԥхьаӡа, ршьаҿақәа ашьшьыҳәа идыргылон, рыԥсы ӡаны иааиқәтәон, аха шәарахк макьана ирԥыхьамшәацызт.
– Амшә ҳԥылар иҟаҳҵои, Рашь! – ибжьы ныҵакны ҿааиҭит Олег.
– Ашәақь лагәыдҵаны иаҳшьуеит.
– Ирыцҳаӡами?
– Ирыцҳазар, – иаҳԥымлааит?– иааҿахиҵәеит Рашь.
– Еилыскаауеит? – аумак агәра мгацәакәа ихы ааирҵысит
Олег. Рашь иҭахын уажәымзар-уажәы игәы хьу-хьууа иҭаз зҵаарак иҭиирц, аха изыхирҟьашаз изыԥшаауамызт. Еиҭанаскьеит. Раԥхьа игылаз ашьхақәа ана-ара асы рықәнаухьан.
– Иубома, иааигәаӡаны асы аузаап! – деигәырӷьаны ибжьы наиргеит Олег.
– Избоит, избоит, – имырхьаацәакәа иаҳаит аҭак, – араҟа аӡы ҳзырсӡом, еиӷьуп ҩадала ҳахыкәшар! – Рашь ишәақь инапаҿы иааникылан, дкаууа аӡхықә иацыргаз амҩахәасҭала ҵаҟа дынҭалеит, – уааиуама, усыхьӡа усыхьӡа, – ҿиҭуан уажәы-уажәы. – Абна ҳхалароуп! – ҿааиҭит Рашь, – ацаҟьахь уназгоз аҿагыларҭақәа рахь ихы наирхеит. – Абри ацаҟьа ақәцәан ицәырҵуеит аџьмақәа, ҳара уи аҵаҟа аԥхьакырҭаҿ ҳаҟазароуп.
– Избан?
– Избан умбои, ҳаихсыр, зегьы акоуп ахы зықәшәо аџьма аҭаҳара аҽҭанажьуеит. Арантәи иаҳа еиӷьны иаабоит.
Олег уаҳа ақәҿиҭӡомызт, ана-ара даҿагыло уи дишьҭаланы иҿынеихеит. Аха дааԥсеит. Даҽа маҷк дхалеит. Ишьҭахь дынцәыҵыԥшит, аха адгьыл, – аҵа амамызшәа ихаран. Игәеиҭеит уаҳа дышзымхалоз.
– Умшәан, умшәан! – ҿиҭуан Рашь, аха Олег аҭак ҟамҵаӡакәа ацаҟьа даҿагылан. Ипҟыш-пҟышӡа, ихьшәашәаӡа илахь аԥхӡы аалҵит, икәадахеит ишьамхы.
– Ухаҵами, абааԥсы, уеиха! – ҿааиҭит Рашь, аха Олег дахьаҿагылаз дҵысӡомызт. Нас ауп ианидыр...
Акьыба дхаланы дылбаауазшәа, ана-ара даҿагыло, дацк дахьынҳало, хаҳәык инапы акәыршо, иҽаауижьын, ихаҿынӡа дааскьеит. Изнапык ала ацаҟьа иалҳәҳәоз ахаҳә инапы аҿаиршәит, егьи – ҵаҟа инаирххеит.
– Абар снапы, цқьа ирӷәӷәаны иаанкыл! – ҿааиҭит Рашь. Зымч цахьаз Олег инапы наган Рашь иарӷьа инаҿаиршәит. Ҵаҟа ихы ларханы данынаԥшуаз, Рашь ибон аҳаракыреи аҵаулареи. Иаԥхьа иаамацәысит лаԥшҵашәарак. Инацәкьарақәа ааиҵихын, Олег даауижьит. Уи ибжьы ашьхақәа инеимырда-ааимырдан, дыкәлаауа ҵаҟа иҿынеихеит. Абар, абар, аҳауа далҵәраа ашәымаҭәа дарганы иаԥхьа даацәырҵуеит Амза. Уи ҵаҟа иҭҟьаны ицо арҩаш аиԥш алабжыш лҿыҵкьаса ицоит. «Сзушьызеи, Рашь, уаҳа рыцҳашьара улаӡами? Сынасыԥ узагәҭасзеи, иузызухьазыз сара рыцҳа цәгьарас». Аха ари алаԥшҵашәара аҵыс аиԥш иниаҟьан ицеит. Рашь Олег илахь данықәԥш, ипҟыш-пҟышӡа аԥхӡы хьшәашәа иарганы иҟан.
– Ҳаит, уеиха! – иҳәеит Рашь, нас дкәалкәало даашьҭыхны ивараҿ дааиргылеит.
– Ашәарыцарагьы сҭахым, ахаҵарагьы, – иҳәеит Олег иԥсы анилала. Ацаҟьа абарҵаҿ рҽырманшәаланы итәан, аха иззыԥшыз акгьы ыҟамызт.
– Сишь, абар иахьааиуа! – аб атәыҩақәа ыршаны, ахы шьҭыхны инаԥшы-ааԥшуа, ацаҟьа иаақәгылеит. Уи инашьҭарххны иааит ӡсык, нас ан, еиҭа, еиҭа. Урҭ ԥшыхәра иауазшәа, акакала ицәырҵуан, иааҭгылан иӡырҩуан, нас акәын анаҩсантәи анцәырҵуаз.
– Актәи уеихсыр ҟалаӡом! – иҳәеит Рашь.
– Избан, уара ухазын иуҭахума? – аарлаҳәа ишәара иагәылҩны иибаз ассир иазиҳәара изеилымкаауа ҿааиҭит Олег.
– Уи аб ауп, – зегь зырҿио.
– Аа, аҩбатәи?
– Аҩбатәи хәуҷуп, иарак адагьы ыҟаӡам.
– Ахԥатәи ҳаихсып нас!
– Убри ан ауп иушьыр ҟалаӡом!
– Аԥшьбатәи?
– Убри уеихсыр ҟалоит.
– Уи ԥшӡоуп, сара сзеихсуам! – ҿааиҭит Олег.
– Уеихс, сымҳәеи!
– Мап, мап, – дгыларц далагеит Олег. Рашь урҭ зегьы
ицәеимпыр ҳәа дшәазар акәхап, ишәақь инапы иқәырсны, аҵықь ааҭиргеит. Аџьма еиҵасын, аԥхьатәи ашьапқәа аашьҭнахит, маҷк иззаӡа иаанхеит, нас амч зегьы еизганы аҽнышьҭнахын, икаууа ҵаҟа инҭалеит.
– Абас ианыҟоу, Олег, – дҩгылеит Рашь, – удырҩатә еиӷьхааит рҳәоит.
Олег уи змааназ ҳәа дымҵааӡакәа, иблақәа ҭраа рҿаԥхьа аҵла ашьапаҿы иаҿажьыз аџьма дахәаԥшуан.
Олег аамҭа кьаҿк иалагӡаны Мрақыҭан, шамахамзар зегьы иӡбахә раҳаит, дырбеит, дырдырит. Ииашоуп, игәы ҭызгаша аҟара игәы нзырхақәашазгьы дрықәшәеит, аха аамҭа аҳақьым бзиа иҩызоуп, ахәрақәа арӷьоит, нас мыцхәы иумырхьӡакәа ахәра ҿыцқә уннаҵоит. Зынгьы ичамадан ааиқәиршәан, аха нас ихала дахьхәит. Избанзар, аус злаз иара дыззааз аус аҟаҵара акәын, егьирахь – ашьхауаа ахшыҩ рыҭареи, рҵасқәа реилагареи иара инапы ианымызт. Аҵасқәа реилагара ҳәа уи маҷк ицәыхьанҭан игәы иаанагозар ҟалоит, аҵасқәа реилагара рзин иара имамызт. Аха Олеггьы идыруан даҽа ҵаскгьы – уажәшьҭа идыруазаргьы ԥхашьараӡамызт, – уи идыруан мрақыҭаагьы дара мрақыҭаа рҵасқәа реилагара азин шрымамыз. Аха иахьа иҿыцны ичамадан аиқәыршәара далагеит Олег. Иахьа уи иаҳа изыманшәалан ари аус, избанзар, ихала дынхеит аҩны, Кадыри Камаҷыҷи даҽа қыҭак ашҟа ԥсрак ахь ицеит. Хьыма лакәзар аусурахьынтә дмаацызт. Дымцоз, дырԥымлоз еиҭа, аха иабаҟоу иҟаиҵара издыруам. Мчык игәҭасны аҩныҟа ддәықәнаҵарц иаҿуп, даҽа мчык ашаха ихәда инаханаршәын, ари ақыҭа далаҿаҳәаны дакуп. Заҟа иҭахымзеи Рашь игәы нирхар! Еиҭеигәалашәеит иацтәи реицәажәара.
– Уара, Олег, мрақыҭаа рыӡӷабцәа рынаскьагара-рааскьагара мыцхәы иугәаԥхазшәа збоит! – аҽгьы дақәымҵӡакәа мчыла иҽырччо ҿааиҭит Рашь.
– Сара даара сҳәатәхаҵаҩуп, Рашь, мрақыҭаа снапы ианырҵо ҟасҵоит! – иҳәеит ибла амра иацәыхьчан Рашь диҿаԥшуа.
– Ус акәзар, – атрым ҳәа иҽы дналбааԥеит Рашь, Олег ижәҩахыр инапы надиҵеит, даанаирҟәын, илымҳа инҭеиҳәеит: – Сара Амза лыда ԥсҭазаара сымаӡам!»– нас ишыҟаиҵац еиԥш, иҽы днаԥхныҩлан днақәтәеит. Олег дшанхеит...
Абар, уажәыгьы ичамадан рхианы игылоуп. Ишԥеиҭаху знызаҵәык иадамзаргьы Амза лацәажәара! Аха, анцәа иишәиша ашьха ҵасқәа! Заҟа иразузеи, заҟагьы иџьбароузеи дара! Заҟа иҵәахузеи, заҟа иаартузеи дара! Заҟа иҿыцузеи, заҟа ижәытәузеи дара!
Идыруеит, идыруеит Амзагьы иара ибара дшахгәаҟуа.
– Амза, сара даара бзиа бызбоит! – ҿааиҭит уи зны аимҟьара шибазҵәҟьа Амза дналыхәаԥшын. Амза иџьалшьаз уи арҭ ажәақәа аԥсышәала иахьиҳәаз ауп, аха гәаныла мцак ԥыр-ԥыруа илыцранаҵан, лхы ахьылгара лзымдыруа даақәхеит.
– Ус ҟалашьа амаӡам! – ҿаалҭит маҷк анца.
Уаҳа акымзарак леимҳәаӡеит. Акымзар акы! Адырҩаҽны ауп Рашьи иареи анеиқәшәа.
Олег ахәыцрақәа деимырхха дшыркыз, агәашә абжьы геит. Хьыма дшааҭалазҵәҟьа, дналԥылеит.
– Укәашароуп, зегь реиҳа узыргәырӷьаша акы уасҳәоит! Олег дуалы-уашо даанхеит.
– Сбыкәыхшоуп! – ҿааиҭит аԥсышәала, насгьы ииашан исҳәозар гәасҭап ҳәа акәхап, иқьаад днаныԥшылеит, – сбыкәыхшоуп, Хьыма! – дымшәаӡакәа иаҳагьы уи ажәа днақәыӷәӷәеит, – сыргәырӷьа, ибылшозар, даара сгәалаҟара цәгьоуп! – ҿааиҭит егьырҭ зегьы урысбызшәала, илахь шеиқәыз удыруа.
– Иҟалеи, Олег? – лгәы иамыхәакәа дҵааит Хьыма иаацәырылгаз асалам шәҟәы иркуа. Олег дшынахәаԥшызҵәҟьа идырит иан лышәҟәы. Абар изааигәаӡоу, игәалаҟара шьҭызхуа, изгәакьоу ашәҟәы.
– Иҭабуп Хьыма, иҭабуп! – дналыдыххылт лара, нас лнапы лымихит.
– Бӡырҩла илҳәо! Сара хар сымам... та... та... уи ҳҭахӡам, анаҩс аа иахьану «уздызкылаз аԥсуа ҭаацәара пату ақәҵала, аӡәаӡәала асалам сызрыҭ! Аурыс ан лысалам ҟәандоуп, иразуп ҳәа сызраҳәа. Сара аӡәыр даауазар, гәыкала сырԥылоит...» Нас, нас... нас, аҳа снеит уи аҭыԥ аҿгьы «аҩыжәра уаламган, суҳәоит, аӡӷабцәа бзиа иумбан, уара уда уаҩы дсымаӡам, срыцҳашьа...»
Азнык азы Хьыма аҵәы рылалҵарц лҭахын арҭ ажәақәа, аха иҟалаз сеидру, мчык дааннакылеит. Олег ихы иқәыршәны амардуан дынхалан, Хьыма длыхәаԥшуа даагылеит. Уи лхы-лҿы иахьа лымкаала иааԥсаны иҟан, мчыла акәымзар, хала иччаӡомызт. Олег иоуз ашәҟәы иаҳа дарлахҿыхзар акәхап, дааҟәымҵӡакә Хьыма алаф лылихырц акәын дызҿыз.
– Иҟалаз сыздырам, шьыбжьышьҭахьтәи амра аԥхара иаҳа имаҷхеит, – иҳәеит иара акәасқьа аҟынтәи.
Хьыма илдырит арҭ ажәақәа лгәалаҟара ишазкыз.
– Уара уеиԥш анаука здыруа, ихамышҭуазароуп ҭагалантәи амреи аԥхынтәи амреи ԥхарала ишеиԥшым! – ҿаалҭит Хьыма ҵаҟантәи арԥыс диҵаԥшуа. Дааԥышәырччеит. Луада дныҩналан, лымаҭәақәа ааԥсахны, аҳәымсаг аашьҭыхны аҩны днавалеит. Олег иакәзар, ичамадан, еиҭах аҩынтә раангьы, иаартны икаруаҭ аҵаҟа инаскьеигеит. Амш, аиашазы, аҽаԥсахырц аҭахызар акәхарын, иаалырҟьаны ақәоура иацәыԥхашьозшәа, аҽазыҟаҵара иаҿын.
Олег акәасқьа даалбаан, Хьыма илԥссоз аҩаршьҭра инаваршәны аҩцарахь иҿынеихеит.
– Ҳҩы зеиԥшрахаз гәасҭоит! – иҳәеит иара, ашә аартны уахь ихы аныҩнеикуаз.
– Ыыҳы! – ажәа мҳәаӡакәа уи днеиқәшаҳаҭхеит Хьыма.
– Ал-ҵла ҳарак дуқәа ирыҵагылаз аҩцара, ӡынгьы-ԥхынгьы ихьшәашәаӡа иҟарҵон. Аҳардан жьы аҵәыҵәы фҩы иалаӡҩаны иԥынҵа инҭасит. Олег ибақьаӡа аиаҳәа ихәаны ианыз ажьаӷь ааиртытын, акәапеи нӡааиршьшьылт. Еимҟьрак ахы аҵыхәала ашәах харчыла акәапеи ҭәит, инаиҿыҵаикын агьама ибеит. Алакә аҟынтәи иаагаз арыжәтә иаҩызан. Ахаан имжәӡацызт уи аҩыза. Еиҭах азна лаирҭәын, иҿыҭуа Хьыма аԥссара дахьаҿыз дналыдыххылеит.
– Агьама ба, ассир аазгеит! – инаган лқьышә инықәикит.
Хьыма лхы данҩаха ауп уи иангәеиҭаз, – уи лыблақәа цәаакны ишыҟаз.
– Саҭамзааит, Хьыма, сбыкәыхшоуп! – аҵыхәтәантәи ажәа аԥсышәала инациҵеит Олег, – иҟалазеи, сара ара сыҟоуп! – Мап, мап, Олег, сара схәыцрақәа еилалацәеит, иааги
хәыҷык зжәуеит! – иналҿалкит, – аҳ, ихаахазаап, саб издырӡом акәымзар, ари амаҷар ашәа ахиҳәаауан. Иаанхаз уара ижә.
Олег акәапеи днаҿыхәан, уи лыбла дхыԥшыло даагылеит.
– Зегь акоуп бара рыцҳарак бақәшәаны быҟоуп, ибҭахызар, сыгәра бызгозар, иҳәа. Сара цхыраара дук сзыҟамҵаргьы, бгәырҩа аныбҳәалак, бхьаагьы иаҳа имчыдахоит...
Хьыма лхы-лҿы иаҳа иаалашеит.
Хьыма акраамҭа ҵаҟа дышьҭаԥшуа аҟәардә лаҟә дықәтәан. Хәыцра гәарҭак деимырххо дыркын, дрыцҳаршьаӡомызт, деимыжәжәа дықәаҳҵап ҳәа иаҿын. Лхы-лҿы
дааҩаханы ашҭа даақәыԥшит. Олег уи лхәыцрақәа аҷҷаҳәа дрыԥхьазшәа даангылеит. «Иаҭахӡам амцхә азҵаара лыҭара» ҳәа игәы инҭеикит аҵыхәтәан. Хьыма дгәыкын уажәы, иарбаныз иаԥызгоз, аԥшӡара акәзу, агәыкра акәзу? Сеидру. Олег даҽазнык днаҿыхәоит акәапеи иҭаз аҩы. Дамшә ҳәар-ԥсаруа иаакылсын, ахы Хьыма лшьапқәа инарыдҵаны «ибыхьи рыцҳа сабабыцхраари» аҳәозшәа аблақәа ҭааӡа илҿаԥшуа иаатәеит. Лара лнапы Дамшә ахы ианықәылшь, иҩаҵҟьан иаҳагьы агәы каршәны иаалыдыӷәӷәалеит. «Уаау, уаау» ҳәа ҿнаҭит ашҭа анҭыҵ игылаз араҵла ду ақәцәан иқәтәаз аҟәраан. Еибырҳәазшәа зегьы уахь инаԥшит. Олег даҽазнык днахәеит.
– Адунеи аҿы иқәу аԥстәқәа зегь реиҳа ацгәи амаҭи сцәымӷуп! – ҿаалҭит Хьыма анахьгьы еиуамкәа, арахьгьы еиуамкәа.
– Избан, амаҭ ԥстәы цәгьаӡам! – лгәалаҟара иҽанирнааларц акәхап, усҟак длыхәамԥшӡошәа даацәажәеит Олег, нас ишьамхы ааиқәиршәын, ихы пату ақәҵо, длазҵааит: Ибдыруазеи, бара, Хьыма, Аиргь изкны?
– Аиргь аԥстәқәа дрынцәоуп! – ҿаалҭит Хьыма оумак днақәмыӷәӷәацәакәа. Иҟалап уиала исҳәаз ахьынӡаҵабыргу сзадгылом ҳәа лгәы иаанагазар.
– Сара, ҳәарада, интересс исыман Аиргь изку аҳәамҭақәа, аха уи изкыз ашәақәа слымҳала исмаҳацызт. Насгьы иҟоу бдыруоу, Хьыма, – иҟәардә днахан иаҳа даалзааигәахеит Олег, – ари аҩыза ашәеи анцәахәи змоу амилаҭ – адунеи аҿы раԥхьаӡа ақьырсианра шьҭызхыз иреиуоуп. Олег ибжьы ааирхәыҷит, алкаақәа рыҟаҵара ишаҭыԥмыз ибазар акәхап, иџьыба дҭалан қьаадк ааҭигеит. – Кадыр исеиҳәеит уи изкыз ажәабжь. Уаанӡа сара ишыздыруаз уи арахә дрынцәоуп ҳәа акәын, аха аԥсабарагьы нцәахәыс дамазаап.
– Саб иага жәабжь иҳәахьеит, сара иабасгәалашәо? – Олег ишҟа лхы аашьҭылхит Хьыма, ашьшьыҳәа лнапы ҟәымшәышәқәа Дамшә ахы инықәшьуа.
– Дыҟазаарын Кьагәа ҳәа шәарыцаҩ ӷәӷәак. Зны, ашьхараҿ ақәаршаҩы анихьӡа, аҳаԥы дҭаланы, иуапа иҽылаҳәаны иссирӡаз ашьха ԥсабара дахәаԥшуа дааҭгылеит. Икыдҵәан инеиуан ақәа. Даҽа ҳаԥ дук аҟынтә агәылшьап лҭыҩрын, аԥсабара зегьы хнафаауа иалагеит. Убри азмырхакәа, арҩаш ихышхыҵәан, ашьхақәеи аԥсабареи ӡаанарҟәрыло иалагеит. Кьагәа уаҳа илуршозыз, иԥсы дацәымшәакәа Аиргь иашәа аацәыриган, ибжьы нхиҵеит. Ашәа нагӡаны даалгоны адыди амацәыси ԥжәеит, агәылшьап акәзар, бжьџьара иааиҩнаҵәеит.
– Суҳәоит, Олег, урҟәаҵ наҟ Кьагәарааи, Ҳаҭажәыҟәарааи!
– Ибҭахума, абзиабара иашаҵәҟьа иазку алакә басҳәоит! – иблақәа лықәкны ҿааиҭит Олег. Уи иблақәа Хьыма илԥырхагахар ҳәа ишәозшәа иҩаҵыззан, наҟ-ааҟ ирыбжьагыланы аҽырххара иалагеит Дамшә.
– Алакә? – дааԥышәырччеит Хьыма. – Урҭ ашықәсқәа сара сырҭысхьеит. Еиӷьуп исоуҳәр: амаҭ бзиа изубои уара?
– Сароу?
– Ааи, нас сара соума?
– Амаҭ дунеихаан ауаҩытәыҩса цәгьара изнамуӡац.
Иашоуп, амаҭ иалаӡам ауаҩра, аха, ауаҩы амаҭра анилоу рацәоуп. Ишиламкьысуа идыруазаргьы, исшьындаз ҳәа дыҟоуп.
– Ауаҩы амаҭра анилоу рацәоуп! – еиҭалҳәеит Хьыма Олег иахь днаԥшны. Сеидроу уи дзызхәыцуаз, арҭ ажәақәа анеиҭалҳәоз. Иҟалап иара ииашан деилылкаауазҭгьы,
иҟалап, аиашаз, амаҭ акымзарак ахарамызҭгьы, аха ишыҟазаалакгьы исцәымӷуп ҳәа иалҳәеит. – Саҭамзааит, уажәшьҭарнахыс бзиа избалоит, аха Дамшә еиԥш ахы снапы сзықәшьуам! – дааԥышәырччеит, нас еиҭах амаҭ гәнылкылазар акәхап, лцәа дааҭаӡыӡеит. – Иҳәа, Олег, исцәымӡакәа! – иааҿахҵәаны даацәажәеит Хьыма, – Амза дугәаԥхома уара?
Олег аӡәы ихы дасызшәа дҟәызгаӡа даақәтәеит.
– Аҭак исуҭо ега аҩысҭаара аҵазаргьы еилыскаауеит! – еиҭа лхы-лҿы ықәлашо ҿаалҭит Хьыма.
– Аиеи, аиеи... – иҵегьы иҳәарцгьы шиҭахызгь, даҿахо далагеит иара. Абырсааҭк азҵаарақәа изцәырҵит «Избан, изылҭахузеи, иаҵанакуазеи» ҳәа игәы иаанагон уи.
Хьыма лхы-лҿы лашон, уи лхәыцрақәа зегьы ааҵәак иҭаҵаны лыжәҩа иқәны уажәы инықәырҩрны икалыжьызшәа, лхы-лҿы аԥсы ахалеит. Заҟа лыблақәа ҭбааузеи, заҟа иҵаулоузеи, анцәа ҳазшаз, исыҵалазеи, сынасыԥ сажьома? – раԥхьаӡа акәны игәы иаанагеит Олег.
– Сара сеигәырӷьеит уара Амза бзиа дахьубаз, – ҿаалҭит Хьыма, – аха лареи уареи шәеинасыԥхара цәгьоуп.
– Избан, Хьыма? – дналыдыххыланы лыҩнапыкгьы днарымҵасны иааникылеит, – сбыҳәоит исабҳәарц, избан? – Хьыма даанаԥш-ааԥшит. Олег иныруан уи лгәы хәыҷы атыгә-тыгәҳәа аисра ишаҿыз. – Избан? – ибжьы ныҵакны длыҳәеит еиҭа.
– Акы – аҵасқәа ируам, – лнапқәа ааимхны акгьы ҟамлаӡазшәа инацылҵеит лара, – ҩбагьы – уи Рашь длышьҭоуп.
– Иаҳҳәап, лара сара сылҭахызар? – Уи мацара азхаӡом.
– Ишԥазымхо, лара аҵара лымоуп, дҿатә уаҩуп.
– Лара дҿатә уаҩуп, аха уара ажәытә бџьарла уршьыр ауеит.
«Исыдылҵои ари аԥҳәызба, исалҳәо закәызеи, измаанои, уеизгьы-уеизгьы сара сахь уиас лҳәарц лҭахызаргьы, иаалычҳарауазеи, абыржәыҵәҟьа аҭак лысымҭар ҟамлаӡои?» ҳәа зынӡа аӡыжь иагәылахаз диҩызахан дгылан Олег.
– Нас, ишԥаҟасҵари сара? – акы сабжьбымгаӡои?
– Иуабжьызгозеи, уара уеиԥш саргьы... Изура сыздыруам Олег.
«Абар-абар исыдылҵоит, абар-абар исалҳәоит. Ари дмаалықьуп, аха Амза лоупеи раԥхьа исгәаԥхаз.»
– Акы бацәымшәан Хьыма, зегь бзиахоит.
– Иарбан ибзиахо, иара Амза длышьҭоуп!
«Шьҭа агәра згар ауеит лара бзиа сшылбаз» ҳәа игәы
иааҭиҳәааит Олег.
– Сара саныхәыҷыз бзиа дызбеит Рашь! – ҿаалҭит Хьыма.
Олег иҟаиҵара изымдыруа, дбыр-быруа уи дналыдыххылан лнапсыргәыҵа дагәӡит, нас, ажәҩан далазшәа дгәырӷьаҵәа дааҟалеит.
– Уиижьҭеи иара ида хәыцырҭа сымаӡам. Рашь сара саԥхьа даангылам ыҟаӡам. Уажәы Амза лахь ихы ирхеит! Сишьит, – лхы лалырҟәит, лыблақәа аацәаакит Хьыма, – абри ауп сылахь еиқәызҵаз Олег, угәы иалымсааит. Ахаҵа иаҳа изымариоуп абзиабара аӡбахә аҳәара. Сара оумашәа избоит арҭ зегьы уара иахьуасҳәаз. Исыздыруам ишыҟалаз, сара ҳаҩны уиизшәа збоит, уаргьы абри ашҭа уааӡаз џьысшьоит. Абри аҩыза уаҳахьоума џьаракыр?
Ашҭа анҭыҵ араҵла иқәтәаз аҟәраан ббаӡа ажәҩан ахь ихалеит. Олег уи дахәаԥшуан ҿымҭӡакәа. Хьыма лажәақәа
игәы дырԥшаазар акәхап, урҭ рцынхәра аҳәашьа дақәшәомызт, «Бымшәан, зегь бзиахоит» аамҷыдахаз.
– Уара уиашазаарын, бгәы иҭыхо бҳәар, иаҳа аԥсеивгара бнаҭоит умҳәаз, Олег? – длахҿыхӡа дааԥышәырччеит Хьыма, – ииашазаап, уажәы еиҳа сеиӷьуп иҭабуп.
– Хәыҷык ҭахеит ҳәа сыҟоуп! – ҿааиҭит Олег ихы-иҿы лашо, нас ашьацра иларшәыз акәапеи аашьҭихын инап ҟьаҟьа наҵаҵаны иааиҿеикит.
Аԥша хьшәашәа нықәсит ашҭаҿы. Уажәраанӡа ацәажәара азин рымаӡамызшәа, уажәы ихәыҭ-хәыҭуа иааилалеит аҵла абӷьқәа. Дамшә ахы ырнааны ашьац иныланаҵан, иӡыӷәӡа иԥшуан адгьыл агәеисра иазыӡырҩуазшәа. Шьҭа ахәылԥазрахь ахы кыднаҵон, агәашәқәа рахь арахә ааскьон.
– Сара ишуасҳәаз иҟалоит, Рашь. Умбои Аҟәантә иааны иҟаз ииҳәаз. Сыхьӡала усмыԥхьан убас иҟамлозар, – раԥхьа мрақыҭаа зегьы адгьылқәа шәара ишәтәуп, шәнапаҿы иҟоуп ҳәа рарҳәеит, нас иаацәырҵын, аҭаҭын ддырҟаҵеит – убрыгьы аамҭа ҿыц иагеит. Нас иаалаган, имаҷзаргьы, аԥш рымырхит, уажәы аколхоз ҳәа акы еиҿыркаарц дцо-даауа ауаҩы дыбжьоуп. Сыԥсымзар, убри хыла-гәыла ҳаиланаҵоит! – иҭаҭын лҩа ҭырббуа уажәы-уажәы Рашь иахь дыԥшуа дцәажәон Дауҭ. Аҽқәагьы урҭ ирҳәоз иазыӡырҩны игәныркыларц рҭахызшәа, иааидыҳалома уҳәаратәы еизааигәаны ицон.
Рашь дцәажәаӡомызт.
– Акы уҳәарауеи уара, ахы ухәлашәама? Абзиабара уараапкызар? Амза ҳәа иҟоу ухы лгаӡеит ҳәа сыҟоуп.
– Усхымыччан!
– Дабоуҭаху, уара аҽага иннарҵәахьоу иӡӷаб! Чоу сымҳәеи! – аҽгьы днақәҵәҟьеит Дауҭ, – насгьы адунеи дакәшан даахьеит, доурысхахьеит. Илыхьи, Хьыма?
– Баша иуҳәоит, уи даԥсуа ԥҳәызбоуп!
– Даԥсуа ԥҳәызбандаз, ҳабацәа дырҿаԥалан дцәажәозма! Аколхоз бзиоуп ҳәа зегьы иралҳәоит.
– Иралҳәалааит, нас!
– Ишԥа, ишԥа? Урыстәыла иакәшахьоу лоума уара иалухыз? Ҳара ҳаума икаужьуа? Агәы узҭамзаап, уара, Рашь! Амза унапаҿы дшыҟало удыруазар, уара уқыҭа уаа аколхоз акәым, еицәоу акрыҟазаргьы ирзааугоит. Мамоу, дад, ус аусқәа зцом, иуҭахызар – Амза ара дыҟоуп, ҳаицхырааны аус узыҟаҳҵап, ухы дархәа, аха ҩызаҵәҟьас уи лышьҭыхра сара сақәшаҳаҭым.
– Иҟалеи нас, уара уақәшаҳаҭымзар? – ибжьы аацәыриган, ихы дҩахеит Рашь. Уажәоуп ианиба – аанда дықәгыланы шьапыла ажә ахы ишьышьуан аҷкәын хәыҷы. Аҽцәагьы агәашә иахьазааигәахаз оумашәа ибазшәа иааҭгылеит.
– Ажә ашҭа иҭацал, Беслан, уан дукәыхшоуп! – лыбжьы амҳараҟынтәи иаалыргеит аԥҳәыс. Беслан хәыҷы агәашәи аҵәҩан ахи ирхаршәыз аӡарҵәи аахиршәан, ажә амҩа шеиҭазҵәҟьа, ахы шхаз ашҭа инҭалеит. Аҳәыс хәыҷы игыргыруа абарҵа иааҵыҵын, аҵыхәа патагәаӡа аин инаԥылеит. Аԥшәма ԥҳәыс ажә ахьаразы лҿанаалха ауп, аҽцәа лылаԥш анрықәшәа.
– Шәымҩахыҵ, Дауҭ, ҳаԥшәымаз! Шәаҳцәымшәан, ишәызцәыраагашагьы ак ҳаԥшаап! – дааӷьаҵәы-ӷьаҵәит аԥшәма ԥҳәыс агәашә ахь дааскьо.
– Мап, мап, шәеиҵахап ҳәа акәӡам, шәбеиахааит, маҷкгьы ҳаццакуеит.
– Иҟазыз ҵаара ԥхашьарам, аусҳәарҭаҿ ауаа еизон рҳәеитеи? – аанда дазааигәахеит аԥшәма ԥҳәыс.
– Иҟахызыз, аколхоз еиҿкаатәуп рҳәеит.
– Нас ибзиазар, мап зкуада.
– Мамоу, мап зкуаҳәа уаҩ дыҟаӡам. Уи атәы макьана
иагарааны ирҳәап. Иҟоу бымбои, Ҭаҭушьа, бара быԥҳәыс еибоуп, аха, избасымҳәои аколхоз иаанаго хҵәароуп. Абра иҟоу зегьы ҳааидгыланы аус ааур, аамҭа ҿыц инахәлабга ицоит. Аха, убасгьы акәзааит, – даахьаҳәит Дауҭ, – аамҭа ҿыцгьы ҳара иаҳтәыми, иаҳцәызгода? Чоу! – иҽы днаҵаҟьеит иара. Рашь дахьгылаз, дааҟәымҵӡакәа Беслан дихәаԥшуан. Ахәыҷы иакәзар, дгәаҟуан, иан дааиаанӡа аҳәыс аин исзаҵцозар ҳәа ашьапы кны дахон, аха иара, ашәах аҿачы ачыргә ҭнырҩаахьан. Рашьгьы иҽы аақәацан, аҩыза инашьҭалеит. Иблақәа ҭаа ашҭа дҭаԥшуан. Ашҭа иакәыршаз агәара хәарҽхахьан. Амҳара аҟынӡа данаа, деиҭанаԥшит. Уииахьеиҟаразиамазаԥенџьыр,ееҵәаӡа ишәын.Рашьибла иҿыцҳаҳараӡа иаахгылеит зегьы...
– Ухәыҷымхан, Рашь, арахь уааԥши, ари адгьыл уаақәла! – аџықә-џықә дыччо ихы ырнааны ҿааиҭит Дауҭ. Рашь ацәа даалҵызшәа даалах-ҿыххеит, Дауҭ днаивагыланы иҿынеихеит.
– Ииасхьоу уашьҭамлан, Рашь, ҳара даҽакын ҳазлацәажәоз, иугәаласыршәап иуҭахызар.
– Схалагьы исгәалашәоит.
– Уи заманоуп. Уареи сареи ҳаишьцәоуп ҳзымеицәажәари гәыкала.
– Изҳәада, гәыкала ҳаицәажәом ҳәа! – днацралеит Рашь.
– Ҳаицәажәозар – ибзиоуп. Мрақыҭан иреиҳаӡоу асас дахьнаргоз аҩнаҿы, Ҭемыр иԥҳа дыҩнагылароуп ҳәа угәы ишԥаанагаӡеи, мышкы шьыбжьаанӡа акәзаргьы. Дарбан иурԥхашьарц иуҭху? Инагоу аҭоурых змоу уаб аԥсуа хаҵа иҩнаҭоума? Дыцқьазааит, аҭаххаргьы! – днақәымчит Дауҭ, – аха уи уара дуҩызам, шәгәы иҭоу еиԥшӡам. Уи уаб имал шаны ауаа ирымазарц даҿуп, уара, уи лшьапаҿы утәаны бзиа сба ҳәа улыҳәаларц уҭахуп. Ахаҵа иаҭәаӡам аҵәуара! Ухы уҩахи? – инапы Рашь ижәҩа инықәишьит, – иухоумыршҭын, иахьатәи аамҭа шыхьанҭоу, иахьа иуцәцаз ахаан ишыхнымҳәуа.
Сгәы ԥҵәаҵәҟьеит, Дауҭ, сгәы ԥҵәеит! Исыхьлакгьы сыхьааит, мышкы иадамзаргьы аԥсҭазаара ҭынч сымандаз ҳәа сҟалалоит! – ихы ҩышьҭихит Рашь. – Уареи сареи ҳаума аамҭа аанызкыло! Узықәгәыӷша акрыҟазҭгьы даҽакын.
– Уареи сареи ҳауп. Аха, ҳара ҳәа сызҿу заҟа ирацәоу удыруоу! Адунеи ааҳарҳәуеит, Рашь, адунеи! Иагарааны иаҳзаап аколхоз аҵыхәала, аха макьанагьы амал ҳара иаҳкуп, аарыхгақәа ҳамоуп, абџьар ҳамоуп. Аха, ҳара агаӡақәа, ҳшәыргәындақәоуп, абна, ҩыџьа-хҩык атапанчақәа рҟәынҵаны аусҳәарҭаҿы иаатәан, зықь-ҩык, аҩ ҳаҵалеит, сиашаӡами? Убарҭ ухала урзымхаӡои, Рашь?!
– Еилаԥыҵәҵәаны иусыркып рабџьаргьы даргьы! – ихаԥыц аҿҿа ааҵгеит Рашь.
– Ҳаи, анцәа уиныҳәааит, ҳаи, сукәыхшоуп! Мап, макьана акымзарак ҳцәымӡӡац! – аҵыхәтәантәи арҭ ажәақәа анцәа ишҟа ихы рханы иҳәеит Дауҭ.
Ахәышҭаара ахаҿы дтәан иара. Амца шеиқәылазҵәҟьа алҩа ацара иаҟәыҵит, ахәышҭаарагьы ԥырӷыла иааҭәит. Дауҭ
ихәыцрақәа уажәы-уажәы ауаҩытәыҩса иеиԥш драцәажәон. Длагәагәан, амҳара еиҵҳәа ду акәакь аҿы ишьҭаз аԥшӡақәа днарылаԥшны, акы ацәа аахихит. Дааины еиҭа ахәышҭаараҿы днатәеит. Ажьҵаа-ӡыга аҵәхы аԥшаӡа инахаиркьакьан, ахәышҭаара ахаҳә иқәкны, ирҵәиуа даатәеит.
Деиҭаханагалт Рашьи иареи ахәылԥазтәи реицәажәара. Аԥш арыцқәа аԥырӷы шрықәшызҵәҟьа, аҷҷаҳәа иԥыҽҽуа иалагеит, рыц хәыҷқәа шкәакәаӡа Дауҭ идырбарц иаҿызшәа.
– Мап, макьана акымзарак ҳцәымӡӡац! – ихы дацәажәон уи ахәхәа ҳәа аҵәы ахьиргьежьуаз. Мҿык абла ҭаа акраамҭа дахәаԥшуан. Уи аџь мҿы акәын, акыр ҵуан ахы ахаҳә иахьықәыз ахәдеи иареи еибаркны амца ацреижьҭеи, аха макьана еилаҳаӡомызт. Аҵыхәтаны ахы лакәаҽын, еиҳагьы иӷәӷәаны алашара амҳара зегьы инахьӡеит.
Дауҭ иԥш ажьҵаа еиԥш иҟаԥшь-цәеиқәараны иӡит. Акакан даахан, аԥҽра далагеит.
– Мап, макьана акымзарак ҳцәымӡӡац! – иҿыцӡан ихы дацәажәон Дауҭ. – Ишԥаҟаҵатәу, изӡатәузеи уи Амза дылзымхәыцларц азы. Анцәа иумҳәан, урҭ анеинасыԥха, уи аџьныш абырсааҭк лнапаҿы даалгоит ахаҵа наӡааӡа замана! – Иҷаԥшьӡа акакан агәы ааҭихын, аԥшгьы ицқәа налаирԥеит. – Ҳазну аамҭазы Амза лылакьысра – уигьы гаӡароуп. Исыӡбари нас? Иабаргәи Олег иҿы сцаны даасырӷәӷәар, уахаҵәҟьа уқәҵны уца ҳә иасҳәар? Аха мап, мап, аурыс дахьгылоу деиҭамҵыргьы ҟалоит! – ииҳәаз днахьхәит иаалырҟьаны. Краамҭа иҟаԥшьӡа иеибакыз ԥырӷ дук илаԥш ахын. Уи аҽаԥсахӡомызт. – Ишԥазури нас? Рашь сара снапаҿы дыҟазар акымзарак ихьӡом. Уи шаҟа дыбгахо аҟара, аҩада дхалоит. Ҽнак иадамзаргьы ихала даныҟала, дҭахоит. Шәабаҟоу рҳәааит зегьы! – аҿамҟәара дааҟәыҵын, иқьышә
аақәац-қәацеит Дауҭ, – шәабаҟоу аҵх агәы иаланы иаауаз, ҳгәы ахьыҟашәҵозгьы заҟа иаҳзаԥсазыз! Шәабацеи, шәызшьыда? – деиҭацҳаит аԥш алапҟьа, нас дҩагылан, акҿыҩраҟынтә аирыӡ аарылигеит. Аччаҳәа аҩы шуа, аҵәца инҭахәмарит. Ибыбышӡа маҿак иаҟаран ашәах ааҟанаҵеит. Длаҵашьшьы ижәит. Нас ихы иҿы аалашеит.
– Акызаҵәык ауп араҟа иҟоу. Ихаҵкы сцааит уи аурыс ҷкәын Олег! Лассы ари ақыҭа иалҵыроуп рнапқәа еибаркны! – Дауҭ ицқәа иаҳагьы иӷәӷәаны алапҟьа иналаирԥеит. – Рашь дуӡӡа, акырцх ажьымжәа анапҟо еиԥш, дыпҟаны, дхәахәаны дықәнаҵааит абзиабара ҳәа дызҿу. Олеги Амзеи заҟа иласны иқәеибаго аҟара, Рашь сара снапаҿы дҟалоит. Амшә еиԥш знык дхәааргьы, сара снапаҿы иара изын ихәшәуп, ишьара дықәнаҵоит. Ҳаи, анцәа синыҳәааит сара, Дауҭ! Ицааит, рымҩа бзиахааит. Хәылԥазык инаскьаган иоусыжьыр, саргьы сырныҳәалап, ҳаргьы ҳаԥсаҳшьап...
Дауҭ иеимаақәа днарҭагылан, алампа кны ашьҭаларҭахь иҿынеихеит.
Леуа иҭаҭынжәга алҩа нҭирббын, астол ахахьы инықәҵаны игәы аҩада ирханы, ацәардаӷәы днықәиеит. Адица дааин, ацәардаӷәы аԥхьа игылаз, ишьапы зниӡәӡәалаз алагьан лыманы дцеит. Маҷк ааԥсара илсны дыҟан Леуа сынтәа. Аҭагалара, аҭаара, аилыхра, арахә-ашәахә, – зынӡагьы имаҷмызт иҟаҵатәыз. Ииашоуп, Рашь даналшәалак жәаҩык иҟарҵо ҽнак ихала иҟаиҵоит, аха даналымшәагьы... Аԥшра, асахьа, аныҟәара... Акы дамеигӡеит анцәа уи данишоз, аҽы амгәырха ианкны ишьҭихып.
– Ахәыҷы даахьоума, бара! – ибжьы ҿацаӡа иааиргеит Леуа.
– Даазҭгьы, – дубарын! – аҭанақьы ахарԥазшәа ижьакцаӡа аҿаԥарахьтә лыбжьы ааҩныҩит Мсырхан.
– Ахьы иаҩызоу аҷкәын дсымоуп, сгәысҽанӡамкәа ԥҳәызба ссирк дымҵарсны сашҭа дааҭалар, ихьы-шьаргәыҵа сакәымхшоз? – игәы ианҭиҳәаауаз ихала иқьышәқәа аалаша-аалашон Леуа. Ашьҭахь ибаҩқәа аҿҿа рыҵго деиханы дҩагылан, иҟаԥ-ҟаԥқәа дрынгыланы аҿаԥара ашә ааиртын, адәахьы дыԥшуа ашәхымс днылатәеит. Иҭаҭынжәга аиҵакәаҳара даҿын. Амза иаҳа-иаҳа иара иашҭахь иааскьо, агәыр каршәзар иубартә илашан. Иналаршә-ҩаларшәны аҳәаҭраҿы ашьарақәа еибарҿыҿуан. Леуа иблақәа еиҵацалан, иҭҭынжәга ахәҵәы ааиҿыҵихит. Алҩаҵә цәыш хәхәаӡа аҳауа иналаӡҩеит. Амза лашон, амза ҽынлеиԥш илашон. Иаҳа-иаҳа иқәыԥшра, зызна ҭәны иҟоу акәаркәашьа арахәыц анахыҵуа аиԥш, иажәра далганы иҷкәынрахь даманы ицон. Убасҟангьы абас илашон амза. Иара дааԥса-дкараха даауан. Даауан игәы рҭынчны, игәы алаҟаны. Ииашоуп, аҩны дахьнеиуа иԥа дԥаџь-ԥаџьуа диԥыломызт, аха игәхьааигеит Мрақыҭа, игәхьааигеит макьана ирыцқьаны кәадыр зқәимҵацыз Афы. Мчыбжьык ауп аишьцәа рҿы нхыҵ ныҟәара дахьыҟаз, аха шықәсы наҟьак ҵызшәа ибон. Ахәлара адәы ишаақәлазҵәҟьа амза ххаӡа иаагылеит. Заҟа илашьцоз аҟара, илашон иара. Икәаруа иҵагылаз аҽы ақалақь хәыҷы иалсны ашьхаҟа ицоз амҩа ианыршәлны аҿынанахеит.
– Оф, гәышьа, уажәшьҭа оумак бжьам! – игәа иааҭиҳәааит Леуа. Адунеи зегьы адаӷьқәа рнапаҿы иааргазшәа, рыбжьы улымҳа ҵнахуан. Икаххаа иҟан аԥсабара, ақалақь
хәыҷы ахатәы лашьцара ишалаз шьҭахьҟа инхеит. Абар-абар ацҳагьы. Уинахыс қыҭоуп Леуа иҽы иаҭахцәамкәа аԥхьатәи ашьапқәа ацҳа инықәнаргылан иџыџӡа иаангылеит. Ацҳа аганахь иҭахәаҽӡа бжьык илымҳа иааҭасит. – «Чоу» иҳәан аҽы днаҵаҟьеит уи. Иҽы ашьапқәа еиҭанагазшәа аун, лымҳақәа кьацә-кьацәӡа инеидыргыланы иаазазеит. Игәыҿкааганы игеит еиҭа уи абжьы. Леуа идырит асаби ибжьы, игәгьы нҭыԥсаа ицеит. Аҽы ахы анеиҭа иаахьаҳәын, ахәыҷы ибжьы ахьгоз инеины иааихагылеит. Уи маҭәажәқәак дахьрылаҳәаз, зны-зынла иааҵыс-ҵысуан. Леуа иҽы даақәҵын, днеины, иҟамчы аԥынҵала амаҭәа днаха-аахеит.
– Еи, аӡәыр уҟоума ара? – ибжьы оумак иҭынчцәамкәа иҿааиҭын, дынхьаԥш-аахьаԥшит. Бӷьыцкгьы џьара иҵысуамызт.
– Аӡәыр уҟоума?! – ибжьы нҭицеит ашьҭахь. Аха ҭынчран. Иҽы ахы ларҟәны игылан. – Анцәа ҳрыцҳашьа! – илахьиџьымшь ааиӡатәит иара. Асаби дааҟәымҵӡакәа дахьыҳәҳәоз акәхарын, ибжьы цахьан, аарлаҳәа зны-зынла иааҭигон. – Игәнаҳа анцәа ибимырган, ацгәыҵәҟьа аԥа канаршәӡом?– дшәи-ԥшьиуа иуапа ааишәихит Леуа. Асабигьы ауаҩы иԥсы-ԥха идырзар акәхап, деицәкьысуа уажәы-уажәы амаҭәажәқәа иқьышә ԥшқақәа рыдикылон.
– Дабазгои? – Акашәарах дааигеит ҳәа сыжәлар зегьы рнацәа сықәыркуа. Мап, мап! – икәымжәы ааишәыхны инышьҭеиҵан, асаби илаҳәара далагеит. – Абас акымзарак ихьран дыҟаӡам, ма дызтәу даап, ма анцәа дизылԥхап! – иҽы ашҟа иҿынеихеит асаби дааихыҵны. Иҽышькыл ишьапы анынаиргылоз, еиҭаагеит асаби иҵәаабжь. Уи аҵәаабжь амацәыс аиԥш Леуа ихы иааҭаҩит, ихәы-ижьы ааиланаргылт. Дхьаԥшит еиҭа. Адгьыл дуӡӡаҿы ауапа еиқәаҵәа
дылаҳәаны, ихалазаҵәык дкаршәын амаалықь. Уи амаҵә дзахьынҳаломызт издырӡомызт ахьаа захьӡу, аԥсҭазаара имазу-имамзу. Ахәара-хәараҳәа макьана аисра иаҿын игәы хәыҷы, аха уи аисра асаби изын зегь акакәын.
Аҽы аблақәа ҭызза Леуа ихәаԥшуан.
– Ухаҵоу џьшьа нхыҵынтә суҵалан саауеит. Асаби дныжьны уабацоз. Ахаҵа данхаҵаха, иқәнаго агәгьы изҭазароуп! – аҳәозшәа иаҳауан.
Леуа асабии аҽи даарыбжьахеит, иҟаиҵара изымдыруа.
– Угәнаҳа анцәа исықәумҵан, ас сахьлакҩакуаз, анцәа усзылбааԥш! – ихы аҩада иҩаирхеит уи. Асаби даашьҭыхны иҽыхәда днықәикит. Хәыҷы-хәыҷла инеиуан аҽы ацҳа иқәланы. Нас ауп Леуа данылахҿыххаз – уи иӡбит асаби нхыҵ дсырҭеит ҳәа иҳәарц...
Уи ашәхымс дахьықәтәаз даақыџь-қыџьит. Ассир имыхьуаз? Ҵәҩаншьапыда днымхоз. Рашь иоуп иара иԥсҭазаара.
– Ахәыҷы дмааӡои, бара? – еиҭаҿиҭит уи аԥҳәыс лахь ихы нарханы, Леуа ахәыҷы ҳәа зыӡбахә имоу дхаҵами, аха Рашь иара изы ианакәызаалакгьы дхәыҷын.
Ихы ааиҵихын, амза зҭалашоз аҳәысҭа зегьы лаԥшыла иааимидеит. Ана-ара амхаҿы ичаҟәа-чаҟәаӡа иҵырффаны аԥҳәаҟәақәа алагылан. Адгьыл мачхәума. Абра инаркны абраанӡа уара иутәуп ҳәа Мрақыҭаа рҿы уаҩы иарымҳәацызт. Иааиуазар акәхап уи аамҭагьы. Аха, ари аҿыцгьы иара иахьиԥырхагоу ҳәа акгьы имбац. Ирахә-ишәахә, иҽы-игәара... ишыдыдуа аиԥш, ақәа ауам рҳәоит. Издыруада ихыбгаларгьы. Иҭҭыныжәга ахәҵәы лаиҿыҵеикын, днахеит. Алҩа хәхәаӡа адәы инықәлеит. Даазқәылаз ииасхьоу ашықәсқәа гәхьааигоит. Иҟалап дызусҭоу иқәыӷәӷәазар,
иҟалап даҽакы. Аҩаршьҭра анҭыҵшәа амақьа шьҭоуп. Еиқәаҵәаӡа, ихьанҭаӡа. Заҟа еихаԥсыхә ықәсны ицахьоузеи уаҟа. Наҟ-ааҟ рҿы цырцыруа иахуан аиха иалху зегьы.
– Ҭхырр! – ааҭнаргеит аҳәысҭаҿы зхы иақәиҭны иҭаз аҽы. Леуа ибла иаахгылеит нхыҵынтә иааигахьаз аҽыхәа. Уиижьҭеи акыр ҵуеит. Мап, ари аасҭа уи ашьамхы ҵарын. Рашь даашьҭыхны иара абӷа данықәиртәалак, аҽҟьара аҽшьра иалагон.
– Умшәан, с-баба, умшәан, уканажьӡом! – иқәҿиҭуан Леуа дахьгылаз. Иаргьы дкасыжьып ҳәа акәӡамызт изҿыз, дыԥнашәон уҳәар еиҳа ииашахап. Ашьҭахьтәи ашьапқәа ирықәгыланы икьыркьыруан, нас иҵҟьон, аха Рашь, уи абӷаҿы диизшәа ихы ибон. Уи ҿынҵаак дыҟаӡамызт абжьуаа реизарақәа рҿы иҽыхәа рылԥраа ианаауаз...
– Иҟоузеи, Кәантра? – ибжьы гәыбзыӷӡа иаагеит Леуа. Кәантра ахы аашьҭнахын, иара иахь иаахьаԥшит, нас ашьшьыҳә иаагьежьын, иҿаԥхьа иааины ахы ларҟәны иаагылеит. Леуа ихәыцрақәа нхыҵынтә иааигахьаз ажәытәтәи иҽыхәа иацын.
– Ахәыҷы дмааӡеи, бара? – еиҭах ибжьы наиргеит.
– Узмырцәозеи, дабацари дмаакәа! – ҿаалҭит Адица.
– Сышԥамыцәои, баба, аха асҟаамҭа днымхацызт. Нас
деиҭацеит иқәыԥшрахь. Леуа иашҭа ҭбаа асасцәа жәытәнатә аахысгьы иагмызт. Зышьҭра бзиаз сасцәақәак иҭан нырцәынтә. Аишәа иаанахаҵ, аҽырхәмарра иалагеит. Раԥхьа асасцәа, нас аԥшәмацәа, – инеимда-ааимдо иқәлон ашҭа. Асасцәа рышьҭра шыҳаракыз, рҽырхәмарраҿгьы ирныԥшуан. Леуа дгылан дахьрыхәаԥшуаз уи иаҳа-иаҳа ибарҭан. Еихызза-еихызза, рых қьан ақәҵо, рыҽқәа лаҵдырҟьон, аӷәра аҿарххны, ашьҭахьтәи ашьапқәа ирықәдыргылон.
– Саб, ухаҵазар, уҽыхәа ҭыг! – дааӷьаҵәы-ӷьаҵәит Рашь хәыҷы.
Аӷәра укуазар, иҭыг, баба дукәыхшоуп!
– Мап, саб, уи уара уанақәтәоу иаҳа иссируп.
– Ибзиоуп, уара иануҭахха, – ихы инапы аақәишьын, аҽҭрахьы иҿынеихеит.
Асасцәеи аԥшәмацәеи еиҭныԥсахло аҽы дырхәмаруан.
Ашҭа иқәшьшь иқәиааз ашьац, ашьҭа иарганы иахысхьан. Иаакьыркьырын, ахәдагәы ырхәаны, амҩа сышәҭ аҳәозшәа, агәышԥы ҟьаҟьаӡа иаацәырҵит аҽыхәа.
– Аҳы, Афы, уааныҟәеишь ашҭаҿы, – иадымцалацәакәа иҽыхәа ахьӡ ҳәаны ишьапы надирӷәӷәалт Леуа. Уи ӡыӡымкуа абабыц ақәшәар аҽкыдҟьаны аҽашьрашәа, вара-варала ашҭа иаақәлеит. Леуа уи аргәыбзыӷра дшаҿызгьы, иҿаҳәатәха ашҭа иҭан, ишԥыкәу сара сацлабра даҽа ҽык ишагәаӷьыз аҳәарц аҭахызшәа, ахы иҩаханы егьырҭ аҽқәа ирыхәаԥшуан.
– Ари аҽазы смазара зегь сҭиуан! – игәы еибафо даахьаԥшын, ԥшәыма ҷкәынак илымҳа дынҭацәажәеит асас ду.
– Ари аҽы Леуа иԥсҭазаароуп! – ҿааиҭит аԥшәма ҷкәын.
– Еилыскаауеит! – акгьы шизалам дырны ихы ааирҵысит асас.
Аҽы кьыркьырны илаҵҟьан, ашҭа злаҭахкааз амасар аанда илахууаа ицеит, ахы-аҵыхәа рыла иааиламацәысын, икаууа иԥаны ишааиуаз, атта-ттаҳәа акәасқьа инхаланы иаалбааит. Игылаз зегьы оумак ҟалазшәа рыбжьы рыхәлашәеит. Афы ахы Леуа инаидшьыло игылан.
– Абзиараз уаҩ дааилааит аԥсуа уҩнаҭаҿы! – ииулакгьы ибжьы ааҭигеит асас ду, нас егьырҭгьы хыс-хысуа уи инаишьҭалеит.
Абри ашьҭахь мчыбжьык ааҵаанӡа, афы ахьцаз-иахьааз умбо инкылахәаша иӡит. Нхыҵи-аахыҵи нымхеит, аха иамуит. Леуа уи даршлеит, даражәит. Афы – иара иԥсҭазаара акәҵәҟьазаарын...
Аха абар, абар агәашә абжьы геит. Рашь иакәхап.
– Нас ишԥа, Рашь иоуп! – уи дҩагылан ашьшьыҳәа ииарҭахь иҿынеихеит.
«Сбыҳәоит цқьа сеилыбкаарц. Бара бҵасқәа лассылассы бааигәара снарышьҭуам. Бареи сареи ҳаицәыхарахар ҳәа сшәоит. Сгәы заҟа ибзааигәахо аҟара ҳаицәыхарахоит. Сара схы ахьызгара сзымдыруа сҟалеит. Ажәак бҳәарауеи? Издыруеит уи аҳәара азин шбымам. Бара бзы сара стәымуаҩуп. Ииашаӡами? Аа, ибымбои, ажәақәак бзанысҵеит, сгәалаҟарагьы бзиахазшәа збоит. Хьыма лҿаԥхьа сызҵымҵуа ауал сықәуп, абри ашәҟәы ахьбылҭо азы. Амцхә сҳәацәар ҳәа сшәоит. Саҭабымҵан! Олег».
Амза ашәҟәы дшаԥхьазҵәҟьа, лгәы инадлырӷәӷәалан, ԥыҭк ус даатәеит. Еилахәлан иҟаз ашьыжьгьы абла аԥыџьқә, ааиқәнаԥсан, ахаҽаҳәа аҵәуара иалагеит. Ақәасса леиуан. Ауада хәыҷы аҿгьы иааҿыхьҭаахеит. Амза дҩагылан аҭӡы иадҟаҵалаз ацәардаӷәы акьыԥшь днықәтәеит. Деиҭаԥхьеит жәа-жәала. Аҵыхәтәаны лассы-лассы илымбоз Олег лыблақәа даарыхгылеит. Илызхаҵомызт ашәҟәы иаҳәоз. Иахылҳәаауеи?
Ақәы иаҳа-иаҳа иарӷәӷәон. Ахәышәтәырҭа аԥенџьыр днадгылеит. Ацәыкәбарқәа аҵла абӷьқәа Ирҿышәшәаны ҵаҟа
икаҭәон. Аӡәымзар-аӡә дыҟамызт араҟа лгәыргьареи хәыҷыхәыҷла иааиуаз лхәыцрақәеи рыда. Хьыма дааҩналан лҩыза ллахаҵ ыргьежьны дцеит. Амза аԥенџьыр далԥшуан, дыԥшуан, шә-зҵаарак ықәлыргылон, рҭак ҟалҵон. Еиҭацәырылгеит ашәҟәы, лыгәгьы аисра маҷк иааиқәтәеит. Даԥхьо лҿыналхеит. «Бҵасқәа бааигәара снарышьҭуам». Ииашами, иаргьы иаҽԥнырҳәахьеит, ларгьы. Уи иқәныҟәар иеицәыӡуеит.
– Иҟасҵари, мшәан уажәшьҭа? – лхы дазҵаауа дықәхеит Амза. – Сара срыцҳаразы аума узааз Олег? – лгәы инҭылҳәааит лара, аха ахәышәтәырҭа иазааигәахахьаз аҽуаҩ уи азҵаара аҭак аҟаҵаха лимҭаӡеит.
– Бышԥаҟоу, Амза, бсымбеижьҭеи зынӡа... – Рашь уи иациҵаша ажәа ӡбаны иман, аха лгәы иалсыр ҳәа дацәшәан даангылт.
Амза даалахҿыххан, аҭӡы икнаҳаз ампахьшьы аакныхны инеилыркит.
– Исыбаргәузеи, Рашь? Адәныҟа ақәа леиуа иалагеит, сара ара стәоуп. Аӡәгьы сигәалашәаӡом! – аҵыхәтәантәи ажәа иаҳа днақәыӷәӷәеит Амза.
Рашь ампахьшьы инеиҿишь-ааиҿишьын, иҿыкәкәа илеиуаз ақәа неирбеит. Ихахәы нықәиҳәеит. Дкахәхәа, ибла чча-ччо, Амза лаԥхьа дгылан Рашь. Амзагьы лылаԥш наидхалт.
– Утәа! – ҿаалҭит еиҭа днеиҿаԥшын.
– Сыԥшуп, утәа бҳәозар ҳәа! – Рашь дантәагьы днаҵәи-ааҵәиит, – Амза, оумак ибцәыхьанҭамзар, абраҟа бнахәаԥшыр сҭахын, – имаӷра ааԥхьеиршәҭын, имахәар ихәхәаӡа ианыз ацәҟьарсҭа ааирԥшит.
– О, уара аибашьра уалазаарын! – ҿаалҭит Амза. Уи илдырит, – Рашь лара лҿы даланеирц акәын инапы
зылирбоз, акәымзар, изнапык ԥҟатәызаргьы уахь дықәлаӡомызт. Инапы даахан астол хәыҷы инықәылҵеит.
– Аибашьра абаҟоу, аха уажәы ирымҳәо акгьы ыҟаӡам. Сани саби сыхҭакны срымоуп, имжьыжькыр ҟалоит, имжьыжькыр ҟалоит ҳәа.
– Нас, урҭ иуарымҳәакәа узымааӡоз?
– Саауан, Амза, аха аиаша зысымҳәои, маҷк исцәыхьанҭахеит.
Амза Рашь инапы ацәҟьарсҭа ицәаакӡа иҟаз бамбак нахьылшьын, ибыз-бызуа иааҟалеит, нас лнапала имаӷра ааулыжьит. Рашь иблақәа ҭраа уи лнацәкьара ԥшӡақәа дрыхәаԥшуан. Иҭахын иҵегьы инапы лкызарц. Ахаан – Амза лнапала Рашь ижьы-ицәа даламкьысыцызт.
Уи ибжьы мыргаӡакәа дтәан, дҳәыҵәы-ҳәыҵәуан, иҭахын акы дазҵаарц, аха алагашьа дақәшәомызт.
– Баша усцәыԥхашьоит, Рашь, акы уҳәрц уҭахуп, аха агәаӷьра уцәуадаҩхошәа збоит.
– Иабасцәуадаҩым, Амза, – иԥсы ааилалеит Рашь, – бара аҵара балгеит, ауаҩы иԥсы ҭабҵар былшоит, сара? Сызусҭада сара? Уажәыгьы исыздырӡом! Бара баб ауаа рымхқәа ҭагаланы ирҳауаз аԥарала аҵара аныбирҵоз, сара Мықә ашҭаҿы аҽыҩцәа сраԥысны саауан.
– Убригьы цәгьоу џьумшьааит. Аҽыбӷаҟазара – хаҵароуп, насгьы иԥшӡоу ҟазароуп, ҟоҳ, – ацәажәара ахылгеит Амза, – ақәа иаҳагьы иарӷәӷәеит ҳәа сыҟоуп. Рашьгьы аԥенџьыр дналаԥшит.
– Сара гаӡак сакәзар, саҭабымҵан, амза, ҳара ҳаиқәлацәоуп. Сара сеиԥш иҟоу ауаҩы кҿаха, бара бҩыза бзиа дибар цәгьара аҵоума?
– Акымзарак, акы!
Рашь ишьапы дыкуҵәиаан лара лахь дааԥшит.
– Сара исылымшо акгьы ыҟаӡам, Амза. Иаабҳәо зегьы ҟасҵоит быбзиабара аҳаҭыр азы. Сшьамхнышгылоит бҭахызар. Сара уаҳа сылшом, уаҳа исзыҵәахуам. Сбыҳәоит абри базхәыц, сбыҳәоит анасыԥ сыҭ!..
Ашә ааимҟьеит, нас, апыҟҟа-пыҟҟаҳәа аҽы ашьапышьҭыбжьқәа геит. Амза дахьгылаз деиҭаҵӡомызт.
Кадыр игәашә абжьы шгаҵәҟьаз, Хьыма ашә ааимылԥаан даадәылҵит. Рашь иҽы ашҭахь иҭамгалаӡакәа, ихаҭа дааҭалеит.
– Уа мшыбзиа, Хьыма? – лнапы аалымихит мыцхәы игәы алаҟаны.
– Анцәа иџьшьоуп ҳахьугәалашәаз!
– Ажәлар абаҟоу?
– Ажәларгьы абыржәы краҳфап ҳәа инатәеит.
– Уи зынӡа ибзиоуп. Шәурыс ҷкәын дышԥаҟоу?
– Ибаргәузеи!
– Оо, бзиала уаабеит, дад уанхәа лыԥсы ҭоуп, ак
уасҳәашан... – ашәхымс дынхыҵит Кадыр. Камаҷыҷ абарҵа дааҵыҵын ҩынтә-хынтә лнапы аалыргьежьит.
– Олег Мрақыҭа инаалазар ҟалап, дыӡӷраԥшьӡа дшыҟоу умбои? – ҿааиҭит, Олег инапы имхуа. – Мап, мап, ус ҳзеибашьуам иареи сареи, – днаилапан дааникылеит, – имч заҟа ацлаз еилыскаароуп.
– Ҳамч ҳшәома? – даалахҿыххеит Олеггьы.
– Ҳәарада! – даақәшаҳаҭхеит Рашь, имашьхәылҵгьы анапылаӡлагара алу агәҭа инаганы инықәиргылеит.
– Зны шәааины акы шәнацҳа, уара, нас шәеицлаблап! – лыбжьы лыргеит Камаҷыҷгьы, аха аӡәгьы дылзымхәыцуашәа анылба, дааины абарҵа дааҵагылеит. Алу зықәҟаҵаз ашьаҟа аҵысра иалагеит. Аҩыџьагьы ҟаԥшьшьӡа еибакны, рмахәҿақәа рԥышәара иаҿын. Ашьҭахь иааԥсазар акәхап, Олег инапы ашьшьыҳәа иаахынааит.
Уҽырӷәӷәа, Олег, иҵегьы уҽырӷәӷәа! – даҵахар ҳәа дшәо лыбжьы ааҭылгеит Хьыма.
– Шәара зегьы шәеидгылома? – ибжьы ҵыс-ҵысуа игеит Рашьгьы. Уи еиҳагьы амч иланаҵазар акәхап, Олег инапы азқәа инықәиеит.
– Шәеигымхааит, бабараа, аҳа, инапы ирӡәӡәеи? – Хьыма аирыӡ аашьҭылԥаан, днеидгылеит. Дналҿаԥшит. Уи лхы-лҿы «ууаҩӡами уанаџьалбеит, сбылуеит, усыцхраа» аҳәон. Рашь рыцҳашьара шизымдыруазгьы, игәаҵа наҿызкаауаз хьаак изцәырҵит.
– Былахь еиқәума, Хьыма?
– Мап, еиқәӡам!
– Сара ус зызбеи?
– Уи уара уааиаанӡа акәын.
– Аҳа, баба, уааскьа. Абраҟа утәа!
– Амчшәараҿ саҵахеит, аха аҩыжәраҿ уаҵасмырхар
уабацари!
Зегь ааибарччеит.
– Иахьа саргьы изжәыр сылшоит аҩы, агәалаҟара
сымоуп! – днақәыӷәӷәаны иазгәеиҭеит Рашь.
– Саргьы исымоуп агәалаҟара, амцхә азууеи, аха абри
аҟара – инацәхыԥ инапы нақәкны уи инаиирбеит Олег.
Олег иззиҳәаз Хьыма лгәы азцеит, аха Рашь игәы ҟазҵеи?
– Зегьы гәалаҟарак-гәалаҟарак шәымазар, саргьы
гәалаҟарак сымоуп, схәыҷқәа. Ишәҭахӡами ишәасҳәар?
– Ишԥаҳҭахым! – инеиларԥсеит итәаз.
– Аԥсҭазаара аамҭала иныҟәырго маҵуроуп, сыҷкәынцәа! Убри амаҵура зырԥшӡаша шәара шәоуп, ҳара ҳтәы ушьҭа ииасуеит. Шәеиқәлара анцәа иаԥуумкын! – аҵәца ҭацәӡа астол инықәгылт.
– Аа, нан, аԥха шәзаазгеит! – лҳәан аишәа ахахьала дааин, ашша алҵәҵәо ажьҵаа зхаз аҵәы нықәылҵеит Камаҷыҷ.
– Оо, абри саҳаит! Оҳ, ицазаап убоу?! – инапы шабылуаз жьыхәҭа хәыҷык аахихит Кадыр.
– Сара, Кадыр ухаҵкы сцааит, зегьы сырҟәаҵны абри Камаҷыҷ дысныҳәоит, ус акәӡами? – итәаз днарылаԥшит Рашь. Аҩны агьама азҭо Камаҷыҷ лоуп. Даҳныҳәап абас лнапы ахьыхаау азы.
– Суқәшаҳаҭуп, Рашь! Аиашаҵәҟьа уҳәеит. Камаҷыҷ адгьыл аҿы дмииӡеит, уи дынцәахшоуп, абри ақыҭа аиԥш лхы-лҿы лашоуп, лгәы аартуп, абратәи амра аиԥш дҟәандоуп! – ҿааиҭит Олег.
– О! – рыбжьқәа неиларԥсеит итәаз зегьы. – Олег аԥсуаа раасҭа дныҳәоит. – Амала, иудыруазааит, Олег, аԥсуаа аныҳәашьа рҿызҵааз ауаҩы, наҟ, иара итәқәа рахь даннеилак, ишиныҳәо мацара ршьа аамыртәакәа иоуижьӡом! – алаф алхуа ҿааиҭит Рашь.
– Имцәажәакәа, ауаҩы абзиара изеиӷьымшьакәа аҩы зжәыз, арахә даҩызоуп сара сзы. Мрақыҭаа аҩы зыржәуа рқьаф ҟанаҵарц акәӡам, ауаҩы абзиара дақәшәарц ауп! – Иаҵәца ихаҿынӡа ишьҭыхны иааникылт Кадыр.
– Уиашоуп, сукәыхшоуп! – ицқьаны аԥсышәала ҿааиҭит Олег.
– Убас, убас, ари иҵазаап аԥсшәа! – дааигәырӷьеит Рашь.
– Аԥсшәа аҵара цәгьаӡам, дад. Шьоукы-шьоукы ирызҵаӡом, избанзар, ргәы разӡам. Ауаҩы раз дабар, аԥсшәа иара ихала ахы инарҵоит! – агәра ганы Рашьи Олеги днарҿаԥшит Кадыр.
Анцәа иныҳәааит ари абызшәа дуӡӡа. Хыԥхьаӡарала аԥсуаа иҳаиҳау амилаҭқәа ыҟазар акәхап, аха убарҭ рҿаԥхьа иеицамкит иара. Аԥсшәа – амца иаҩызоуп, заҟа аӡы ақәҭәо аҟара иеицралоит. Абри зжәыр, аҵәца Дауҭ исҭоит! – агәашә иааҭалоз арԥыс иахь ихы наирхеит Кадыр.
Олег аҵәца ааирҭәын, иаамҵарсны, ашҭа иаақәлаз Дауҭ диԥылеит.
– Анеиха сашәраӡа, анеиха! – дааччеит Дауҭ, дынхынаан Олег иӡамҩагьы днагәӡит, – сара маӡак уасҳәарц сҭахуп.
– Олег уиазҵааи, Дауҭ, иац иануҵаз ажәаԥҟа ҳәеи ҳәа? – аԥацхантә ибжьы ныҩныҩит Кадыр.
– Зашхәа уҭоу иашәа шәа!
– Аа уара ассир, ми, ассир сымбеи, уара! – Дауҭ иџьеишьоз иаҵәца ааникылан, иблақәа ааиҵыхны ажәҩан днаҵаԥшит: «анцәа ҳаумырӡын, – ҿааиҭит уи, нас ашьшьыҳәа, ираӡозшәа днахан ижәит. – Сара издыруеит уара убзиабара атәы. Уаханатә акәзаргьы сшәыцхраауеит. Шәласны шәықәҵ! Ауаа ираҳаанӡа! – ҿааиҭит Дауҭ уи илымҳаҿы.
– Сукәыхшоуп, Кадыр! – иаԥсшәаҳәара даҟәыҵӡомызт Олег, – ҵәыцак азин сыҭ.
– Иумаз, баба, уара усасуп!
– Анцәа диныҳәааит Камаҷыҷ.
– Уи лтәы ҳҳәахьеит, баба. Насгьы, измааноузеи сыԥҳәыс ҩынтә дзуныҳәо?
Олег ирхианы иман уи аҭак:
– Ачашә сҭахуп! – ибжьы ныҵакны инарылеиҳәеит Олег. Аҟыр-ҟырҳәа иааибарччеит зегьы.
Ҭемыр иикыз арыԥхь мҩаниҵацыԥхьаӡа, ахҿа еиԥш акаканқәа абӷьи амахәҭақәеи ирылҟьаны адгьыл иасуан. Ипашә-пашәӡа акакан цәҟәыншьаны, араҵла иаҵажьын. Каканқәакгьы рраԥа-цәа ахьыԥҽыз акәхап, ееҵәаӡа ахәша ргәылжж иаауан. Акакан гәылхны акалаҭ иахьҭарԥсоз, ҳәыск ақьышә хыџьгәыгәынӡа иахагылан, аха сқьышә нҭаскып ҳәа агәы иҭаӡамызт. Ҭемыр ирыԥхь ахьымҩаниҵоз зны-зынла «ааҳ» ҳәа имч ахьадиҵозгьы уаҳауан. Иалҩрны инеиуан абӷьгьы. Амза каканк ҷаԥшьӡа ахаҳә инықәылҵеит, аҷаҩ-аҷаҩҳәа азы нықәылҟәаҟәеит. Ишкәакәаӡа, еимҿаԥаны иааҭылгеит агәы. Уи иақәыз ацәа ҵаӷа анаахылх, ашәаӡа еиԥш ицқьахеит.
– Уаҟа шәхы шәыхьчеи! – иҳәеит Ҭемыр итәӷәырԥсаны игылаз араҵла акьышәкьышәрантә, нас ашырҳәа ирыԥхь шааиуаз хыла адгьыл иныҵалт. Иаргьы махәык аҟынтәи даҽакахьы диасуа, аҵла агәыцә дакәшо, даалбааит.
– Ибарақьаҭрахааит! – ҿааиҭит араҵла акәша-мыкәша днаԥшын. – Ишԥаббои, аԥшәма ԥҳәыс, аџьынџьыхәа иазхап бгәахәуоу?
– Аа, абааԥсы, ари зегьы аџьынџьыхәа алхны ҳаӷоу ибеит. Иахьаагаша ак ҟалап, ацәгьа ыҟоуп, абзиа ыҟоуп! – лхы дымҩахаӡакәа инаиаҭалкит Шьықа.
– Саб, акалаҭ ҭәит! – Амза днеин аҳәыс днаҵаҟьаны акалаҭ аалырҵысит.
Мыцхәы уаҩы диԥырхагамхакәа дынхон-дынҵуан Ҭемыр. Иаб иҽызаҵә дақәтәаны дышныҟәоз, дызнымхаӡакәа, иқәацә хәыҷы дныҩнаԥсы дцеит. Ҭемыр дшыхәыҷыз анышә дахон, қәаҵа хәыҷыкгьы ҟаиҵеит, иԥацха хәыҷгьы инаганы ҩ-блак змаз ҩныкгьы еиқәҷаб инаваиргылеит, иӡӷаб лакәзаргьы адгьыл аҵыхәан дцан аҵара лҵеит.
– Иугәаӷьызеи, уан лхы лсеит! – иарҳәон иааиԥылоз.
– Акымзарак, сара исуалу амла-ахьҭа ламыркроуп!
– Жәаҩык умоума, аӡә лами?
– Аӡә лоуп азын ами? Акәымзар, жәаҩык сымазар, жәҩык
акгьы рылымҵыргьы, ажәабатәи ак шԥаилымҵрыз?! – алаф иҳәон Ҭемыр.
Уажәы? О, уажәы Ҭемыр дзаҭәашьаны хәылбзиа зымҳәозгьы хырхәарц иаҿуп.
– Саҵашәҵа аӷьараҳәа шәҩаханы!
– Аҳ иаршьын еиԥш умгылан, уаалаҟәы! – наиаҽԥнылҳәеит Шьықа. Амза акакан ыфо аччара даҿын.
– Ифала, ифала, бхы анаршлак, нас иббап! – Амза дналҿаԥшны дмақарит Ҭемыр акалаҭ данаҵарҵа.
– Абри атәы саргьы маҷк еилыскаауеит, сан!
– Ҳа-ҳа-ҳа! – амыркыџьеиԥш иааулакьакьо дыччеит Шьықа, – исхашҭыз, бара бхәышәтәҩыми?
– Иазыбуеи, сыхәшәтәырҭахь уаҩ днеиӡоме?
– Днеиӡом, нас ишԥа! Анцәа иулеиҵаз ахьаа, анцәа иоуп иулзхуа.
– Анцәа дыҟаӡам, сан!
– Уннан, сыбшьуама, бара исымсымхыша! – ахьышәҭҳәа ажәҩан днаҵаԥшны даҭеимҵарц диҳәеит, – абас иҟоу роуп ҳдунеи еилазгаз.
– Ус бымҳәан, сан, – днеины лан даалгәыдлыҳәҳәалеит Амза, – анцәа дыҟазар, бара баҟара иҳәахьадаз, егьырҭ реиԥш абеиара баргьы ибаҭәеимшьоз?
– Ибзиоуп, Амза, ус акәзаргьы, быбжьы рдуны ибымҳәалан...
Амра аацәырҵын, абжьааԥны еиԥш акәымкәа, аблақәа еилахәашь, ашьхақәа рхы иқәтәан. Зны ашәахәақәа хара ицон, зны аԥарда аҿакнарҳазшәа, иныҵабон. Арахә цәысжьысуа амҩа иангылан, анахь-арахь игон ауаа рыбжьқәа.
Рашь иҽы изҵамлац еидара дук иаҵазшәа, ашьшьыҳәа ахы ларҟәны, амҩа ианыланы инеиуан.
Ахәыҷқәа рыбжьы хацаланы, аффаҳәа наҟ-ааҟ Рашь инаивҟьан, амҩа зегьы рымҽхакны аладара инҭалеит.
– Шәаангыл, сара сынхеит, шәаангыл! – зегь рышьҭахь дҳәаԥ-ҳәаԥуа ишьап хәыҷқәа ҟаԥшь-ҟаԥшьӡа ихтны, зегь рҵыхәтәан аҽы днавҟьеит Беслан.
Рашь уи ибжьы шгазҵәҟьа ицәа дааҭаӡыӡеит, иҽааириашан, дааҟәымҵӡакәа ахәыҷы дықәбб дахьцоз дихәаԥшуан. Уи зхы ҭбааз еиқәак қәыршәны ишьан, кьаҿ ҩазак амаҟа аҭыԥан ашаха ақәҵаны ишәын. Аха иҩызцәа дырхьымӡаӡакәа дныҵаххын, иикыз ашәҟәи, икарандашьи, итетради хаз-хазы амҩа инаныԥсалеит. Илабжышқәа хаддыла дҩагылеит, инапқәа ашьац инылшь-аалшьны иааирыцқьан, хәыҷы-хәыҷл ицәкаҳазгьы ааизигеит. Ахәыҷ хыш уаҳа дыҩырц игәы иҭеимкӡеит, илахь еиқәышьшьы иҿынеихеит.
– Уааи, Беслан, уааи, ҳаузыԥшуп! – рыбжьы гон аԥхьа ицахьаз ахәыҷқәа.
Рашь иҽы џыџӡа иаангылеит. Иаргьы дааҟәымҵӡакәа ахәыҷы дихәаԥшуан. «Шәаангыл, сара сынхеит, шәаангыл» ҳәа еиҭа илымҳа иааҭасит. Нас уаҳа акгьы дазымхәыцӡеит, зегь ихашҭит. Ихамышҭыз наунагӡа игәалашәо акы заҵәык ауп, – ари ахәыҷы иҵәаабжь! Уиижьҭеи ашықәсқәа цеит, аҽаԥсахит ахәыҷы ибжьы, аха Рашь, ари ахәыҷы ибжьы шәышықәса царгьы ихашҭӡом, убысҟак игәыҿкаган...
...Усҟан Аԥсны зегьы еилаҩынтран. Абар-абар шьҭа ҳааҭышәынтәалеит ҳәа ргәы иаанагаанӡа, мрақыҭаа хылагәыла иааилалон. Изыхҟьаз-изынԥз еилыркаанӡа, шьоукы лыбжьыԥсаа ицон, шьоук еилаԥах еидҿаҳәаланы иргон. Абыржә еиԥш игәалашәоит Рашь. Усҟан ааԥынра мшын. Ҩ-ҽы цыҩ-цыҩк еивакны ахәхәаҳәа ацәаӷәара иаҿын иаби иареи. Убри аамҭазы аӷьара иқәсны иаарыдгылеит Димеи Кани.
– Уа, бзиа жәуит, Леуа! – аҽқәа раԥхьа иаагылеит иааиз. – Бзиа шәаабеит! – нараҭеикит Леуа.
– Иҟалаз умбои, Леуа, иацы аизарҿы акы шәҳәон, иахьа
даҽакы ҟашәҵоит, – ҿааиҭит Дима, – десҭынк сызхоит, егьи Алиаси Хыгәи ирымаз уҳәеит, арахь уара уаханы, еибарганы ацәаӷәара уаҿуп.
– Уара уҳәатәала ҳныҟәаӡом ҳара, урҭ азакәанқәа уҩны иҟаҵала! – ахьышәҭҳәа днацралеит Рашь.
Сара сзацәажәо уаб иоуп, Рашь, угәы иамыхәозар даҽаџьара ҳнеины ҳиацәажәап.
– Ари адгьыл шьҭрала иҳауит ҳара, саб ҳәа узҿу изымхьчозар – сара исыхьчоит? – Дима днаиҿаххит Рашь. – Усҭыҳә, сымҳәеи! – акәыкәуу нҭиргеит Леуа, – шәхы шәмыргәаҟын аҷкәынцәа, Алиаси Хыгәи ҩагылеижьҭеи сара
сыдгьыл цәаӷәаны исырҭон, иамоузеи знык дара ртәы сцәаӷәазар?! – иааҿахиҵәеит Леуа.
– Аџыр иԥацәа ахаан ирымцәаӷәаӡацызт анхацәа рыдгьыл, абри удыруазааит! – иҳәон Рашь дахьгылаз.
– Иазхоит, иазхоит, ҽазнык иҟарҵааит, уи азын аӡәгьы ҳаишьуам! – дныбжьаҟазон Кан.
Дима илаԥш ырцәгьаны, Кан днаиҿаԥшит:
– Уара уаангылар цәгьаӡам. Адгьылқәа ҳшозар ииашан иаҳшап, ус акәымкәа, даҽак угәы иҭазар – ауаа ишраҳауаз иуҳәандаз!
– Даҽазнык акәӡам, сара араҟа сыҟанаҵы иҟаҳҵалоит! – деиҭанабжьалеит Рашь, – уара, анхаҩ нанамга иԥажә уакәызма ҳара ҳаҩны аԥшәмара зуаз!
– Иаабап ишыҟауҵо? – уаҳа акгьы изымҳәаӡакәа Дима, ихаԥыц аҿҿа ыҵго, иԥсахы еибакны иҿынеихеит...
...Рашь ихәыцрақәа даарылҵызшә иун, иаԥхьаҟа данынаԥш, ахәыҷ хыш иҩызцәа дырзааигәахахьан. Иҩызцәагьы рнапқәа неихьыршь-ааихьыршьын, дрыманы рҿынархеит. Нас деиҭарыланагалеит ахәыцрақәа...
...Адгьыл мыцхәны измаз зегьы ирымхны анхацәа ирырҭон.
– Уара Рашь ак уасҳәар сҭахын ишуԥхьаӡо сыздыруам акәымзар, – хәылԥазык аҩны дынхалеит Дауҭ.
– Зны утәа, нас исоуҳәалап! – аҭак ныҟаиҵеит, дҩгылан, – ҳахьцо сзеилкаауам уара! – игәы ԥыжәжәон Рашь, – аҩысҭаацәа ҳақәлеит! Ари змааноу ҳәа уара акыр удыруазар?
– Саргьы уара суҩызоуп, Рашь, – ҿааиҭит Дауҭ, – ҳахҵәара аамҭа ааины иҟоуп. Убла шааԥшуа удгьыл ааумхны иргоит.
– Нас, абри хәшәык амаӡами уара?
– Ишԥамам, Рашь, – уи иахь днаскьаны ихы наидикылеит Дауҭ, – сара уаҩы заманак дысҭоуп, хәдацәахьынӡа ахьи аразни имоуп, ахәшәгьы идыруеит. Иҟоу удыруоу, – даанаԥшы-ааԥшит Дауҭ.
– Умшәан, уанаџьалбеит, ауаҩы душьырц угәы иҭоушәа укылԥш-кылӡырҩуа...
– Иҟоу удыруоу, сысас нырцәынтә дааит, дара инагоу уаҩуп, абри ақыҭан уаҳа узықәгәыӷша ҳәа иҟада аниҳәа, уара уӡбахә сҳәеит.
– Усҟак дыӷәӷәоума иара?
– Абжьас даҩызоуп!
– Ииҭаху ҭыԥк аӡбахә иҳәааит, сиақәԥоит! – ҿааиҭит Рашь иблақәа аацыр-цырны.
– Уи қәԥара дмааӡеит, сҩыза, уара уибарц иҭахуп... Абри
ашьҭахь рацәак мҵыкәа Рашьи Дауҭи рысас идтәалан.
– Сара сыхьӡгьы жәдыруазааит, Николаи сыхьӡуп, – ҿааиҭит асас иаҵәца иҭаз аҩы днаҿыхәан, иԥаҵа ҟаԥшьқәа ичабра шкәакәа нрыхьшьы-аарыхьшьны.
– Ҳара ҳҿы ус иҟалаӡом, аҵәца анышьҭух, инагӡаны
иужәыроуп, – днаҿаԥеит Рашь.
– Издыруеит уаԥсуара бзиа ишубо, аха акультурагьы
уаҩы иԥырхагаӡам! – дааԥышәырччеит Николаи.
– Убрахь ҳнеиргьы уара суҵамхар ҟалап, угәы иалсуазаргьы, – амца неихҟьеит Рашь.
– Оо, ус сгәы нумырхан, аҩыза, иага умҳәаргьы сара
ссасуп. Аԥсуаа рҿы уи даҽакала иахәаԥшуеит.
– Ҳара аԥсуа сасдкыларала ҳхәаахәҭӡом...
– Иазхоит, Рашь, уи азы акәӡам ҳзеиқәшәаз. Саҭамзааит,
Николаи, абри иоуп зыӡбахә уасҳәоз?
– Даара дыбзиоуп, иҭабуп, – дахьтәаз даахырхәеит Николаи. Ак шәасҳәашан, иҟои, ари адгьыл азы азакәан ҿыц шәышԥахәаԥшуеи шәара? – иблақәа цәыркшаны Дауҭ иахь ихы наирхеит асас.
– Ҳара иҳазҵаауада?
– Избан, шәара изышәмазҵаауа, шәара шәами изтәу? – ҳа-ҳа-ҳа-ҳа, дааԥышәырччеит Николаи. – Шәара ишәмазҵаауазар, шәара ара шәыҟаӡам ҳәа ауп иаанаго.
– Ишԥыкәу ҳшыҟам?
– Ҳашԥаҟам! – ргәы иныҵаххит аҩыџьагьы.
– Ҳа-ҳы, закәытә парадоксузеи: ҳаҟоуп, аха иаҳмазҵааит!
– еиҭах аҵәы нарылеиҵеит асас. – Ҳара ҳҿы акәзар, ауаҩы ипату ԥызҽуа дарбанзаалакгьы абырсааҭк ихы хырсоит!
Аҩыџьагьы рыблақәа хахаӡа инеиҿаԥшит.
– Ааи, ааи, убригьы хаҵароуп!
– Еилыскааит, аха, аӡә иакәзар, ҩыџьа ракәзар ак
ҳҳәарын, араҟа ауаа зегьы ақәшаҳаҭуп адгьыл азы азакәан ҿыц, – ҿааиҭит Рашь.
– Мап, ииашаӡам! – ахьышәҭ ҳәа дҩаҵҟьеит Николаи, – ауаа рахәуп, ироуҳәо ауп иҟарҵо. Урҭ шәнапқәа аҿахышәҵәҵәароуп, избан акәзар, уи хаҵароуп ҳәа роуҳәаргьы, убрыгь ҟарҵоит! – ихы нарықәкны иажәа ааирџьбареит Николаи. Иҟоу шәымбаӡои уара! Урыстәыла амчра аусуцәеи анхацәеи иргеит ҳәа аҳәҳәара иаҿуижьҭеи хәба-фба шықәса ҵит, арахь хыла-гәыла еилоуп, арахәгьы еилыркааит уи акгьы шырнамҭаз. Урҭ ирыздыруам иахьцаша. Ҩ-ӡык рыбжьара иабжьахеит. Аҵәы рылазҵо, ҭаха рызымҭо илкыдҵан ишьтәуп. Ашьыццәа роуп шәышықәсала ишәымоу адгьылқәа шәымхны ауаа ирзызшо. Еех, дабаҟоу ахаҵа?! – игәы 0ҵәуаауа днарҿаԥшит итәаз, – сара ишәысҭоит ахьы,
абар иахьыҟоу, – ичамадан хәыҷы ааиртын, инарымҵаикит, – дшәыԥшаа агәы зызҭоу, ԥсуа хаҵак, Дима аума сыздыруам, ани ашьап ԥаҟьажә дықәигааит. Шәысҭ, шәысҭ, ахьы! – раԥхьа инаган ачамадан иҭаз амакәан хәыҷы аартны инықәиҵеит.
– Ҳара ҳқыҭан аԥараз ауаҩы дызшьуа ахаҵа дҳамаӡам? – игәы иныҵаххит Рашь.
– Дзеиԥшроузеи нас шәара шәҿы иҟоу хаҵа?
– Ҳабацәа рыдгьыл азы ҳара ҳшьа ҳара иаауеит! – аҭак ааҟаиҵеит Рашь еиҭа, – уара усасызар – сасҵас ухы ныҟәга, даҽак угәы иалазар – абар сахьыҟоу! – дкахәхәа, иӡара ҭаҳаҳа, иблақәа ҭыҵны ицарашәа Николаи иаԥхьа даагылеит уи...
– Шәаангыл, сара сынхеит, шәаангыл?– еиҭа илымҳ инҭасит Рашь. Уи иҽы ишьапқәа надырӷәӷәалан, иаарццакны иҿынеихеит. Аха иҿыцӡаны иааиқәпапеит ахәыцрақәа, игәалашәон зегь шыҟалаз...
...Ақәа кыдхаҽа илеиуан. Идыдуан. Дауҭи Рашьи рхырҿы шьалла иҭаҳәҳәаны, ааҵраҿы ивҵагылан. Уажәы-уажәы аԥенџьыр инкылԥшуан. Дима астол даахыҵын, ацәырдаӷәы аҿы ишьҭаз ахәыҷы иҿы днеины инацәкьарақәа илаҵо дирчыхәчыхәуан, Беслан икьатеиах ԥҵәо аччара даҿын.
– Саб, ушьҭамлаӡои уаха?
– Уажәыҵәҟьа сышьҭалоит. Уара умшәан, ҭынч уцә!
– Ибзиоуп, сыцәоит! – иҳәеит Беслан, нас аҭӡахьы иҿы наирхеит.
– Саб, сара иҵегь иансызҳалак иҟасҵои? – деиҭааҳәын,
азҵаара иҭиит ахәыҷы.
– Аҵара уҭалоит!
– Уи саналгалак?
– Уи уаналгалак, еиҭа аҵара уҭалоит.
– Уи сеиҭаналгалак?
– Ԥҳәыс дааугоит.
Адәахьгьы аҩныҵҟагьы иаалашан, иаадыдит. Ахәыҷы
игәы ҭрысны даақәтәеит.
– Ԥҳәыс илзызуеи, саб?
– Уцә сымҳәеи? – ҿааиҭит Дима, ҭакс иҟаиҵара
изымдыруа.
Убри аамҭаз еиҭаагеит ахысыбжь. Ахысыбжьҵәҟьа. Дима
астол дахьахатәаз дааизҟәыҿын, ҵаҟа анышә аҿы днықәҳаит. Ахәыҷы ԥыҭраамҭак дшанханы ацәардаӷәы дылатәан, нас арҵәаа ааҭирган, дҩагылеит. Имацәысуан, идыдуан...
...Рашь ахьҭа дакызшәа даақыџьқыџьын, иаӷәра даахеит. Иаԥхьа, данынаԥшы, ахәыҷқәа дрылагыланы ашкол ахь дыргон Беслан.
Амза лшьҿақәа инарыцылҵеит. Уи дааԥса-дкараха аҩныҟа дцон. Амҩ иаҳа-иаҳа ихалон, ларгьы дынҭгыла-ааҭгыло, лыԥсы еиҭалкуан. Мчык лыцхраауан, мчык лымҩа лханаршҭуан.
– Мшыбзиа, Амза! – ихырхуан аԥсшәа ларҳәон зны-зынла илаҩсны ицоз.
– Мшыбзиа, Амза! – илзааигәаз бжьык ллымҳа инҭасит аҵыхәтәаны, ларгьы ацәа далҵызшәа лхы шьҭԥааны уахь днаԥшит. Ажәҩан аҟынтә дылбаазшәа, дԥышәырччо, ибла еиҵәақәа хааӡа лаԥхьа дгылан Олег.
– Бзиа збаша! – лааԥсара калыжьызшәа, дласӡа аҭак ҟалҵеит Амза. Уи уаҩы изеиҭамҳәоз, изымҩуаз гәырӷьарак лхы-лҿы ааимнадеит.
– Баала, саргьы аҩныҟа сцоит! – даахьаҳәын, абнара иҽадкыланы иҿынеихеит Олег.
– Арахь уаазгазеи уажәы?
– Саазгазеи, бҳәама? Ишԥасҳәари! Бара саабгеит! – иҳәеит иара ихы-иҿы аҟаԥшьра ахало.
Амза ҿымҭӡакәа уи днеиҿаԥшит. Олег лара лахь дхьамԥшӡакәа, ихы ларҟәны амҩа данԥшыло дцон.
– Олег, унапала сушьырц ауп узҿу.
– Мап, Амза! – ахьышәҭҳәа даахьаҳәит Олег, – сара ахьаа сыбҭоит. Уи бара иабабԥырхагоу, схәыцып, сгәырҩап, ибылшозар еицаҳшап, ибылымшозар – схала исзынхап! – ҿааиҭит илахь еиқәҵаны. Амза дцәажәаӡомызт, иаргьы уаҳа ибжьы мыргаӡакәа днеиуан. Ҩыџьа ауаа, ҩыџьа ақәыԥшцәа. Рыгәқәа ракәын иеизааигәаз, рхаҭақәа еицәыхараны игылан. Агәқәа рҽеидырҵарц рҭахын, дара, изыхҟьазаалак акы еиднахуан. Шаҟа ихьанҭоузеи агәқәа рықәԥара! Агәқәа азаҵәра рҭахӡам, агәқәа ҵас заҵәык ауп ирымоу – иазааигәахара аҵас. Аҵасқәа рацәаны измоу ауаа роуп. Урҭ роуп ҵас заҵәык змоу агәқәа ахьаа рызҭо.
– Олег, уара зынӡа акгьы хьаас иукӡамшәа збоит, ухы умшаҭаӡои? – лхәыцрақәа даарылҵын аҭынчра ааилалгеит Амза.
– Уажәааигәа Кадыр исеиҳәеит ижәытәтәу, аха узырхәыцша ажәақәак.
– Иарбану, имаӡамзар?
– Ахаҵа – аҳәсеи аԥсреи ихала дырԥылозаап иҳәеит. Амза лыблақәа разӡа Олег днаиҿаԥшит. Уи илцәыхьанҭан
лыблақәа рыҵәахра. Амза лыԥштәы лхыгга лышьҭахь-лаԥхьа дыԥшуан. Уи игәра лгон, уи дицәшәаӡомызт. Дзыцәшәоз егьырҭ ракәын – лара илзааигәаӡаз, аха лара илцәыхараз ауаа. Лшьаҿақәа хьанҭахон, ацара лцәыхьанҭан. Иҿацаӡа иасуаз аԥшазаҵәык акәын уи лыԥсыԥ алага-ҩагара иацхраауаз. Архәара ианаавҵ, амҩа аханы лылаԥш нарықәшәеит ҩыџьа аҽцәа.
– Олег! – лҳәеит лара инапы лҽаларԥсны, – суҳәоит ахьымӡӷ сумырган, уааи, абрахь ҳалалап иҳаҩсны ицаанӡа. – Иамои, ҳарбар, сара уаҳа исзыҵәахуам! – ҿааиҭит уи. – Олег! – лхы-лҿы аҽаԥсахит Амза. Олег игәеиҭеит ари шыхәмаррамыз, лара лыхьыӡ-лыпату азы ишаҭахыз. Уи уажәы мчы змам рыцҳак лакәын, аԥшқа диҩызан, иаахҵәаны аҩыџьагьы ахьацара инылалт. Наҟ инаскьаны, хьаца шәпак иавагылан рнапқәа еибаркны. Уаҳа даҽакы еизааигәанамтәит. Абри аҩысҭаара ауп еизааигәазтәыз.
Урҭ еиԥырҵыр рҭахӡамызт. Акаҭа иҳәаԥы-ӡыԥуа иалаз аҳәыҳә ԥшқақәа иреиԥшын. Уажәы-уажәы иааиҿаԥшуан. Ргәҿы амышцәгьа ашьҭахь еиԥш амшын цәқәырԥон. Рыҽкыдырҟьон ацәқәырԥақәа, аҟәара инадхәашала ицон. Иҟан ацыԥхь хәыҷқәа ҩба. Урҭ акы ирылаҩашьаӡомызт. Иага
икыдҟьаргьы ишыцқьаз ихынҳәуан.
– Олег, – ҿаалҭит Амза, – суҭахызр, – ухала уца, ма
сара соужь! – арҭ ажәақә рҳәара лҭахӡамкәа, аарлаҳәа илҳәеит Амза.
– Мап, бара бца! – лнапы рыӷәӷәаны иаауижьит Олег. Уи иблақәа ҭраа, лҷыт бжьы мыргаӡакәа дахьцоз длыхәԥшуан. Лшьапышьҭыбжьқәа рҿы инапы нықәишьуан. – Амза хәыҷы! Закәытә лахтыроузеи сгәысҽанӡамкәа исыбҭаз. Изакәытә рыцҳароузеи сгәы зҭабыршәаз. Мап, Амза, бара бзын сара
сзықәшәалакгьы схызгоит. Бымшәааит, шьҭахьҟа сеиҭаҵӡом. Бара быхьӡ сҳәонаҵы, ажәҩан – адгьыл еиԥш исзааигәоуп. Анцәа дыҟоуп, Амза, бара боуп сара сынцәа. Изакәызеи, изакәызеи сзықәшәаз! – дзыдгылаз ахьаца днахьҳәазалан, ашьапы иалҳәҳәоз адаш ду днықәтәеит илахь инапы аԥыракны. Амҩа ҭацәын.
Хьыма абарҵахь дааҵҵит, Амза днеиуазшәа анылба.
– Бгыло балагама?
– Уажәшьҭа хар сымам!
– Бааи, арахь, бнапы баахи? – лда хәыҷы аисшьа
дазыӡырҩуа далагеит Амза. – Ибзиоуп, шьҭа бзыцәшәо ҳәа акгьы ыҟаӡам, быҩла, быԥала. Уи сҳәеит ҳәа былахь баахи! – Амза лқьышә ааҭлырқәацәаан, лылахь инадылкылт! – ибзиоуп, амала, хәыҷык иашазаргьы ижәла ахәшәқәа. Урҭ бара ибԥырхагаӡам.
– Амза, зегь саҳауеит, аха быԥштәы акалашәа иҟоуп.
– Иазыбуеи, џьушьҭ, сара слахьынҵа акалашәа иҟалозар акәхап.
– Олег дбықәымшәаӡеи џьаргьы?
– Дсықәшәеит! – ҿаалҭит маҷк анҵы.
– Сыԥсымзар, уи иԥсы шҭоу деилагоит. Дызҿыз иусқәа
зегьы дырҟәаҵит. Амза, Амза ауп иҿыҵаку. Иарбан Амза бзиа илбо ашәыр, иарбану, иарбану?.. Дааҟәымҵӡакәа иарбану ҳәа дҵаауеит. Закәытә насыԥузеи ибымоу, Амза?!
– Исыздыруам, Хьыма, уи даара уаҩ даҵашьыцыртә иҟам ҳәа сыҟоуп.
– Сара анс исыҿхагаахо ауаҩы дыздыруазҭгьы, ажәак мҳәаӡакәа аԥсра сақәшаҳаҭхон. Заҟа ибзиоу бдыруоу арԥыс
бзиа банибо! – ԥсабаратәзароуп, уи алабжыш ахьшьызар ҟалоит, аха аҳәынҵәа ахьшьымзароуп. Абзиабара насыԥуп. Баша бымгәырҩан, зегьы бзиахоит. Баша ибҳәоит, – сара саҵашьыцуеит бара ибымоу абзиабара! Хьыма лнапқәа ааиҵылхын, Амза лӡамҩа дааханы дагәӡит...
Ахәылԥазхара иаҿын. Анахь-арахь, хыхьынтәи, ҵаҟантәи ауаа рыбжьқәа гон. Амра аҭашәамҭаз ажәҩан инаҿнашьыз анапышьҭа, макьана иҿаҿаӡа ианын.
– Иҟои, шәмылбаауеи аԥацхахьы? – ибжьы геит Кадыр. – Мшәан Олег дабаҳцәыӡи уаха, ак имыхьзааит аҷкәын.
– Ара сыҟоуп, ара! – оумакгьы игәы алаҟацәамкәа ишьҭахь ала даацәырҵит Олег.
Ҭемыр иԥсахы еибакуа агәашә аҿы днеины дгылн. Амза дааӡомызт. Еиҭа ихаҿы иаацәырҵит Мыта иажәақәа: «иҟалап уԥҳа маҷк даалаԥшықәуҵар ахәҭазар, иҟалаз ҳаздыруам, аха Кадыр иҿы иҟоу аурыс ҷкәын маҷк дыхҭалкцәеит. Ауаа рҿгьы, ишудыруа еиԥш...» Игәы иҭаз нагӡаҵәҟьаны имҳәаӡеит Мыта, Ҭемыргьы уи ишибаҵәҟьоз дацрамлеит, аха игәаҿы дааиҵанарӷәӷәеит, ихы инаркны ишьапаҟынӡа амца ҩеихҟьеит. Ԥҳазаҵәык имоу лыпату ҽеим рҳәар аҵкыс, дыҟамзар еиҳа еиӷьишьон. Ҭемыр ихәыҷрақәа дрылымҵыцкәа, Амза агәашә даадгылеит.
– Бабаҟоу, бара уахантәарак сыбзыԥшупеи! – имырхьаацәакәа, аха днақәыӷәӷәаны ҿааиҭит Ҭемыр.
– Уаха ҳәа узҿу макьана иабаҟоу, саб, уԥши, – мраҭашәарахь лнапы лырххеит Амза, – уажәоуп ианыхәылԥазхо? – агәра ирго ҿаалҭит лара. Ҭемыр ари ала акгьы шизымго ааидырын, абырсааҭк даҽа зҵаарак ахь дниасит.
– Дабаҟоу ари ибԥыло аурыс ҷкәын?
– Аҩны дыҟазар ҟалап! – имырхьаацәакәа аҭак ҟаҵаны акәасқьахь лҿыналхеит Амзагьы.
Ҭемыр уи длышьҭыҵӡомызт.
– Аҩны дыҟоуп бҳәама?
– Исыздыруам, уаҳа дабаҟалари сеидру?
– Аҩны, – даалак-ҩакит Ҭемыр, – аԥсуала ус иахәҭам,
аха ауаҩы иџьам злам имҳаҵә алаимҵозароуп, илымҳа аҭаҩра еиӷьыстәып сара уи! – аҵыхәтәантәи ажәақәа Амза еиҳа еиӷьны еилылкааратәы днақәыӷәӷәеит лаб. Амза даагьагьан ишьҭахь ала уи днаихьӡаны ибӷа днамҵасны даанылкылеит.
– Ԥсрами, саб иҟоуҵо, иуҳәарц иуҭаху сара исамҳәаӡакәа, дыцәгьа-дыбзиа мрақыҭаа дрысасуп, илымҳа аҭаҩара бзиастәып ҳәа уцоит.
– Иҿыбымҭын! – дналықәҟааит лаб, – саргьы издыруеит бзиарак азы уи иахь сшымцо, аха иареи бареи амцхә шәеицәыԥхашьо шәалагеит, ҩысҭаара ԥшӡак аҵыхәа ршәшәо иааины иаашәыбжьамтәазааит? – Ҭемыр иажәа хаақәа аҵәы рылҳәҳәо иҟан.
– Иухьи, саб?! – иџьашьаны уи днаиҿаԥшит Амза, – уеилагама, уара упату лазырҟәыша акгьы смыхьӡеит.
– Сара сыпату акәым, бара бтәы! – днақәыӷәӷәеит еиҭа.
– Еицәоугьы бықәнагоит, еицәоугьы! – аԥацха абарҵа аҟынтәи даамақарит Шьықагьы! – акәтаӷь ацәа илхны иааӡоу ахәыҷы, ҩызара лзызуша урысымзар аӡәгьы дылзымԥшааит. Уара уоуп зегь зхароу! – абарҵа дааҵыҵын лхаҵа днеизыҵҟьеит Шьықа, – ахәыҷы амла дакыр ҳәа ушәаны ҳгәылацәа реиԥш, уахгьы-ҽынгьы ауаа рымхқәа урҭан. Думааӡеи? Думыхьчеи? Уажәы аурыс дицныҟәалааит!
– Бысҭыҳә, бара бусс алам! – иԥҳәыс дналықәҟааит Ҭемыр! – бысҭыҳә акәымзар, шәҩыџьагьы сшәылгоит! – деилашәаны даарыбжьагылеит! – Ибхабмыршҭын исҳәо, убри атәым уаҩ ихҭакра банаҟәымҵӡа, аб дышбымам, бара бзы сара сыԥсуп, абна, амхы аҵыхәан иҟоуп снышәынҭра. Дзакутә урысузеи иҳаларгалаз. Дин змаӡам ауаҩы иага дыбзиазаргьы иацәажәара аԥсоума?
– Уи аӡәгьы диеицәаӡам! Абарҭ зегьы шәеиԥш дуаҩуп! – лҳәеит Амза маҷкгьы лыбжьы дацәшәо.
– Иазхоуп сымҳәеи! – уи дналыжәлеит Ҭемыр дҵысҵысуа, нас ихала ихы дацәажәо ашҭа днықәлеит.
Макьана шьыжьын. Мрақыҭа иалсны ицоз ашьха рҩаш заҵәык акәын аҭынчра еилазгоз. Ажәҩан акәзар, ҵаҟа аӡәы ауарҳал аҵаиршәызшәа, еилгаӡамызт. Аҳаракыра иҿыхьҭааӡа иқәсуаз аԥша, зны-зынла ауаҩы ихәы-ижьы ааиланаргылон. Арантәи иубон ана-ара аҩнқәа ихәхәа-хәхәаӡа алҩаҵә шырхылҵуаз. Аха алҩаҵәқәа амцхә аҩада изхамлакәа ахьшь еиԥш рҽырхәаны, рҽаарԥсаҟьон. Аҳаракыраҿ ихьахьхьала иҩаны игылаз араш ду ашҟа ихьанҭа-хьанҭаӡа, аӡаӡа иарчаланы рҿаархон ауарбажәқәа. Урҭ ес-уажәааны мраҭашәарахьтә мрагыларахь ицоит. Иааҟәымҵӡакәа иҭыппы иаауеит, иаауеит. Олег адгьыл иалҳәҳәоз адац еилархәа дықәтәаны Кадыр иҩны ашҭа дҭаԥшуан.
Аԥшәма иџьмақәа агәара инҭыҵит, даргьы русура иагхар ҳәа ишәозшәа аҿах-сахҳәа тәыҩала инеиҿас-ааиҿасын, ахәахьы рҿынархеит. Абык Олег дахьтәаз ианизааигәаха,
иааҭгылан, аблақәа ҭызза инеиҿаԥшит. Иаргьы днагылан, инапы намҵакуа, иара ашҟа иҿынеихеит, аха аб атәыҩақәа ааханаршалан, ишизыҵҟьара ихианы иаагылеит. Олег уаҳа ԥхьаҟа деиҭамҵӡакәа днеины еиҭа адаш днықәтәеит, абгьы аиааира агазшәа, изықәгәыӷуаз атәыҩақәа хыхь ишьҭыхны, анаара иамаз ахьацара инылалеит.
Уи ибла Амза дшыхгылац дыхгылан. Иахантәарак аԥхыӡ дшалаз далан, дарааԥсеит, дарчалеит. Иахантәарак абри ахәаҿы, ҩ-ҳәыҳә хәыҷык реиԥш еидтәалан. Лара лоуп ари ашьхара дықәкны дызкыз. Уажәшьҭа уи ааныжьны, цашьа имаӡам лара лыда. Уажәы-уажәы иԥхыӡ иҿыцӡа иааигәалашәон. Амза дшәаԥырҳаԥуа ахьацара даалҵит. – Олег! – лҳәеит лара, ишҟа лнапқәа рхахо. – Амза! – ҿааиҭит иаргьы, нас дааҟәымҵӡакәа длыҳәон. – Иааныжь бқыҭа-ԥшӡа, баала, наҟ инҳажьып, араҟа ԥсҭазаара ҳаураны ҳаҟаӡам! – инапы лыкәыршаны дааигәыдиҳәҳәалеит... Уи ари аԥхыӡ дшазхәыцуаз даанхон иааигәаӡахахьаз аҽы ашьапышьҭыбжь илымҳа иҭамҩыр.
– Уа, шьыжьыбзиа, Олег! – иҽеиқәа цыҩ-цыҩ иҵаҽырбо, дааҭгылеит Рашь.
– Бзиара збаша! – игәы алаҟацәамкәа аҭак ааҟаиҵан, дҩагылеит.
– Иҟалап хәыцра ссирк уалан уалсхызар! – ччаԥшьк иқьышә иқәӡамкәа ҿааиҭын, дынҽыжәԥеит.
– Иудырит, мап сызкуам!
– Амза лакәзар! – иааигәаӡаны днаидгылеит.
– Иҟалап Амза лакәзаргьы! – имырхьаацәакәа аҭак
ааҟаиҵан, Рашь атәара наидиҵеит.
– Олег, угәы нсырхар сҭахымызт сара, – ишьҭахьҟа маҷк
дааиҭаҵын, ҿааиҭит Рашь иҟамчы аԥҵаҵа апҟаҩҳәа адгьыл
инарбаны, – Амза уара дунасыԥым! Уи даԥсуа ԥҳәызбоуп, аԥсуа дигароуп.
Дарбан дызго, уара уоума?
– Ааи, сара соуп! – ашырҳәа Олег иахь даахьаԥшит.
– Аха лареи уареи ҟазшьала зынӡаск шәеиԥшӡам! – иқьышә аччаԥшь нықәиҵеит Олег.
– Ҳаиԥшымзааит аҭаххаргьы. Сара исгәаԥхаз сара
дыстәуп. Ус иҟоуп сара сҵас. Уара аԥҳәыс дааугарц уҭахызар Урыстәыла икажьуп шаҟа уҭаху, амҩа бзиа умазааит! – Рашь иҽы днадгылан аӷәра анақәиршә, ахы кьацәӡа ишьҭыхны аҿынанахеит, иаргьы алаҳәа еиԥш дԥырны днақәтәеит.
Олег акраамҭа ииҳәра иҿамшәо икәарны инеиуаз аҽеиқәа дахәаԥшуан. Инаҩсан шьышьы-ӷрак аԥышә гьежь анышә иҵацаланы, ажра иаҿын. Уи зынӡа анышә иагәылалан ицарц аҭахызшәа, аԥхьатәи ашьапқәа шьҭаҵаны, иқьуа, есааира ҵаҟа иҵалон. Уаҳа дымтәаӡеит иҭыԥ аҿы. Иааигәалашәеит иан ласылам шәҟәы: «Суҳәоит, уатәи аӡӷабцәа бзиа иумбан, уара уда уаҩ дсымаӡам, срыцҳашьа...» Абырсааҭк ихы-иҿы аҽаԥсахит. Илаԥш уаҳа акгьы ыҵамшәо иалагеит. Дааццакын, аҩныҟа иҿынеихеит.
– Баба, акы унамыцҳакәа уабацои ашьыжь? – аӡаӡа даганы уи дааидгылеит Кадыр.
– Сахьымӡои, Кадыр, шәгәы ԥысҵәазар ҟалап хәыҷык! – ари ажәа иахьанӡа имҳәаӡацызт Олег. Кадыр изымбатәбараха аҷкәын дааиҿаԥшит.
– Измааноузеи, дад, иуҳәо? Акыр угәы иалсыма?
Мап, мап, Кадыр, акгьы сгәы иалымсӡеит! – дааччаны Кадыр дааиԥхьишьшьааит уи.
Аԥшәмагьы уаҳа акгьы ахимҳәааит, аха аҟаԥыҳәа ицәа иалашәеит исас акы хьаас ишимаз. Иҟаларын даҽазнык дизымҵаакәа доуимыжьыр, Хьыма лыбжьы лмыргар.
– Афатә хиоуп, ахацәа шәааи! – адырра рылҭеит лара, нас леирыӡи лымпахьшьи кны абарҵа дааҵагылеит.
– Иахьа амш цәгьахар ҟалап, Олег, уара ушԥахәаԥшуеи?
– Саргьы ус сгәы иаанагоит! – инапы ааирбеит Олег, – иазхоит, нас, есымша амш бзиа убахьоума! Шьыжьхьа афара иалымгацкәа, амш аблақәа ааиманарӷәӷәан, аӡы лабжьҵәраа аҿынанахеит. Акәытқәеи агәагәшьқәеи еихан, рхы ишзахәоз иҩны акәасқьа аҵаҟа рҿаархеит. Амҳара абарҵаҿ зқьышә калкало иҵагылаз агәагәшь рбаӷь, аӡәы ибжьы алымҳа иҭасцыԥхьаӡа, еиха-еигәо ирықәҿнаҭуан. Олег ақәа далҵәрааны, аттаҳәа акәасқьахь дынхалеит. Игәи-игәи еилаԥшуа, ашҭеи-ахәи дрықәԥшуан. Мап, иара изы иҽеимызт иахьатәи амш!
Хьыма лоуп Олег ихәыцрақәа дрылзхыз.
– Узеигәырӷьаша ак усҭоит.
– Иахьа сзеигәырӷьаша аҟаҵара цәгьоуп! – ҿааиҭит уи
Хьыма лахь дымԥшӡакәа.
– Абри Амза иузаалҭиит. Иаха санааиз ушьҭалахьан,
урҿыхара сҭахымхеит!
Олег ибла еҵәақәа аалах-ҿыххеит.
– Иҭабуп Хьыма! – даақәыԥсычҳаит Олег. Уи уаҳа ажәак
мҳәӡакәа ауада дныҩналан, ашәҟәы аахиртлеит: «Саҭоумҵан ашәҟәы аҩышьа ахьысзымдыруа. Сшузыԥшыз адунеи азна аамҭа цазшәа збоит, – маҷк игәы ааҭынчхеит Олег, – уаҳа сылшом. Зны-зынла, акгьы хьаас имкӡакәа, ауаа зегьы срылагыланы сыҳәҳәандаз ҳәа сҟалоит. Арҭ амшқәа зынӡа аԥсшьара сцәыӡит. Иацы Рашь дааит сара сҿы. Бзиа
ҳшеибабо идыруеит. Суҳәоит угәы уҽаныз! Даҽа мышқәак ҳааԥшып нас ак ҳаӡбап. Ах, Олег, иудыруандаз убара шаҟа исҭаху! Сара уажәраанӡа аԥсҭазаара ҽакала сахәаԥшуан. Уажәоуп зхаҿы иааз ауаҩ иеиԥш саныҟала. Шаҟа аԥсҭазаара мариазыз уара уансзымдыруаз! Шаҟа ихьанҭоузеи ҳанеибадыр! Ароманқәа рҿы избахьеит абзиабара амҵәыжәҩақәа унаҭоит ҳәа. Сара уи сарааԥсеит. Срыцҳауп, скажьны умцан. Рашь уара уҿы днеины угәы иахьша ак уеимҳәар ҟалом. Уара умгәаан. Ииашоуп, ҳзеиқәшәалаӡом, аха ма ашәҟәы ҳабжьаз, уи ҳамаӡақәа ныҟәнагалааит, уи еиднакылалааит ахьаа змоу агәқәа! Оумашәа иубар ҟалап ари ашәҟәы. Иџьоумшьан. Ҳара бзиа иаабо ахаҵа дҳамбаргьы иҳачҳауеит, аха бзиабарада иаҳзычҳаӡом. Аҿҳәара зегьы ирымоуп, абзиабара ада. Саргьы уаҳа сылшом, Олег. Абри ашәҟәы агәыӷра хәыҷык снаҭоит. Иахьа абри сымҩыргьы исзымычҳар ҟаларын. Абри уаҵәынӡа снанагоит. Уҟаз, абзиаразы. Суҳәоит ԥхыӡ субаларц! Амза».
Олег иҿыцны деиҭаԥхьеит уи ашәҟәы. Игәы иҽанӡамкәа иоуит ииҭахыз амҵәыжәҩақәа. Аҩны дыҩнаҵәаар иҭахуп. Дхагахан, дтәоит, дгылоит. Иара уаҟа иҽынкаиршәын аҩра дналагон еиԥш, дааҩнал Хьыма. Олег дкаууа, дналыдԥалан лӡамҩа аҵәах аахиргеит. Хьыма лнапы лӡамҩа иадкыланы дгылан. Нас иеилылкааит игәалаҟара шыҟаз. – Сбыкәыхшоуп Хьыма! Адунеи аҿы бара бзы сҟалоит. Маҷӡак исараӡа аҭак зыҩуеит.
«Агәырӷьара сзаабгеит, Амза. Бара ишыбҳәо сныҟәоит, даҽакала аныҟәара азин снаҭом быбзибара. Ҽнак ажәала ҳаицәажәеит кәымзар, бара бахьтә цәаҳәак смоуӡацызт. Сгәы каҳаны сыҟан, ақәҵра амҩа сықәгылан. Уажәшьҭа анасыԥ сымоуп. Ари ақыҭа ашьац еиԥш сықәиаазшәа бзиа
избоит. Бара боуп ԥсҭазаарас исымоу, ахатә ԥсҭазаара сҭахӡам. Сан заҟа дгәырӷьарызеи былбар, уи сара сеиҳагьы пату бықәылҵо далагоит. Аус злоу бара боуп, Амза. Ианыбҳәалак, иахьаабҭаху сцоит. Иамуӡои лассы акы быӡбар? Бареи сареи мышкы ҳахьеибамбо шықәсык иаҟароуп. Ашықәсқәа ҳмырӡып, Амза! Сласны изыҩуеит, избанзар, Хьыма дыццакуеит. Уи аеҳәшьара сзылуеит. Уаха иагарааны дмааргьы сылзыԥшуеит, избанзар уи лоуп сынасыԥ ҵәахны измоу. Наҟ илгоит, арахь иаалгоит сынасыԥ, иаалгоит бара бнапы иакхьоу ақьаад, бара ибҩыз ажәақәа. Урҭ сара исхашҭӡом. Абар Хьыма дааиуеит. Амза – сгәыӷырҭа. Сыԥшуп»...
Олег абарҵахь данаацәырҵ, ақәа хкәахьан. Хьыма ахәы ҳаракыра иаваршәны иаҳа-иаҳа днаскьон. Иара амардуан дшаалбаазҵәҟьа, ала ҵыхәаршәшәо иааиԥылеит. Ахы инапы нықәишьит.
Уажәы-уажәы аԥҳалқәа кны, инеивыс-ааивысуа аҳаԥшьақәа иаарыдыххылон аби аԥеи. Амра агәылиаазшәа, аиқәареи аҟаԥшьреи еимаркуа, ишәах мацараха ахәцәы ргыланы аҳаԥшьа иҭаҭәон аҩы. Маҷк иахыԥазаргьы ҟалап уи ааҵхра аамҭа. Заа идырҭәхьаз аҳаԥшьақәа рыхқәа макьана иҟаҵаӡамызт – даргьы рыхәда аимхәыц шкәакәа аханаҵан, ачча-ччаҳәа аҵәра иаҿын. Аҩгьы амҩа ду ианысуеит. Раԥхьа излоуп, нас ихәашьуеит, ацәқәырԥ еиԥш еилаҩынтуеит, аҽкыднаҟьоит, нас еилыҵуеит, амшцәгьа ашьҭахь амшын аҽшарыцқьо еиԥш, иаргьы аҽарыцқьоит. Ахаҵа ианакәызаалакгьы ажь-ҩы хьаас икуп, ианаамҭоу
иҭааны иҩы ҭеиҭәар иҭахуп. Уи асас иаԥхьа еирыӡла, ашәах хчыланы ианаақәиргылалакь, адунеи аҿы иуалԥшьа ду наигӡазшәа иԥхьаӡоит. Иаргьы акалашәа иҟоуп, ҳәарада, зҟазшьа ҽеимгьы деиҭанакуеит, даргәыбзыӷуеит, аԥҳәызба ссир лнапқәа игәы иқәылшьызшәа, дархаауеит, дартатоит. Аха мрақыҭаа ианакәызаалакгьы дырцәымӷуп уи зҽадызцало, амцхә знарҳәо ауаҩы. Урҭ аҩы зырҭаху еицәажәагас, аамҭагагас ауп. Уаҳа акгьы. Ргәы ахәра амазар – иара иазырӷьом, аха агәырӷьара рымазар – ргәырӷьара иацхраауеит.
Араҟа иџьашьатәшәа иҟалоит ажь. Абар уажәгьы амжәаҵлақәеи ашәыри рҿы еиҟәыншәыла икнаҳауап акаҷыҷ. Ашьхыцқәа рԥашә хәыҷқә ажьыргәыц ахы иҭацаланы, рҽаларпапаны ахаа иахоит. Ажьымжәақәа маҷк уахынлатәи ахьҭа рысит, арацәаххыреиԥш еидшәылеит. Абыржәоуп фатәыс ианыссиру.
– Баба, Рашь, уажәшьҭа иҭәуеит аҳаԥшьа, маҷк ҳаԥсгьы ааиҭаҳкып! – иҳәеит Леуа ашәах аҳаԥшьа ахәда ианааҵагыла, – даҽак ааугазар иазхап.
Рашь иԥҳал аҳаԥшьа пеипеиуа иарҭәит.
– Абри уара учара ҟалаанӡа ихсыртлаӡом, баба, анасыԥ анцәа иуиҭааит!
– Ҳахьӡоит, саб, ҳабаццакуа, – ҿааиҭит Рашь дамаԥхашьашәа.
– Уааи уажәшьҭа абра ҳнатәап! – ишьҭаз ақыдсаҟәа днықәтәаны иҭаҭын қьаса аацәыригеит Леуа. Еиҵыхәхәа иҟаз аҭаҭын ақьаад инылеиҳәан, иеихымца ааихьишьит. Амца зыцрасыз ацәымса, ихәхәаӡа алҩа анахылҵ, нацәхыԥла, еиларҳәны иикыз иҭаҭын инахаиҵеит. Рашьгьы ирхагылаз аҵәа-ҵлақәа дрыҵаԥшуа иаб днаидтәалеит. Леуа
инапы шәпақәа Рашь ишьамхы инықәиҵан, днеиҿаԥшит. – Иҟои, угәалаҟара ҽеимшәа збоитеи?..
Акымзарак, саб, есымша ауаҩы деиԥшума нас.
– Ублақәа сырҭаԥшыпи! – инапала Рашь ихы ааирҳәын, иблақәа днархыԥшылеит уи. – Исгәаԥхом, уаҳа иуасҳәара сыздыруам. Акы уаргәаҟуеит, сыԥсымзар, ус акәӡами, баба? – ижәҩахыр инапы накәыршаны дааигәыдиҳәҳәалеит.– Иага угәаҟуазаргьы, ушхаҵоу уҟазароуп, уҵасқәа урыӷ-рамгылароуп!
– Иҟои, баба, уахада шәеибамбацызшәа шәнапқәа еикәыршаны шәтәоупеи! – ҿаалҭит рышьҭахьала иаарыдгылаз Адица, нас хәыҷы-хәыҷла акыр-кырҳәа аччара далагеит. Инеиҿаԥшы-ааиҿаԥшын, адыжә-чыжәҳәа рыжәҩахырқәа рҿы напык-напык ааимырдан, бӷарҵахьы иааидгылеит Рашьи Леуеи. – Сан, бааи, ассир бсырбоит, ассир! – Адица лан лахь ишҿылҭызҵәҟьа, леимаажәқәа дырҭаԥало лҿаалхеит.
Рашьи Леуеи рыжәҩақәа еидын. Аб иқәра шмаҷызгьы, аџь адац еиԥш ишьапқәа адгьыл иаларсны икын.
– Шәеибамбеит! – ҽаалҭит ан дазгәдуны.
– Иаҵахаз, уаха арахә еилиргоит, уаҵәашьҭахь аҽҭра ауац ҭигоит! – иҳәеит Рашь иҽырхәан иаб ижәҩа ахьикыз.
– Аҳԥшьа шәҭаҳауеит! – зны-зынла лыбжьы ҿацаӡа иаалыргон Адица. Ан лакәзар, леихадақәа дрықәтәаны ҿымҭӡакәа дырзыԥшуан.
Даргьы ааҟәымҵӡакәа еиҵагьежьуан акәымзар, аӡә маанак ҟаиҵаӡомызт. Рашь иаҳа дахьауз азы изыцәгьан иаб ибӷа инапаҿы аагара, Леуа иакәзар, имԥыхьашәаз иҷкәын ибӷаӡараҿы инапы ахьааилаиршәыз еидӷьызкылазшәа уаҳа иаауижьӡомызт. Аха, дрыцҳаишьоу сеидроу аҵыхәтәан
иаауижьын имаҟа ааникылеит. Рашь иԥсы аниоу иаб ишьапы дықәгылаӡамшәа даашьҭихын, маҷк дааирнааит, абар-абар изқәа адгьыл ахь аҿынанахоит, аха уаҟа даангылт, Леуа днаиҿыԥшны ихы-иҿы гәыдикылан, ашьшьыҳәа днаиргылеит. Ангьы лгәы ԥшаазар акәхап, лыбла лнацәа еиқәаҵәақәа нҭылшьын, амҳарахьы лҿыналхеит.
– Баша, смааи, иаҵахаз дысзеилымкааит! – ҿаалҭит Адица.
– Арахә ҳҩыџьагьы еилҳаргоит, – иҳәеит Рашь.
– Ақәԥараҿы, баба, ужәҩа уаҩы иумҭароуп, уи аниумҭа уаҵахараны уҟаӡам...
Ашҭа иаваршәны кәҷар гәарҭак хьу-хьууа иацрыԥсса аҟәақ-аҟәақҳәа ак рабжьго иаауан аҟәарҭ. Агәара иадгылаз ажәқәа рыбзқәа цәыҵырҳәҳәаны аҳәарақәа рхы дырбзон. Ҳәыск амасар еимыхны ан ачыргә аҟынӡа ақьышә ԥшқа хәыҷы нанагарц ицәыҵнарҳәҳәеит, аха ажә уи азеилымкааӡакәа аблақәа ҭызза иԥшын.
Кадыр инапы ӡәӡәаны, аныга шьҭыхны агәашәахь иҿынеихеит. Ацгәы аԥаҵақәа шашаӡа, ашҭа иқәгылз ашымҳа аҵаҟа итәаны, Кадыр иныга иахәаԥшуан.
Хәылԥазын.
Рашь дахьышьҭазгьы акраамҭа днаҳәы-ааҳәуан. Ганкахьала ҭыԥ инаҭаӡомызт шьыбжьон Хьымеи иареи реиԥылара, ганкахьала, оумашәа ибон мап ахьылкыз. Мап лкызаргьы уиаҟара хьаас имаӡамызт абри иареи лареи рыбжьара аурыс ҷкәын Олег даабжьамҳазҭгьы. Ауаа
иаарылаҩхьан Рашь Амза дигәаԥхоит ҳәа, уажәы Амза Олег иаамҷыдарахаз аӡәы дизхьаԥшраны дыҟам рҳәеит.
– О, нан, атәымуаҩ дызгәаԥхаз аԥҳәызба лықәгәыӷра цәгьоуп! – рҳәон аҳәса ахьааиқәшәалоз.
– Изџьабшьарызеи, адунеи дакәшахьеит! – аҭак ҟарҵон даҽа џьоукгьы.
Рашь дааҳәны изқәа днықәиеит. Ихәыцрақәа, зны-зынла иара дрылагылоушәа, игәыԥжәар иацырҵон. – Дсыдызцалазеи анцәа ҳрыцҳашьа! Ҳқыҭҿы дааины, ҳара дҳазымҵааӡакәа аӡӷабцәа алихуеит! – ихаԥыц аҿҿа ааҵгеит. – Хьыма уи леиҳа деицәамзаргьы ҟалап, аха сара Амза даналысх аӡә ԥырхагас дызиоури! – Рашь еиҳагьы ахәыцрақәа, алаԥшҵашәарақәа дыргәылахеит. Урҭ иара ихаҵара ҳараркуан акәымзар, џьара илаҳарҟәуеит ҳәа иаҿӡамызт. Абар, абар иара асахьагьы иаҳа-иаҳа Рашь иблахь иахьааскьо. Наҟ-ааҟ рыҽқәа еиҿаԥшуа игылоуп. Урҭ аӷәра анырҿадырхьлак, рлымҳақәа ҩышьҭкәыцәааны иаакәаша-кәашоит, нас иааидыҵны рҿынархоит. Рашьи Олеги еиҿахысуеит, уаҳа даҽа ԥсыхәак рымаӡам. Иахьынӡалшоз шьҭахьҟа инаскьаны инеижәылеит, аҩыџьагьы рабџьарқәа еиҿаркит, аха аӡәгьы дымхысӡеит.
– Раԥхьа ахысра уара иууалуп! – ҿааиҭит Рашь, – мап анакәха, сара ауаҩы дрыцҳасшьаӡом!
– Аԥшәма уара уоуп, уара ихырты! – ҿааиҭит Олег иҽы дахьақәтәаз.
– Асас иаԥхьа сызхысуам, ианамуӡах, абар! – иҳәан иабџьар ахы ҩышьҭихын, ахысыбжь аҳауа иналаӡҩеит, иҽгьы кәаруа, излааиз амҩала аҿынанахеит.
Рашь дахьышьҭаз дааҳәыцы-мыцит, еиҭах ахәыцрақәа анахь-арахь ицәеимпит. Аиарҭа даалатәеит. Ицәардаӷәы
аҵаҟа иҵаԥсаз иеимаақәа наишьхьаиркьакьан, ашә аартны амардуан дналбааит. Оумашәа ибеит Рашь ҵхагәазы амҳара аҿаԥарахьтә иани-иаби рыбжьы ахьааҩуаз. Изыхҟьаз изымдырӡо, дахьцозгьы ааихашҭын, иԥсы ӡаны ааҵра днывҵагылт.
– Дарабан илаҭәалымшьаз, ҳара ҳакәмызҭгьы Ҭемыр иӡӷаб лҵара акәым, дахьтәоу дзымгыло дҟалахьазаарын.
– Убри бзиоуп, нас, митәык ҟамлеит. Иҳаман азы ҳицхрааит! – илҿахиҵәеит Леуа, – сара исзеилымкаауа иарбан абри аӡӷаб ҳзылгәамԥхаз?
– Абрыгьы иуанамҳәаӡо аурысра ҳхаԥарц ишаауа!
– Бысҭыҳә! – дналықәымчит иԥҳәыс. Аурысра акәмызҭгьы иахьа быбз ахьҭоу изымааҳәуа иҟалахьазаарын, ԥҳәызбак ҳаҷкәын бзиа длымбазар, аурыс иоума изхароу? – ашырҳәа ииарҭа даақәтәеит Леуа.
– Уанаџьалымбеит аҵхыбжьон ауаа еизуумган, аӡәызаҵәык иҳамоу, ԥшра-сахьала дчаԥаны, иааигәаԥхаз дышԥеимоуеи ҳәа ауп исзырҳәаз. Аурыс иаҳа деиӷьушьозар, уаханатәгьы унеины Ҭемыр дазааг, еибагартә иҟаҵа!
– Ҳаи, бара рыцҳа, ауаҩы-дуаҩуп, Рашь ма Олег ҳәа акрыҟоума, уи – рыхьӡ ауп, егьырахь иуаауп, аҩыџьагь ирымоуп абзиабара.
– Унан, аурыс ибзиабара закәхи! – лқьышә днықәылҵеит Мсырхан.
– Аурыс бзиабарагьы аԥсуа бзиабара иаҩызоуп. Раҳа зҽаанызкыло иоуп ахаҵа. Аҽадагьы иазцәырҵуеит бзиабарак, аха уи аҽынкылашьа аздырӡом! – иԥҳәыс лахь ихы наирҳәын, ҿааиҭит Леуа, нас инациҵеит: – ҳаҷкәын еиҳагьы анасыԥ иауан Хьыма лҿы аус имазҭгьы. Ҳаи, абааԥсы заҟа дыԥҳәызба хааузеи! Амза дыцәгьоуп ҳәа зҳәада, аха уи Рашь дизивагылом, изӡатәуи.
– Иара ианиҭахха? – лхы кьакьаӡа ахчы иаалылхит Мсырхангьы...
Рашь дыззыӡырҩуаз ажәабжь лаиқәыӷәӷәан, амҳара дадҵны иҿынеихеит... Даахынҳәын, еиҭах ииарҭа днылаиеит. Уажәраанӡа еиԥш ихәыцрақәа дрыцкәашо акәымкәа, иҿаԥхьа иаацәырҵит Хьыма лсахьа. Ааи, ашьыбжьон Хьымеи иареи ргәырҽанӡамкәа иеиқәшәеит ахәышәтәырҭаҿ. Рашь уахь днеиӡомызт, ҳәарада, Амза дышиқәымшәоз идыруазҭгьы. Насгьы ҽыла акәымкәа шьапыла днеит.
– Зынӡа баҳцәыӡит, Амза! – ҿааиҭит Рашь ауада ашә аартуа.
– Уара ииашан иҟауҵеит уахьааиз, хәыҷык ашоура умазар ҟалап! – ҿаалҭит Хьыма. – Амза чымазаҩык лбара дцеит.
– Саҭабымҵан, Хьыма, ара быҟоуп ҳәа сгәы иаанамгаӡеит.
– Издыруеит, издыруеит, сара сыҟоуп ҳәа уара угәы иаанагаӡом! – лыбжьы рхәыҷны, дқәыԥсычҳаны иҿаалҭит Хьыма.
– Ус бымҳәан, Хьыма?! – дналыдыххылан лмахәар ааникылт. Асҟак агәаӷьра Амза лҿы имандаз шьыри! Амза лҿы дызцәажәаӡом, дҿаҳауп, – араҟа иуҭаху зегьы иҳәап.
– Иаҭахӡам, Рашь! – лмахәар даахеит, аха имымхӡакәа лыблақәа аҵәуара иакуа иара днаиҿаԥшит Хьыма. Рашь уи лыблақәа рҿы иара изы зеилкаара цәгьаз акы даԥхьеит, аха абри-абри ауп ҳәа ауаа рыбызшәахь еиҭаганы изҳәомызт. Идыруан акызаҵәык – иара иакәын Хьыма лыԥсҭазаара ҵакыс иамаз. Ах, Хьыма илылшом акәымзар, мызкы-ҩымз раҟара уи датәалымбо, лқьышә дықәылҵо лҿаалхар, иҽкажьны длеихырхәалон, аха иабаҟоу?
Рашь мап ицәызкуада иаҳа ддыргәамҵуазаап!
– Издыруеит, Хьыма! Сара быбзиабара саԥсаӡам! – абыржәызаҵәык акәзар ҟалап Рашь игәы иҭаз ааҭыӷьӷьааны
ианиҳәахьоу. Хьымагьы уи лдырт, лхы ларҟәны даагылеит. Даҽа маҷӡак дыԥшны дгылан Рашь, уи Хьыма лҿы аӡыхьеиԥш ицәыригаз ажәақәа цас ируазшәа, абыржәы абра дааҩналеижьҭеи инықәба ицеит. Рашь дәылҵра даналагоз игәеиҭеит икылкааны ахыӷәра иахәаԥшуаз ллакҭа алабжыш лҭшәан, ҵаҟа ишықәҭәаз. Уи ажәак имҳәаӡеит, лнапы ааникылан, иааиларӷәӷәаны дындәылҵит. Имаҷӡаз ԥхарак аанхеит ларгьы лгәаҿы. Уиижьҭеи игәалаҟара ҽеиӡам Рашь. Ииашоуп, иаби иареи ахәылԥазтәи реиқәԥара маҷӡак даарлахҿыхит, аха ибон арҩаш ду дышхықәгылаз. Ауаҩы дамхтәу, иара иҽалаижьру цқьа издырӡом.
Ауадаҿы уажәраанӡ иҩназ ҽынлатәи аԥхара хәыҷыхәыҷла идәылҵуа, шарԥазы иааҿыхьҭаахеит. Рашь ихыза иҽылаҳәаны, аҽнынтәарак еидарашьҭыхҩыс аус зуаз ауаа дрылазшәа, дааԥса-дкараха, ацәа-хаа далан.
Мрақыҭаа аизара ишалгазҵәҟьа, Рашь уаҩы дизымԥшӡакәа иҿынеихеит. Уажәшьҭа ахәларахьгьы ахы нкыднаҵон. Ана-ара аҵлақәа ҩежь-ҩежьӡа абӷьқәа рымпыҵышәшәан икаԥсон. Амрагьы ҭамшәацызт, аха уи ԥаса аиԥш амч ҭамызт, баша ацәа-ажьы арԥхон. Аҭаҳмадцәа хазы рҽааидыргалеит, шьоукы-шьоукы зынӡа рылахь еиқәышьшьы ажәак рҳәаӡомызт, шьоукы-шьоукы рлакыҵақәа иҳаибарбап рҳәозшәа иԥшуан. Даҽа шьоукгьы акгьы хьаас иркӡамшәа рԥаҵа иалаччон.
– Иҟои, Рашь, ухьамԥшӡакәа уцоите? – ҽыла уи днаихьӡеит Дауҭ.
– Сгәы алаҟам, Дауҭхеит, ишԥасҳәари!
– Ари аколхоз ҳәа иззеизаз аума угәы казыжьыз?
– Уи уацәымшәан, уи ахьеиҿыркааз захьынџьара ихыбгалеит, рҳәоит, – игәы азыҟажо дцәажәон уи.
– Дауҭхеит, уаргьы сгәы урӷәӷәарц уаҿуп! Ԥаса аӡбахә рҳәон, уажәы иалаларц зҭахыда рҳәеит, иумаҳаӡои? – ҿааиҭит Рашь иҭахӡамкәа дыччаны, – аха уи акәым иџьасшьо, абри Ҳанашә шәколхоз зегь раԥхьа сара салашәҵа иҳәеит, акыр инаҭап ҳәа дақәгәыӷуама!
– Ишԥеинамҭо, – ԥаса еиԥш акәымкәа, уажәы даҽакала аҭак ааҟаиҵеит Дауҭ, – анхаҩы изы аколхоз, ишԥасҳәари, аԥхыӡ бзиа иаҩызоуп: Ҳанашә уаанӡа акгьы имаӡамызт, уажәы адгьыл иоуит. Дбылгьо саб идгьыл дҭоуп, дзымцари ухаҵкы сцеит, ицәыӡуеи? – иҽы аӷәра дааханы, Рашь иахь днаԥшит Дауҭ. – Егьырҭ зегь ракәым Амза илҳәоз умаҳаи Урыстәылан иҟаз анхацәа ӷарцәа зегьы аколхоз рыԥсы еиқәнархеит лҳәеит. Ҳара ҳтәы рҳәеит, ирыӡбеит. Шаҭара ҟаҵатәӡам. Ибылтәуп, иқәхтәуп зегьы! – инапы ҟьаны, деицрашәаны иҽы днаҵаҟьеит аҵыхәтәаны.
– Аҳәара мариоуп, ибылтәуп, иқәхтәуп ҳәа. Дарбан иубылуа, дарбан иқәухуа?! – иаӷәра даахеит Рашь, – саб иоума, Ҭемыр иоума, мрақыҭаа роума?!
– Уаби мрақыҭааи акгьы рхараӡам, изхароу ахапа зҳәо роуп, – иааҿахиҵәеит Дауҭ. Уи ихы гьежьӡа, уажәы-уажәы иԥынҵа дахо, Рашь иеиҿкаашьа даҵашьыцуашәа, дааҟәымҵӡакәа дихәаԥшуан. – Ииашоуп, хәба-фба шықәса раԥхьа акгьы ҳалымшеит, аха ацхырааҩгьы даҳмоуит. Дшәаԥырҳаԥуа нырцәынтә аӡә даакылсын, анцәа иџьшьоуп иҟәышыз аӡә дынхазаап шаҳҳәоз, дныҵашәкәа дцеит, дцаӡеит.
Рашь абырсааҭк ихы иааҭагьежьит ииасыз ашықәсқә. Игәалашәеит ақәа еимаҵәаны ишнеиуаз. Аԥынџьыр ааигәара
инеины ишгылаз. Ахысыбжь шгаз. Аҵх ишалҩыз ахәыҷы иҵәаабжьы. «Шәаангыл, сара сынхеит, шәаангыл!» – илымҳа иҭагьежьуан ахәыҷы иажәақәа. Нас, иҩызцәа дышрышьҭаз дынцәыҵаххит... Рашь ахьҭа дакызшәа даақыџьқыџьит. Игәалашәарақәа ҭаха ирҭаӡомызт.
– Исҳәо умаҳаӡои, уара! Заа ухы анураалошәа збоит аколхоз, макьанагьы сара сгәы еибафоит саб идгьыл Ҳанашә дышҭоу анызбалакь. Иԥаҵа иҿабаба, ахәа аиԥш ихәыҷқәа ҳәарԥсаруа уаҟа адгьыл ианахо, ашәақь амҵарсра сҭаххоит, аԥенџьыр инкылакны аҵықь ааҭыргазар, аӷьара дахьықәжьу, ашьарақәа аҳәан ианацрыхо аиԥш, иханы дҳаргылоит ҳәа иаҿызаарын. Еих, сабиц, закәытә аамҭоузеи иҟалаз!
– Нас иҳалшап зугәахәуеи уареи сареи?! – иблақәа аацәыҵирԥшит Рашь ихәыцрақәа мчыла даарылҵын.
– Иҳалшап ба? Иуасҳәахьеит иҳалшо! – даалахҿыххеит Дауҭ, – ауаҩытәыҩса илымшо акгьы ыҟаӡам, уареи сареи иааҳҭаххар, аӡәгьы изымдырӡо мрақыҭаа зегьы аколхоз мап ацәыркуа иҟаҳҵоит. Ианаҭахха, умаҭхароуп, удаӷьхаруп, ацгәы аиԥшҵәҟьа укәаталеироуп, Рашь, – иҽы днахынааит Дауҭ, – аколхоз мап ацәыркыр, нас хәыҷы-хәыҷла ҳадгьылқәа ҳархынҳәуеит.– Зқьышықәсала колхозда иаауан ҳабацәа, аха акымзарак рмыхьит, – иԥхьаҟа дыԥшуа ихы дацәажәон Рашь.
– Убри ами иуҳәаша, Урыстәыла иҟазар, – уаҟа иҟазааит, ҳара иаҳҭахӡам. Ҳақәԥап, Рашь, ҳақәԥап. Уареи сареи ҳашьҭахьгьы оумак ицқьаӡам иухоумыршҭын, мышкы зны ҳхәыҷқәа ҭабуп ҳәа ҳарҳәоит – ибжьы ҭымгакәа, иц еихарӷәӷәаны иҩыза днаидыӷәӷәалеит Дауҭ, – умшәан, уареи саери ҳамч уиездк иазхоит. Зны мрақыҭаа ҳрылгап, нас ҳаиасып агәылацәа рахь. Ауаа хыла-гәыла еилалар, аус
аҟаҵарагьы мариахоит. Ҳара иаҳҭаху акызаҵәык ауп: анхацәа ишәоуз адгьыл шәара ишәзынхоит ҳәа раҳҳәоит, ҳқәуп, ҳшәап, амала, аколхоз мап ацәыркааит! Сиашаӡами? Анхаҩы ихәы-ижьы қақаӡа изыргыло адгьыл ауп, ус ами, уи иара иоуит. Иабеиҭаху аколхоз? – ихы дҭаланы дцәажәон Дауҭ.
– Ҳара иаҳнаҭои иуҳәо?
– Угаӡамхан! – днақәымчит Дауҭ, – анхаҩы аколхоз мап ацәикыр, еиҭа уара уҿы даауеит.
– Ицәыӡи сара сҿы?
– Ицәыӡи умбои акәаҭани ацәқәеи макьана уара иутәуп, дуҳәо-дучо иумихыроуп. Аха заҟа дуҳәо аҟара, уара утәы иара идхалоит. Ауал данаклак, идгьыл уимҭар дабацои!
– Сара сгәанала, уара уакәзаап наҟ игатәу!
– Усхымыччан. Сшыхәыҷыз еилыскааит арҭ амаанақәа зегьы. Саб рыцҳа ари аамҭа дақәымӡызҭгьы, даҽакала ицон аратәи аусқәа. Уи инапынҵашьа издырӡомызт, аха инапы ианырҵаша есымшагьы иҟан. Абасоуп. Уаханатә иалагатәуп, – ибла ҭызза дааԥшит Дауҭ.
Еиҭаԥаҳшәап анцәа дыҟазар, ма абыржә дылбааԥшып! – ҿааиҭит Рашь иҽы днаҵаҟьан.
Аҽыҩқәа уажәымзар-уажәы ишнаҵҟьара еивагылн. Урҭ ирықәтәаз ахацәа кахәхәа-кахәхәа, рхылԥарчқәа рхашьшьы, рӡара иақәыз рыраӡын маҟақәа рҟамақәа дыркны, аҵҟьара азин анрырҭо ҳәа иԥшын. Ашҭа ду иаакәыршаны игылан аҽырҩра абаразы харантәи иааз ауаа – аҳәса, ахацәа, аӡӷабцәа, аҷкәынцәа. Аӡбаҩцәа акраамҭа уск еилдыргон, нас
хаҵа кьаҿк даарылҵын, ацаха ҟаԥшь зхаҿаҳәаз алаба кны аҽыҩцәа рхаҿы даагылеит.
– Верск аҽырҩрақәа ҳрылагоит, аҽырҩра иалахәугьы абарҭ-абарҭ роуп! – ҳәа ауаа рыхьӡқәеи ақыҭақәеи реиқәыԥхьаӡара даҿын зыбжьы ҵарыз хаҵа пылтыҟсак, аха ибжьы зегьы ираҳаӡомызт.
Кадыри Олеги ашьац илатәаны иахьцәажәоз, ауаа рыкәшаны ирзыӡырҩуан. Зегь рыбла зхыз Кадыр иакәын, уи анапы иҳәаргьы ашьапы иҳәаргьы ииҭахыз Олег иеилимкаакәа доуижьуамызт.
– Оо, баба, ари имоу адырра змада? – зны-зынла егьырҭ даарылаԥшны исас идырра ахәшьара аиҭон Кадыр.
– Урҭ зегьы бзиоуп, аха Кадыр, абри уара аурысшәа узырҵада? – деихаччо азҵаара ииҭеит руаӡәк.
– Сара саҟара имгәаҟыцгьы иҵахьеит аурысшәа. Ажәлар урыхәарц уҭахызар, абызшәа аҟара ихәшәу акгьы ыҟаӡам. – Усасгьы аԥсшәа иҵеит ҳәа ҳаҳаит, ииашаҵәҟьоума? –
дҵааит даҽаӡәгьы.
– Ишәцәызӡом, иҵоит, хар имаӡамкәа иҵоит.
Олег дахьгылаз дааԥышәырччеит.
– Унан, иаҳауеит, шәанаџьалбеит! – иџьашьаны
днеиҿаԥшит зхы-зҿы лашоз, зыччашьа мыцхә иԥшӡаз ԥҳәызбак.
– Сара бара бзиа бызбоит! – ҿааиҭит Олег хьаас имкӡакәа, аԥсышәала.
– Унан, ассир смаҳаи! – ахаан арҭ ажәақәа аҷкәын иҟынтә илмаҳацзар акәхарын, аҽыҩҳәа амца налыхҟьан, ауаа днарылаӡит аԥҳәызба.
Игылаз зегьы аҟыр-ҟырҳәа иааибарччеит.
Убри аамҭазы Кадыр ҷкәына хәыҷык дааидгылан, дыԥхашьа-ԥхаҵо ҿааиҭит:
– Усасгьы уаргьы аиҳабы дшәыԥхьоит.
– Ибзиоуп, баба, ҳнеиуеит ҳәа сызиаҳә.
Кадыр идыруан, ахәыҷы аиҳабы ҳәа дызҿыз рқыҭсовет
аиҳабы шиакәыз. Ауаа иаарылҵын, ашьшьыҳәа уахь рҿынархеит.
– Кадырхеит, ҩымз раахыс асас дуҭоуп, дагьҳаумырбеит! – дгыланы иҿааихеит иара.
– Унасԥхьагәышьон, дад, знык акәым – ҩынтәгьы, аха Аҟәаҟа дцоит рҳәон. Уара Аҟәаҟа ацара агәылара анеира иузаҩызазар ҟалап! – аҭак ҟаиҵеит Кадыр.
– Аҟәа сцазар – аус сыман! – имаҟа аарҽеины иарӷьа напы хьанҭаӡа Олег инаииркит Дамеи.
– Сара Олег сыхьӡуп! – ҿааиҭит асас уи инапы ӷәӷәны иаанкыло, – аҽырҩра збарц сааит. Шьҭа сцара аамҭагьы ааигәахеит.
– Мап, мап! – иааҿахиҵәеит Дамеи, – ус аламала ҳзеиԥырҵӡом, сара изласаҳаз ала, уара аҵара ду змоу уаҩуп, ажәахә ҳзыҟауҵар ҳҭахуп.
– Алекциа акәхап ишәҭаху.
– Иахьӡу сара исыздыруам, амала, уааҳалагылан, џьара ажәабжь бзиак ҳзеиҭоуҳәар ҳҭахуп.
– Сара ажәабжь бзиақәа сыздырӡом.
– Ҳа-ҳа-ҳа! – аччара иалагеит Дамеи иҩызцәеи иареи, – ҳара ҳаума уара иужьо?
– Ианамуӡа, аргонавтаа ирызку ажәабжь ауп сара издыруа. – Уи ҳара иабаҳҭаху? – оумашәа ибо ҿааиҭит аиҳабы.
– Ишԥашәҭахым, жәытә ажәабжьуп, насгьы Аԥсны иадҳәалоуп! – игәы азыҳаҵаҳаҵо, рхы аҭагалара даҿын Олег.
– Нас, нас? Иҳәалааити? – интересс иҟаиҵеит ашьҭахьшәа игылаз.
– О, уи шәмаҳацзар, акгьы шәмаҳаӡац! Уи Иазон изку ажәабжьуп. Бырзентәылантә Аԥсныҟа даауеит ахьтәы уасцәа игарц.
– Изакәи уи? – дҵааит Дамеи.
– Ишԥасҳәари, уи насыԥуп!
– Ирҭама нас?
– Хаала ирҭомызт, аха аибашьреи аҩсҭаареи еицырхырааны игеит.
– Еибашьрыла уи Аԥсны акгьы изгомызт, убри аҩсҭаара
ҳәа узҿу ауп акәымзар! – илахь ааиқәнаҵеит Дамеи. – Ианбаҟалеи уҳәа? – даалҟьаны дҵааит аҵыхәтәаны.
– Имҵыкәан, х-нызқь шықәса рҟынӡа ҵуеит.
– Ҟоҳ! – илахь инапы надикылан, иааԥса-икараха иҟаз иблақәа рыла Олег днеиҿаԥшит Дамеи, – уаҳа ус умаӡами абааԥс, иахьатәи ажәабжь ауп ҳара иаҳҭаху.
– Иахьатәи ҳәа акгьы сазымхәыцӡац сара, ажәлар рҳәамҭақәа роуп сызҿу.
– Ыы, уара утәала ареволиуциа ажәлар иртәӡами?
– Ишԥартәым! – цқьа азхәыцха ихы иамҭаӡакәа даақәшаҳаҭхеит Олег.
– Убри ажәлар иртәызар, иҟазҵазгьы дара ракәзар, – ареволиуциа иазку ажәабжь ҳзеиҭаҳә. Амцхә ҳҭахӡам ҳара. Арҭ амшқәа рзы џьарак ҳааизоит. Уара уааҳалагыланы инаҳаҳә ареволиуциа зызку, уи ауаа ирнаҭо-ирымнахуа. Уаҳа акгьы ҳҭахӡам. Ҳаргьы ҿыц анхара иалагаз уаауп, акы иҳахәар ҟалоит.
– Ибзиоуп, нас ус анышәҭахха, саргьы мап скуам, – ихыиҿы аалашан, бзиала ҳәаны рҭыԥ ахь рҿынархеит Кадыри Олеги.
Апыҟҟаҳәа иҩаҵҟьеит аҽқәа. Аку-суҳәа урҭ ирыҵаҳәҳәон иақәтәаз. Зегьраԥхьа игыланы аҿаанахеит зхы-зҿы ҟаԥшьыз ҷкәынак иҽы.
– Ари дызусҭада? – инеизҵаа-ааизҵаақәеит игылақәаз, аха хыла уи дахьатәиз араҟа аӡәгьы изымҳәеит. Уи неиуан ахы ақәыршәны, аҷкәын иакәзаргьы аҳауа далҵәраарц иҭахызшәа, ихы ларҟәны аҽыхәда иқәкны икын.
– Уас, уас! – ана-ара ирылҟьон ауаа рыбжьқәа.
Олег еимҟьарак шибалакь, ихы аарҳәны инахараны игылаз Амза дналҿаԥшун. Ларгьы лылахь еиқәшьшьы иара иахь даахьаԥшуан. Ишԥеиҭахыз лааигәара дгылазар.– Бара уаҟа бгылоуп, сгәыӷырҭа, бара бааигәа снеины сызцәажәаӡом. Ари адунеи аҿы бареи сареи ҳаума зегьы реиҳа илаԥшықәырҵаз? Сбыҳәоит даҽазнык бааԥшы, сгәы иаҳәаз еилыбкаазар, бааԥшы, агәра сырга исҳәо шбаҳауа! – ихы дацәажәон Олег.
Амза уи ииҳәаз лаҳазшәа ашьшьыҳәа аҽыҩ ҷкәын лыбла ааиҟәылган, Олег иахь дынхьаԥшит. Олег дгылн уахь ихы рханы, дшынеибакәу лара лнапсыргәыҵа данушәа мчык имаӡамкәа, уи лыбзиабарала дбылны.
– Анцәа иџьшьоуп! – игәы иаанагеит Олег, – исҳәаз лаҳаит, дааԥшит, бзиа сылбоит! – еиҭах дгәырӷьаҵәа дааҟалеит. Хьыма урҭ реихәаԥшра дшаԥырхагахоз анылба, даарыбжьыҵын, Амза лганахьшәа днагылеит. Уи Олег иангәеиҭа ашьшьыҳәа ихы ааирҵысит. Хьыма иеилылкааит уи иаанагоз «иҭабуп» шакәыз.
Ахаҿы-ҟаԥшь изаанхаз даҽа еикәшарак акәын. Аха, ари аикәшара анбаауа ҳәа иԥшызшәа, аҽқәа иаарылҟьеит Рашь иҽы. Уи ахәдагә еиҵнахырц аӷәра иахон, аҟаҿыҳәа иацҳауан, аха ишаҭахызҵәҟьа ахы аимҭаӡеит. Азнык азы маҷк
иаауижьит, нас ашьабсҭа иашьҭоу абжьас аиԥш аҽааиҵнахит. Ауаа анапеинҟьара ишаҿыз, аҽқәа зегьы кажьны ахаҿы инеит.
– Ари Ҟабардатәи ҽыжәлоуп, Олег, – ҿааиҭит Кадыр, – иацназго ҽыҟаӡам.
– Избан, ҷыдарас иамоуи уи? – дҵааит Олег.
– Ҟабардатәи аҽы ҳаракуп, аган дууп, ашьапқәа поуп, иҽырбагоуп. Аха еиҳагьы еиӷьуп аԥсуа ҽи аҟабарда ҽи ирхылҵуа. Усҟан исҳәақәаз зегьы ирыцлоит анархагьы. Олег иџьашьаны дырзыӡырҩуан аҽы иазкны Кадыр иажәабжьқәа. – Аҽы бзиа – ҩыза бзиоуп. Уҩызаҵәҟьагьы укаижьыр ауеит ианшәарҭаха, аха аҽы уканажьӡом.
Убри аамҭаз Рашь идныҳәалон. Уи аҽы аҿы ианкны инага-ааго ашҭа иман дықәын.
– Уажәшьҭа ҳаиасуеит хә-верск аҽырҩрақәа рахь! – еиҭа ибжьы аагеит ахаҵа пылтыҟса.
– Саби Олеги рхы еидкыланы оумак еибырҳәоит! – ҿаалҭит Хьыма Амза илаҳаратәы еиԥш.
Амзагьы уи агәра лгарц лҭахызшәа даахьаԥшын, икахәхәа икыдыз лыџьымшьқәа аалырҵысит.
Ашьац зқәышьшьы иҟаз ашҭа иаакәыршаны, аҽышьап иҭыжәжәаны ишьҭнаҵахьан. Аҩадантәи Мрақыҭа иқәсны иаауаз аԥша хьшәашәа ауаа еиҵанарӷәӷәон, аха аӡәгьы дцаӡомызт, зегьы рыхқәа шьҭыхны аҽыҩцәа рыҵҟьара иазыԥшын. Аиашазы, ианыҵҟьо оумашәа иџьашьатәуп. Ашьац ҭыԥаны ажәҩан иалалоит, ршьапышьҭыбжьқәа ауаҩ илымҳа ҵырхуеит. Ауаҩы ахаҵара игәаҳәо дҟарҵоит, мчык илалоит, агәаӷьра инаҭоит, дышгылоу, абырсааҭк изгәамҭаӡакәа изҳауеит. Аҽқәа кәаша-кәашо ашҭа ахаҿы игылоуп. Акәадырқәа рҟәынақәа еилыбзаауеит, ирҿаку аӷәрақәа
андыркәадо ҳәа иԥшуп. Рыхәдақәа шьҭырхуеит, рыхқәа рҟьоит. Рԥырцәқәа цаха ҟаԥшьыла иԥоуп.
– Уахәаԥши ани аҽы! – ҿааиҭит Кадыр Олег даарҵысны, – ари ицқьоу ҟабардатәуп. Ахшыбаҩ аууп, иҟәышуп ауаҩ иеиԥш.
– Иақәтәоугьы Дауҭ иоуп, – иҳәеит Олег, – ҿыц иааихәоу, сара исымбацзу?
– Мап, уара иумбац уи, шамахамзар дақәтәаӡом!
– Ааи, аиаша уҳәарами, оумашәа иԥшӡоуп!
– Аха сара сакәызҭгьы уи верск аҿы исышьҭуан,
иахьыхароу аҩразы аԥсуа ҽыжәлақәа иаҳа анарха рымоуп. Умбои Рашь иҟаиҵаз. Имаҷны иахьыбжьаз аҽысас ишьҭит, уажәы аратәи аҽы дақәтәеит.
Ацаха ҟаԥшь зхаз алаба шынаҟәызҵәҟьа, аҽқәа шьҭууаны рҿынархеит. Шамахамзар, зегьы еилагыланы иакәшеит знык. Ауаа рыблақәа ааихмырсыӷьӡакәа урҭ ирыхәаԥшуан.
– Дауҭ итәы ишаго зегьы сшәеисоит, – иҳәеит Алиас ишьҭахьҟа днарылаԥшны.
– Аԥхьа иҵҟьо ианазымгогьы ҟалалоит, – ҿааиҭит даҽаӡәы, Дауҭ иҽы аԥхьа ишаагылазҵәҟьа.
– Рашь итәы макьана ахы ауижьӡом! – иҳәеит ахԥатәи. Хынтә ианакәша нахыс акыр дхараны аԥхьа даагылеит Дауҭ, уи ашьҭахь днеиуан Рашь.
Хьыма дааҟәымҵӡакәа аҩбатәи аҽы дахәаԥшуан. Лхылыԥсы зегь уахь иҟан, уи аиааира игар лҭахын. Зегьы рҵыхәаны игылазгьы акы дақәгәыӷуазар акәхарын, иҽы аӷәра ҿархханы икын. Ахәбатәи аикәшара инҭалеит. Дауҭ иҽы ашәах аҿачы аԥхьа ишцац ицон.
– Иоужь, иоужь, ада ухамшәалааит! – зегьы рышьҭахь инеиуаз иқәҿырҭуан анахьынтә-арахьынтә. Аха ауаа рылаԥш
зхыз Дауҭ иакәын. Иҟаларызеишь ҳәа рылаԥш кыдҵаны ишыԥшыз, аҽы нышьацәхныслан, ахы иқәгыланы ашҭа инықәҳаит. Дауҭ азнык азы дхәааит, ҽгьы агәышҵа аанарҳәын, ихәхәаӡа ашҭаҿы аҽааиҵнахит. Аҳәсеи ахацәеи арҵәаа-сырҵәаа ааҭдырган, уахь рҿынархеит.
Дауҭ дгыларц дныҵаззеит, аха ишьапқәа изышьҭымхит. Зегь раԥхьа днихаххит Рашь. Ижәҩа инапы наҵеиҵеит, дсыргылоит ҳәа далагеит.
– Сшьапқәа сыхәом, Рашь! – ипҟыш-пҟышӡа илахь аԥхӡы хьшәашәа иарганы аарлаҳәа ҿааиҭит Дауҭ. Дауҭ ауардын днанырҵан, дрыманы рҿынархеит. Амза игәлҭеит уи иҩшьапыкгьы кәал-кәало ажьи-ацәеи ишыркыз.
Ауаа ақалақь хәышәтәырҭа иадеизаланы игылан. Уажәы-уажәы рылабжыш рҿыкәкәа уахьынтә иаадәылҵуан ачымазаҩ изааигәақәаз. Ҩбаны еихгылаз аӷәтәы хәышәтәырҭа иақәыз аҟауар ииаҵәаӡа ашыцламшә ақәиаахьан. Дауҭ иҳәҳәабжь гацыԥхьаӡа, Рашь дҩагыланы абарҵаҿ алеиҩеира далагон.
– Исыхьрызеи умҳәароуп, баба, – Леуа даақәыԥсычҳан, илабашьа ныҵеиқшеит, – ауаҩы зегьы дырзыҟаҵазароуп – абзиагьы, ацәгьагьы.
– Шәара шәахаанызар ҟалап, – ашҭаҿы игылаз днарылаԥшит Кадыр, – Махьал рыцҳа иҷкәын аҽы данканажьыз, ари абзиара идкылоуп, аха уи ҟыт ихымҵит. Убрыгьы даара дарԥыс наган, иҭеиҭԥш, иҟазшьа, ишәҳәо закәызеи, жәаҩык ахацәа драҩсуан.
– Махьалгьы маҷ ихигахьазма, – иажәа налеиҵеит Ҭемыргьы, – амҳаџьырра данцахгьы дцеит, схынҳәуеит ҳәа
даналагахгьы агәгәаҳәа ишреихсуаз, ирулакгьы иҩызцәагьы иаргьы Баҭым иӡхыҵит. Убрхьынтәи шьапыла дааит, шықәсык ишьара дзықәломызт, нас ҭаацәара хәыҷыкгьы далалеит, иҵәҩан шьап икып ҳәа дышгәыӷуаз машәырла дниасит.
– Амашәыргьы, иагьакуп, иагьыҩбоуп! – ҿааиҭит Кадыр, – шьоукы-шьоукы анкаҳауа абымбыл рыҵашәоит.
Арҵәаа ҳәа еиҭа ибжьы геит Дауҭ.
– Уан хлаҳәада, уан ажәымҭацәгьа! – уи арҵәаабжьы инацҵаны иааҩуан Дауҭ иан лыбжьы.
– Ихьаа цәгьаӡазар ҟалап! – ҿааиҭит Ҭемыр.
– Иага ицәгьаӡазаргьы ичҳароуп! – ҿааиҭит Леуа. Аҳақьым абарҵа дааҵалеит, Рашь дааҵҟьан, даагылеит. – Иҟоузеи, акыр ҳақәгәыӷуама? – дааӷьаҵәыӷьаҵәит Рашь, –
уаҳмеигӡан, сукәыхшоуп.
– Иԥсы ҳзеиқәырхар ауп иаҳҭаху, егьырахь, изааӡарызеи,
даара дшәарҭоуп. Уажәыҵәҟьа ҳалагоит аԥҟара.
– Суҳәоит амал уамеигӡан, иԥсы ҭаны дсызныжь с-Дауҭ, –
ҿааиҭит Рашь еиҭа.
Аҳақьым оумак ҟамлаӡазшәа, дмыццакӡакәа, даҽазнык
иҭаҭын днаҿыхан, иаҳа игәы алаҟаны шьҭахьҟа дныҩналеит.
Рашь дшынатәазҵәҟьа, Дауҭ ибжьы дҩыҵнарҟьеит. Длеи-ҩеиуа абарҵа дахьыҵаз, еиҭах ахәыцрақәа ихапапо иалагеит: «Шәаангыл, сара сынхеит, шәаангыл» ҳәа хазы ихы иҭаҳәҳәеит бжьык, нас хәыҷы-хәыҷла еиҭаацәарҵит иаҩсхьаз асахьақәа, ашықәсқәа... Ауха ақәа кыдҵәан илеиуан. Аԥенџьыр аҿы Дауҭи иареи ирбон Дима астол дшадтәалаз.
– Уара унеи! – адҵа ҟаиҵеит усҟан Дауҭ.
– Мап, мап, сара уи сылшаӡом?– даақыџь-қыџьын, аҭак
иҳәеит Рашь.
– Ухы ацәугарц уҭахума? – деиҭанақәыӷәӷәеит Дауҭ.
– Сара исылшом сҳәеит? – итапанча наҟ иҭаҵо, иааҿахииҵәеит Рашь.
– Ашәыргәында! – ихаԥыц ааихаирӷәӷәан, аԥенџьыр дазааигәахеит Дауҭ.
Нас ауп алашьцареи ақәаршаҩи ианрылҟьаз ахәыҷы иҵәаабжь...
Рашь ихы дҩахеит. Ашҭаҿы ауаа шгылац игылан. Ашьыбжьышьҭахьтәи ақәаԥсата иагәылҵәраауа аҭашәарахь инаскьон амра.
– Уан хлаҳәада, уан ажәымҭацәгьа! – аҩныҵҟантә лыбжьы ааҩуан ан.
Амза лнапы ашьа ахьшы дааҩныҵын, аԥхӡ баа даганы, аҩны аҵаҟа дныҵалеит. Рашь уи дналыдыххылт блала, аха акгьы мҳәаӡакәа иҽааникылт. Дук мырҵыкәа ақьаад иалхыз кәалаԥк азна ахәшәқәа лыманы деиҭаахалт.
– Иҟаларызеишь анаџьалбеит! – ааиҿыҵшәеит Рашь Амза наҟ даныныҩналоз.
– Исҳәаша сыздыруам, шәаангыл! – лҳәеит Амза дыццакны.
Аҳәынҵәа илагылан ауаа. Иналаршә-ҩаларшәны ада иҿырҭӡомызт, ицәажәаӡомызт.
Аҵыхәтәан Дауҭ ишьҭыбжь маҷхеит. Аӡәгьы ддәылҵӡомызт, аӡәгьы дыҩналаӡомызт ахәышәтәырҭа. Ауаа ирцәымыӷхан, инеиҿаԥшы-ааиҿаԥшит. Уи иаанагоз аҳәара шәарҭан. Рашь дҩаҵҟьан ашәқәа ааимԥааны ачымазаҩ иахь иҿынеихеит. Ԥҳәыс еиқәаҵәа хәыҷык ачыҭ илаҳәаны, еидарак лыманы даауан. Рашь знык азы длаҩсит, нас ауп ианидыр – ачыҭ илаҳәан ауаҩы ишьапы. Дук мырҵыкәа даадәылҵит даҽа ԥҳәыскгьы – уигьы ачыҭ илаҳәаны илкын егьи ашьапы. Рашь дцәышӡа акоридор дааҵахеит, ипҟыш-пҟышӡа аԥхӡы хьшәашәа наиқәнаҭәеит. Аарлаҳәа, дхьанҭаӡа, ибжа имҵны Дауҭ дахьышьҭаз ауадаҿ дныҩналт, илабжышқәа хаддыло акаруаҭ днылаԥшит. Уи ихәамц заҵәык акәын акаруаҭ иларшәыз, иԥынҵеи иқьышәқәеи шьакәарак рылаӡамызт. Амзеи егьи аҳақьыми уажәы-уажәы, имчыдаз инапала игәеисышьа гәарҭон. Иԥсы шҭаз узырдыруаз иқәыз ахыза-цәыш аарла иахьышьҭыҵуаз – иахьышьҭалоз акәын...
Адәахьы ақәаԥсата неиуан. Ажәҩан ду аԥслыш алагылазшәа, уи ақәаԥсата иагәылҳәҳәон макьана иҭамшәацыз акны иԥаны инашьҭыз амра ашәахәа.
Амза илоуз ашәҟәы хәыҷы лгәы иадлырӷәӷәалеит. Ԥыҭраамҭак ус дыԥшын, нас Хьыма лахь лхы рханы ҿаалҭит: – Исыздыруам, исзыбуа абзиарақәа зегьы рыхә
шысшәара.
– Ус бымҳәан, уи усым! – лҳәеит Хьыма.
– Бара заҵәык боуп сеилызкаауа, исзааигәоу, бареи
Олеги... – илҳәарц илҭахыз намыгӡаӡакәа, лгәы ԥшааны даангылеит Амза, – сыԥхыӡ иалашәаргьы ихасҵомызт абри аҩыза сақәшәоит ҳәа, Хьыма, сара исҭахын баргьы абри аҩыза анасыԥ бымазарц – днеины лыҩнапык Хьыма лыхәда инахылшьын, дгәыдылкылеит, – исаҳә, сызлабыцхраари, амала сбыҳәоит бысцәыԥхамшьан! – лыхәда лнапқәа аахылхын, дылҿаԥшуа дааҭгылеит.
– Уи бара бацхраар былшозҭгьы, уажәраанӡагьы исҳәахьазаарын, – лылахь ааиқәылҵан, аԥенџьыр ахь днаскьеит Хьыма, – сара сыбзиабара лашәуп, схы сырҽхәарц акәӡам, аха уи иара даԥсамзар ҟалап. Сара рыцҳа схы снапаҿы исзаамгеит, узҭахым мчыла ухы злаигәаурԥхари! – ԥыҭраамҭак дааҭгылеит илҳәақәаз дрызхәыцуа, – саргьы исҭахӡам шәара шәықәҵырц ахьышәыӡбаз, уи сара сзын еиӷьзаргьы, баразаҵәык боуп исымоу, исзааигәоу. Хьыма лыбла разқәа аҵәуара иаманакуа, лхы ларҟәны даагылеит. – Иазхоит, мшәан, есымша аӡәы изхәыцра, бааи уаҳа акгьы ҳазымхәыцып, – мчыла лқьышәқәа аалырччан, Амза лнапы аалыкәлыршеит. – Бгәыбҽаныз, Амза, ақыҭаҿы уҳәан-сҳәан рацәахо иалагеит, – еиҭа Амза лӡамҩа днагәӡит Хьыма, – сара уажәшьҭа сцоит, ахәыҷқәа еизахьазар ҟалап!
Амза уаҳа дымцәажәаӡакәа, асаркьа далԥшны, Хьыма дахьцоз дылзыԥшуан. Уи лымкаала хьаас дҟалҵо далагеит Хьыма. – Иҟасҵарызеи, издыруада лассы сықәҵыр иаҳа еиӷьзар? Хьыма рыцҳа, лхы дышԥазымиааиуеи! Мап, мап, беилыскаауеит, сҩыза гәыраз! – даахынҳәын ауада хәыҷы дыҩнаԥшит лара. Акәакь аҿы ицқьаӡа ацәырдаӷәы кҿагылан, уи анаҩсан игылаз астол хәыҷы хәшәқәак ықәгылан. Убри акәӡан ахәшәтәырҭаҿы улаԥш иҵашәоз... Амза ахәшәтәырҭа ашә налыркын, аӡәы дибар ҳәа дшәозшәа, ашьшьыҳәа ашҭа днықәсын, аҩада иаҿалоз амҩа днанылеит. Днаԥшы-ааԥшит еиҭа. Олеги лареи еиқәшәараны иҟоуп. Заҟа ҵуазеи иааигәаны длымбеижьҭеи. Анаџьалбеит даҽазнык изеиқәшәанда, даҽазнык гәаартыла изеицәажәанда! Заҟа ихьанҭоузеи бзиа еибабо реиԥылара! Абра уажәшьҭа дазааигәахоит еиқәшәарц иахьыҟоу аҭыԥ. Абна заҵәык ауп урҭ реибабара маӡазтәуа, уиакзаҵәык ауп урҭ рыгәқәа ирхылҵуа аԥхара зыхьчо. Аха абар, дахьааиуа Рашь.
– Мшыбзиа, Амза, – ихы-иҿы еималаны, ибла аҭаԥшылара хьанҭаӡа дааҭгылеит данылзааигәаха.
– Бзиара убааит, Рашь, ахәшәтәырҭахь уцозар акәхап! – илҳәара лзымдыруа, дааиҵаӷәӷәаны аҭак ҟалҵеит Амза, – уажәшьҭа деиқәхар ҟалап, – ҿаалҭит аҵыхәтәаны аарла лхы лнапаҿы иааганы.
– Иԥсы ҭазааит, уаҳа закәи нас! – игәы каҳаны аҭак ааҟаиҵеит Рашь. – Зынтәи ҳаицәажәара, – инациҵеит Рашь даалак-ҩакны, – аҵыхәтәанынӡа инаҳмыгӡеит, – ихы аалаирҟәит нас, – ибдыруазааит азхәыцразы аамҭа маҷны ишыҟоу, сара абыржәоуп бара банысҭаху, сара схала сынхеит! – иаҳа даалзааигәаханы дналҿаԥшит.
– Исаҳаит, Рашь, аха уажәы уи агәалаҟара уаргьы иумам – саргьы.
– Сара, бара банақәшаҳаҭу аҽны мышкы ада ԥсҭазаара сымамзаргьы схы бықәсҵоит, – абжьааԥны аиԥш акәымкәа иблақәа ааҭахынҳәит уи, иԥаҵа инапы налишьит. Амза иҿаԥшылара лгәамԥхзар акәхап, маҷк шьҭахьҟа днаскьаны ҿаалҭит:
– Саргьы сазхәыцп, Рашь, уажәы уи иаамҭам, ҳабаццакуеи?! – мчыла лхы-лҿы аалырччеит Амза.
– Базхәыц, Амза, иахьынӡалшо бласны, базымхәыцыргьы даҽа хәшәык ыҟамшәа збоит, сара стәы – даара ихьанҭоуп! – ашьшьыҳәа даалыдҵын, имҩа днанылеит аҵыхәтәантәи ииҳәаз ажәақәа рхы-рҵыхәа цқьа дагәыламлаӡакәан. Амза дахьшәаз акәхап, ԥыҭраамҭак дзеиҭаҵӡомызт. Деиҭанаԥшит Рашь ишҟа, аха уи ихы шхаз днеиуан. Ҩызада дынхеижьҭеи дзаҵәыҵәҟьан, ихы здикылашаз димаӡамызт. Имч кәадахо иалагахьан, иара изгәаҭаӡомызт акәымзар. – Избан ари Амза иагьаншам, иагьаныхәлам аҩныҟа дыздәықәлаз – игәы иаанагеит Рашь, нас имҩа еихатәы гәашәк наԥыраҳазшәа даангылт, – издыруада ани аурыс иахь дцозар? Аҳа,
абыржәы сшьа кәапеила истоит Рашь Леуа-иԥа сакәзар! – даахьаԥшит ишьҭахьҟа, – уи зыҟалаӡом, Амза, бара сара быстәуп иахьынӡасҭаху, сара схала сыҟоушәа ббазар – бгәы бажьеит, сара схала саныҟоу еиҳагьы сыӷәӷәоуп! – ихаԥыц аҿҿа ааҵгеит ихы дахьацәажәоз.
– Сара быԥшӡара рыцҳасшьеит, убри ауп гхас иҟасҵазгьы. Аԥҳәызба илнаалаӡом апатуқәҵара, уи лҿы убгазароуп, – даахьаҳәын, дызлааз амҩа данылеит. Днаԥшы-ааԥшит, дыццакит, иԥсҭазаараҿы зда ԥсыхәа имамыз ак аиԥш, Амза лыԥшаара далагеит, аха дибомызт. Нас абна дылалеит, иҟама 0ԥаа иаԥхьа иԥылоз ачықьқәа зегьы хиҵәҵәон, лгәаӷ рхигон.
...Абар шьҭа шьыбжьышьҭахьхон. Рашь дааԥса-дкараха абна даалҵын, амҩа днанылеит, ааигәа ишьҭаз ақды аҵыхәа днықәтәеит, ихы кны адгьыл ахь дышьҭаԥшуан.
Иуака ашҭа дшааҭалазҵәҟьа, Олег дгәырӷьаҵәа диԥылеит.
– Уаҳцәыӡит, Иуакахеит, зынӡа, лассы саауеит умҳәз?! – игәыдибакылан, рнапы еикәыршаны ашҭахь рҿаархеит.
– Зынӡа уаԥсуахеит, Олег.
– Ааи, мшәан, ҳаԥсуаами, нас ҳазусҭцәада? – ҿааиҭит Олег, нас аԥсышәала инациҵеит – ара аԥсҭазаара даара ибзиоуп.
– Ҳаи, уара анцәа ииныҳәаша, арҭ ажәақәа зҳәаз ауаҩы егьырҭгьы уҳәоит! – иџьшьаны дҵааит Иуака, – ухаҵоуп «ацҳаражәҳәаҩ» уҳәозар.
– Иҿыцу ажәак цәыругаз џьысшьеит, абар алапҟьа аиԥш ари ажәа ҿырпны иахьсзану! – иџьыба иааҭигаз ақьаад аҿы Иуака илаԥш нақәшәеит уи нбан-нбанла еихыршәшәаны, ирыҵшь-рыҵшьны иахьаныз.
– Дад, зынӡа уаҳцәыӡӡеитеи, иҟалеи, ҳара игьааурым, аха усас машәырк ҳацәихьзаргьы уздыруам.
– Аа, Кадырхеит, хьаас исыман, аха Ленинград сымцар ԥсыхәа ҟамлеит.
– Ҟоҳ, узгеи уара, адунеи аҵыхәан!
– Ҳусура иазкын.
– Ԥшӡала уцалааит, нас, уцазар. Дышԥоубои сыҷкәын
хәыҷы, – ихы еиҵыхны, игәы ҭыганы Олег ишҟа дынхьаԥшит Кадыр.
– Сахьихәаԥшуа – зынӡа дыбзиоушәа збоит.
– Иуака, сара исҳәо хаҵа, уара уаханы аҭоурых ыҵысхуеит ҳәа адгьыл ажра уаҿуп, араҟа, Мрақыҭан акәзар, адгьыл мжӡакәан, аҳәынҵәа уламгылаӡакәан рхала, аӡыхь еиԥш иҵыҵны иаауеит уабацәа ржәытә ажәабжьқәа, рҭоурых. Уаала уҭахызр, иусырбоит! – иҳәеит Олег, Иуака инапы аанкыланы акәасқьахь диԥхьо. Уи абырсааҭк ачамадан иааҭигеит иҿеиҳәахьаз итетрадқәа. – Абра иагәылоуп сара акыр шықәса исызхаша аусутә. Ари насыԥ дуӡӡоуп. Ари беиароуп. Уа, анцәа абзиара ҳзыҟаҵа, Иуака дааит, Иуака дааит! – иҩыза ихьӡ амелодиа иалаҵаны ашәаҳәара далагеит Олег.
– Закәызеи, уара, акгьы ымжәӡакәа ашәа шәҳәоите? – аирыӡ кны ауада ашә даалагылан, азал ахь инеиԥхьеит Кадыр.
– Баша уагьаламган, сара арыжәтә сзыжәӡом, Кадыр, – абра Наа анаҩсан аекспедициа ҳамоуп, аԥшаарақәа ҳарҿуп, иахьак срымҵит.
– Ҟоҳ, ус шԥоуҳәо, Иуака, ҳаҩны иааиз ауаҩы ҵәыцак нымкылакәа ахаан дымцац! – ҿааиҭит Олег уи даҿаԥаны.
Иуака даақәтәеит ашьшьыҳәа.
– Иҭабуп, Олег! – инапы ааикәиршеит, – убри ахьуҳәз азын изжәуеит! – Иуака даадәылҵын, абарҵала, азал иҩнагылаз астол ду ахахьы иҿынеихеит.
– Уаҳзаазгазеи, ди, дукәыхшоуп, аԥсынҵры умазааит! – даԥсышәа мацараха лнапқәа ыргьежьуа дааҩналеит Камаҷыҷ.
– Бара бышԥаҟоу?
– Исыбаргәзеи! Абри лассы дцар ҳәа ҳшәоит, ҳилашьцылеит! – дынхырхәаны Иуака илымҳа инҭалҳәеит Камаҷыҷ. – Шәымшәан, нас, дцар – даап! – уи лгәы ааирӷәӷәеит
Кадыр.
– Шәаангыл, макьана ишәымжәын, афатә аазгап! –
даагьагьан, дындәылҵит аҵыхәтәан.
Иуакеи Кадыри рхы ааидкыланы, уажәы-уажәы Олег
ишҟа ихьаԥшуа акы рҳәон. Олег абырсааҭк ицәа иалашәеит аԥҳәызба лыӡбахә шрымз. Рцәажәара даԥырхагамхарц акәхап, дҩагылан, иахьа ибазшәа аҭӡы дкыдыԥшыло иҿынеихеит. Џьара – аҟамачаԥа, џьара – акьарахә, џьара – ашәақь, ҽаџьара – ашьабсҭа асахьа зну акыдыршәыла – зуахкы уҭаху зегьы ара иҟоуп. Дасу рҭоурых рымоуп. Аха Олег изеилкаауамызт аҭӡы азганк аҿы ҩбаны иԥаны икнаҳаз ахцәы иаанагоз. Зны Хьыма длазҵаарц иақәикхьан ари змааназ, аха «Уи атәы уаламцәажәан, иуҭахызар саб уиазҵаа» ҳәа аҭак илҭахьан. Олеггьы закәан дук еилеигар ҳәа дшәаны, уи аҭоурых дазҵааӡомызт. Иахьа иҭаххеит дазҵаар, иҟалап даҽа гәалаҟарак дыхнахзар, иҟалап уи маӡас иаҵоузеи ҳәа азҵаара изцәырҵзар.
– Акымзарак аҵаӡам, баба, саҳәшьа рыцҳа лыхцәоуп.
– Хьыма исалҳәахьан, уаламцәажәан ҳәа.
– Хьыма дшәеит, ииасхьоу сгәалашәар ҳәа.
– Нас ара изыкнаҳаузеи уи? – астол ахь дааскьеит атәара
иҽазыҟаҵо.
– Уи ахы умҳәакәа, аҵыхәа узҳәом, баба, – зегьы ишырбоз
илахь ааиқәылеит Кадыр. – Аамҭа цәгьақәа рзын акәын, – ҿааиҭит иара. – Иааулакгьы хәҳахәҭҩык ҳиацәажәеит, иӷбала ҳаԥсадгьыл аҟынӡа ҳааигарц; Аԥсадгьыл ахь ацара ҳгәы иҭаҳкиижьҭеи иҳарҳауаз зегьы аҵәахра ҳаҿгәышьан. Сани саби ҳдәықәлара амш рымбаӡакәан амла иакны иԥсит. Убри ашьҭахь митәыкгьы мҵыцкәа, ахәҳахәҭҩы дақәшаҳаҭхеит Аԥсныҟа ҳгара. Абри саҳәшьа хәыҷи сареи, даҽа шәҩык раҟара амҳаџьырцәа ҳиманы амшын дхылеит. Убри ауха, саҳәшьа хәыҷы рыцҳа, Сыкәа лыхьӡгәышьан лара, ашоура аалыжәлан, абылра далагеит. Лӡамҩақәа ҭыҵны ицон, лыблақәа лашарак рымаӡамызт, дгәаҟуан, уаӷеимшхара, ус ауаҩы дгәаҟуа уинахыс исымбац! – иҭаҭынжәга днахәан, еиҭа иқьышәқәа ааихаирӷәӷәеит. – Хацәхәыц аӷба иангылаз амҳаџьырцәа, изылшозгьы, излымшозгьы рҷыт бжьы Сыкәа илԥырхагахар ҳәа ишәаны, рыԥсы ӡаны игылан. Сара исыхәаԥшны, рылабжыш аауан лара хьаас дрымаӡамызшәа. Уажәы аҳәара мариоуп, аха усҟан, сара жәаа шықәса зхыҵуаз аҷкәын – даҽакала сҟалазар акәхап, – мчыл ихыиҿы ааирччеит Кадыр – сара исыцхраарц рҭахын зегьы. Дбылуан. Иӡсо лышәара инеиуаз лхахәы, ажәжәаҳәа дахон, лыблақәа аартны, лнапы сара сышҟа илырххон. Сгәы иаанагеит ашоура даргәаҟуеит, илԥырхагазар акәхап лыхцәы – аҳәызба лаҵаскын, иаахҵәаны сыкәа иҭасҵеит. Деигәырӷьеит рыцҳа. Уи акәын лхы-лҿы лашазшәа збеит.
Ианаацәылашоз – иҳазгәакьаз ашьхақәа ҳнарҿаԥшит. Сыкәа, ауарҳал жәпа лықәыршәны, дыхәхәаӡа акәакь аҿы диан. «Дыцәоуп» рҳәон амҳаџьыраа уи илҿаԥшны. «Дааԥсеит» рҳәон. Дшыцәамыз сцәа иалашәахьан, аха уи агәра згар ҳәа сшәаны снапы лыласыркьысӡомызт. Ус агәра ганы иҟазааит ҳәа схәыцуан саргьы.
Убри аамҭаз аҟәа аԥшаҳәа аҟынтәи иҳаихсуа иалагеит. Ана-ара ахқәа анааҳавалалак ҳаӷба ааҟәарҽаруан. Ашьҭахь излеилаҳкааз ала, амҳаџьыраа шьҭахьҟа игьежьыр ҟамлозаап. Аӡәырҩы рыӷбақәа ӡаадырҟәрылазаап рыԥсадгьыл аԥшаҳәаҿы. Ҳаԥшәма ииулакгьы иӷба ашәарҭара иацәганы, Баҭымҟа ихы ирхеит. Сара скәаҩӡа саҳәшьа сшылхатәаз ҽнак ниакәкәа ицеит. Нас ауп уи лыԥсы шҭамыз зегьы ианырдыр, аха сара исыхәаԥшны, акгьы рҳәаӡомызт. Баҭым ҳаназааигәаха, ажәак мҳәаӡакәа амҩа ааҟарҵан, зегь сара сахь иԥшуа иаагылеит. Ахаҳә еиԥш дыхьшәашәаӡа Сыкәа снапы данысҵан, сааҭыҵит... Зны ҽуардынла, зны уардынла, зны шьапыла абас снапы данымхӡакәа абранӡа сааит – сахьиз адгьыл аҟынӡа сааит. – Деиҭахеит иҭаҭыныжәга, алҩҵә хәхәаӡа ауада иныҩнеиҵан ҿааиҭит. – Уи ҟалеижьҭеи аума зегь ҵуеит. Шәылахь еиқәышәымҵан, – деиҭахәаԥшит акәакь аҿы ихәхәаӡа иԥаны икнаҳаз ахцәы, – уи збацыԥхьаӡа акалашәа исзааигәахоит ари адгьыл, арҭ ашьхақәа. Снапқәа нархьысшьындаз ҳәа сҟалоит.
Кадыр ихы ҩышьҭихын, днарылаԥш-аарылаԥшит, – шәызтәои уара шәылахь еиқәшьшьы, ажәа шәасыршьызар? Саҭашәымҵан, уажәыҵәҟьа зегь бзиахоит, – дҩагылан аӡәаӡәала рыжәҩахырқәа дыркыдсылеит, ирхыџ-хыџит.
– Уаргьы асасцәа реиԥш утәаз! – Камаҷыҷ иааҩналгалаз ашәи амгьали астол инықәлыргылеит, лхаҵа аҽԥныҳәа наиҭаны.
– Аҳа, уара, иҭашәҭә! – аирыӡ аақәиԥаан, иҽырлахҿыхны иҿынеихеит. Длахҿыхын дара раасҭа, иага умҳәаргьы иара игәы иҟажеит. Ауаҩы ихигахьоу гәаҟрак аӡбахә аниҳәалак, ианакәызалакгьы маҷк доунажьуеит. Кадыр шамахамзар, иҳәаӡомызт ари ажәабжь, иҳәаргьы – иааркьаҿӡаны акәын, иахьа иҵалазаалакгьы, иаҳа дагәылалацәеит. Ашықәсқәа наскьацыԥхьаӡа, арҭ реиԥш иҟоу агәалашәарақәа ааскьозар акәхап...
Олег уажәраанӡа Иуака инаскьагара даара дақәгәыӷуан, акы дазҵаар, акы диҳәар иҭахызар акәхарын, аха Кадыр иажәабжь хьанҭа, Кадыр ицәажәашьа, иҭоурых хәыҷы дынҭанагалан, акгьы иҳәарц иҭахӡамызт.
Нас, игәыдеибакылан, еиԥырҵит. Олег акраамҭа дгылан дыԥшуан. Иуака ахәы данхыҵуаз еиҭа инапы иҟьеит, Олеггьы ишьҭахьҟа иҿынеихеит.
Ашҭаҿы ирԥылон иааиуаз ауаа. Аганахь ашәах хырчыла ахәара-хәараҳәа ашра иаҿын ақәаб еиқәаҵәа ду. Анаҩсшәа рмысҭхәагақәа лаҵшьуа, абысҭахәара иалгон ҩыџьа аҷкәынцәа. Ҭаҳмадак дааҟәымҵӡакәа амца даҵхон, ицәар ҳәа дшәозшәа. Зны-зынла аҽы иақәтәаны ашҭа иааҭалоз, арҵәаа ҳәа иҿыҭны, аттаҳәа амардуан инаҿаланы, ауаа зегьы шәаӡыӡо рыԥсы ӡаны ишгылаз иаалбаауан. Амра ацыԥхьқәа шыхаразгьы, аҟәандара анаҭон адгьыл. Аҩны аҿаԥхьа аӡӷабцәеи аҷкәынцәеи еикәшаны игылан. Агәҭаны итәаз арԥыс аԥхьарца иациҳәоз ашәақәа уажәы-уажәы аҟырҟырҳәа иарччон иахьгылаз. Уи зны-зынла иашәа аҵауларахь
дынӡаакәкәала дцон, зны-зынла аҵәца аныԥҽуа еиԥш, иаалырҟьаны акы налаижьуан. Дук мырҵыкәа аркәашага аацәыригеит, ҷкәынакгьы ихы деиҽырбо даақәлеит.
Ашьаԥахь саара хыла афатә наго, архиара иаҿын.
– Амышраз ачара ууааит, баба, Синаҭ, уҷкәын аԥҳәысаагара дахыццакит узҳәом! – ашҭа иҭалоз рыбжьы иамеигӡакәа иҭыргон.
– Иара ҩажәа шықәса рыла деиҳабуп!
– Оо, уи зынӡа ибзиоуп! – даҽашьоукы ашықәсқәа ирылацәажәон.
Аҿар рыкәашара иаҳа-иаҳа иҭбаахон. Адица аӡлагара абарбал еиԥш дахьыгьежьуаз, изакәызаалакгьы ма џьара даахьынаауамызт. Арԥыс ишьапахьы икылкааны инаԥшуаз лыбла ҭбаақәа, зны-зынла дырҩаханы ауаа инархылгон. Ашырҳәа игылаз даарылҟьан, дықәҵәиааны Адица дналыдгылт Кан, нас дԥыр-ԥыруа акәашара далагеит.
– Длырааԥсеит, убама! Длырааԥсеит! – ааибырҳәеит игылақәаз акәашара змырдаз арԥыс ихәаԥшуа.
Ашьаԥа архиара ишаҿыц иаҿын.
– Акәацгьы жәит! – ибжьы ҿацаӡа ақәаб иахагылаз инарылеиҳәеит, хаҵак алҩа ихылзз, аҵәы иахаҵаны, иикыз ажьыхәҭа иаҳәызба ду ала ҽыҭк аамхны иҟаҟо.
Адицагьы дшааԥсаз рбазар акәхап, аӡӷабцәа илымыздаша ирышьҭалеит. Аха мыцхә аимакыха рамраӡакәа, дхагамкәа-дԥагьамкәа даалҵны лҿыналхеит Амза. Иҟалап акәашара уажә уаҩ дахәамԥшуазар. Зегь лара илыхәаԥшуан рыԥсы ӡаны. Зегь ирҭахын уи лыԥшӡара аиԥш иԥшӡазарц акәашарақәа, агәыӷрақәа. Лнапы хәхәақәа еиҳаракны амра аҵаҟа хаа-хаа еиҵыхуа-еиҵацало илырхәмаруан. Лқьышә хәыҷқәа аҵәуара иалагарц зҭаху асаби иқьышәқәа реиԥш,
иааҵыс-ҵыслон. Лыблақәа еиҵыхны уаҩ дҭалырԥшӡомызт, – илдыруан уи зҭахыз шырацәаз.
– Амза илеиӷьу дабаҟаху, аха... – ихәыҭхәыҭуан шьоукы рыхқәа ааидкыланы.
– Мшәан, дҳаиуам акәымзар, уи иеиԥш аҷкәын ԥшӡа дыҟаӡам? – лажәа налалҵеит даҽаӡәы.
– Ҳаи, абааԥсы, дин змам ауаҩ иоума дыбзиоуп ҳәа бызҿу! – лҽалалыжьит ахԥатәи.
Убри аамҭазы, ишьамхы днықәсны, Амза лаԥхьа даацәырҵит Рашь. Амацәаз иахазшәа иҭкәыцәаа иҟаз иӡара наҟ-ааҟ инапқәа рыла иааникылан, ишьап ԥынҵақәа днарықәгылт.
– Еиқәнаго абарҭ роуп! – инцәыҵацәажәо иалагеит игылаз. Рашь ихы ҳаракны икын, уи пату ақәҵаны дкәашон. Амза дналцәыхарашәа дгылан, инапы лкьысыр ҳәа дшәон. Анапеинҟьабжь иаҳа-иаҳа иӷәӷәахон, иаднагалаз рацәаҩхон. Зныкгьы ишьапы дықәымгылеит. Ишьацәкьарақәа дҳаракны дыркуп. Уи акәашара лара илызкын – Амза, сыхаара, сшыӡыҭуа бымбаӡои, иҟалои срыцҳабшьар, бара быда ԥсҭзаара сымаӡам – аҳәон уи. Ларгьы лыкәшара иара ианаҳәоз џьылшьон: иҟалеи Рашь, зынӡа сузеилымкааӡеи, уара уԥшӡоуп, уӷәӷәоуп, аха даҽаӡәуп иақәшәаз сара сгәы...
– Аурысгьы дыԥшӡоуп. Ибла мацарагьы ԥҳәызбак даԥсоуп! – ҿаалҭит аӡәы, наҟ харашәа игыланы акәашара иахәаԥшуаз Олег иахь лхы рханы.
– Иабаргузеи, џьушьҭ, акызҵәык, абри ҳара ҳтәы илам акәымзар, ибаргәи, аурыс! Азакәан, азакәан ҳәа дықәзаап! – лыбжьы налалҵеит даҽаӡәы.
– Уи, Рашь издыруа иакәзар, лцырӡәӡәахагьы ииҭом! – иҽалеигалеит ҷкәынак.
– Лара илымур?
– Зынӡагьы слазҵааӡом! – рыбжьы духо иалагеит. Рашь иқьышәқәа ччома уҳәаратәы иҿаԥшылара насыԥла
иҭәны, ашьабсҭа шьҭызԥаарц зҭаху ашьауардын аиԥш, Амза лхы-лҿы дықәԥшуан.
Амза дааԥсаны лхала дықәҵырц акгьы лыгӡамызт, Хьыма данықәлоз. Лчабра хәыҷы лқьышә инықәкны, дышиашаз Адицеи Олеги ахьеидгылаз днеины днагылеит Амза.
– Зегьы ирҷыданы аԥсабара абраҟагьы акы иамеигӡеит, Амза! – дылԥыланы ҿааиҭит Олег.
– О, уара абзиа збаша, акәашаҩ бзиа улықәшәар, сара зынӡа сугәалашәаӡом. Умбои Хьыма дшыкәашо.
– Ааи, Хьыма уажә дымкәашар, нас данбакәашо! – инархааны аҵәы налеиҵеит Олег.
– Уаала, Олег, ҳкәашап! – инапы днамҵасит Адица.
– Сара избаз акәашарақәа рышьҭахь, ахаан скәашап ҳәа сгәы иаанагом...
Рашь ианимырда, днеины аҷкәынцәа днарылагылеит.
Аӡәы Амза дахьгылаз ихы ааирҵысит, длацәҟәуеит. Рашь ицәымыӷхеит, аха ақәҿимҭит. Ашьаԥа архиара иаҿын. Иҵалон-иҵыҵуан аҳәсақәа. Рашь иҩызцәа дырзыӡырҩуазшәа ҟаиҵон, аха дааҟәымҵӡакәа Амза лахь акәын ихы ахькыдыз.
– Ари зынӡаск даурысзаап, уқәҵ, уԥсы га ҳәа иасҳәан, иаҳауам! – ахәара-ахәараҳәа акы ашра иаҿын иҩныҵҟа.
Олег ибла еҵәақәа аалҟәымгаӡакәа Амза дылҿаԥшуан. Уи аҭакс лара дааԥышәырччон. Рашь ашәҟәы ианызшәа даԥхьон урҭ реиҿаԥшра: дара рхала, иахьазымдыруа џьара инаганы итәазар рҭахын. Олег инасыԥ изыҵәахӡомызт, инагӡаны уи агәра шизымгозгьы. Ашьҭахь Хьымагьы днацлеит. Рыԥшьҩыкгьы џьарак игылоуп, иара, Ршь заҵәык – хазы, даҽа шьоукы дрыдгылоуп.
Амза деиҭаахьаԥшит Олег иахь. Урҭ рыбжьара Хьыма Адицеи гылоуп. Аидыгара азин рымазҭгьы! Акәашара ишаҿыц иаҿуп. Олег рыгәҭахьы днаскьан, ажәак реиҳәеит, нас рыԥшьҩыкгьы аччара иалагеит.
– Оо, дааргеит! – харантәи ашҭа иааҭалеит аҭацаагацәа рыбжьы. Абарҵа ирыԥханы иаақәгылеит аҷкәынцәеи аӡӷабцәеи, шьоукы агәашә аԥхьа инеины иаагылеит. Ҷкәынак дԥырны ҽыла ашҭа дааҭалеит, итапанча ааҭиган, аҵықь-аҵықьҳәа ҩынтә дхысит, нас иҽы длаҵаҟьан, агәгәаҳәа акәасқьа дынхалеит.
– Баба, агәырӷьаҿҳәашазы абри умаз! – ҟама чаԥак инапы ианҵаны абарҵа даақәгылт Синаҭ.
Аҷкәын аҽы днақәҵын, дынхырхәеит.
– Аҭаца дыссируп, Синаҭ, шәынҳархагәышьеит, аха амаӡа маӡоуп, абырсааҭк иузыҟаҵом! – дҩыҵԥан иҽы днақәтәеит, иаргьы ааӡыӡымкын, атта-ттаҳәа амардуан иналбааит.
Ашәаҳәабжь иаҳа-иаҳа иааигәахон. Иаауаз рашәа арахь игылақәазгьы ирымданы аҳәара иалагеит. Аҭаца лкасы еиқәа аҵыхәақәа акәадыр амаха иадгәалан, лхы ларҟәны илкын. Аҽгьы лара лганахьала агәы нзырхашаз акгьы амбазар акәхап, ахәда еиҵыхны иаауан. Ахацәа аԥхьа игылан, иргаз аиааира рашәаҳәашьагьы ианыԥшуан, уимоу, рхы-рҿқәагьы ирныԥшуан. Ашҭаҿы зегьы рыҽқәа иаарықәҵын, еилагылан акәасқьахь рҿаархеит. Игеит ахысыбжьқәа, еиҭах иԥыруа иаақәлеит аҷкәынцәеи аӡӷабцәеи. Ашәхымс аҿы аҟамақәа еиҿакшон. Аҭаца лхы иқәԥсеит аԥара ҿырпқәа. Лыкәшамыкәша икаҳаит афатәқәа. Нас ашьҭахьтәи ауада акәакь аҿы ахәхәаҳәа ҭацара уа даакҿагылеит.
Олег маҷӡак ахақәиҭра инаҭеит аҭаца лаагара.
Хьыма игәалҭеит Рашь дааҟәымҵӡакәа дара рахь дшыԥшуаз. Олеги Амзеи уи иазхәыцӡомызт. Иааигәаны иахьеидгылз ирымаз анасыԥ зегьы ирбарҭан.
– Бывараҿ сгылар сҭахуп, Амза! – ҿааиҭит Олег.
– Иҟалаӡом! – лҳәеит Хьыма.
– Избан, изыҟамлои? Сара сгылап уҭахызар! – днеины
инапы днахьынҳалеит Адица.
Олег уи даалхыҳәҳәан, Амза ак леиҳәеит.
– Оо, ус ҟалаӡом! – ҿаалҭит Адица, – араҟа амаӡа
ҟамлароуп.
– Избан? – дҵааит Олег.
– Избан умбои, амаӡа ахьыҟоу, абзиабара ахьыҟоу ауп. – Ыы, ҳара бзиа ҳаибабар ҟамлаӡои?
– Иҟалаӡом!
– Изыҟамлои?
– Изыҟамлои умбои, ари даԥсуа ӡӷабуп, уара уаурысуп!
– иаахҵәаны аҭак илҭеит.
Олег ииҳәо иҿамшәо даақәхеит.
– Сара башьа иаасҭа сеицәоума? – аԥсуа иаасҭа
сеицәоума?
– Ушԥеицәам! Уи дхаҵоуп. Аҽы дақәтәоит, икылкааны
дхысуеит, ибзиан арыжәтә ижәуеит, аӡәы ихы ихыхны исзаага ҳәа уиҳәар, абыржәыҵәҟьа иузааигоит.
– Бара ибҭаху ауҩ ихы акәзаргьу?..
– Ишԥоуури, ус иҟоуп ашьхақәа рҵас! – даара агәра ганы ҿаалҭит Адица, нас, даарыдҵын, иааиуаз сасцәақәак даарԥылеит.
Олег иаҳа иҽааирҭынчӡан, зегь ззеиԥшу аӡә иеиԥш Адица дналышьҭаԥшит. «Бара ибдыруама, рыцҳа, арҭ бгәаанагарақәа зегь гәаҟрыла ишҭәу, ибызҭазеи ари аҩыза
абџьарқәа? Иҟаӡам ашьхақәа рҵас, ус иҟоу бара бааӡара ауп» ҳәа игәы иаанагон иара. Игәы иалсит арҭ ажәақәа. Амза лакәзар – ацралара лзымгәаӷьуа, дԥышәырччар амуа дынхеит.
Ашьаԥа архиара иаҿын.
– Аиаша уҳәарами, иагьеинаалоит! – Рашь илымҳа иҭасыртә иааигәа игыланы, Амзеи Олеги рыӡбахә аацәырыргеит ҩыџьа аӡӷабцәа.
– Амза ҳәа бызҿугьы лых қьан ақәылҵацәоит! – днақәыӷәӷәеит аӡәы.
– Дҳақьымхымкәа, уажәы, ауаҩы иԥсы ҭалҵоит. Закәыхи, лыхәшәтәырҭахь уаҩ днеиӡом.
– Иаргьы ламыс имаӡам акәымзар, Амза дахьцо даалыцрыҵӡом бымбои!
– Урҭ рыжәла ус ауп ишыҟоу рҳәоит, аҳәса рхаҭыԥн афатәгьы ҟарҵоит рҳәоит.
– Мамоу, мамоу, дыԥшӡа акәым, дынцәахшазаргьы ҳара иаҳтәым – ҳара даҳтәым. Рашьгьы дхаҵаз џьысшьон, аха... Рашь игәахы еибакуа деиҭанаԥшит Амза лганахь аха, Олег дааҟәымҵӡакәа аӡӷабцәа ак реиҳәон, дара ркьатеиах
ԥҵәо аччара иаҿын.
Аҿҿа ҩыҵгеит ицқәа. Уи икәша-мыкәша ирҳәоз зегьы уаҳа
иаҳаӡомызт, иара – ихатәы дҭагаланы даман, ибла ихгылон изымычҳауаз асахьақәа: абар лкасы хәхәаӡа акәакь аҿы дгылоуп Амза. Хыхьгьы ҵаҟагьы ажәҩан қәҵоуп, ихыбуп еҵәала. Аԥша ҟәанда Амза лкасы лымнахырц иаҿушәа, шьҭахьҟа илыхоит. Рашь уи дылзааигәахаӡомызт. Мап, мап, избан Рашь, Олег иами? Уаҳа иҿамшәааит, Олег! Рашь иоуп. Нас, даалыхәлаччоит, Амз абымбыл еиԥш инапы данҵаны ишьац мацараха иҟоу шьхак днаҿалоит...
Азныказ Рашь ихәыцрақәа даарԥырхагахеит аҽырхәмарҩы. Аҳәсақәа «ҟоҳ-чоҳ» рҳәан, иаанаскьа-ааскьеит. Аҽы ахы шьҭыхны иаакьыркьырын, ишьҭаланы аҿынанахеит. Аҽуаҩ дхырхәо-дхырхәо дышнеиуаз ашҭа агәҭаны данынаӡа, длышьҭасын абаз аашьҭиԥааит.
Рашь ихәыцрақәа деиҭанарылалеит. Абар ашьха ақәцәанынӡа днаӡоит. Данааԥш, уи аханы аҟыр-ҟырҳәа дыччо, Рашь инапаҿы иикыз анцәахша датәаимбазшәа дгылоуп Олег...
Аҿаҩ ҳәа шьҭыбжьык геит. Олег иблақәа амца ҩарыҵыддын, дхышәҭны ашҭа длықәҳаит. Рашь цқьагьы изгәамҭаӡеит Олег иааигәара дышнанагаз, дшыкшазгьы. Арҵәаа-сырҵәаа ааҭдырган, аҳәса леихаххит. Аҷкәынцәа Олег инаицхраан днадыргылеит.
– Егьаурым, егьаурым! – иҳәон уи уажәы-уажәы иԥынҵа ашьа рыцқьо.
Ргәы рҽанӡамкәа «ҟоҳ-чоҳ» ҳәа иааидибагалаз даарыдыххылт Иуа.
– Дарбан ачара еилазгарц зҭаху, сысас инапы иаазырхаз? – ибла амца хыҳәҳәыла Рашь иахь днеихеит аҷкәын.
– Дышәмышьҭын, уара! – иаарылҟьеит аӡә ибжьы.
– Амашәыр ҟамлааит, баба! – игеит даҽакгьы.
Иуа иблақәа ҭыҵны ицон, иҽаниҟьалак – ауаа дырзынкылаӡомызт, ихы шьҭыхны Рашь иахь дыԥшуан.
– Сысас иакәӡам анапы заахаз, сара соуп! – дахьаурмыжьуаз зынӡа игәы ԥнажәон Иуа.
– Оумак ҟамлеит нас, урыск, машәыршәа аҭаҷкәым иаахазар, уи иахырҟьаны шәара шәнибамырҵәан! – лыбжьы ҵәыҵәӡа иаарылаҩит иаарыдгылаз ԥҳәыск.
– Асас дсасуп, Ҭакәына, аҭаҷкәым заахаз иара иакәӡам ҳара ҳҵас ауп! – ҿааиҭит Иуа иган ахь игылаз хаҵак.
– Шьҭа иаашәычҳа, иауазар, ачара еилаагарым! – маҷк амақаррагьы алаҵаны аҭак ҟаиҵеит Рашь иган ахь игылаз даҽаӡәы.
Рашь аҽырххара даламгаӡеит, идгылазгьы усҟак ирацәаҩымызт.
– Даауеит, даауеит! – неиларԥса-ааиларԥсеит аԥшәма еиҳабы дшааиуаз гәазҭаз. Еидҵәаҵәала игылазгьы, акгьы ҟамлаӡазшәа инеидыҵ-ааидыҵит.
– Сшәыкәыхшааит, бабараа, аҩнынӡа шәнеи зысҳәаз саашәырԥшӡап ҳәа акәын! – ҿааиҭит уи...
– Аиашаҵәҟьа!..
Уажәымзар-уажәы аҳәҳәара зҽазыҟаҵан игылз Адица, Рашь дааидҵын, амҿырҟәарахь лҿыналхеит. Леуа ихала заҵәык, иҟалаз акгьы хьаас икымызшәа, ихы кны дтәан.
– Саб, акы наиауҳәарауазеи, Рашь? – дшәаԥырҳаԥуа ҿаалҭит Адица.
Леуа ихы ҩышьҭихын акгьы мҳәаӡакәа длыхәаԥшуан, нас, ибла аҵыхәа аацәаакын, ацәыкәбар аиԥш илабжыш ныҵыҵит. Адица илҳәара лзымдыруа даанхеит. Уи уажә аиԥш ахаан дрыцҳалымшьацызт. Уажәы иаҳа дажәызшәа лбеит. Уажә иаҳа дышлазшәа лбеит.
– Саб, угәы еиҟарамзар аҩныҟа ҳцарын? – дахьтәаз днеины инапы дахо ҿаалҭит Адица.
– Аиеи, баба, ус иаҳа еиӷьхап!..
Рашь иҽы аӷәра амасар иаахиршәан, днацыҩны, акәадыр днантәалеит. Ашьапқәа абџьар ахқәа реиԥш инеиԥынкыланы анышә рыҵырҟьо, икаууа агәашә илахыԥан, лаҳәаҵас арха иқәланы аҿынанахеит Рашь дзықәтәаз аҽеиқәа.
– Атәарахьы шәрыԥхь, атәарахьы! – ашьаԥа иааҵгеит хаҵак ибжьы. Нас ауп илахҿыххо ианалагаз зегьы.
Ҭемыр ала кыдҟьо, аҳәа кыдҟьо, аҩны дыҩнагьежьуа дыҩнан. Уи ак иаҳауа, ак еиликаауа дыҟаӡамызт, иԥсахы ԥыжәжәон.
– Издыруан, издыруан ауаа нацәала сеибадырбо адәы сшықәхоз! Бара – уаангылишь, ирҳәо зегьы ииашоу џьумшьан бҳәалон. Аа, уажәшьҭа џьара ак ҳзымҳәа ҳҟалеит, блыхәаԥш, быӡӷаб бгәы ҟалҵеит! – инапқәа ҟьо уажәы-уажәы иԥҳәыс лаԥхьа даагылон Ҭемыр.
– Атәыла сырбгеит, саб, ауаа ирҳәо уазымхәыцлан! – аҵыхәтәаны лыбжьы лыргеит Амзагьы.
– Бысҭыҳә сымҳәеи! – дныҽҳәасны акәасҭӷа аашьҭиԥаан, ижжаӡа иԥҳа лахь аҿанынаирхоз, Шьықа лҽынаҿалыжьын иаанылкылеит, – сыԥсы ҭанаҵы ччархәс схы ауаҩы исҭом, уажәакәым ауаа рыџьмақәа анаҳахьчозгьы, Канаа рыпату назырҟәуаз ажәак аӡәы имҳәацызт, маҵуцәас ианыҟазгьы ицқьан, уажәы? – ибжьы анҭига дҟаԥшьӡа деицрашәеит, – уажәы аурыс ҷкәын иҵыхәа дахьынҳаланы, дымшәа-дыԥхамшьа амҩаду дануп. Зынӡаскгьы исҭахӡам бҳақьымра. Аҩны бтәаз.
– Убжьы еиҵумхын, анышә иасҭаз, ауаа ираҳауеит! – ихәыҵагәаны ҿаалҭит Шьықа.
– Ираҳааит! – деиҭаҳәҳәеит Ҭемыр. – Сыӡӷаб лҵыхәала ауаа ираҳахьоу еицәаны иарбан ираҳауа? Исҭахӡам акгьы, сара исҭаху апату ауп, шәуаазар убри ак сышәҭ! – инапқәа рхаханы дӷьаҵәы-ӷьаҵәуа иԥҳәыси иӡӷаби рахь днаԥшит Ҭемыр.
– Оҳ, уи апату ҳәа узҿу ҳара иҳақәымзар акәхарын! – ахәышҭаара дҩаҵхеит Шьықа. Амцагьы Ҭемыр игәы архаҵар аҭахызшәа, аҟәаҩ-аҟәаҩҳәа инцәыҵатҟәацит.
– Заманалаҵәҟьа иҳақәуп. Ауҩ ихьымӡӷ иара ибароуп!
– Мышкы сиит, мышкы сыԥсуеит! – ибжьы аалаирҟәит ихы дахьацәажәоз, – арԥыс замана длышьҭоуп, уара, мап, уи дылҭахӡам, уеизгьы-уеизгьы аурыс дылҭахуп.
– Саб, сара дысҭахым арԥыс замана ҳәа узҿу.
– Абар аҽыршьыга ахьылҳәо, – игәахы ԥыжәжәо еиҭа даақәҵәиааит Ҭемыр, – уауа сара рыцҳа, ари сгәы ԥжәаны сылшьырц ауп илҭаху! – ҿааиҭит иара. – Дарбан, нас, бара ибҭаху, бааԥхашьар ҟамлаӡои, аламыс бымҵәазаап акәымзар.
– Мап, сыԥхашьаӡом, сара слахьынҵа – сара исыӡбартә сыҟоуп, иазхоуп ахәҳахәҭра, уаргьы уара уҩызцәагьы шәыблақәа ашьал рԥыракнаҳауп, ауаа баша иуазҵаауеит акры удыруа џьшьа, башоуп иуҳәо зегьы, уаргьы аамҭа уаӷоуп! – дҩаҵҟьан, лажәа еихымцақәа аттаҳәа лаб инеиҿалкит Амза.
Ҭемыр иԥсахы ԥыжәжәон, ииҭахыз ажәақәа иҿамшәазар акәхап, дҿаҳазшәа даанхеит. Иблақәа ааҭылашьцааит, нас ихы-иҿы гәаӷла иааирлашан, аарлаҳәа ҿааиҭит:
– Уажәыҵәҟьа ирыцқьа сыҩны, бдәылцқьа аҭӡы бадымкьыслакәа, ибҟьашьуеит.
– Уеилагама, уара, ҳхәыҷы заҵә! – дныҩныҟаит Шьықа.
– Аиеи, сеилагеит! Ааи, ааи, сыҩны ҳәа ари ашҭа агәашә уаҳа иаабмыртын! – Амза лылабжыш лыкәаашо ашҭа дықәланы дахьнеиуаз, лаб даҽазныкгьы, даҽа ажәакгьы лышьҭеиҳәарц акәын, ашҭа аҵыхәтәан иааиуаз Кадыр илаԥш иқәымшәазҭгьы. Кадыр аҳаҷаҳәа еиликааит иҟалаз. Амза данааивала, дааԥышәырччан, ибла аҵыхәа ааирҵысит. Уи иаанагоз бымшәан ҳәа акәын. Амза лылабжышқәа рыбжьара лгәы ҟазҵашаз лашара хәыҷык ааԥшит.
– Мшыбзиа, Ҭемыр, иҟалеи угәы намӡоушәа узбоите? – дмыццакӡакәа, ишьапқәа ашьац инықәишь-аақәишьын Кадыр абарҵа дныҵалеит.
– Исыбаргәи, сыӡӷабгьы уаргьы шәеилалан, снаган атыша ахықә снықәшәыргылеит! – Кадыр диҿамԥшӡакәа дааиԥылан, иаԥхьа аҟәардә наиргылеит.
– Ее, Ҭемырхеит, уара ухатәы уара иудыруеит, акгьы уабжьызгом, амала, мышкы зны, зегьы анеилукаалак, усҟан ҳаибарԥхашьо ҳақәымхааит! Уӡӷаби сысаси рус сара ахаангьы ажәакгьы ақәҿысымҭыц, ицәгьангьы-ибзиангьы иақәҿысымҭӡац.
– Убри ауп арыцҳарагьы, Кадыр! Сыӡӷаб – уара уӡӷаб дылҩызоуп, абааԥсы, абас ҟалар ҳәа сшәоит ҳәа зуумҳәазеи?
– Угәы иалымсуазар, абри аҭакгьы уасҳәоит, Ҭемыр.
– Изакәи исоуҳәараны иҟоу?! – деицрашәаны дааԥшит Ҭемыр.
– Изакәи умбои, уӡӷаб абас сысас дылгәаԥхоит ҳәа уасҳәазҭгьы, угәы иалсны, сара сыӡӷаб ус ҟалҵом ҳәа сыц хьужәарц уалагон.
– Ишԥа, ишԥа!
– Иуаҳаз ауп, сара уара уҿы уаҳа ус сымаӡам, иуҭахыҵәҟьазар, аҷкәыни аӡӷаби еибырҳәо сара ахаан сашьҭамлацызт, абзиараз уашҭа уаҩ дҭалааит! – дҩагылан ашә ахь иҿынеихеит.
– Ҳаи, Кадыр ухаҵкы сцеит, ас ахьышәҭҳәа уҩагылан уабацо, ҳашҭа уанааҭала, џьара ак ҳабжьугап ҳәа сгәыӷуа стәанеи!
Кадыр даанаԥшы-ааԥшын, шьҭахьҟа дхынҳәит.
– Ибзиоуп, Кадыр, уҩнамлаӡацкәа сужәлеит, саҭоумҵан, схәыҷра удыруеит. Схаҭыԥан уара ишԥаҟоуҵоз?
– Иуасҳәар – уеиҭасыжәлоит.
– Сужәлаӡом.
– Уқәы! – иџьыба дынҭалан, дмыццакӡакәа ақьаса
ааҭиган, иқьышә кылшьшь иҭҭынжәга аиҵаҵара далагеит Кадыр.
– Уаха сзымшааит!
– Мамоу! – аҽҳәа дныҽҳәасын, кәицк инацәала иҭаҭынжәга инахеиҵеит.
– Нас, ишԥасҳәари?
– Сыԥсы Ҭеуаз икамбашь ауац ақәрыԥсааит ҳәа саҳә. Ҭемыр ииҳәара изымдыруа, дҿаббаӡа даанхеит.
– Усылахәмаруама, Кадыр?
– Усҟан сара аԥсцәаҳа дсылахәмарааит!
– Ибзиоуп, нас, иуҳәаз акәзааит, – ҿааиҭит Ҭемыр.
– Мап, мап, иааҭырҟьаны иуҳәароуп.
– Сыԥсы Ҭеуаз икамбашь ауац ақәрыԥсааит.
– Убри саҳаит.
– Ҳазургәаҟуазеи, Кадырхеит, – днацралеит Шьықа.
– Аҷкәыни аӡӷаби рус дара ирыӡбааит!
Шьықа арҵәаа ааҭлыргеит, Ҭемыр дгьежьы-гьежьуа
амҳара дааҩналеит.
– Ишԥоуҭахыз, џьым, арахь аамҭа ҿыц азы уԥсы
уҭиуазшәа ҟаҵаны, арахь аӡӷаб – аурыс дылгәаԥхеит ҳәа уҽыкноуҳарц угәы иҭоума? – ибжьы ҿацаӡа дҩаҵҟьеит Кадыр. – Аӡәы инапала амаҭ укырц уҭхума, дад, ус аныҟарҵоз ҳара ҳхаан акәын. Аамҭа ҿыц угәаԥхазар – уи аҵасқәагьы угәаԥхароуп. Уара уакәым, сара, абри аҭаҳмада, абри ажәытәра злаҽны иааӡоу ауаҩгьы уара иуҳәо сҳәаӡомызт. Ауаҩра, аиашара – аамҭақәа зегьы ирыцуп. Ахьы иаҩызоу аҷкәын иоума уара иҟәнушьаз. Сыӡӷаб заҵә
лзы уи аҩыза анасыԥ анцәа илыҭ. Уи дысцәымӷзар, уаргьы усцәымӷуп.
Ҭемыр ихы кны асқам днықәтәеит. Шьықа асаанқәа ырхьархьаруа акҿыҩра дныкҿалеит.
– Убри иаҷыданы, – ашьшьыҳәа иҭыԥ аҿы днатәеит. Кадыр, ибжьгьы иаҳа иааирмаҷит, – изызӡари, Ҭемыр, ачараҿы сыҷкәын исит, сара соуп изысыз. Абри иахуҳәаауазеи уара? Уажәшьҭа сара суазҵаауеит.
Ҷыт бжьык гаӡомызт.
– Иҟалеи, уара, шәара шәансазҵаауаз – сара аҭак ҟасҵон, сара саншәазҵаа – шәҿы аӡы ҭаҭәаны шәыԥшуп. Ҳаишьцәаӡами, икаҳажьма зегьы?
– Мамоу, Кадыр, ишԥакаҳажьуаз, сукәыхшоуп, – ихы дааҩахеит Ҭемыр, – амала, Рашь ҳәа узҿугьы зны-зынла ихы аҭыԥ иқәҟьоит, аиҳабы дизхәыцуам, аиҵбы.
– Сара суазҵааит, сысас исит ҳәа. Уара иашьа еиҳабыс суԥхьаӡозар, ари иаҵанакуазеи?
– Иаҵанакуа уара иуҳәеит, Кадыр.
– Мап, мап, ус уавамлан, Ҭемыр, иаахҵәаны исаҳә уи иаҵанакуа.
– Уажә иаабама, нас, уара дус иаҩызоуп.
– Ибзиоуп, исаҳаит. Угәы ишԥаанаго, уара акыр уаҳахьеит, иудыруеит, абри жәытә ҵасума?
– Сгәанала, ауаҩ апату иқәҵара ҳаԥхьаҟа иҵегь пату ақәлароуп.
– Анцәа иџьшьоуп! – иԥсы ааивигеит Кадыр, – абыржәы уҽеилоуҳәар, Леуа иҟынӡа ҳныдгылап, Леуа уи ззеилымкаауа иакәӡам, ҳшыҟоу удыруеит уара, сара, Леуа, аха, ҳаицнеир ҳгәы ишалсыз ааиҳардырыр, иаҳа пату ақәиҵашәа избоит.
Ҭемыр ихы-иҿала Кадыр ибеит ишааицәымыӷхаз, аха ижьжьара иҽазимкӡеит.
– Иахьа ҳхы ахьаагара ҳзымдыруа ҳақәын, афатә ацәыргашьагьы сақәымшәеит! – еирыӡк азна аҩи, ацыфеи астол иаақәлыргылеит Шьықа.
– Исҳәари, Шьықа, шәыҩны агәырӷьара агымхааит! – иаҵәца леиҿеикын, ашьшьыҳәа, ираӡо ижәны инықәиргылан, иԥаҵа шла инапы налишьит Кадыр. Ҭемыр ииҳәара дақәымшәо, ихы-иҿы цқьа иузеилмырго дааҟәындҟәындын, маҷк инхижәаан, инықәиргылеит. Шьықа амҳара абарҵа дыҵагыланы Кадыри Ҭемыри еизааигәаӡаны еидгыланы ашҭа иқәланы иахьцоз дрыхәаԥшун агәашә инҭыҵны архәара иавалаанӡа.
«Уажәшьҭа схы ахьызгара сыздыруам. Аҩны кажьны сцеит. Олег, сара соуп зегь зхароу, угәы иалымсын ачараҿ иҟалаз, иулшозар – ичҳа. Икаумыжьын сыбзиабара. Уи ауаҩы изимоу аԥсҭазаара инаҭарц ауп, имнахырц акәӡам. Абзиабара иамыргәаҟуа – аччаԥшьгьы изымдыруазар ҟалап. Сара уи арҩаш сҽасҭар сҭахӡамызт, аха уажәшьҭа исымбаӡакәа саман аҿынанахеит. Усыцхраа, иулшозар, уҽалажьны самх. Суҳәоит ҳаиқәшәрц. Ҳаицәажәап. Уара убара шсыхәо здыруеит. Абри шуоулак ҳаиқәшәап. Ахьаца-ҿа амҵан ҳаиқәшәап. Саҭоумҵан хык-ҵыхәак амаӡамкәа абри аҩыза ахьызыҩуа. Сыԥшуп».
Ашәҟәы акгьы аҵаҩӡамызт. Даҽазныкгьы ибла нахигеит. Еиҭа игәы ааҭгәырӷьааит.– Амза слыцхраарц дсыҳәоит – игәы ааиҭаԥеит Олег. – Сбыцхраауеит, сгәыраз, сбыцхраауеит, сыԥсҭазаара. О, Амза, ибдыруазар бара боуп
исыцхрааз! – ажәжәаҳәа икьаҿ ижәҩа инҭаирԥан, акәасқьа даалбааҟьеит иара. Хьыма лыблақәа ҭаа дахьгылац дгылан, аха иаалгаз ашәҟәы азы жәаҟәандак лмаҳаӡеит. Олег дхьаԥш-кәаԥшуа, дшьацәхнысло анаара иаваршәны Амза лахь дцон. Дцон изааигәаӡоу, зда дхәарҭам лахь. Дцон акгьы дазымхәыцӡакәа, акгьы хьаас имкӡакәа, адунеи зегь уара иутәуп, иумаз ҳәа ирҭазшәа игәы аартны, игәы алаҟаны. Амза лыблақәа рхыԥшылара, гәнаҳа змам лыблақәа – иара иԥсҭазаара акәын. – Лара днеихьоумашь, саԥхьа днеирызу, о, сгәыӷырҭа, заҟа сбыргәырӷьазеи? Бымшәан, Амза, бымшәан! Бара ибеиӷьасшьо дсымаӡам! Ҳаи, амҩа уҳәеит ҳәа, уаакьаҿхарауазеи! – уи лҿы анаӡара даҳәо днеиуан Олег. Абар адәҳәыԥш. Даҽа шьаҿақәак – нас днаӡоит уи ахьаца-ҿа аҟынӡа.
Ашьыбжьышьҭахьтәи амра иааԥса-икараха иԥхон. Абыӷьқәа ракәзаргьы, амахәқәа Ирыҿшәар ҳәа ишәозшәа, рҽадырӷәӷәалан иркын.
Олег дхара-хаԥшуа ахьаца-ҿа дааҵалеит. Ишьапышьҭыбжь мгарц азы ашьшьыҳәа иргылон. Ахьаца-ҿа акәзар, сара сықәра шмаҷу еиԥш сыҟам ҳәа аҳәарц аҭахушәа, аҽеимартаӷа, акәакь зегь ыҵырҭәааны игылан. Олег уи ашьапы инапы нахьишьит. Уи иара изы акыр аҵанакуа иалагеит. Изцәажәомызт акәымзар, иара иаҭахыз Олег иеилкааны имазҭгьы ашьапаҿы дтәаны дхырхәалон, аӡы аҵеиҭәалон, анышә адиԥсалон уи иҵегьы иазҳарц, иҵегь иҭбаахарц азы. Араҟоуп раԥхьаӡа Амзеи иареи ахьеиқәшәаз, араҟоуп уи абзиабара иарааԥсаз агәеисыбжь ахьиаҳаз, лыблақәа дахьырхыԥшылаз. Араҟоуп ҩ-шәҭыцк ахьеидгылаз – аԥсҭазаара ашәҭқәа. Уиижьҭеи урҭ еиҳа иеизааигәахарц рҭахуп, игәкы ҵәыкуеит.
Олег игәеиҭеит Амза дшааигәахахьаз – ахьаца даадҵын, лара лахь иҿынеихеит. Уи лшьара дзықәлаӡомызт, лхы-лҿы амца ацроушәа еибакны иҟан.
– Уажәшьҭа ҳаицыҟоуп, џьарак ҳаицыҟоуп! – лҳәеит Амза Олег диҿамԥшӡакәа, мчыла уаазгазаргьы сыздыруам, – нацылҵеит аҵыхәтәан.
Бара иахьаабҳәалак, снеиуеит, Амза – ҿааиҭит иара, – ишысҭахыз бдыруандаз ббара?!
– Иахьаабҳәалак уҳәама? – лхы ларҟәны адгьыл ахь дышьҭаԥшуа деиҭаҵааит лара.
– Ааи! Адунеи аҵыхәан акәзаргьы. Аха уаҟагьы бара баныԥшу ауп, абжьааԥны иҟасҵои? Бара бахьыҟам сара сзы иҭацәуп.
– Олег, ак уасҳәарц сҭахын, – лажәа намыгӡаӡакәа даангылеит Амза. Уи илцәуадаҩыз зҵаарак ҟалҵарц лҭахын, аха агәаӷьра лызхомызт. – Олег ак уасҳәарц сҭахын, – деиҭаналагеит арҭ ажәақәа хрыжь-хрыжь рҳәара, аха уажәыгьы аҵыхәтәанынӡа инамгкәа, лыблақәа ҵыс-ҵысуа, наҟ абнахь хара ак лцәыӡызшәа анаԥшра далагеит Амза.
– Сбыҳәоит, Амза, иҳәа, уаҳа бара быда исзычҳауам, иазхоуп агәаҟра, иҳәа, бзиа сыббома?
Амза ҿылҭӡомызт.
Олег ихы ахьаца инадиҵан, иблақәа дырҩахан, аҳаракыра днаҵаԥшит. Иҿыхьҭааӡа иасуан аԥша. Ашшыҳәа рызқәа ааихьшьны, иааиқәтәон абӷьқәа, амра шьамханынӡа ашьапы аӡы иӡаанаргылахьан. Ажәҩан аҵа бгыӡра ӡыла иҿырӡәӡәаазшәа иҟан.
Амза лхы дааҩахан Олег днеиҿаԥшит.
– Ус ҟаумҵан, Олег! – имчны ацәажәара азин лоузшәа уи ихы днамҵасын ахьаца иаадылхит. Олег илабжышқәа
иӡамҩа иадын. – Саҭамыз, Олег, саҭамыз, сара сгәыраз, – илымҳәацыз ажәакгьы аалҿыҵшәан, лнапқәа иӡамҩа инықәылшьит. Олег иӡамҩа – игәы зегь зытҟәаз мчык нахьысит. Уи аԥхыӡ далазшәа ибон ихааз, иҟәымшәышәыз Амза лнапқәа ахьизааигәахаз.
Ԥыҭраамҭак ҿымҭӡо еидтәалан.
– Бааи, Амза, инҳажьып абри ақыҭа. Инҳажьып, сыбҭахызар, – еиҭах лнапы днамҵасын, иааганы иӡамҩа инадиҵеит.
Амза лыблақәа аашьҭылхын, Олег инаиқәылкит. Урҭ иарҳәоз иара иеиликааит: иазхоит агәаҟра, ҳақәҵып, срыцҳаушьозар.
– Ииашоума, Амза, ҳақәҵуама?! – даалахҿыххеит аҵыхәтәаны.
– Ииашоуп, Олег, ҳақәҵып! – ҿаалҭит Амза лхы ларҟәны. Олег дахьгылаз ихы-иҿы аалашеит.
– Сбыкәыхшоуп, Амза! – иҳәеит иара, нас иҿыцны уажә
дибазшәа лхы ларҟәны лшьапаҟынӡа дааимидеит. Изыхҟьа изымдыруа иааигәалашәеит уи раԥхьа дшибаз; лыхцәы еиқәара, амца зхыҳәҳәы иҟаз лыблақәа, уажәы-уажәы ахши-ашьеи еилазҭәоз лӡамҩақәа, лыхәда ԥшӡа, лара. Усҟан лара мыцхәы дҳаракызшәа, уаҩ ииҳәогьы уиаҟара хьаас илкымызшәа ибеит. Уажәы – абар иаԥхьа дахьгылоу, иааигәара дахьгылоу, лнапы иӡамҩа иахьаду. Усҟан иԥхыӡыз – уажәы илакәуп.
– Ус акәзар, ҳаццакып, Амза, – ацәа даалҵызшәа ҿааиҭит Олег.
– Ыҳы, – лҳәеит лара, нас лхы аашьҭыхны инацылҵеит: – иҟалои Кадыр уиазҵаар уахаҵәҟьа. Уажәы ҳара ҳаҟны дыҟоуп.
– Аиашаҵәҟьа, уи иеиӷьны иҳацхраауада! – лнапы аауижьуеит ашьшьыҳәа.
– Сара сцоит, нас, сара лбааҟа сцоит, аҩныҟа... – илҭахыз зегьы мҳәаӡакәа лҿыналхеит Амза.
Амза дласны дцон. Зны-зынла шьҭахьҟа дынхьаԥшуан: «Уҵх бзиахааит, Олег, уца, усзымԥышн» лҳәарц лҭахушәа... Аиаҵәақәа иаҳа-иаҳа аԥштәы рхало иалагеит. Амза уахьгьы дынхьаԥшуан. Урҭ лара лымаӡақәа цқьа еилкааны ирымазшәа, уажәы-уажәы илацәҟәуан. Иаазқәылаз иҿыхьҭаахо иалагеит, ашьхаҟа асы каҳазар акәхап. Аҵаара ианаҿу аиаҵәақәа иаҳа ицқьаны илашоит. Аԥша ҵәыҵәи ахьҭеи аҳәымсаг кны ажәҩан агәы инаҵалан иаҿырԥссазшәа, иказказуа иҟалеит, аҿҿаҳәа ушьапы иаҵацәажәо иалагеит. Ааи, ахьҭа лассы иаауеит Мрақыҭан.
Кадыри Ҭемыри илаԥш ианыҵашәаҵәҟьа, Леуа дахьгылаз дааиҵанарӷәӷәеит. Абырсааҭк ицәа иалашәеит иззааз. Абарҵа дныҵагьежьын, аҭӡы ҩ-ҵәымыӷк ирықәыз амысҭхәага ду аақәихын, днахәаԥш-ҩахәаԥшит. Егьырҭгьы мцәажәаӡакәа ашҭа иқәланы иаҳа-иаҳа амҳара иазааигәахон.
Нас инапы инаниҵан, иааиуаз днарԥылеит. Кадыри Ҭемыри азнык азы оумашәа ибаны, ршьаҿақәа иаарыгдырхеит.
– Хәлыбзиа, Леуа! – аԥсшәа наиарҳәеит.
– Аа, баба, алаба, ишызбо схы шәасны иааиҟәшәырԥа! – иарҳәаз аԥсшәа аҭак ҟамҵаӡакәа раԥхьа даагылеит Леуа.
– Уара – ҳашьа уоуп, Леуа, – ҿааиҭит Кадыр, – аха уареи ҳареи ҳаҷкәын мрақыҭаа зегьы ргәы иалсышаз ҟаиҵеит.
– Арахь шәааигәышьа, зынӡак сышәцәымӷымзар, – иҳәеит Леуа ибжьы ҵысҵысуа.
Ахҩыкгьы унеи-снеи ҳәа еибарххо, аԥацха иныҩналеит. Мсырхан илҳәо-илуа дақәымшәо, дааҩнагьежьит.
Рашь адәахьы ддәылымҵӡеит. Уажәы-уажәы иҭаҭын игәаӷ зегьы ахигозшәа, алҩа зегьы аҵҳәаны ауада иныҩнаирчуан. «Шәмаахкәа, исышәҭақәаз сымышәхып, ида шәхамшәалааит» ихы дацәажәон ауада дахьыҩназ. «Зынӡаск ихы ааихԥааны ишәсыркыр, усҟан ишԥаҟашәҵоз», – иаԥхьа аӡә дтәаны диацәажәозшәа иԥсы дахаԥжәон иара. «Аҭаҷкәым иаахазар – ичҳааит» аҳәон игәы. Зны-зынла амҳарахьы илымҳа кыдҵаны аӡырҩра далагон, аха ирҳәоз акгьы изеилкааӡомызт. Уажәы згәаӷ шьҭихызҵәҟьа Ҭемыр иакәын.
– Ҳы, абриҵәҟьагьы дызҿу ами алакә! – дгьежьы-гьежьуа ауада дааҩналеит еиҭа, – ҳаи, уара рыцҳа, акы исыхәап ҳәа аума уӡӷаб аурыс дызиуҭо. Уаангыл, иҵегь ҳаиқәшәап уареи сареи, Рашь сакәым уӡӷаб лзы ухы кны усмыртәозар! – ицқәа ааихаирӷәӷәан, дмақарит аҵыхәтәаны.
Убри аамҭазы амҳараҿы абжьқәа иаҳа ирацәахеит. Рашьгьы аԥенџьыр днадыххылеит. Леуа игәылацәа наскьеигон, аха абжьааԥны аиԥш игәы алаҟамызт. Агәашә аҟынӡа дрыцнаскьеит. Агәашә аҿы Кадыр дааҭгылан, Леуа имахәар аанкылн ажәақәак иеиҳәеит.
– Ааи, Кадырхеит, убас ак ҟашәҵа, сажәымҭыҽха ахьымӡӷ згар ҳәа сшәоит.
Рашь иблақәа ааихмырсыӷьӡакәа, зхала ашҭа иқәланы иааиуаз иаб дихәаԥшуан. Леуа ақәыԥшра инзырԥшуаз агәалаҟара акәхарын, уажәы маҷк ибӷагьы хәан, ихы-иҿы ианыз акҷырақәагьы иаҳа иалкааны илаԥш иҵашәон.
– Улбааи, уара, арахь! – амҳара даныныҩналоз акәасқьахь ихы рханы ҿааиҭит Леуа, – аранӡа ааира уаҭәоушьозар, аҳәатәы ҳамоуп.
Рашь ажәакгьы ахымҳәааӡакәа акәасқьа даадәылҵын, амардуан дналбааит. Алажә ду абзи ақьышәи ааихьшьуа инапы схы иқәишьуазар ҳәа игәыбзыӷуа, иқәаҭалеиуа иаԥхьа иаагылеит, аха шьапыла агәы даныҵас, арҵәаа ааҭнарган, аԥацха инавалеит. Уи игәы иамыхәозар акәхап, аԥацха абарҵаҿ итәаз аласбагьы, уажәраанӡа иара ихәаԥшны аҵыхәа шаршәшәоз, уажәы «заа схы ԥхьаскыпи» аҳәошәа, наҟ, абарҵа ахахьы инеины инатәеит.
Рашь аҩны дшыҩналазҵәҟьа, ахәышҭаара иҽаҭан иҽааникылеит. Шьҭыбжьык гаӡомызт. Аби аԥеи дырҿаԥшуа, раԥхьа зыбжьы зырго дицәшәозшәа, ахәышҭаара ахаҿы дгылан Мсырхан.
– Ахьымӡӷ сургарц угәы иҭоума, сыҷкәын! – ҿааиҭит Леуа иаармариашәа, ахәышҭаараҿы кәасҭхала амца днаҵханы.
Рашь ҿиҭӡомызт.
– Ҳашҭаҿы маҵуҩыс иҟаз иԥҳа лакәызма нас ҳаҷкәын дзаҭәазымшьоз! – лхаҵа иҿалырхьит Мсырхан.
– Бысҭыҳә, бара, амаҵура аамҭа цеит, быбла хты! – уи дналзыҵҟьеит Леуа.
– Еимашәымкын, ди, сара схаҵоуп ҳәа схы сыԥхьаӡоит, аӡә иаԥхьа сзышьамхнышгылом.
– Ушьамхнышла ҳәа удҳамҵеит! – деиҭанақәыӷәӷәеит Леуа.
– Уи акәӡами иаанаго! – лнапқәа ҟьо даақәгылт аԥҳәыс.
– Ииашан ибҳәеит сан, саб ианакәызаалакгьы амарџьа, ак ҟамландаз ҳәа дыҟан! – акҿыҩра даадҵын лыбз налалҵеит Адица. – Иарбану Амза ҳара ҳзылгәамԥхаз! Рашь изын ауп
акәымзар, асҟатәи Урыстәыла иахысхьоу лҭоурых зеиԥшроугьы сеидру. Сгәаныла, цқьа лхы дақәымӷәыӷуазар ҟалап, уи ауп аурыс дызишьҭоу.
– Аиашаҵәҟьа лҳәеит! – днацралеит Мсырхан, – ахәыҷы игәы цәысҟьар ҳәа сшәоит акәымзар, уи саргьы слымҳа инҭасқәахьеит. Амза, Амза ҳәа дыхҭакны дрымоуп. Атәыла бгеит гәырқәак рыҟаҵашьа лҵазар!
Леуа ихы кажьны ирҳәоз дазыӡырҩуан, игәы ианыҵаххлак, ахәышҭаара дынхәыҵхон. Алҩа акәзар, игьежьгьежьуа ихагылан ахәышҭаара иаҵакнаҳаз ашыш иналалон.
– Баргьы быбз аанкыл, бара ибусӡам ахацәа злацәажәо! – хазы Адица дналзыҵҟьеит Леуа.
– О, уара, ари алацәажәатәыс шәара ишәысҭом, сара избап! – дҩагылеит Рашь, – саб иудыруеит сара сҟазшьа... – иаб дахьтәаз днскьаны акы иҳәарц иҭахын иҵегьы, аха Леуа еиҳагьы дацралеит.
– Иузҭада уара аҟазшьа. Уара макьана агара угарымҵӡац, уара макьана ашьапыӡәӡәашьа умҵаӡац!
– Сара сыхьымӡӷ схысхуеит.
– Иумаӡам уара ахьымӡӷ. Уи хьымӡӷызар, раԥхьа сара соуп изауа.
– Аҳәынҵәа иласкәаҳауеит лыԥшӡара.
– Удәылҵ наҟ! – акәукәуҳәа дыҳәҳәеит Леуа. – Шьоукы рыӡӷаб лынасыԥ уара унапы иакума? Удәылҵ! – деиҭахәааит Леуа, нас ахәышҭаара дныҽҳәасын, акәасҭӷа аашьҭиԥааит.
Рашь ԥыҭраамҭак уи диҿаԥшуан иблақәа ааихмырсыӷьӡакәа, нас ашырҳәа даахьаҳәын, ашә ааимԥааны дындәылҟьеит.
Леуа дааҟәымҵӡакәа аӷьра даҿын, иҿыԥшылара рцәымӷхазар акәхап, Адицеи Мсырхани рыԥсы ӡаны иԥшын. – Шәаргьы шәдәылцқьа! – еиҭа дҩацралеит иара, – иҭашәырцәы сыҩны. Шәара алашара ацәшәырӡырц шәҭахуп саб иашҭа. Мап, мап, ари жәытә аахыс илашон, саргьы сыԥсы ҭаны шәытак аӡәы ианиҵар зуӡом. Шәызсыхәаԥшуазеи абатқәа реиԥш! Шәдәылцқьа! – деиҭахәааит Леуа. Адицеи Мсырхани ршьапышьҭыбжь мыргаӡакәа ашә
ывҵрааны индәылҵит.
Леуа длеи-ҩеиуа амҳара дыҩнан. Дтәон-дгылон. Иҭыԥ
изыԥшааӡомызт. Днеины ицәардӷәы днықәиеит. Акәаҷаб заҵәык ахәышҭара ашьапаҿы имҵысӡо икнаҳан. Иқәҳа ицон аамҭа. Леуа игәыԥжәареи ихәыцрақәеи еиҿагылон, ддыргәамҵуан. Дымгылар амуит аҵыхәтәан – ашә ааимиԥаан абарҵа дныҵаԥшит. Адицеи Мсырхани ӡыӷә-ӡыӷәӡа уа иҵагылан.
– Арахь шәыҩнал! – ҿааиҭит днарықәмчны, нас ашә аартны еиҭа ацәардаӷәы ахь иҿынеихеит. Игәы ҩарханы дықәиан, егьырҭгьы рышьҭыбжь мыргаӡакәа иааҩналан, ашә адыркит. Алаӷәра даҵаԥшуан. Еиликаауан зегьы: «Аҷкәын бзиабарак изцәырҵит. Дыҷкәынами, нас?! Аха, иара иҳәан еиԥш, дхаҵазар уи дзазымиааиуа дыҟоума? Гәаӷшақә акы ҟалазар – усҟан иааирԥшааит ихаҵара, ицәызгода? Аха иабааигеи иара агәымбылра аҵас. Избан, аҳәынҵәа изылеикәаҳауа аԥҳәызба лыпату. Дылҭахымзар, душьуама? Ус сҳәеит, ҳәа саргьы аҭаацәара саналалоз лара слазымҵааӡеит. Мап, мап, усҟан даҽа аамҭан, уажәы даҽакуп, уажәы ларгьы илазҵаалатәуп! Мшәан убри азынгьы ицәгьамзар иахьатәи аамҭа? Еех, сыҷкәын!
Ахәыҷқәа рыбжьы рхаззала анахь-арахь инылашәкәа ицеит. Уи ашкол заҟа ирыцҳаз азымхозшәа, еиҭах иқәықәмашәықәмаха ашҭа иаақәхеит. Хьыма лхы ларҟәны ашҭа дааҭыҵит. Лылахь еиқәышьшьы дыҟан. Дааԥсазар ҟалап. Ақыҭа мҩа инықәыршәны аҩада лҿыналхеит. Лыбла ҭбаа анааиқәылԥсалак, аԥарԥалыкь амҵәыжәҩақәа реиԥш идууз аҷацқәа хәыцра хьанҭак цәыҵаршьырц рҭахызшәа, иааихалырӷәӷәон. Аҵыхәтәаны илыхьзаалакгьы дҵыкәкәо далагеит Хьыма. Лыфатә иагхеит, лычча иагхеит. Заҟа ицәгьоузеи ахьаа аҵәахра. Абзиабара ахьаа. Дбылуан. Аҳауа лызхомызт. Аҩада ахалара лассы дарааԥсазар акәхап, дааҭгылеит. Амҩа иаваз адәҳәыԥш хәыҷы аҿы зхы шьҭыхны игылаз аҽы лылаԥш нақәшәеит. Амца налыхҟьеит. Уи анаҩс, зшьапы ҵырҟаны икажьыз ақды дықәтәан Рашь, илахь еиқәышьшьы. Хьыма аҭҳара-ҭҳараҳәа лгәы еисуа, ԥхьаҟа иҟалҵеит даҽа шьаҿақәак. Рашь длыхәаԥшӡомызт, лара цқьа дааигәахаанӡа.
– Хьыма! – ҿааиҭит Рашь, лымҩа ааихиҵәан дылԥыло. Хьыма дааҭгылеит.
– Издыруеит бгәы шынсырхаз! – иҟамчы ԥҵаҵеи ахәи еидкыланы инапсыргәыҵа ианкшало ихы аалаирҟәит Рашь.
Хьыма лхы дҩхан днеиҿаԥшит.
– Мшыбзиа, Рашь! – ҿаалҭит аҵыхәтәан.
– Сара сеилкаара бара ма ибылша! – иҳәеит уи аҭак
ҟамҵаӡакәа.
Рашь ихы-иҿы илбахьац акәӡамызт. Ԥаса аиԥш алахҿыхра ықәҵхьан. Уи дааҟәымҵӡакәа дҳәыҵәы-ҳәыҵәуан, иара изы аума зҵазкуаз акы дазҵаарц иҭахызшәа. Хьыма днеиҿаԥшит. Рашь имаз ахьаа иаҳагьы дарԥшӡазшәа лбеит.
– Акры уҳәарц акәызма?
– Ара, ҳахьгылоу, – даанаԥшы-ааԥшит Рашь, – ишәарҭамзар ҳаицәажәар сҭахын.
Хьыма лыԥсҭазаараҿы раԥхьа акәны илаҳаит акыр шықәса дыззыԥшыз ажәақәа. Мап, мап, бзиа бызбоит ҳәа леимҳәаӡеит, бзиа бызбоит ҳәа леиҳәар – акы дазхәыцран дыҟаӡамызт, ак хьаас илкырц дыҟаӡамызт, аха абраҟа дахьгылоугьы зыԥсоузеи, бзиа бызбоит ҳәа леиҳәар иаҩызоуп лара лзы.
– Мап. Мап, сшәоит Рашь, аӡәы ҳаниба...
– Бымшәан, Хьыма, – лнапы кны даахеит Рашь.
– Аԥсҭазаара амаҵә бнаркит, бахьынҳал, иҟабҵозеи?! –
адық-дықҳәа еисуа иаацәажәеит Хьыма лгәы.
Деиҭаахеит уи лнапы.
– Мап, мап... – лҳәон Хьыма, аха лхы инаркны
лшьапаҟынӡа дҵыс-ҵысуа ахьацара еилачырахь анаскьара даҿын.
Аҵыхәтәаны деиҭанаԥшы-ааԥшит, аха уаҩытәыҩса ишьҭыбжь гомызт, ихабаргьы ыҟаӡамызт.
– Мап, мап! – илаҿаршәны лнапы имылжәарц далагеит Хьыма.
– Бымшәан, рыцҳа, бгаӡоума? – иблақәа аацырцырын, дналҿаԥшит. Аҽы ахы шьҭыхны ирыхәаԥшуан.
– Арахь сымҳәеи, Кәантра! – ибжьы ныҵакны инақәиргеит уи. Аҽы шгылац игылан.
– Арахь сҳәеит! – абнахь инапы нархханы ибжьы нақәиргеит еиҭа. Уи ааиҭаҵын, ахы кажь-кажьуа абна инылалеит.
– Бааи, Хьыма, аӡәы ҳаибар брыцҳауп, ҳаицәажәар сҭахуп... Иаарыкәыршан ҷыт бжьы гомызт. Рашь днаскьаны аҵла ашьапаҿы дгылан.
– Баша бсыцәшәеит сара. Бара бзы ацәгьа сгәы иҭазҭгьы аӡәгьы сиазҵааӡомызт!
Хьыма лгәы иамыхәакәа дынцәыҵыԥшит.
– Ҩызада сықәхеит, Хьыма, сахьцара сыздыруам. Акы саргәаҟуеит, сыцәа ҭынчым, бара ибылымшаӡари бсыцхраар? – лышҟа днаскьан уи лнапы ааникылеит, – бсыцхраа ибылшозар, иманшәаламхеит сыбзиабара! Хьыма ацәа далҵызшәа дыҭрысит.
– Цқьа санхәыц, бара быда хгарҭа смоуа сықәхеит. Бгәы иаанамгааит даҽакала.
Уи ари ажәа лаҳау ԥхыӡ илбоу лзеилкаауамызт. Мап, мап, илаҳаит, аха лара ишылҭахыз еиԥш агәы ҵаӡамызт, лара леиԥш ибылӡамызт уи ажәақәа.
– Бара сара сҿы амч бымаӡам, Хьыма. Сара иага сыцәгьазаргьы сыбҭахуп! – Рашь амца ицралан уи лхы-лҿы дахәаԥшуан, ахаан иимҳәацыз ажәақәа иҳәон, – сара сычмазаҩуп, схәышәтәы ҳәа сбыҳәоит, бсыцхраа, ибдыруеи сыбзиахаргьы – дналыдыӷәӷәалан, ишаҟь-шаҟьо иҟаз иблақәа мчыла иаалыҟәганы, иқьышә хьшәашәақәа лӡамҩа инадиҵеит...
Аҵлақәа аҽеилыхра иаҿын. Иҩежь-ҩежьӡа абыӷьқәа хиаало ҵаҟа икаԥсон. Ажәҩан агәы еимашьыхны иҵегь арахь иааигәахазшәа, ақыҭа иахагылан. Уи инаҵакны икьууа, анахь-арахь аҽхырнаауа, ахы нырҵәи аарҵәиуа, ахьацара иахан аҟәараан. Аҽы хырсысуа наҟтәи аҵла иахьаҵагылаз, знызынла «ҭхырр» ҳәа абжьы аргон...
– Хьыма лылабжышқәа Рашь инапала иааирыцқьан, ацырцырра зхыҵхьаз иблақәа ҭаа дналҿаԥшит. Уи лышьҭыбжь мыргаӡакәа дҵәуон, дахьҵәуон аҿареи аԥҳәысреи рҳәаа. Уи хәыцрашәк лықәпапан дыркын, убарҭ
рахь акызаҵәык акәын илашаз – издыруада Рашь динасыԥхар! Уажәшьҭа, абыржәынахыс уи деилылкаазшәа, иаҳа дылзааигәахазшәа лбеит. Ишкәакәаӡа иҟаз лыхәда инапы анынахьишь, ԥаса еиԥш дымшәаӡакәа лхы наганы иӡамҩа инадылҵеит. О, абна уҳәеит ҳәа, заҟа гаӡара, заҟа ҟьашьра урԥшӡозеи уара, заҟа рыцҳара уҵәахуазеи?
Хьыма абзиабара амаҵ луит. Лылабжышқәа аангылеит. Лхы дацәажәоит иааигәа дахьтәоу. Издыруада еиҳа еиӷьзар, лгәы аартны дцәажәар бзиазар?
– Уаҵәы Олеги Амзеи амҩа иқәлоит! – ҿаалҭит иара диҿамԥшӡакәа.
– Ишԥа?
– Ашьыжь, адәҳәыԥш аҟынӡа саб инаскьеигоит! – нацылҵеит нас.
Рашь иԥштәы иԥсахит.
– Ицааит, анасыԥ рымазааит! – еиҭа лхы наидылкылеит лара.
Рашь иқьышәқәа ҵыс-ҵысуа, ииҳәара изымдыруа даақәхеит. Ахаареи аразреи ирҭааны иҟаз ауҩы, абырсааҭк иҽааиԥсахит.
– Бымшәан, Хьыма, ибзиахоит зегьы! Амала шьҭа ҳдәықәлап! Аԥхьа бара бца! – мчыла ибжы ырхааны ллымҳа инҭаиҳәеит иара, Хьыма уи иҿаԥшылара лгәамԥхаӡакәа дҩагылеит. Еиҭа аҽырҳәа лылабжыш аахаддылеит. Иҟәандаӡа днылҿаԥшырауазеи ианаџьалбеит. Лыблақәа ҭаа аҵла днамҵыҵын, иара иахь дшыԥшуаз шьаҿақәак ҟалҵеит.
– Мап, сцаӡом, исаҳә, Рашь, суҭахума уара?! – деиҵақьы дҵәуо днахынҳәын, игәы лыҽкыдлыжьлеит лара.
– Ашьшьыҳәа, ҳабжьы раҳауеит! – иқьышә инацәа надикылеит Рашь. Уи зегьы изеиԥшны дгылан хара дыԥшуа.
Иҟалап ас имарианы аԥҳәызба дахьиоуз џьеишьозҭгьы. Иҟалап аԥҳәызба анапаҿы лаагара мариазшәа игәы иаанагазҭгьы. Иҟалап, иҟалап... Аха акызаҵәык дазхәыцӡомызт – илашәын Хьыма лыбзиабара, дмаҵуҩын лара, зымаҵ луазгьы ганкахьтәи абзиабара акәын.
– Бымшәан, сымҳәеи? Уи азымхаӡои, Хьыма? Сара уажәшьҭа сабабышьҭуеи, бнапаҿы сыҟоуп.
– Уаҳа ҳаиқәымшәаӡои? Суҳәоит, Рашь, срыцҳашьаны амц умҳәан. Сара издыруеит сшуҭахым. Ҳаиқәымшәозар – исаҳә. Шәышықәса нысҵыргьы уара ухьӡала сыҟоуп, шәышықәса рышьҭахь исоуҳәаргьы саауеит.
Рашь изеилымкаауаз хьаак изцәырҵит, ихы аанаирҟәын, лыхәда днагәӡит...
Уи дааҟәымҵӡакәа Хьыма лышьҭа дхыԥшылон...
Кәантра уажәы-уажәы Рашь иацәҳарц аҭахызшәа «ҭхырр» ҳәа абжьы наиқәырго, игәида-мидаха ицон.
Рашь аҩны дахьааизгьы иҟаиҵаша дақәшәомызт. Аҵәымӷ еиԥш уажәы-уажәы игәаҵәа иналалон Амза лызхәыцра. Уажәшьҭа уи лакәӡамызт дзызхәыцуаз, уажәшьҭа хьаас имаз иара итәы иахьизамыргаз акәын. «Ҳара ҳаума Амза илаҭәалымшьоз», ҳәа иан илҳәаз ажәақәа иаԥхьа иаацәырҵуан. Иахьак зынӡа ихы ахьигара изымдыруа дықәхеит. Арахь Хьымеи иареи реиқәшәара, арахь Амза лцаратәы. Уаҵәы уи Олег диманы дцеит ҳәа ақыҭа иаарылалап. Рашь дызбалакгьы аҟыр-ҟырҳәа ихыччалап. «Абри иакәын, аа, Амза илышьҭаз, аха дхьаҳәынгьы дихәамԥшит» рҳәалап ауаа уи рнацәа наиқәкны.
Адица абырсааҭк илдырит Рашь игәы шалаҟамыз. Акҿыҩра дныкҿалан, ампахьшьы илаҳәаны иҭагылаз абысҭа ааҭылгеит. Аҟәџьал ахәышҭаарахьы днахан, ахьхьаҳәа
аҟәыд арԥхара дналагеит. Апырпыл ҟаԥшь иарганы ахәыл аацәырылгеит, нас уаҳа акры иҳәозар ҳәа диҿаԥшуа дааҭгылеит.
– Бысзыхәаԥшуазеи, уажә сыббама?
– Уажәоуп, нас ишԥа! Мшәан, учмазаҩӡами, Рашь?
– Сароу?
– Ааи!
– Маҷк бхы иагхазар?
– Сеидру, иагхазаргьы ҟалап, – лцәа дааҭасит Адица. – Ибзымдыруазар, еилкаа, нас бцәажәала!
Адица лыԥсахы еибакит.
– Абас умкьыкьуп азын ауп Амза дхьаԥшынгьы
дызухәамԥшыз. Ахаҵа! – дындәылҟьеит амаҵурҭа.
Рашь дҩаҵаххит, нас ихәы днагәҭасын, иаргьы адәахьы
иҿынеихеит.
– Иҟои, уара, шәыԥхеибаҵа? – иҽеилаҳәа-иҽеилаца
абарҵа дааҵаххит Леуа.
– Иҿы иҭашәо зегь иҳәоит, саб! – лыҽкаршәны дашшит
Адица, – Амза дицымцозар сара соума изхароу, дхаҵами, дымҵаирсааит!
Адица аҳәаха цқьа иламраӡакәа, адыжә аалыҿгеит! Быбз ааҭакы, уи иара иусуп! – нациҵеит аҵыхәтәаны!
Адица лхы еимлагәаны иаалкын, акәасқьахь дхалеит.
– Иҟалазеи, шәнибарҵәома? – акәасқьа абарҵа дааҵагылт Мсырхангьы амра ицәылхуаз агәабанқәа даарҟәаҵын.
– Бара бус ҟаҵала ашьшьыҳәа! – налыдиҵеит Леуа, нас иҽы акәадыр ақәихырц ашҭа днықәлеит.
– Уара уаҟәыҵ, саб, сара сазхоит! – днеиԥыҩлан аҽы аҭыԥ инықәиҵеит Рашь.
– Аҟәантә аиҳабыра ҳҭан, дад, абра усзахи – ишьапы шьҭыхны Рашь иахь инаирххеит Леуа, иеимаа ишьихырц, –
дабаҟоу ари зыбз ҭҳәаны идәықәу Адица? – ибжьы ҭыганы ҿаиҭит иара, – аӡы сзааги, сшьапы сыӡәӡәоит! – Аҟәантә аиҳабыра ҳҭан, дад, – деиҭаналагеит уи, – абри иеиӷьу нхаҩ ара дшәылам рҳәан, Канба Ҭемыр ҳқыҭаҿы ҳанхара-ҳанҵыра дахылаԥшларц далырхит.
Рашь ҿиҭӡомызт.
– Иҟои, уара, уаха ҟазшьак-ҟазшьак зегьы ицәырыжәгеите?
– Мамоу, саб, ус, цқьа сгәы еиқәшәам.
– Ашыӡ умыхьзааит?!
– Мап, ишыӡӡам, ахьҭа сылалазар ҟалап.
– Аа, хьҭазар иагьаурым. Ахьурӡы ахмыҳәҳәара ахыхны,
апырпыл џьыка иарганы, улахан ижә... – издыруада игәы арԥшаар ҳәа иахьа лымкаала хаала дцәажәон Леуа, иахатәи ихашҭызшәа.
Ахәылԥаз ажәҩан алахь ааиманарџыхәын, ақәоура иалагеит. Аххаҳәа акәасқьа злахыбыз аҟауар иқәҟьон, аҩаршьҭрақәа ааҭнарҭәааит аҩар. Амаҵурҭаҿы итәаз еицәажәаӡомызт. Леуа ажәцәеимаа аӡахра даҿын. Адица ихәхәаӡа ахәамџьар лԥон, Рашьи Мсырхани ахәышҭаара иҽҳәатәаны иԥшын.
Аккаҳәа арбаӷьқәа иааиларԥсеит, Кадыр дааҳәыцымыцын, ашырҳәа ацәардаӷәы днықәтәеит. Иҽаарыххан, иблақәа напыла иааҭырҟәыҷны, аҽеилаҳәара далагеит. Ҵаҟатәи ашә ааиртын, адәы днықәԥшит. Ажәҩан еимгәахәашь, абла аԥыџьқәа ааиханарӷәӷәар, алабжыш шрыбжьыҵра иҟан. Уи аҵыхәан акәац еиҿыҟьҟьа икнаҳазшәа, ицәыҟаԥшьааӡа, илаԥш иныҵашәеит. Аҳабла арбаӷьқәа рыда ара ԥсы зхоу уа дахымызшәа иууаӡа иԥшын. Кадыр аӡы ахьааиуаз аиаҳәа хәыҷы днаҵаххын, маҟҿаҳәара иҽаҵакны иҿы иӡәӡәеит.
– Иҟалазеи ашацкыраз! – лгәы намӡо ҿаалҭит Камаҷыҷ уи амҳара дшааҩналазҵәҟьа.
– Шацкыроума, ишеите! – аҭак ныҟаиҵеит Кадыр. – Уажәшьҭа баргьы бҩагыл, ахәыҷқәа рхла исзышьҭуам, инаскьазгоит.
– Оо, анцәа ҳазшаз суҳәоит, ҳарманшәал! – ахәхәаҳәа дааҿырҳасын, агылара далагеит Камаҷыҷгьы, – закә ԥхыӡ бааԥсузеи сызлаз!
Олег ичамадан рхианы дтәан. Амҳараҿы алашара шыҟалаз аниба ашьшьыҳәа дналбааит.
– Кадыр, аказы суҳәоит, иҟалозар, – ҿааиҭит мыцхәы игәы алаҟаӡамкәа Олег, – уара усыргәамҵыр сҭахым, схала сцоит, акы усцәымшәан.
– Ҳаи, дадхеит, сара суцәшәоит ҳәа аума, абасҟак сзышьцылаз аҷкәын амҩа хара уқәҵаны, сара сгәы рҭынчны сызлатәари...
Аҽқәа аҩбагьы кәадырны, рхы нарҟәны, аԥацха аҿаԥхьа игылан. Урҭ хәыцра дуқәак ирылазшәа рыҽдырҵысӡомызт. Камаҷыҷ акҿыҩраҿы афатәқәа еизганы макәан дук рҭаҵара даҿын.
– Аа, нан, ҳкашәмыжьын ҳаргьы, – Олег днаидыххылт лнапы ыргьежьуа, – ҳанушьцыла, ҳкажьны уцоит. Ушнеилакҵәҟьа адырра ҳаҭ. Аа, ашәха-ҩа, абар аџьынџьыхәа, абар ажьаӷь уатка, ажьҵаа, абарҭ уан исызлыҭ аԥснытәи баҳәшьа иаалҭит ҳәа сызлаҳә, – нас лнапы аалыргьежьын, ихы-игәы
ааиԥхьышьшьааны, ихахәы иналшьны илахь днагәӡит. Кадыр иҟамчы кны ашә даалагылеит. Олег ԥыҭраамҭак ҿымҭӡакәа Камаҷыҷ длыхәаԥшуан, нас еиҭа дналыдыххылан, лхы-лҿы днагәӡит, акыҷыра зхалахьаз лнапқәа ааидикылан, рызқәа днагәӡит. Кадыр игәы арԥшаау сеидроу, урҭ иблақәа аарҟәиган, адәахьы аԥшра далагеит. Иҿымҭӡакәа игылаз Хьыма лакәын.
– Аӷьараҳәа уҟаз, Олег! – днеины ишҟа лнапы налырххеит Хьыма. Олег инапы лымымхӡакәа ихы днахан, ихьшәашәаӡа иҟаз лӡамҩа днагәӡит. Инапқәа дырҩахан, еиҭа ани аԥҳаи рахь дхырхәеит, ашәхымс дахьынҭыҵуаз ашә гәыдикылеит. Камаҷыҷ лыԥраҳәа аҿацә лыбла ихшьыло дгылан. Олег хәыҷы-хәыҷла шьҭахьҟа днаскьон, ибла ҭаа дахәаԥшуан раԥхьаӡа ишьапы зыҩнаиргылаз аԥацха.
Аҽқәа лықәҵәиаан, ашҭа ианҭыҵгьы, Камаҷыҷи Хьымеи мцәажәаӡо агәашә иадгыланы, иаҳа-иаҳа зцәаара рцәыӡуаз аҽуаа ирыхәаԥшуан, иԥшуан рыԥсҭазаараҿы зда ԥсыхә рымамыз акы алашьцара иналаӡ ицазшәа...
Аухантәарак лацәааихьшь ҟаимҵаӡеит Рашь. Дшынаҳәааҳәуаз аҵх ықәҳа ацара иаҿын. Уажәы-уажәы аҵанӡа даақәыԥсычҳауан, адыжәҳәа игәы дҭасуан, нас ихы ахчы илажьны деиҵақьуа агәаҟра далагон.
– Аҵара змоу аԥҳәызба Рашь диццома? – ибла иаахгылон ииасхьаз асахьақәа.
– Амза лакәызма ҳара ҳзаҭәазымшьоз! – царҭа ирҭаӡомызт Мсырхан лажәақәа.
– Уара, Рашь, абри Амза, изызӡари уара дугәаԥхоит. Изурххои, абри аус, аурыс иакәзар иуԥырхагоу, усмеигӡан, џьым! – дҿыцӡа даацәырҵит Дауҭ.
– Мамоу, дыԥшӡа акәым, дынцәахшазаргьы, ҳара иаҳтәым ауаҩы – ҳара даҳтәым. Рашьгьы дхаҵаз џьысшьон,
аха!.. – ачараҿ аӡӷабцәа ирҳәоз ажәақәа хазы маха-маха деимдырххеит.
– Иухьи Рашь?! – азныказы ихы инапаҿы иааигазшә иуит иара, – аха еиҭах иааихапапеит ахәыцрақәа. Ахәыцрақәа! Заҟа иеидара хьанҭаны, заҟа илашьцаны изыҟалазеи иара! «Урылҵ ухәыцрақәа, урҭ уара уԥсҭазаара иахәаӡом, урҭ уршьаҳауеит, ухы румҭан, ухаҵами уанаџьалбеит» ҳәа иҵазҳәоз даҽа мчык иара иааигәара иҟаӡамызт. Аӡы иҽалажьны, уи ишьҭԥааны иагоз аҟьамсар хыҳәҳәаны иааныскылоит ҳәа даҿын. Иагааит аӡы! Аӡы иагааит уи аҟьамсар, ашьхақәа ирҭахӡам аҟьамсар.
– Рашь диццома!!!
– Амза лакәызма ҳара ҳзаҭәазымшьоз!
– Аурыс иакәзар иуԥырхагоу, усмеигӡан џьым!
– Рашьгьы дхаҵаз џьысшьон! – уажәы-уажәы ихы аҭалаха
рибамҭо иқәпапон игәы зфоз ажәақәа, игәалашәон зегьы.
– Саҭабымҵан, Хьыма, уажәоуп ианеилыскаа быбзиабара
сшаԥсамыз! – игәы иҭиҳәааит аҵыхәтәаны.
– Исаҳә, Рашь, суҭахума уара? – Хьыма лылабжыш
лҿыкәкәо иаԥхьа даацәырҵит, – уаҵәы Олеги Амзеи амҩа иқәлоит, ашьыжь адәҳәыԥш аҟынӡа саб инаскьеигоит – лыбжьы ҭааӡа лқьышәқәа иаарыбжьыҵын, дӡысо шьҭахьҟа лҿыналхеит. Рашь ихы еиҭа ахчы инылаижьын, аиҵақьра далагеит. Иууаӡа иԥшын аԥсабара. Ажәҩангьы иҵегь ҵаҟа аҽыларҟәны, ауаа ахәаҽырц аҭахызшәа, абла ҭылашьцааӡа џьарак иаанкыланы иԥшын...
Апыҟҟа-пыҟҟаҳәа аҽы ашьҭыбжь геит. Леуа дықәиаӡамызшәа дҩаҵҟьан, ацәарҭа днылатәеит. Дҩагылеит деиханы, аха изыбжак хьанҭаӡа иҟан. Мчыла ишьапы днахагылан, дӷызы-мызуа амардуан даҿаланы акәасқьа
дынхалеит, аха Рашь дыҟаӡамызт. Нас, хәыҷы-хәыҷла ихы инапаҿы иааиго далагеит. Даалбаан, имаҭәақәа наишәхаирԥеит. Аҭӡаҿы икнаҳаз ишәақь аакнихын, дындәылҵит. Леуа идырит Рашь ицара бзиарак ишазҳәамыз, Олеги Амзеи рымҩа икырц шиҭахыз.
Абжьааԥны акәызҭгьы, уажәааны адәҳәыԥш аҿы алашара нықәлахьазаарын, аха иахьа акалашәа иҟоуп амшгьы. Хазы рхы еидкыланы игылоуп ҩ-ҽык. Насҭхашәа Кадыри Олеги рыбжьара лхы ҭаҳәҳәаны дааскьеит Амза.
– Абасоуп, схәыҷқәа, уаҳа ишәасҳәари! Анасыԥ шәымазааит! Шәныҳәаҿа ачараҿы исызнымкылеит, абри чароуп ҳәа ишәыԥхьаӡа, – аҽқәа рышҟа инаскьаганы, руак иадҳәалаз аҳаҭа ахы ааирҵысын, иџьыба иааҭигаз аԥаҭхь ламҵеикит Кадыр, – сышәхашәмыршҭын сара аҭаҳмада, аха зегь реиҳа шәынасыԥ шәыхьча. Анасыԥ змам ауаҩы дыҟаӡам, уи шихьчо ауп аус злоу. Абарҭ ашьхақәа рымҵан, адәҳәыԥш агәаҿы шәныҳәаҿа ныскылоит, шәынасыԥ дара реиԥш иҳаракны, шәыламыс абри ашҭа аиԥш иҭбааны иҟаларц! – Кадыр ажәҩан днаҵаԥшын, еиҭа уаҩ изеилмыргоз ажәақәак ибжьы ныҵакны инахиҳәааит, днаҵашьшьын, иԥсымшьаӡакәа иааҭиркәкәеит. Аԥаҭхь ахы лаирхан, инадирбан еиҭа ахаҭа инаҵеикит.
– Сара исҳәаша сыздыруам, – иҭабуп саб. Сшәоит уи ажәа исҭаху зегьы азымҳәар ҳәа. Саҭоумҵан. Раԥхьаӡа санааз иаҳа еиӷьны усныҳәозар ҟаларын, усҟан усыздырӡомызт – хрыжь-хрыжь дцәажәо, ихы лаирҟәит Олег. – Уажәы исзыцәгьоуп, угәыраз сҭаԥшит! – деиҭаҿыхәоит иара.
– Иҭабуп, иаԥхьа дшьамхнышгыларц иҽылеирҟәит, аха Кадыр днаимҵасын, дҩаиргылеит.
– Сара апату сықәуҵарц уҭахызар, ашьамхнышгылара аҭахӡам! Шәынасыԥ шәазықәԥа, шәыжәларқәа еишьцәашәтә – убри зегьы иреиҳауп сара сзы. Аӡиас ҟазҵо аӡ хәыҷқәа роуп. Аха аӡ хәыҷқәа цқьамзар, аӡиасгьы хәашьуеит. Шәара уи арыцқьара шәаналага, абарҭ ашьхақәагьы бзиа шәырбап. Урҭ цәгьалаҵәҟьа ирцәымӷуп аҟьашьра.
Олег иԥаҭхь днаҿыхәан, еиҭах акы иҳәарц далагеит, аха изеиқәыршәомызт. Еиҭеиҿеикит, иԥсымшьаӡакәа иааҭаирцәын, иаргьы Кадыр иеиԥш уи ахы лаирхан Амза дналҿаԥшит. Амза акы дацәшәозшәа дгәаҭеиуан. Зны-зынла ирҳәозгьы лаҳаӡомызт. Дааҟәымҵӡакәа лхы ларҟәны дгылан. Дцәажәаӡомызт.
– Аҳа, бабараа, амҩа шәықәла! – аҳаҭа ахы ааирӷәӷәан, аԥаҭхьгьы амакәан инҭеиҵеит. Амза лхы днагәӡны, аҽы днақәиртәеит. Олег днеины Кадыр днеиҿаԥшит, дааԥышәырччеит, нас инапы икәыршаны дааигәыдирӷәӷәалеит.
– Шәца, шәца! – нарыдиҵеит урҭ оумак имырхаацәакәа.
Аха Олеги Амзеи еиҭаҵӡомызт, иара ицара иазыԥшны игылан. Кадыр даахьаҳәын дзаҵәӡа, излааз амҩа ду ала акәымкәа, иааихҵәаны ицоз амҩахәасҭа днанылеит. Ахаҵәирҭаҿы даннеи, дааҳәын деиҭанырзыԥшит. Олег иблақәа кыдхаланы дгылан, дгылан уи дрымбо ахьацара даҵәахаанӡа.
Ажәҩан алаԥыџьқәа ааиманарӷәӷәан, апыҟҟаҳәа аҿынанахеит ақәа. Адгьылгьы уи иаргәаҟызшәа, иахан ажәра иалагеит. Аҽқәагьы рыхқәа шьҭыхны иааиҿаԥшын, ашьшьыҳәа рҿынархеит.
– Шәаангыл, ус шәызцом! – амҩаду аҟынтәи иаакылҟьаз Рашь иҽы, иаҳа-иаҳа дара рахь иааскьон, шәаангыл,
сымҳәеи! – еиҭах ҿааиҭит иара. Уи иҽы акьыркьырын, Олеги Амзеи рымҩа ааихҵәаны иаархыкәшеит. – Сара ахьымӡӷ сырганы уцарц уаҿуп, Олег, уи ҳара ҳҿы иҟамлаӡацт, абар усҭ аҟама! – иршәны аҟама аҿынанаирхеит. Аха, Олег дахьгылаз даанхеит, Амза лакәзар, иҟалаз лзымдыруа даақәхеит.
Рашь даҽазнык аҩыџьагьы даархыкәшан, дышьҭасны аҟама аашьҭиԥааит.
– Еиҭауасҳәоит, аҟама аанкыл, зыԥсы ҭаны иаанхаз дитәуп Амза! – еиҭах шԥыла днарыдыххылан аҟама иршәит.
Олег аҳауаҿы аҟам днамҵасын икит. Даҽакгьы цырцыруа иааҭигеит Рашь. Аҽы кьыркьырын, ишзахәоз ижәылеит. Арҵәаа ҳәа Амза лыҳәҳәабжь ашьхақәа инарҿысит. Олег аҽеибыҭаха иамраӡакәа ижәлаз аҽы дынхыршәҭны адәы дықәнажьит. Ашырҳәа аҽы дылбааԥеит Рашьгьы. Олег дааҟәымҵӡакәа Рашь иҟама дахәаԥшуан, абар, абар уи
аԥынҵа ихәамц иазааигәахон.
– Рашь, сумшьын, Рашь срыцҳашьа! – лыӷьаҵәы-ӷьаҵәыбжь иалҩны лыбжьы гон Амза.
Олег аԥсра абла дхыԥшылеит. Ашыр ҳәа днеикәаҵәин,
дыҵԥаны ахәахьы иҿынеихеит. Иаҳа-иаҳа рҟамақәа еиҿакшо ахәахьы ихалон. Еиҭалбаауан, еиҭахалон, ахаҳәқәа ирықәгылны, аҵлақәа ирывагыланы. Аҳаракыра ҿыӡәӡәаауа аҿаанахеит аҩар.
– Сыҷкәын! – ахьшьыцба еиԥш адәҳәыԥш иқәыршәны иаауан Леуа иҽы, – сыҷкәын, уаангыл, сыҷкәын уаангыл! – дааҟәымҵӡакәа дхәаауан уи.
Аха аҟамақәа уажәы-уажәы еиҿасуан. Дкаҳацыԥхьаӡа дгыланы рыгәҭа лҽаабжьалыжьуан Амза.
– Сумшьын, Рашь, унапаҿы сыҟоуп, сукәыхшоуп! – лыбла ахьҭоу умбо диашьапкуан Рашь.
Даҽазнык джәылеит Рашь, нас Олег иҟама наимпыҵшәан, уаҳа илымшо иԥсы илышәшәан, ҿыцха аҳаракыра днаҿаҳаит.
– Угыл, ухы хьча! – еиҭагеит Рашь ибжьы. – Иуҭахӡами, иулымшаӡо, аа, ус акәзар, абри умаз – иҳәан иҩнапык рыла иҟама аҿы ҵаҟа ирханы аҿанынаирхоз, аҵықьҳәа ахысыбжь геит. Иџыџӡа иаанхеит адунеи, иаангылеит ақәоура, иаангылт аԥсҭазаара. Рашь иҟама аҿы ҵаҟанӡа изынамыгӡакәа маҷӡак иварахь данаахьаҳә, ашҭаҿы зхы зқәыжьны игылаз аҽы ишәақь кны дақәтәан Леуа. Макьанагьы уахь дшанханы дыԥшуан Рашь. Нас иблаҿы адгьыл наҳәы-ааҳәуа иалагеит. Игәы инапы анынахьишь, иԥхаӡа ашьа надшылеит. Даагарыгаҽан, аҳаракыра днаҿаҳаит, нас дкәымпылуа ҵаҟа
иҿынеихеит.
Леуа ишәақь ырууаа иршәын, иҷкәын днеихаххит.
– Заҟа усыргәамҵызеи, саб! – иҳәеит Ршь аарлаҳәа,
нас иблақәа мҵысӡо иаанхеит. Леуа инапала урҭ наиркын, даашьҭихит. Ихы ҳаракны, зда димамыз ауаҩы дигәыҵаҳәҳәа, дымҵысӡо ашьхақәа рымҵан дгылан. Аган ахь ицәажәо инеиуан арҩаш. Ақәагьы иаҳа-иаҳа асахьы ииасуан.
Иҟалап раԥхьазы оумашәа ижәбаргьы, аха хәыҷы-хәыҷла шәамышьцылар иабацои! Ауаҩы зегьы дрышьцылоит. Исҳәарц исҭаху – сҩымҭа фырхаҵа хадас сара схы ҟасҵоит. Сара зегьы среицәоума? Шәҟәыҩҩцәак рҩымҭақәа рфырхацәа зынӡа даҽаӡәқәоуп. Нас, урҭ иаарзырҳәалакгьы ҟалоит, ирҭаххар иҿабырҳацәны иаадырԥшуеит, ирҭаххар – иҟәышушәа-игаӡоушәа, ма иҟоу-иану зегьы рбозшәа, аха ирзеилымкаауашәа. Урҭ рфырхаҵа изаарымго иарбану. Избан? Избанзар иреигӡаӡом. Ус акәымкәа, сара сҩымҭа афырхаҵа сара сакәны ианыҟасҵа, маҷк схы снацкламԥшри, анаџьылымбеит, уи ак ихьыргьы, уи ҳәа сызҿу сара соуп, ишыжәдыруа, имыхьӡазшәа ҟасҵап. Мшәан, ажәа шәзасыршьуеи – сара схы иақәшәои аӡәы ихы иақәшәои еиԥшума? Ара изызӡари, аӡәы ихы, ишәмуӡозар, зынӡа илихабаа ицааит аҭаххаргьы, сара исцәалаӡуеи?! Хы бзиаӡак акәзар ирыцҳаушьап, уи абаара иалагаанӡа уара иахьухагыламыз угәы иалсып. Аха анцәа иџьшьаны, ус иҟоу ахқәа, даҽакала еилышәымкаан, наунагӡа иҟандаз ҳәа ззуҳәаша, – даара имаҷхеит. Убри азоуп сара урҭ сзырмеигӡо. Уаҵашьыцыртә ианыҟамла, насгьы уара ианутәымха, ак ихьит ҳәа хьаасгьы иумкын: игаӡоу хык аҭыԥан еиҳагьы игаӡоу даҽак цәырымҵыр ҳәа умшәан. Егьырҭ закәызаалакгьы, ҳаԥсабара уи азы иҟазоуп... Сара стәоуп аредакциа «Ашарԥазы» ашҟа уахьынхало арирахьтәи ауадаҿы. Кәыбрыци сареи
ҳаидтәалоуп. Уи аҟәша деиҳабуп, сара сеиҵбуп. Иҟазшьа бзиоуп, иоура кьаҿуп. Уҳәан-сҳәан дрылаӡам. Иамырхуаиарҭо ирызку ажәабжьқәа дырзыӡырҩӡом. Даара игәы иалоуп ихахәы ахькаԥсо. Иахьатәи аамҭазы ахахәеиԥш узырқәыԥшуа, шамахамзар акгьы ыҟаӡам.
Акоридор аҿы еилаҩ-еиласроуп. Анага-ҩагаҩ ателетаип иаанагаз ақьаад хәхәа кны амаӡаныҟәгарҭахь днеиит. Амаӡаныҟәгаҩ ателефон шьҭыхны, аӡәы дизасуеит аҩбатәи адаҟьа зынӡа иқәҵуеит ҳәа. Акоридор аҿы аҟәша аиҳаби алабашьа зку хаҵаки аицәажәара иаҿуп. Аҭаҳмада иҭаҭын афҩы пылҳаҭха ҳуадақәа ирыҩноуп. Аҟәша аиҳабы дцарц иҭахуп, аха аҭаҳмада уажәы-уажәы дихьынҳалоит.
– Исхашҭыз, ашьаҳариа смоуӡеит, џьара усзас ухаҵкы сцеит.
– Ашьаҳариа-ба, уи мариоуп, уажәыҵәҟьа иҳарҵәиип. Минуҭк уааԥшы, сааиуеит! – иҳәоит аҟәша аиҳабы.
– Апланиоркахь! – ҿалҭуеит аԥҳәызба, нас зегьы ццакы-ццакуа аредактор иахь рҿынархоит. Еилагьыжьуеит, еилагьыжьуеит. Аредакторгьы уажәоуп данаахалаз. Уи ихы кажьны, иҟоу аццакыра иара акгьы ианамҳәозшәа иҭыԥ ахь иҿынеихеит. Днеины днатәеит. Нацәала астол инапы нықәишьит. Оумак имбеит ҳәа сыҟоуп, – аԥссаҩ макьана дҿыцын. Ателефон аашьҭихын, дасит. Даҽа телефонк ала даҽаџьара дасит. Нас аҩ-телефонк ихы рыбжьеикын, наҟааҟ днаҳәы-ааҳәуа ацәажәара далагеит. Телефонк ахь еиҳаракгьы дыччон, егьи ателефон ахь – еиҳаракгьы днақәымчуа уҳәартә дцәажәон. Уи иара изы уиаҟара дшәарҭамзар акәхарын. Ахԥатәи ателефонгьы гылан иӡыӷәӡа, аха иара имаз ҩ-напыки ҩ-лымҳаки ракәын. Ҳара ҳаԥсы ӡаны ҳтәан.
– Иҟоузеишь, иаха ҳазгаша ҳәа акыр цама? – иҟарҟы рыцқьо днаҳалаԥшит аҵыхәтәаны.
– Ус акгьы ҳмаҳац макьана... Сеидру акгьы ҳамбац! – инеиларԥсеит итәақәаз.
– Иҳамои, нас, иахьазы? – дҵааит аредақтор.
Сҭеԥан илаба кьаҿ аашьҭихын, аҭӡы икыдыз амакет дахцәажәо иҿынеихеит.
– Аҵас бааԥсқәа ирызку акыр ҳамоума? – дахцәажәо иҿынеихеит.
– Ишԥаҳамам! – ҿааиҭит Сҭеԥан, – ҟазараҭҵааҩык илҩуеит ауаа ахьтәоу аимсара уиаҟара апату шақәым.
– Аиҩызара иазку? – деиҭаҵааит иара.
– Убри атәы иахьа актәи адаҟьахь ииаагеит.
– Шәара иадыжәбалои ииҳәаз? – ихаҭыԥуаа днарҿаԥшит аредақтор.
– Изаманаӡа иҟоуп... Иабаргәи! – ҿаарҭит урҭгьы. Иссацәазар ҟалап аимсара иазку азҵаатәы, – хрыжь-хрыжь иаацәыригон апарторганизациа амаӡаныҟәгаҩ Алексеи Синаҭ-иԥа, аха аредақтор дниԥыххылт.
– Иссаӡам, џьым, шьоукы-шьоукы рԥышә удкыланы иуҿеимсоит.
– Уи ҵасӡам! – иааҿахиҵәеит Кәыбрыц.
– Изакәызаалакгьы иҽеим? – убра иаангылеит уажәазы. Аха аредақтор ак иҳәарц шиҭахыз зегьы ргәы азцеит.
– Идеиак сызцәырҵит иахьашьыжь, изгәалашәаз дазыжәуеи, изакәу макьана исҳәаӡом, – ҿааиҭит аҳәара дахымццакӡакәа. Иԥҳәыс лакәхап изгәалашәаз, уаҳа дызусҭадаз! – Абри аус азы агәаанагарақәа цқьа еилыскаар, нас махәҿеилаҳәала аус аауроуп зегьы. Акыр ҳаҭнагозар убри ҳаҭнагоит.
– Изакәызеишь, анаџьалбеит.
– Мап, мап, макьана шәагьазымхәыцын! – еиҭах ателефонқәа аалаԥшықәырҵеит. Уи иаанагоз «шәеимпы» акәын.
Аҭаҳмада уаагыл ҳәа ахьиарҳәаз дџыџӡа дгыланы дыԥшуан. Ахәыҷқәа еибарҩуа акоридор ибжьан. Урҭ, араҟа аус зуаз зегьы, – аредақтор инаиркны, – «уара» ҳәа иарҳәон. Аиашаҵәҟьа ҟарҵеит. Аӡә дахьыҟоу ҩыџьа ыҟоушәа ануҳәа, сгәаныла уи патудароуп. Ауаҩы дызлҟам зуҳәари, џьым!..
Зегьы ртәы сҳәан, схатәы аансыжьит. Сара ҳәа ҳазҿу Мкыд сыхьӡуп. Саниуаз, шәара шәаниуз еиԥш арҵәаа-арҵәаа ҳәа сыҳәҳәон. Аха шәара шәаасҭа сара сыбжьы дузаарын. Аҭӡы икыдларц рҭахын сан илыдтәалаз, аха ирылымшозаарын. Мкыд сыхьӡырҵеит. Сыбжьы злаҟаз ала, Аԥсны зегьы ырхыџҿхыџуа мчыбжьык ашьҭахь шықәсык зхыҵуа иеиԥш сҟалоз џьыршьозар ҟаларын, аха шықәсык анысхыҵ сызбазгьы шаҟа мчыбжьа ихыҵуеи ҳәа иҵаауан. Сыбжьы акәзар иаҳа-иаҳа ихәыҷхон. Ҳәарада, зегьы ирдыруан сара сышдаумхоз, аха адау инапсыргәыҵа саныртәаланы дансыҭәҳәалак, аҭәыц еиԥш снеины аҳәынҵәа снылаҳар рҭахӡамызт. Дук мырҵыкәа «заҟа мчыбжьы ихыҵуазеи, ҳәа исазҵаалоз рцас ҳәа, сара схала сныҟәо салагеит. Уимоу, хыхьтәи сымаҭәақәа сан лассы-лассы илыӡәӡәон. Ҵаҟатәиқәа иаҳагьы ирласны иӡәӡәалатәхон, аха насыԥс исымаз ашкол ахь сдәықәлаанӡа урҭ сара исымаӡамызт.
– Ари закәи, уара, ари? – алаф сыхҳәаауа смаҟҿаҳәара алада рнапы надырххон ҳгәылацәа.
Уи аҭак ҟамҵаӡакәа варала сааҭгылон саԥхьаҟа снапқәа ниаганы. Сан, ахәылԥазы инцәыҵакшәа, аусқәа дахьырҿыз игәыҿкаагаз ашәак далагон, лылабжыш аҳәҳәыҳәа иаанагон,
нас, сара исымбарц азы дцаны лҿы лыӡәӡәон. Сыԥсымзар убасҟан ауп саб иҟынтәи ашәҟәы аара ианаҟәыҵыз. Аха ахысыбжь ааҩуан. Аԥенџьырқәа ҵысуан. Урҭ зегьы змааназ еилыскаауа саныҟала, ларгьы дсыԥхеит. Уажәгьы дызбо џьысшьоит. Абар-абар дааскьоит. Дқәыԥшуп макьана, зынӡа дқәыԥшуп, аха...
– Абри закәи, уара, абри? – еиҭах дааигәаӡаны инацәкьыс смаҟҿаҳәара алада инақәикуеит ҳгәыла ҭаҳмадак.
– Акгьы, акгьы! – сгәы хәыҷы еиҟәыҷҷо, аҭак ҟасҵоит сара. Зны ҳашҭа дҭалеит арҵаҩ ԥҳәыс. Сани лареи реицәажәабжь саҳауан.
– Быжьба ихымҵыц ҳәа иԥырхагаӡам, дныҟәалааит!
– Изымҵар? – лгәы лҽанылҵон сан.
– Изымҵар – ҽааны иҵап, аҩны дыҟазар аҵкыс ҳара ҳҿы
дыҟаз! – лҳәеит арҵаҩы.
– Ибзиоуп, џьым, ибзиоуп сызкәыхшаша, – лҳәон сан.
Сан ахшара ахьлымаз азы арҵаҩ лаасҭа аиҳабра лхы иазынлыжьуан, урҭ усҟаан шықәсыла ишеиҟаразгьы. – Нас, – ҵаҟатәи амаҭәагьы сышьасҵон.
Ишысҳәаз еиԥш, сҩымҭа афырхаҵа сара соуп, сара Мкыд сыхьӡуп. Санииз аҽныҵәҟьа ажьҵәы ршны ҳаҩны аҭӡаҿы ианыҟҟа ианырҵеит «ԥеруал 10» ҳәа. Асааҭ аӡәгьы имамзар акәхарын, убри аҟынтә уи иацуп даҽа ажәакгьы: «ашьыбжьышьҭахь». Акәзааит, сара исԥырхагоу ҳәа акгьы збом. Ашьыбжьышьҭахь моу, аҵхыбжьон иихьоугьы ак илҵхьеит!.. Иаалырҟьан ателефон абжьы геит.
– Мкыд уоума? – ишсаҳазҵәҟьа издырит иасуаз ибжьы. – Ааи, сара соуп.
– Уҩымҭа саԥхьеит. Аиаша уасҳәарами, уфырхаҵа
дысгәамԥхеит, цәгьамзар бзиа ибаӡом.
– Абзиа ҳцәызгода! – ҿаасҭит инимданы.
– Уи уажә иаҳзеилыргарым! – иҳәеит агәынамӡара аарԥшны, – аԥсҭазаара иалхны иҩтәуп, џьым, аԥсҭазаара! – дсацәҳауама уҳәаратәы иаӷьны атрубка нықәиҵеит.
Сара сылахь снапы нанҵаны схәыцуа саатәеит.
– Амшә, ахышә, аԥышә, аҭрашә аԥшьшьапык... еиҭах иҿыцҳҳараӡа актәи акласс ахь сҿынасхеит. Арҭ ажәақәа зегьы ианеицаҳҳәалак, ауада маҷк иаалахҿыххон. Нас аҵәҵәабжьы гон. Уи – ашкол анаҩсшәа игылаз амжәаҿы икнаҳан. Аҵәҵәа аахәараҿы зегьы ҳџьабаа еилан. Ашкол иҭаз ҩба-ҩба килограмм аԥш еизаагеит. Убри ашьҭахь аҵқь-аҵқь ҳәа еихо-еимсо ҳашкол аҿы еидарагага машьынак аангылеит. Фанерала иҟаҵаз акабина аӡә дааҭыҵын, машьына барбалк лақәхны, ирҳәазо амжәаҿы инеиган, аҭел надҵаны хыхь икнеиҳаит. Ҩ-ааҵәак аԥш амашьына инақәиргылт. Ҳарҵаҩцәа ныҳәа-ныԥхьаны дахьааз дцеит.
Ашкол аҟны даҽа ԥсҭазаарак ҟалеит. Аӷьеҩ-аӷьеҩ ҳәа аиха иалхыз абарбал ианас, абжьы ахьумаҳара иабыкәыз. Нас уи аҩыза абарбалқәа ақыҭа иахьазеиԥшыз икнарҳауа иалагеит. Уажә избо џьысшьоит, исаҳауа џьысшьоит. Сан акрыфара далымгацзаргьы, абжьы шаагалак, аурок дагхозшәа аишәа дахҟьаны, аколнхарахь лҿыналхон. Аҭаҭын еиҭарҳауан. Ма аҭаҭын аҵырхуан. Сара ахаан исхашҭӡом уи аҵәҵәа бжьы. Раԥхьатәи аҵәҵәа бжьы. Амжәаҿы ианкнарҳаҵәҟьа машьынала иааз еиха ԥҵәахала акраамҭа дасуан. Еизаз ахәыҷқәа дҳахәаԥшуан, – аҵәҵәа дасуан. Убас акраамҭа. Данцоз ишьаҿақәа ҭбааны иширгылоз ала, ахаҵара шыҟаиҵаз зегьы еицгәарҭар иҭахын.
– Арҭ шәахь избахьада, ауаа амхы драшәоны! – ҳабжьы ҭаҳцон ҳара. – Чари, чари, чари рама! – ҳаҟәыҵӡомызт
адырҩаҽны. Ҳарҵаҩ лакәзар дгәырӷьаҵәа дыҟан, анасыԥ лзаагоз џьаҳшьон раԥхьатәи анбанқәа рыла раԥхьатәи ажәақәа ахьаҳҳәоз. Аха уажәыгьы исаҳауа џьысшьоит адырҩашықәсан игаз раԥхьатәи аҵәҵәабжьы. Сара адырҩашықәсангьы сентиабр аказы заа сгылеит.
Сԥаҷаҷар зымҩа иқәысҳәеит. Иаха иуанҭаны сгәабан иаҵасҵаз стила еиқәа ааҵысхын, инасышьасҵеит. Акҿыҩрҿы исыԥшааз абысҭа са жәпаӡа апырпыл џьыка нақәысҵан, сеимаақәа шьҭыхны, схыхәар сеиқәа ҟәҷыр ҳәа сшәаны, сиашаӡа адәы снықәлеит.
– Ҳагхоит, ҳагхоит! – игон ахәыҷқәа рыбжьқәа.
– Унеила, сухьӡоит! – аҭак ҟаҳҵон ҳаргьы.
Ашкол ааигәа иҵыҵуаз аӡыхь аҿы саннеи, сшьапқәа
аасыӡәӡәан, амҵырбӷьы нахьҳәа-ҩахьҳәаны иаасырбеит. Сеимаақәа ахацалакык еикәаҵәины иҟан, аха иансышьасҵа ииашахеит. Уажәшьҭа уаҩ дызсывамло сеилаҳәан.
Аӷьеҩ-аӷьеҩҳәа аҵәҵәабжьы геит. Ҩ-ҿык змаз ҳашкол аҿаԥхьа ҳаизеит. Ҳарҵаҩы, Мариа Сиҭ-иԥҳа, ԥаса аиԥш длахҿыхӡа дыҟам, аӡәаӡәала ҳхы лнапы ықәшьуа, даа-ҳалалаеит. Нас лхы дааҩахан дааҳалаԥшит. Сара аҟаԥыҳәа иаасгәалашәеит уи анбан шаҳлырҵоз. – Аа, Ан, Нан, Нана! – аттаҳәа схаҿы иаацәырҵит зегьы. Аха лхы дҩахеит, – ак лҳәарц лҭахуп.
– Сшәыкәыхшааит, нан, шәгәы иалымсааит, – ҿаалҭит лылабжышқәа шаҟь-шаҟьо, раԥхьа иаҳлырҵаз ажәагьы налаҵаны, – иахьарнахыс шәхатәы бызшәа шәҵаӡом! – уаҳа лылабжыш илнамырҳәеит, шьҭахьҟа днскьан, иаҳзымдыруаз ҩыџьа аӡӷабцәа рыбӷақәа ашьшьыҳәа инҭарс ԥхьаҟа, ҳара ҳахь даарыхеит.
Нас ҳаҽшаны ҳуадақәа ҳнарыҩналеит. Сара сыԥсы злаз ак сцәыӡызшәа збеит, аха изакәыз сзеилкаауамызт. Ари адунеи сацәыхараз џьысшьеит.
– Ҭамара Леонти-иԥҳа – аӡәаӡәала ҳгыланы иаҳҵон ҳарҵаҩ ҿыц лыхьӡ аҳәашьа.
Абар, абар зегьы ирхысны сара сҿы иааит.
– Мм, – сҳәан, уа саанхеит.
– Ҭамара! – иаарџьбараны инасыҵалҳәеит арҵаҩы лыхьӡ. – Ҭамара! – сшәаԥырҳаԥуа сқьышәқәа иаарыбжьыҵит. – Леонти-иԥҳа – лыбжьы ааҭылцан, дҩаҵҟьеит.
– Ле-он-ти-иԥҳа – иша-шаны иҿаасҭит.
Аԥенџьыр ахь снаԥшызар, Мери Сиҭ-иԥҳа лыблақәа ҭраа
акласс ахь дааԥшуан. Нас ауп ианеилыскаа уи иаалырҟьаны ак шлымырхыз. Акраамҭа дгылан ҳара ҳахь дааԥшуа. Лгәы иаанагоз сеидру! Лчабра ааҭылган, лыблақәа ҭылрыцқьааит. Ашьҭахь, лара леиԥш егьи аклассгьы абас зымҩа игыланы иахәаԥшуаз егьи арҵаҩгьы днеин, лнапы аанылкылан ак леиҳәеит.
– Ҳцап аҩныҟа, ара ҳазгылозеи? – ҳәа акәхап ииҳәаз. Иаалырҟьаны сыжәла саҳаит:
– Амшә ахышә, аԥышә, аҭрашә, аԥшьшьапык! –
нҭсырҟьеит ацәа саалҵызшәа. Арҵаҩы астол данас, иқәыз зегьы лықәкәашеит. Нас ауп ианыздыр бзиа шысзылымҳәаз. Абзиа ҟасҵазҭгьы дааины схы аалмышьшьуаз, иркалан астол дзықәсуаз! Лыхьӡи лыжәлеи иҿыцӡан зегьы ирҳәазаап, сара уи сазхәыцӡомызт. Ахәыцра уҳәеит ҳәа шаҟа ауаҩы дыхнатуазеи! Иара уажәгьы, ахьхьаҳәа аӡә дышсацәажәо, сара саамҩахыҵны џьаҳанымҟа снавалан сцоит. Нас «ҳаи, сурԥхашьома уара иқәынҵәаз» ҳәа схы аанкыланы, исацәажәо инизыскуеит. Аха нырхак Аманы ҳәа исымбеит.
«Мкыд деицәахап, Мкыд деиӷьхеит» ҳәа есышықәса аимак-аиҿак шыҟаз аҵара салгеит. Аԥхыӡ еиԥш ауп аҵара сшалгаз. Исгәалашәоит, аинститут ҳакәшаны ҳгылан. Аинститут абарҵаҿы иқәгылаз Ленин ибаҟа дааҵалеит хаҵа кьаҿӡак. Уи излеиҳәаз ала, аҽны адкыларатә ԥышәарақәа ыҟан. Жәохә мыш рыла, аԥышәарақәа ҳанрылга, исзаанхаз аԥарала чахык аахәаны, амашьына сангыланы, «Ҳаи сыздыруа аӡәы сибонда схала харантәи сшаауа» ҳәа схы шьҭыхны, сгәышԥы ҭыганы сқыҭа ааигәара сааныҵит. Сԥышәарақәа раасҭагьы аҩны снеины иаасхәаз ача ацәыргара акәын сызхыццакуаз. Настәи аамҭа цәгьалаҵәҟьа иласны ицеит. Сҽааиҵыхны аччаха сахьымӡаӡеит, азеиԥшынхарҭаҿ цқьа сызмыцәаӡеит. Аҵыхәтәаны салгеит. Саргьы уажәшьҭа сбашамзар акәхап ҳәа сҽаасырбабан, ақалақь сналалеит. Аха ианбанӡа? Школк ахь ааӡаҩыс срышьҭит. Иахьа уажәыгьы дсыздырӡом уахь сзышьҭыз.
– Аӡә дуааӡома, уара уааӡаӡам! – рҳәеит шықәсык ашьҭахь.
– Ишԥыкәу сшааӡам! – адиректор снаидыххылеит сҽыргәааны. Аха аҽыргәаара аҭахӡамызт, уи шыҟалаз сара исгәалашәон. Изӡатәуи, нас, иаахҵәаны иаҳҳәап. Аусура снеижьҭеи хымзгьы мҵыцкәа, адиреқтор икабинет аҿы ҳаизигеит. – Шәара, – иҳәеит ибласаркьақәа аамихын, – ианаҭахха ишәылшозароуп ҩ-занааҭк рызҟазара. Даагозар, Амра аҳасабра длырҵоит, аха ианаҭахха, алитературагьы длырҵар лылшоит. Абар дахьтәоу Саша – инапы иқәикит аҩналарҭаҿы итәаз аҷкәын ҵаӷа, – ботаника дирҵоит, аха жәаха ҽнак, ҳӡымҩангага анԥжәа, абри сҳәонаҵы ҩ-трубак ааидирҭәалеит. Абар уара уахьтәоу, Мкыд, ишԥасҳәари; Ӡыркәи иԥа, ииашами исҳәаз, – сабхьӡ ииашаны ишиҳәаз агәра игеит схы шаасырҵысызҵәҟьа, – иаҳҳәап уара
уааӡаҩуп, ахәыҷқәа рҵатәқәа дурҵоит, иургылоит, иуриоит, урҭ зегьы бзиоуп, аха уаҳа узышьҭои, даҽа занааҭк уҭахӡами?
– Ишԥасҭахым! – снаԥшы-ааԥшырц сҩагылеит.
– Иарбан, ҵаара ԥхашьарам?
– Адиреқторра!
Уи ибласаркьақәа иҿыцны инеиҭеит. Ишызбоз иблақәа
ааҭбаахеит. Итәақәаз ракәзар, раԥхьа иччарц иақәыркын, аха акгьы шалымҵуаз анырба, иаангылт.
– Макьана сара сыԥсы ҭоуп! – днақәыӷәӷәеит адиреқтор, нас имырхьаацәакәа инациҵеит: – шәусқәа рахь шәца. Убри аҽны инаркны аҽазыҟаҵарақәа раан, ма иара дсылатәан, ма ихаҭыԥуаҩ. Аҵыхәтәаны сшьапеихгашьаҿгьы агха ҟасҵошәа ибо далагеит. Саргьы сыбз ҭагыломызт акәымзар, иабасҭахыз адиреқторра! Уи иаҳа имариоуп, ус дук аҭахӡам сымҳәахи? Исымбоз, адиреқтор ақьаадқәа инапы рыҵаиҩуан, џьара иқәгылан ицәажәатәызар ажәахә изырҩуан, уимоу, лассы-лассы ихәгьы ааргалон, нас, – зегьреиҳа ихадоу, – иара иахьынӡаиҭаху ибжьы ҭыганы зегьы дрықәхәаауан, ари саргьы исылшап сымҳәахыз. Имуит, иабаҟоу! Ажәакала, сцеит. Сара сылахь еиқәшьшьы ашҭа сҭыҵуан. Инсыжьуан абар-абар сзышьцылахьаз ашкол.
– Мкыд Ӡыркәи-иԥаа! – харантәи слымҳа иааҭаҩит бжьык. Сыԥшызар – Синоптик иакәын, – ус хьӡыс иман, сыздырам уи ахьӡ иадырбалаз.
– Иаа, аусура шәаҟәыҵуама? – аԥхӡы иҿашы даасыхьӡеит Синоптик.
– Саҟәыҵыр акәхеит, Синоптик, избан, иҟалеи, уара угәы иалсыма? – хьаас иҟаҵаны сиазҵааит уи. Егьырҭ ахәыҷқәагьы ааин, иаасыкәшан иҩагылеит.
Синоптик сызҵаара аҭак ҟамҵаӡакәа ихы нарҟәны даагылеит. Ари сара исааӡоз аԥшьбатәи акласс акәын.
– Саҭашәымҵан, сҩызцәа хәыҷқәа, ус шәкажьны сцомызт, аха иаалырҟьаны даҽа усурак ахь смиасыр амуит.
– Иабыкәу иаа? – еицҿакны иҿаарҭит зегьы.
Сара исҳәо сзымдыруа сҿыббаӡа саақәхеит.
– Ақалақь аҿы аус зымуа аҿар рԥызас! – аарла ҳәоук ааиқәсыршәеит аҵыхәтәаны.
– Оо, уи бзиазар ҟалап! – инеиларԥса-ааиларԥсеит аӡәаӡәала.
– Абзиала, ахәыҷқәа, шәҟәышыз! – рхы снапы нықәсшьит, рыжәҩа аасшьышьит зегьы.
– Абзиала, иаа! – иҭааӡа игеит рыбжьы. Сара схы каршәны суадахь саауан.
Иҿыхьҭан мыцхәы. Уцәа-ужьы кылнаҵәон иасуаз аԥша.
Ашҭа сшынҭалазҵәҟьа, аԥшәма дгәырӷьаҵәа ихы аакылирҳәҳәан, иҿиҭит.
– Ушиашоу уааи!
Уи иаанагоз, – иара иахь инеитәын. Ԥсшьара дцахьан, игәы ҿыӷьуан, иахьа хәлаанӡа ашашка исыцасра аӡә дышԥамааири ҳәа дыԥшын. Уи иқәра шифахьазгьы, мчыбжьык ахьтә знык иԥҳәыс дылхыбааны дипҟон, аха лара ус иахәҭоушәа дахьтәазгьы дгыломызт, аҽырххара далагаӡомызт.
Уааи ҳәа аниҳәа, сгәалаҟара шҽеимызгьы, снеит, избанзар, сдиректор иҿы исыхьын еиԥш, игәы иамыхәо ак ҟасҵар – иуада сыҩницар ҳәа сшәон. Хәыҷы-хәыҷла саҩысҭаахо салагеит. Аҵахарахь ихы анирхалак, дымгәаарц азы гха дуӡӡак ҟасҵон. Иара исзықәгылаз ахаҳәқәа инап ԥахәқәа рыла атрым-трым ҳәа дырхыԥо иаақәиԥаауан, нас амарковка афҩы ихәлышәшәа аччара далагон.
– Уакә сакәзар ашашка асцәа реицлабра салалон! – сҳәеит ҽнак.
– Аиашаҵәҟьа, сымч зԥысымшәари?! – днақәшаҳаҭхеит иара. Убри ашьҭахь хымш-ԥшьымш рҟынӡа цеит. Сзыҩназ аҩны аԥшәма ихы насықәикын, ус ҿааиҭит.
– Аицлабрахь снармышьҭит.
– Избан?– снаизааигәахеит сара.
– Уҳалахәмаруама, џьым, инадуцалар уара уаҟара
акәатагьы хәмаруеит. Ара ахәыцра аҭахуп, ахәыцра! – дзацәажәаз дҵәылхны, игәы дахаԥжәо иҿааиҭит аԥәшәма. Сара абас акраамҭа ахәыцрақәа сыргәылашьшь стәазаарын ателефон абжьы акәымзар. Уи абжьы аргеит ауада зегь ырхыџ-хыџуа, саргьы сҩаҵҟьан, атрубка нықәсԥааит.
– Аредақтор шәиҭахуп! – ҿаалҭит амаӡаныҟәгаҩ ԥҳәызба ахәыҷ бжьы лыҭаны. Уи ашықәсқәа лыжәлацыԥхьаӡа, иаҳаиаҳа ахәыҷ бжьы ҟалҵон. Ақәыԥшра мыжда, зегьы ирҭахыми! Ахыкәалаа аиԥш адкыларҭаҿы сынкылсит. Ахәыҷ бжьы зхаз Сима лылацәақәа ҭчаа, лқьышәқәа харгьежьаа-харгьежьаауа ажәа ҟәышқәа рҳәара даҿын, аџьажәлар рышәҟәқәа реиҳабы Ҭандел иакәзар, лшьақәыӷәӷәара зеиԥшроу гәеиҭозшәа лнапы кны дтәан. Уи хынтә инарыцны хаҵа-дцаны дшаахьазгьы, ауаа ианырбо ахаҵа даалыдтәалар, ақыџь-қыџьра далагон.
– Шәҳахәаԥшырц шәмаазар, – иара дыԥшуп! – ҿаалҭит илцәыхьанҭаз ҭыԥк аашьҭылхызшәа ааҟалҵан. Сара издыруан, уи дшыԥхашьоз, аха, иџьоушьаша, убасҟак лҽырҟазаны лхы-лҿы аԥхашьара нахлыжьуан, «шәанаџьалбеит, излалылшеи» уҳәарын. Иахьа лымкаала дгәырӷьон Рамиз Рамиз-иԥа – иидеиа амҩа ауит. Маҵура дук змаз аӡәи иареи еицны раионк ахь цатәыс ирықәшәазаап.
Ауаа дуқәа рыцныҟәара бзиа иахьибоз акәу, уск аҵыхәала акәу, иага ыҟоуп ауаа машьынак аҿы еицҭазыртәо. Закәыхи, амашьынаҿы аӡәы дидкьыслар ҳәа ушәома, ашә дадҷабланы дадтәалоит.
– Абри ҳаԥсыжрақәа иахьакәым рхы дырхазшәа шәымбаӡои? – иҟаларызеишь ҳәа дшәаԥы-рҳаԥуа арҭ ажәақәа иқьышәқәа иаарыбжьыҵит Рамиз Рамиз-иԥа.
– Аиашаҵәҟьа уҳәоит, сара сазымхәыцӡацызт! – аредақтор иган ахь дааҳәын иҟәышыз ахы-аҿы ааҟаиҵеит амаҵура ду иалаз. Рамиз Рамиз-иԥа, ари ацәажәара шазымхоз шидыруазгьы, даара амҵәыжәҩақәа инаҭеит иаҳаз агәаанагара, ихы-иҿы аалашеит, ибжьгьы инациҵеит.
– Аусура аамҭаха, ачаи уҳәарыма, аԥш уҳәарыма, мачхәым иҟоуҵаша, ԥсрак ахьааҟалаз ацу зегьы ааизаны амаҵура иалагоит, афатә-ажәтә архиара иаҿуп. Шәазхәыци? Иҟалои агазеҭ аҿы ҳнықәгылар, аиныхра цҟьашәҟьа инықәаҳҵар?
– Сгәанала, уи даара акраҵанакуеит! – инышьақәирӷәӷәеит амаҵура ду иалаз.
– Сара сгәанала, – ҿааиҭит амашьынаныҟәцаҩ ишьи-ишьи еиқәҵо, аиныхра аҿагылара заацәоуп, уи макьана ажәлар ирҭахуп, убригьы бзазашьоуп. Шәазхәыци, ауаҩы дыржуеит ауаа еизаны, деиныхны, пату иқәҵаны... – ажәеинраала даԥхьозшәа игәы инҭиҳәааит иара.
– Ауаа ироуҳәо ауп иҟарҵо, – днацралеит аредақтор. – Ҳа-ҳа-ҳа! – дааччеит амаҵура ду иалаз, ииҳәо хьаас изукуазеи?!
Убриижьҭеи Рамиз Рамиз-иԥа иҳаргь кны дцо-даауа абри аус дашьҭан. Иахьа дшааизҵәҟьа зегь ҳаизиган иҳаиҳәеит: – Иахьарнахыс сидеиа аԥсҭазаара мҩа ианылеит. Молодец иҳәеит акьыԥхь ҷыдала знапы иаку ауаҩы, –
дааҭгылеит, аха мыцхәы хара имгакәа иҳәеит игәы иҵхоз – аԥсуа ҵас бааԥсқәа ҳарҿагылоит! Ҳалагоит аиныхрақәа рыла...
– Шәымнеиӡои, мшәан? – лыбжьы насықәлыргеит Сима.
– Ааи, уажәыҵәҟьа, аха саргьы сбыхәаԥшларц сҭахын – сҳәан ашә саахеит.
– Мшыбзиақәа! – ҿаасҭит сшыныҩналазҵәҟьа схәыцрақәа нкажьны.
– Иуҭахызар, – абзиара убеит! – Ус акәын алаф шиҳәоз иара.
– Абрии сареи ҳаиԥырыжәга, ухаҵазар! – даасҿаԥшын ихы-иҿы зегь аԥсҭҳәа нықәиҵеит Рамиз Рамиз-иԥа. – Есҽны аԥхьажәа зҩуа дубахьоума уара? Ақыҭанхмҩада акгьы ыҟаӡами?.. Аха уи акәӡам уззаазгаз, – ибжьы ааирмаҷын, даҽакахьы дниасит. Ус ҵсс имоуп иара. Уажә сара сдәылҵны сцаргьы, сышьҭахь иныҩналаз иҿы иҳәоит сыграқәа. – Ашшыԥхьыӡ ааны ишьҭоуп. Ауаа цәдырҳәуазаап аресторан «Кавказ» аҿы. Ассир аҳәоит. Уҽазыҟаҵа. Иуцхраауа дуасҳәоит нас. Амала, ажәак аӡәы имаҳароуп. Даҽаӡәы игәра сзымгеит. Апҷат аарханы иҟаҵа! – изҩыз рыхьӡ амырбаӡакәа ақьаад аасиркит.
– Абри нахыс ауп аус ӷәӷәаҵәҟьа ҳаналаго! – апланқәа ҟаиҵон Рамиз Рамиз-иԥа.
Сара сындәылҵит.
– Шәсыргәамҵуеит, аха, – ҿаалҭит Сима, абра аредактор
ак анҵаны исиҭан, иҩышьа сзеилымкааит! – дааӷьаҵәыӷьаҵәит лхы-лҿы ахши-ашьеи иааимаркуа.
– Уажәыҵәҟьа, – сҳәан сналхагылеит. Лаԥхьа иқәыз ақьаадқәа руак аҿы «палатенца» ҳәа анын. Уи ҷыдала лара лнапы акәын. Аграмматиказгьы «лхәы ҭалыжьӡомызт».
Сгәаныла, уи ари аинститут далымгазҭгьы, уи аҟарагьы ииашаны илзыҩӡомызт. – Иарбан ажәоу ишәҭаху? – снылҿаԥшит сара.
– Абри! – аҭашәара иаҿу амра иамлырҷазшәа иҟаԥшьы уаркалеиуа иҟаз лнацәхыԥ нақәылкит цәаҳәак.
– ...Аномер аҿы ицаз агхазы лахь ӷәӷәа имазааит! – ашьшьыҳәа снаԥхьеит ацәаҳәа. Уи зызкыз Кәыбрыц иакәын. Информациак аҿы ахырҟәдҩы ахаҭыԥан аҟәыдҟаҵаҩы ҳәа иамханҵазаап! Ианиҩуаз амла дакуазҭгьы ҟаларын! Ус ҳҳәоит акәымзар, аҟәыдгьы цәгьоу џьушьома? Ахыххыла иарганы ичаԥаны, аџьымшьы шьқьыруа инаваҵаны, аҳарданыжь иалху ҩык, жьҵаак. Иага умҳәаргьы зегь еидызкыло ҟәудуп. Ԥаса шьоукы-шьоукы зхыччылоз аҟәыд, уажәы аԥшаарҭа узҭода. Ахьы иаԥсоуп. Ус сҳәеит ҳәа ауаҩы ианиаамҭоу ихы ирҟәыдуазароуп. Слатәан ахәыцра салагеит. Ари аҩыза сақәшәахьазҭгьы, усҟан иҟаларын асҟак хьаас иҟасымҵаргьы. Аха сақәымшәацызт. Ах, зыбз ҭахҵәаша сара! Зны Кәыбрыц ииҩыз афелетон сшахцәажәоз амыждарақә иаасҿыҵҟьеит: «афелетон уанаԥхьалак, – уеиланаго иҩызароуп!» Аҩышьа удыруазар, иҩла ҳәа акәхап ишсыдиҵаз.
– Ишԥаҟасҵари? – схы сазҵаауа снатәеит.
Убри аамҭазы аччара иқьышә иқәххуа уаҟа ашә даалагылеит Ҭандел. Сара схы сҩахан снаиҿаԥшит, аха уи аҩналара игәы иҭаӡамызт. «Уааи ҳәа зысҳәари, аҩналарҭа иҭахызар уажә ибама» сҳәан схы ласырҟәит.
– Хи, хи! – иркьыкьны дынцәыҵаччеит.
– Хи, хи! – сҳәеит снаиҿаԥшын.
– Аредактор уск удиҵеит, – дгәырӷьаҵәа иҿааиҭит Ҭандел. – Издыруеит! – сылахь еиқәшьшьы аҭак ааҟасҵеит.
– Мап, иуздырӡом! Уаҵәуха ҳгәыларатәи ақалақь аҿы газеҭ хәыҷык аиубилеи ыҟоуп...
– Ԥшӡала, амҩа бзиа! – инаидсныҳәалеит цәажәарала игәы ԥымҵәкәа.
– Мап, мп, – аҟыр-ҟырҳәа дыччеит еиҭа, – убраҟа сзыԥхьо адрес уара иуҩыроуп.
– Кәыбрыцгьы идыруеит аҩышьа, убрыгьы акы ишәырҟаҵала? – акәкәуҳәа сыҳәҳәарц сҩагылеит.
– Уи аредақтор актив аҟны ииҳәаша ақәгылара иҩуеит, Кәакәар иакәзар – аредақтор ихаҭыԥуаҩ радиола дахьықәгыло ииҳәаша аҩра даҿуп, уара – сара аиубилеи аҟны исҳәаша иҩааит иҳәеит.
– Иоуҳәои. Аиашазы, хәыҷык ак зыҩуа зегьы уск-уск рыдҵәҟьазаап. Урҭ рхы иақәиҭзар иуҳәаша маҷызма, аха шьоук ҩықәгыланы ирҳәаша рзырыҩуеит. Урҭ раҟара, сгәанала, абаҩхатәра ду злоу дыҟамзар ҟалап. Аӡә ииҳәараны иҟоу дырны дара ирҩуеит. Убасҟак иԥсихологцәоуп, ианиҿаԥшлакҵәҟьа игәы иҭоу еилыркаауеит. Знызаҵәык ауп уи аганахьала сара саныманшәаламхаз. Зны сара изҩит Рамиз Рамиз-иԥа ҳҭоурыхдырҩцәа аӡә ииубилеи аҟны ииҳәашаз ажәа. Ашьа ицаша ада иалагылом ҳәа, уи иқәгылараҿы абас иҟаз ҳәоук аласҵеит. «Уаха агәырӷьара змоу аҵарауаҩ ирҭбааит Манкаратәи ақыдбажә аҵакы, насгьы абриала ҳажәлар рҭоурых афальсификациа азиуит»... Сара иабаздыруаз средақтор афальсификациа захьӡыз шизеилымкаауаз. Иара, Рамиз Рамиз-иԥа афальсификациа, – револиуциоума акы еиԥшнишьалазаап. Убри ашьҭахь средақтор абанкет ахь днармышьҭӡеит, уимоу ацәажәара даҟәыхны, ддәылырцарц иалагазаарын, апрезидиум аҿы итәаз рҽеиҿарыжьын, цәгьала деиқәдырхеит рҳәеит.
– Арҽхәара унымаалозар, узакәыҵәҟьоугьы цәыраагап! – деицрашәаны иҳәон аредақтор дахьеиқәдыртәоз.
– Мшәан уи думырҽхәаӡеит, уи аҭоурых еицоукит ҳәа ауп ишиоуҳәаз?– иқьышә наидкыланы ҿааиҭит зхы хәык ықәӡамкәа ицырцыруа арымарахь аредақтор идтәалаз. Сара игәасҭеит зынҭрыс Рамиз Рамиз-иԥа иԥштәы ԥсахны иҿы шааиртыз, аха ихьыз уара идыр, длақәыӷәӷәан ҿааиҭит: – ааи, убри акәын саргьы исҳәарц исҭахыз, сзыхшәырҟьеи, сгәы иҭаз ауп исҳәаз!
Иҟалап ус акәзар.
Иҟалап идыруазшәа ауаа идирбарц иҭахызҭгьы. – Уаасзыԥшы, иҟалозар, уажәыҵәҟьа сааиуеит! – наҳәаны Ҭандел икабинет аҟны сынкылсит. Сара исгәалашәеит, абас ҳара ҳгазеҭ «Шарԥазы» аныҳәа анамаз, агәыла қалақьқәа рҟынтәи жәабала иаҳзааргаз адныҳәаларақәа ашәҟәқәа рыҟәшаҿы игылаз ажәытә шкаф аҿы асаба рхылбб ишықәыз. Раԥхьтәи, иаасымԥыхьашәаз снаԥхьеит. Араҟа иԥсахтәыз ҩ-цәаҳәа заҵәык ракәын. Актәи – агазеҭ «Шарԥазы» аредақциа аколлектив рахь, аҩбатәи – атекст аҵыхәтәантәи ацәаҳәа иалагатәын «агазеҭ «Ашырԥазы» аредакциа аколлектив рҟнытә» ҳәа.
Ҭандел аҟыр-ҟырҳәа дыччон.
– Аиашаҵәҟьа, иабааугеи ари? – даасҿаԥшит иара.
– Укабинет аҟны. Амала, ҩ-цәаҳәак ԥсахтәуп, агәҭа иану
уеизгьы зегьы иаҳзеиԥшуп, цәгьарак аҳәаӡом!
– Нас сара изысымбеи!
– Уашьҭалар иумбоз!..
Агәгәаҳәа, сахьтәаз ауадаҿы ахәыҷқәа ааҩналеит. Уи
акьыԥхьҩы лхәыҷқәа ракәын, араҟа, ҳредакциаҿы ирызҳаит. Арҵәаа-сырҵәааҳәа ҳәа иҳәҳәан, еиҿаҳаит. Аиҵбы дцан аҭӡы
днанҟьеит. Уи амашәыр ихьыз џьшьаны даашьҭысԥаан, снеиҿаԥшит, аха амашәыр зыхьыз иԥшра имаӡамызт. Снапаҿы данысҵан, ашьшьыҳәа иан аус ахьылуаз ауадахь сҿынасхеит.
– Уирбааӡеит, уирбааӡеит! – ҿааиҭит оумашәа сбаны исҿаԥшуаз аиҳабы. Сара сеиқәеи сжьи ааидҷаблеит, ахәыҷ иакәзар, сааҟәынд-ҟәындны ажәақәак нихысҳәаан, снеиҿаԥшит. Уи агәалаҟара имазар акәхарын, ихы-иҿы гьамгьамуа снапқәа дрыниалан. Дырҭрысны ҵаҟа днасыргылеит, ишьҭахьгьы апҟаца нахысргеит.
– Амшә, ахышә, аԥышә, аҭрашә, аԥшьшьапык! – схы иҭагьежьуа иалагеит. Изыхҟьаз абри-абри ауп ҳәа исызҳәом. Ахәыҷы дсыцәҳарц сҭаххазар акәхап, ацәҳара ахаҭыԥан абарҭ ажәақәа аацәырҵит.
Слатәаны афелетон шызҩыша аплан аҟаҵара салагеит.
Ишысҳәаз еиԥш, усҟан ашкол нкажьны, ақалақь сналалеит. Мызкы-ҩымз усурҭада санныҟәа ауп аҳәаанырцәтәи тәылақәак рҟны амаҵура изаламло ауаа ирызку адырраҭарақәа срызҿлымҳахо саналага. Оумашәа иубаша, ҽнак снатәан, арадиои акьыԥхьи сыцырхырааны, иџьоушьаша ацифрақәа злаз астатиа зҩит. Миллионла ауаа аус ахьырымуа атәылақәа рекономикатә система аҵакы сахцәажәеит, нас ианысҵеит уи иахҟьаны усурҭада иаанхаз ауаа руаз. Ажәакала, лабжыш аагаган.
Ҽнак арадиоредактор еиҳабы снеиган ус сеиҳәеит:
– Уара, Мкыд, асҵәҟьа ушыҟаз сыздыруамызт. Ҳара уҳахәартә уҟоушәа збоит; иацы ахәыҷтәы редакциа аиҳабы хшараура дцеит, хымз дҟалаӡом. Усурҭада уанбанӡаҟоу,
џьара ҵәыцак аҩы ужәырц аауҭаххаргьы ахә уџьыба иузҭымго, – срыцҳашьаны дсыхәаԥшуан Антон Антон-иԥа, – уалагар цәгьамзар ҟалап, наҟ-наҟ ак алҵыргьы уздыруам.
– Акыр сшәыхәару? – аусура иалагарц зҭаху зегь реиԥш мыцхәы сҽырԥшқаны, сҽырҟәымшәышәны ҿаасҭит сара. Угәы иаанагап ауалафахәы зынӡагьы хьаас исымамызшәа.
– Аҳәаанырцәан аусурҭа змам ирызкны ас иҟоу арҵәуага зҩыз ауаҩы, ахәыҷқәа рҿы унеир, ишурҵәуо рыбла ааҭырхыр ҟалап! – сбаҩхатәра дадгылеит иара.
– Иҟало аабап, акыр сылҵуазар жәбап, нас! – сааҟәымҵӡакәа аҽырԥшӡара саҿын саргьы.
Раԥхьатәи амшқәа инадыркны ақәҿиарақәагьы соуит. Ари, аԥҳәызба хшароура дцаанӡа амшын иаваз қыҭак аҿы ҩыџьа ахәыҷқәа рыбжьы аплионка ианылҵахьазаарын. Сара абри схы иархәаны, ахәыҷқәа рзы адырраҭара ҟасҵарц сыӡбит. Раԥхьа слатәан аҩыџьагьы сырзыӡырҩит. Ражәақәа роуп акәымзар, рықәгылара еиԥшын. Аҩыџьагь ирҳәон аԥхын шааз, дара даара ирацәаны ачаи хырхырц шырҭаху, нас, мышқәак ирыдамзаргьы рандуцәеи рабдуцәеи рахь ишцо, даара ибзианы аҵара рҵарц шырҭаху, ашкол аҿы ианнеилак «Сра аԥхын мшқәа шысхызгаз» ҳәа акласс аҿы аҩра бзианы ишымҩаԥырго.
Саалаган атеатр аҿы издыруаз ҷкәынк иҿы снеин, еиуеиԥшым ашьҭыбжьқәа аплионка ианысҵеит. Ианыҵеит сҳәахит, Шурик иоуп, зегь ҟазҵо. Амонтаж ҟаиҵеит. Аҵыхәтәаны сазыӡырҩит, схагахоз џьысшьеит: сара адиктор ироль сыхәмаруан: – амшын акәзар, – уи абжьы усгьы атеатр аҿы ирымаҳххьан, – ахьарч ҳәа аԥшаҳәа илахыкәласуеит, аԥҳәыс бзиа лымаҭәақәа лыӡәӡәазшәа, ашәах аанрыжьуеит ацәқәырԥақәа, – Иабаҭаху ухаҵкы сцеит, аха исахьаркны
дцәажәоит ҳәа рҳәарц ами, – абар игәырӷьо-иччо ачаирҭа ихуп ахәыҷқәа, адуқәа. Абар ҳаргьы – арепортаж саҿыми мшәан, – ҳнеины ҳнаидгылоит ҷкәына хыш хәыҷык.
– Иухьӡуи?
– Ламшьаҵә.
– Ламшьаҵә, акы суазҵаарц сҭахын.
– Шәсазҵаа! – иҳәан, Ламшьаҵә, икәымпылӡа иқьышә
ааигәара иназгаз амикрофон дацәшәаны иблақәа ҭхаха дысҿаԥшуа даагылт.
– Угәы ишԥаанаго, сынтәа ачаи бзианы иҟалама?
– Даара ибзианы!
– Уара иӷәӷәаны ихухырц аума?
– Иӷәӷәаны! – иҳәон иара, нас, хшараура ицаз аԥҳәыс
ианылҵахьаз абжьы ҩаҿаԥаҳшьын, илықәхәаша ицеит.
Аихьӡара бзиаҵәҟьа сыман. Сҽырԥагьаны аныҟәара салагеит. Мкыд сыхьӡуп ҳәа анысҳәалак, «О, шәанаџьалбеит, абри иакәзаап ахәыҷқәа рзы абри аҩыза ассир ҟазҵо» ҳәа зегьы ирҳәозшәа саҳауан. Аамҭа цон. Есааира иааигәахон аҵыхәтәантәи амза. Аха уаанӡа сара сзымнеиӡеит. Сзымнеизгьы зӡаӡом.
Зны, ишысҳәаз еиԥш, аҵыхәтәантәи аамҭақәа рзы
еиҳагьы агәрагара сыманы сыҟан, арадио иамаз амашьыналас насырҭан, ахәыҷқәа рыбжьы анысҵоит ҳәа илықәыршәны қыҭа харак ахь сцеит. Ишыҟаҳҵалац еиԥш, ахәыҷқәа ачаи шхырхуа атәы ҩ-қәгыларак ҟаҳҵеит, даҽа қәгыларак, – аԥсшьара амшқәа раан анхара иацәыбналаз ахәыҷқәа ирызкын, насгьы уи аҵыхәала аӡрыҩцәа ргәаанагарақәа рҩыр акәын. Аха уи сгәы азҭамызт, избан акәзар аефир исзлаҵаӡомызт, ус иҟаз қәгыларак ԥаса зынгьы имышьҭӡакәа иаанҳажьхьан, избанзар, аредактор еиҳабы иажәақәа
ҳгәаларшәазар «аусқәа ҷаԥшьӡа ишцо, аҵәылаҵара абаҭахыз» иҳәахьан.
Ақыҭаҿы амра ҳхы иқәцеиуа, уажәы-уажәы ахәыҷқәа атекст иарԥхьо, иргәаҟуа рыбжьы анаҳҵеит. Атекст зыҩуаз сара сакәын. Иџьоушьаша ииҳәарц ииҭаху сара еилыскаар акәын гәаныла, нас уи иара игәаанагара акәшәа даԥхьон. Сара иабаздыруаз иара игәаанагара, аха иҩны ианисыркы, игәы иахәазшәа збеит. Аԥхьара даналагагьы зҳәара хьанҭаз ажәақәа рацәахеит. Аҳәоу хымԥада абас иалагар акәын: «Сара аҵарашықәс сшалгазҵәҟьа, сани саби срыцны, ачаи хыхра салагеит». Нас иҳәон заҟа хихуаз, ахаҭабзиара зеиԥшраз ртәы. Ихихуаз ачаи шаҟа мааҭ инаҭаз ҳҳәаӡомызт, избанзар анапхгаҩцәа иқәнагоз ахә ирҭомызт. Ахәыҷқәеи ҳареи ҳаилгеит, урҭ ашьцылахьазар акәхарын, аха ҳара (сара уахь санцоз аҽны ус змамыз сҩызакгьы дсыццеит, макьана дсыхәон акәымзар дысԥырхагамызт, ҳаӷра ҭаҿаҳәаны ачаирҭа ҳанаалҵ, хаҵак, иаагәоуҭартә ицыркьуаз, амашьына ааигәара дгылан.
– Иахьантәарак абра шәҭагылоуп, баба, шәааины акы шәнацҳа!
Ҳара мап-чапк аакны амҩа ҳақәларц ҳҭаххеит, аха акгьы шалымҵуаз анааба, ҳаангылеит.
Аԥшәмеи ҳареи ҳаибадыруа ҳҿааҳхеит, Ракәа ихьӡын иара. Иашҭа ҭбааҿы уажәы-уажәы абақ-сақ ҳәа иалҩырны иқәҳауаз аԥхын ҵәақәа, рҵыхәақәа кьакьа-кьакьаӡа аҳәарақәа нарзыҭрысуан, аха, рызхара рфахьазар акәхарын, инахысны ицон. Ахаҳә ҩын ду аҵаҟа икнаҳаз акәадыр, аҽԥырхақәа, аҽҵаршәқәа, аԥшәма ҽыда ихәарҭаӡам аӡә иакәны дҟарҵон. Ҳара аишәа ҳанынахатәа иаанаҳкылаз афырџьан иҭаз арыжәтә, сгәанала, абақҳәа ашҭа иқәҳауаз
аԥхын ҵәа иалхын, ицаҳә-цаҳәуа уҿы иналабон. Аԥшәма уиаҟара дцәажәаӡомызт, зны-зынла азеиԥш саан иааныхны счанах аҿы, ма акәты ажәиҩшәаҟьа аниҵаларын, ма амҵәыжәҩа, сҩызагьы иҽҟьаны, ибысҭа еиқәҵа даҿаланы днеиуан.
Аԥшәма, еиҭах оумак дымцәажәаӡакәа, ԥаса аиԥш «ҳажәлар анцәа иныҳә» иҳәан даҽа фырџьанк днаҿыхәан инықәиргылт.
– Ари изхара ҟамлаӡои, анцәа иишәиша! – сгәы иныҵаххит, – краҳҿаҵаны ҳауижьыр...
Ихы-иҿы лашьцан. Иаҳҳәо хьаас имоума ҳәа сгәы иаанагеит.
– Абри ачаирҭа ашьапы сара искит, иахьагьы сара сацуп! – иҳәеит аҵыхәтәаны, – ахәыҷқәа сааӡеит, – ихы ирҽхәошәа збеит. – Иаанышәкылар?
– Ҳашьыр ҳәа сшәоит!
– Шәара моу сара сыҟоуп.
– Ҳиҳ, абри иара иӡбахәгьы ҳҳәар иҭахуп ҳәа сыҟоуп
арадио аҿы, – аасхәыцит сара, нас, гәаныла инацысҵеит, – амшә ахышә, аԥышә, аҭрашә... – Сеидру ус исҭаххеит.
– Иаанышәкыл, баба, шәара шәакәым сара изжәуеит, аӡә дааԥхьан дшәыдсыртәалар ауан, аха ашоураха, шәрыцҳасшьеит.
Изжәхьаз акәхап, схы-сҿы аалахҿыххахьан.
– Ҳара ҳхала иаажәуеит, шәара шәаҿыхәоит! – инаиаҽԥнысҳәеит аҵыхәтәаны.
– Сара шәысмацлабын, шәаҟараҵәҟьа сылшом! Аха, ус анышәҳәа, – иҳәан, длаханы инҭаирцәит.
– Ишԥашәылымшо, аӷьараҳәа шәшыҟоу збоит! – ҿааиҭит сҩыза. Сҩыза ифырџьан аашьҭихын, аԥшәма диныҳәеит.
– Цқьа уҳаздырам, аха ачеиџьыка умазаап, иҵегь улахҿыхыз, анцәа уиныҳәааит! – иҳәеит сҩыза, нас ифырџьан лҭаирпҟеит. – Уф, аӡы ма иҳамандаз! – иҳәеит сҩыза ихыиҿы ааицакны.
Ракәа даанаԥшы-ааԥшит, аха уаҩ данимба акәхап, аӡы аазгоит ҳәа дахьлаҭрысыз, ишьапы ишакәым иргылазар акәхап, ҳазҵатәаз ашымҳа дахьааҵыҵыз ҿыцха дкаҳаит. Сара сылаԥш рықәшәеит ихтыз ишьапқәа, урҭ аҩбагьы амҿы иалхын, аҟәартәрақәа рҿы маҟаҵас акы акәыршаны еибаркын. Дахьышьҭаз имахәҿақәа ашырҳәа даашьҭырԥаауан, аха имҿтәы шьапқәа дырхагылартә изеиқәшәомызт, – ҳара ҳакәын ицхраашьа ҳақәымшәеит. Аҵыхәтәаны, анцәа иџьшьаны, иаадырит. Сара сыблаҿы исызхымго асахьақәа цәырҵуа иалагеит. Шәанаџьалбеит, ахаҳә-ҵәаҳә зқәыԥсоу ахыбра еиԥш еихда-еивда ишԥеидчаԥалаз ауаҩытәыҩса ишьапы.
Дааҟәымҵӡакәа «саҭамзааит» иҳәон.
– Мап, мап, Берлинтәи шьаноуп, акгьы смыхьӡеит, шәааи, нас инаҳкылап! – ҳара ишьҭаҳҵашаз аҭамзаара иара иҳамихуан. Уажәшьҭа иаҳа деилыскаауа салагеит. Анцәа имаҿоуп, абыржәы ихы-иҿы саԥхьо сҿынасхар, ажәак сцәыбжьахом, зегь сҳәоит, зегь еилсыргоит. «Анцәа уиныҳәааит, ухаҵкы сцеит, уара уакәҵәҟьазаап ихаҵоу. Уара аԥсҭазаара амҿтәы шьапы унаҭеит, аха уара иара иауҭеит амҵәыжәҩақәа» сҳәон сахьгылаз сқьышәқәа ҵыс-ҵысуа. Изжәхьаз схыԥсааит. Сгәы иалан ус иахьыҟалаз, нас ачеиҵәца саԥхьаҟа саахеит...
Сҩыза амҩа ҳшықәлазҵәҟьа дыцәеит, сара – арадио ҳаназааигәаха. Ҳацәеит ҳахҩыкгьы – амашьынаныҟәцаҩгьы дналаҵаны. Ҳанааԥш, амш ақәа леины ихкәахьан, аха
абжьқәа знаҳҵаз аппарат ыҟаӡамызт. Адунеи ацәа ахаҳхит, аха иӡит. Ҳаныцәаз аӡәы иӷьычит ҳәа иԥхьаӡеит амашьынаныҟәцаҩ. Адырҩаҽны, арадио аҟны исоуран иҟаз аԥареи, аҩны иҳамаз ахәҷи неицҵаны аппарат аахәаны иаазегеит. Убригьы иӡаны ирҭиуаз акакәын. Адырхаҽны, сыҿҳәара аанӡа аусура саҟәырхит. Абас икьаҿын арадио аҟны сбаҩхатәра ахалареи атәареи. Амала, сыԥсаҭа сзыҟьашьуам, аредақтор еиҳабы, иԥарала сигон аресторан ахь. Рыцҳа, иамуит, акәымзар, сара стәы ҳаур – ҳқьаф кыдаҳҵарц акәын. Иамуит, иара сигалар акәхеит. Арҭ аҩ-мызк рыла дасу ҳфункциақәа еилфаҷа ишьақәдыргылахьан. Сара ахәыҟаҵарҭаҿы снеины акәац аасхәон, иара абуфеҭ аҿы – арыжәтә. Ус акәымкәа урҭ аофициантка иаҳзаалгар, ҳабла ишабоз амцхә ҳамылхуан. Аха иахьа даҽакала ҳаҟан, ҳгәалаҟара ҽеимызт.
– Уара, даанҳажьып, дрыцҳауп ҳәа снеины акомитет ахантәаҩы слыҳәар иҟалои?! – аресторан ааигәа ҳаннеи игәы ԥшаазар акәхап, дааҭгылан ҿааиҭит Антон Антон-иԥа.
– Мамоу, џьоушьҭ, аппарат сырӡит, исықәнагоит...
– Ҳҽаҳшьрыма, нас, иӡзар, аарла аԥсы ҭан.
– Аԥсы ҭа, иҭам...
Абаҳча-аресторан аҿы ихьшәашәарахон. Аҽнынтәарак
зыбла ашоура ыҵыббуаз амра хынааны аҭаларахь ицон.
– Иахьа даҽакала иҟаҳҵоит! – иҳәеит сеиҳабы, – иахьа
афатә-ажәтә аофициантка иаалгоит.
– Уи аҟара шәбеиоума? – сҵааит сара.
– Сбеиаӡам, мап, – иҳәеит иара, нас иаагатәу леиҳәон, –
ҩ-пырпылк, ԥшь-помидорк, шә-граммк ахәша, ҩ-нашак, ҩышә грамм аџьбара, амала сызлабыҳәо, уи, аџьбара, ахатәы ԥаҭлыка иҭазароуп.
– Ибзиоуп, ибзиоуп! – днаҳҿаԥшы-ааҳҿаԥшны, иџьшьаны даақәшаҳаҭхеит лара.
Минуҭқәак рышьҭахь, зыхьӡ ҳҳәаз зегьы ҳаԥхьа иқәыргыланы иаадырқәоз ҳныҵыззан аԥсшәа раҳәо, егьырҭ – ус ҳреихырхәо, ҳԥаҭлыка ҳаԥхьа иқәыргылан ҳтәан. Ҿарҳасрак ахмырҵкәа аофициантка дааҳадгылан:
– Абни астол аҟнытә иаариҭит! – ҳәа уахь ҳанхьалырԥшын, ахы чаԥаны ԥаҭлыкак аџьбара ҳаԥхьа иаақәлыргылеит. Антон даасҿаԥшын, илацәақәа неиқәижьит. Нас ауп ианыздыр, ҳантәоз уи аԥаҭлыка иҭаҭәаны ҩышә грамм дзаҳәаз – абри аҩыза ауп иаажәуа, ҳашәҭахызар, иаашәҭии ҳәа аанагон.
Аҭак аҟаҵара иахьа иаҳуалӡамызт, уаҵәтәи уҳәозар, – уаҵәынӡа ԥшӡала анцәа ҳнашьҭы!
Арыжәтә ҳзыназҭииз дгазеҭ усуҩызаарын, иҩызеи иареи ҩагыланы ианцоз ҳастол иаадгылт. Актәи абла саркьақәа иман, деилаҟаца дгылан, аха дкьаҿын. Егьи дҳаракын, иблақәа ԥсеи-ԥсеиуа дсыхәаԥшуан, иара иқәнагаша амақьа иалхызшәа маҷк еихашәны иҟан, егьи итәы иҵегь ишьҭыхындаз уҳәартә ихьыдышьшьшәа иҟан.
– Ари дысзымдырт, – ҿааиҭит акьаҿ дшааизҵәҟьа.
– Ари Ӡыркәи рыцҳа иԥа иоуп, ауаа андырӡуаз идырӡыз! – аҭак ҟаиҵеит Антон.
– Ҟоҳ, иумҳәан, уара, уааи сгәыдкылеи? – ҿааиҭит аҩбатәи. Уажәшьҭа ижәны дшыҟаз агәра угон.
– Дызҿи уҳәа? – дҵааит акьаҿ.
– Дызҿи, акгьы, – иҳәеит Антон, – ҳара ҳҿы аус иуан аха, уажәшьҭа, ахшара дзауз дхынҳәуеит.
– Аа, уаангыли, уаангыли, уара ари ахәыҷқәа рзы адырраҭара ҟазҵоз иоума, ҟоҳ, уи дыцәгьаӡам џьысшьоите! Уара ҭыжьҩыс аус узуру? – ихы насыдикылан дҵааит.
– Еиҳау иуҭаргьы ибоит! – иҳәеит Антон.
– Уаҵәы унеи, ашьыжьҵәҟьа! – инақәирӷәӷәеит акьаҿ. Ау аҵәца аанкылан сныҳәара далагахьан.
– Уара ҳара ҳколлектив уалоуп, – иҳәон уажәы-уажәы ау, – аха ҳара ҳколлектив цәгьаӡам. Ҳара ҳколлектив иҟанаҵаша рацәоуп, аха уаанӡа анцәа иноумышьҭын, – аҵыхәтәаны иикыз афырџьан хыркәкәо ижәын, ашәахь иҿынеихеит...
Уи ашьҭахь ҳаиԥырҵырц ҳаӡбит Антонии сареи. Даҽазнык гәыкала ҳгәыдибакылеит. Ҳгәы ԥшааит, нас ҳалабжышқәа рыцқьо ҳааидыҵит.
Ашьыжь аахыс, аху-хуҳәа ашра даҿуп аҩны иҟоу. Моу, илылзыршозеи уҳәарауеи! Ашоура мшха амшын ахь уца, уаалаҩеи лҳәар ами абзиа, аха иааг, лара даҽакуп илырххо.
– Ухәыҷқәа сара крырҿасҵома, уца аџьармыкь ахь, ирфаша ак аага акәымзар, урҭ ишрызҳауа ала сара сыкны сырфоит! – ҿааихак ҟалҵомызт аԥшәма-ԥҳәыс.
– Аусура? – сҽыхәжәаны азҵаара нықәсыргылеит.
– Аусура-ба, уара уеиԥш саргьы исымоуп аусура, аха ахәыҷқәа ирфаша ҳҭахуп, – деиҭасҿаԥалеит Кадифа.
Сгәы анԥылҵәаӡа, анапҭаршәырҭа змаз ааҵәа кьаҿк аашьҭысхын, слыцны аџьырмыкь ахь сҿынасхеит. Џьара ацха рҭиуан, џьара ашә еилаҵа, ашәаӡа, акәтыжь, акәац – нас аџьырмыкь аҿы ауаҩ имоуа иарбану! Урҭ зегьы ҳнараҩсын, даҽа ҽаԥарак ҳахьаадгылаз, ишшаԥасалха ажәжьы еиҿыҟьҟьа икнаҳан, аахәаҩцәагь рацәаҩымызт. Алакә еиҭасҳәо џьышәымшьан, усҟан, ари анызыҩуаз ахши акәаци заҟа уҭаху ыҟан, иҟаҵәҟьан, анцәа иҟаиҵааит! Аха
уи абаҭаху, ҩбаҟа килограмм аасхәандаз сгәахәт насгьы ахә мариан, аҳәанҭқарра акәын изҭиуаз.
– Абни ажьыхәҭа хәыҷы сзыкапан, сукәыхшоуп! – Иасҳәеит згәы ҭхьахьа иаартны, зԥаҵа кьацә хәыҷ иаҵаҽырбо игылаз акәацҭиҩы. Уи зыӡбахә сҳәаз ажьыхәҭа акапанга инақәижьын, али-ԥси рыбжьара ақьаад инылаҳәан иаасиркын, ахә игеит. Сара оумашәа избеит, ианикапануаз усҟак ыҟамызт, нас асҟак изаԥсахазеи ҳәа. Иаахыртлан снахәаԥшызар, ахаҳә еиԥш ихьанҭаӡа анахьгьы арахьгьы акгьы еиуаӡамкәа баҩык агәылан. «Имоурахә мыӡааит, длаԥшхырԥаҩызма, данбахьӡеи» аасгәахәт. Аахәара иаҿыз рахьтә хара-хара издырқәозгьы сылаԥш нарықәшәеит, аха урҭгьы хьаас имкӡакәа скәац иагәылаз абаҩ аагәылсԥааит.
– Аламыс умаӡами, аҩыза, ас иҟоу абаҩ ду анагәлоуҵо?! – сҽырцәгьаны ауаагьы иаргьы инарымҵаскит уи.
– Митә ҟамлеит, баҩ злам акәац ыҟаӡам! – ҿааиҭит аҷкәын ԥаҵа кьакьа.
– Ииашоуп, аха абаҩгьы кәацда иара ахала иҟалаӡом! – аҭак наисҭеит.
– Иазхоит, иазха, сара уаҳа сымаӡам! – абӷьыжә ҳәа даасҿаԥалеит. Сара сгәы иаанагеит даашьҭԥааны, дырууаа аҭирҭа ашьҭахь иҟоу аҵеџь дҭасыжьып ҳәа, аха иаҳәызбақәа оумашәа идуун, насгьы ицырцыруан.
– Ус аума? Иаабап! – иахьынӡасылшоз саамақарын, «уаала, иаҭахым» ҳәа исыҳәоз Кадифа лаԥхьа сҩагыланы сҿынасхеит. Санадҵуаз игәасҭеит уа игылақәаз уи ак шиабжьыргаз. Изызуа башоуп, аха ма хәыҷӡак дзыршәашаз ак иаҳандаз ҳәа сгәаҟуан. Сгәыԥжәара лассы исхашҭит, избан акәзар аҩны иҟоу даалаган акәтаӷь сзылџьит, ахәша зыхьшьыз ачаса ахыхь ақәлит еиқәаҵәа аақәҵаны исылҭеит.
Аусураҿ саннеи, ҭандел дыхианы дгылан.
– Иуҩыз адныҳәалара Рамиз Рамиз-иԥа исырбан, даара игәы иахәеит. Шьҭарнахыс адныҳәаларақәеи ақәгыларақәеи уара уда аӡәы иҩыр ҟалаӡом.
– Ус шәара шәымсааит! – схы сақәгәыӷуан изыхҟьазаалак, аха, уи – ауаа рҿы акәын, схала стәаны санхәыцлак, избон акгьы шсылымшоз.
Агәгәаҳәа ахәыҷқәа рыбжьы гон. Амаӡаныҟәгаҩ ихаҭыԥуаҩ даан ҩынҩажәи хәба цәаҳәа иҟаз аинформациа даҳәеит. Ааглыхра иатәызароуп иҳәеит. Сыԥшаан избеит. Уи иаҳәон агалантереиатә фабрика ҵыԥх аасҭа сынтәа еиӷьны аус шауз, аплан ишацнаҵаз. Аҵыхәтәаны иаҳәон аусураҿ иҿырԥшыгоу рыхьӡқәеи рыжәлақәеи. Амаӡаныҟәгаҩ игәы иахәеит ашәагааи лассы иахьназгази. Аҵакы атәы уҳәозар – ҩажәа шықәса раԥхьа иануҵаргьы ҟалон, иахьагьы ахәша еиԥш иқәшьшь ицоит.
– Мкыд Ӡыркәи-иԥа – дышьқьыруа дааҩналоит Сима, – Мкыд Ӡыркәи-иԥа, аредактор ақалақь комитет ахь дцеит, даанӡа ицынхәрас абарҭ ах-колонкак шәрыԥхьарц шәыдиҵеит, – лҳәеит лыбжьы аарԥшқаны, мра зхьымсӡац лнапы шкәакәақәа ргарҭа лмоузшәа иналывак-аалывакуа.
– Анцәа иџьшьоуп. Уи сихашҭыз џьысшьон! – сгәанала аҵәы наласҵеит аԥхьатә ахьсоуз, аха лара уи дазымхәыцзар акәхап:
– Мап, мап, аредақтор шәихашҭны ҳәа сара исыздырӡом, уимоу иахьаҭахугьы иахьаҭахымгьы шәигәалашәоит!
Уи илдыруан абыржәыҵәҟьа даахьаҳәны адәылҵра лҽазылкыр лшьапқәа рыхәаԥшра сшалагоз, убри аҟнытә шьҭахьла мацара ашә аҟынӡа днеин, нас дындәылҵит.
Абри ашьҭахь сааҭқәак ааҵуаны, ашә даалагылан аӡә дынкылԥшит. Азнык азы издыруа аӡә иакәызшәа збан, саргьы
снаихәаԥшит, аха башан, дсыздыруамызт. Уи дцо-даауа абарҵа дыҵан, ак ицәыӡызшәа ашәхымс дылаԥшуан, аҭыӡқәа дыркыдыԥшылон. Уажәшьҭа сгәы ԥҵәома сҳәо аҟынӡа снеит. Аха абри сҳәонаҵы дныҵабеит. Заҟа ҵуазыз абра дыбжьаныҟәоижьҭеи, аҵыхәтәаны дықәҵгәышьеит. Уи ишьаҿақәа рышьҭыбжь убысҟак схаҿы иаанхеит, ишԥасҳәари, ак сыгушәа саақәхеит. Убри аамҭазы Кәыбрыц дааҩналеит, ибжьы рхәыҷны ихы аасҿеикын:
– Иахьантәарак аӡә дузыԥшны дгылоуп! – ҿааҭит.
– Дарбану?
– Дарбану сыздыруам, аха сшааиуаз даасԥылан, дсыҳәеит сидикылааит ҳәа.
– Ҳоҳ, дсыдсымкылакәа, сминиструп!
Абри ҳҳәонаҵы дааҩнашылеит иаргьы. Мпахьшьы
цәаакыла дрыпҟазшәа дхьанҭаӡа, дхьааха саԥхьа даагылеит. Снеиҿаԥшит еиҳа дгәынкыланы. Абар иахьашьыжьтәи «суа» – акәац абаҩ алаҵаны исызҭаз.
– Утәа, аҭыԥ ыҟоуп, – сҳәеит аарлаҳәа даасгәаларшәаны, – иҟои, уаазцеи?
Сажәа аҭак ҟамҵаӡакәа аҽыҩҳәа ишьамхы наирсит.
– Суҳәоит саҭаумҵан, уаргьы ан улыхшеит, саргьы. Сара агха сыхьит, срыцҳашьа!
– Ус ҟалома, ус ҟалома! – сҩаҵҟьан имахәар кны сааҩахеит, – егьаурым, нас, агха ҟауҵазар иуриашап. Сара сеигәырӷьеит агха шухьыз ахьудырыз.
– Уажәшьҭа шәара шәеибаба! – иҳәеит Кәыбрыц дандәылҵуаз.
– Иахьантәарак схы сшәиуан! – ҿааиҭит «асас».
– Ус акәзар акыр нуҵуеит. Зхы зшәиуа зегьы акыр нырҵуеит, – сҳәеит сара.
– Мкыд Ӡыркәи-иԥа, – дааиха-еигәеит арԥыс, – ишԥаҟасҵари, слақәӡ сцарыма убри амца иагаз абаҩ.
– Акымзарак ухьӡом, амала даҽазны...
Сажәа алгаха симҭеит.
– Ииашоума, ҳаи анцәа сикәхшоуп, ҳаи! Ииашоума,
агазеҭ ианымлаӡо? – иблақәа гәырӷьацәаны арахь иҭыԥоз џьысшьон.
– Ҳара ҳгәы нзырхо зегьы агазеҭ ианаҳҵо ҳалагар, иахьа шә-ҩык индырхоит.
– Даара идуӡӡан иҭабуп, даара иҭабуп ахәыҷқәа рҿаҵахәы ахьеиқәхаз, амала, абри сыхьӡ ала знык иадамхаргьы кралашәфа, – иҳәан иџьыба иааҭигаз аконверт ашша иарцырцыруаз инапқәа рыла ихҩаны саԥхьа инықәиҵеит. Сара аҵәуара саманакуа саанхеит. «Избан, избан, абас зсыхьи сара, аԥара агаразы агәҩара исҭама».
– Абыржәыҵәҟьа, иаашьҭыхны уџьыба иҭаҵа! – сыцқәа еихарӷәӷәаны, зхы аҭыԥ иқәҟьо иаҟара сгәы еибакны ибла инҭасҳәеит сара.
– Аконверт аашьҭихит. Дшәазаргьы ҟалап, аиашазы сҿаԥшыларагьы цәгьан. Уи дааҟәымҵӡакәа дсыхәаԥшуан, нас иблақәа ӡыла иҭәит.
– Ус анакәха, агазеҭ сануҵарц ауп.
– Уанысҵом анысҳәа, уанысҵом, исымоу зегь нҵәааит ушанысымҵо. Закәызеи иуҳәо, мышгара иаауа зегьы агазеҭ ианаҳҵома? – ауадаҿы анеиҩеира салагеит. Аха иара илабжыш иӡамҩа иадлан ицон. Наҟ, ддәылҵ дцозҭгьы исыбаргәыз, аҳамҭа исымҭоз, аха дадырсызшәа дгылан.
– Ма џьара креицаҳфап! – даақьып-шәыпит аҵыхәтәаны.
– Убри сақәшаҳаҭуп, – ҿаасҭит сара, уи ицәцара шыцәгьаз дырны...
Аресторан «Кавказ» аҿы шьыбжьхьа иасакьаҳәымҭан. Аофициантка дбаҟы-саҟуа, лқьаади лҩыгеи ааиқәкны ҿаалҭит:
– Ижәжәуеи, ишәфои?
– Ҳацыԥхьаӡа ҳзы ажәжьы ӡны, аҟәыд иалху асуԥ, ԥаҭлыкак аҩы.
– Ҳау, ари азын аума аамҭа зшәырӡуа.
– Бымшәан, аамҭа ҳарӡӡом! – сҳәеит сара. Схала сыҟазҭгьы исымҳәар ҟаларын, аха ари исыдтәалоу идыруазар ами сшаҵамхо. Аха уи абаҳҭаху. Афатә уеизгьы лассы иаалгаӡомызт, маҷк ҳаибадырқәеит. Излеилыскааз ала, сысас даҽа калақьк аҟынтәи даазаап. Абас дцәыхьӡа дыҟан, аха ф-ҩык аҷкәынцәа имазаап, аусура дахьалагаз аҵырҭыша иҭиит. Уи ӷәӷәала изтәазаап, дыцәнарҳәызаап. Иара азҵаара сиҭо, сара аҭак ҟасҵо, ихы иҭазгало, еилсыркаауа мацара игәи-игәи еилаԥшуа даақәхеит. Уи иблақәа рҽеиҵарцалан кәакьк аҿы ихы ақәкны дыԥшуан. Зны-зынла ихы ирҵысуан, акы дақәшаҳаҭхон, ак мап ацәикуан.
– Қьырала сыҩноуп ауада.
– Ахәыҷқәа?
– Иреиҳабу ҩба рҿы дтәоуп. Даара хәыҷ бзиоуп, – ихәыҷы
ирҽхәара далагеит сысас, иахьа ирҵаҩ лзы ҳамҭас аҵәца иалху ҩ-бокалк игеит.
– Илымои арҵаҩы.
– Сеидру, амшира лымоуп ҳәа дасу илшо аҳамҭақәа анырҵон, сара уиаҟара шсылымшо иалылдыраауеи. Сагозаргьы сҳәан аҵәца лых схы иадысҵеит. Сара стәаны сиҿаԥшуан. Иара дқәыԥшын, аха иҿаԥшылара иҵегь инаҭон. Икьаҿ ҩазахахьан, уи азмырхакәа ахәда цәашькны иҟан.
Икьаҿ иаҵыҳәҳәоз исарочка ԥаса ишкәакәазар ҟаларын. Инапқәа ԥахә-ԥахәӡа, ишысҳәаз аиԥш ашша иарцырцыруан. Зегь акоуп ауаҩы дрыцҳаимшьар ауӡомызт. Саргьы «абри иԥара сфоит ҳәа сышԥааи» ҳәа сгәы ҵәуо стәан. Нас снеины аофициантка сналхагылт. Асас дкәалкәало дышсышьҭаз ахә аасшәан, ҳандәылҵит. Иаргьы ихьыз сыздыруам, оумак иахмырҟьацәакәа ҭабуп ҳәа дынхырхәан, ахәыцра дҭашьшьы аԥшаҳәа давалан иҿынеихеит.
– Аҟәада уҿашәааит, Мкыд Ӡыркәи-иԥа! – ҿаасҭит сахьгылаз, – абри акәызма иахьа ашьыжь акәац ахьырҭиуаз узырмақаруаз?!
Аредактор иаԥхьа иқәыз ашәҟәы даԥхьаны даалгеит.
– Аредколлегиа иалоу аӡәаӡәала ицәажәарц сҭахуп, – иҳәеит иара дпаӷәӡа астол дахьахатәаз, Аԥсны иҟало аиакәымрақәа зегьы днарыҵалан ишьҭихыргьы илшарашәа, иӡамҩақәа ҭчааӡа, – избан акәзар ҳгазеҭ апроблема ду шьҭнахит. Иагараан иаҳҳәахьазаргьы, ари аҩыза азҵаатәы редакциак иқәнамыргылац, аиҳабыра рҟынӡагьы инагоуп. Ҳара адунеи ааҳарҳәыруп уара! – ашырҳәа дҩаҵҟьеит Рамиз Рамиз-иԥа, – шаҟа ԥхьаҟа ицаз шәымбаӡои уара ҳтәыла? Арахь ҳажәлар аиныхрақәеи аԥсхәрақәеи ирҿуп. Аамҭа ақәдырӡуеит, аҩы аларжәуеит.
– Аиныхрақәа уеизгьы-уеизгьы ҳтәыла иаԥырхагазҭгьы, излаҟәырхшаз мчык рыԥшаарын? – аредактор ииҳәаз иқьышә инықәҵашәа маҷк варала дааҳәшәа днатәеит Ҭандел.
– Убоу ииҳәаз, убоу ииҳәаз! – даҿхагахо далагеит Рамиз Рамиз-иԥа.
– Аусура зҭахым ус ауп ишиҳәо? – ҿааиҭит зхы-зҿы хәхәаӡа, иҟаԥшьшьӡа итәаз ақыҭа нхамҩа аҟәша аиҳабы Сиуарна.
– Ақалақьи уи акәша-мыкәша иаҵанакуа апату зқәу ауаа, абыргцәа аредакциахь ашәҟәы рҩит аиныхрақәа ҳгәы ԥырҵәеит ҳәа, шәара аҵәы алашәҵоит, – игәы ԥыжәжәон аредактор.
– Уи абыргцәа ирмыҩӡеит, шәара шәоуп изҩыз, – даангылаӡомызт Ҭандел.
– Оо, уаҟа агха умоуп, – ибжьы ҵысҵысуа ибла хәыҷқәа ааиҵихит Сиуарна, – зехьынџьара ус ауп ишыҟарҵо, абри анхамҩақәа аицлабразы ахыдҵақәа анрыдыркыло дара ракәу џьушьома изхәыцыз? Ус угәы иаанагозар башоуп. Абас ажурналистцәа ахы иқәырҵоит, адҵақәа ргазшәа ҟарҵоит...
Уаргьы иуҳәаӡаҵәҟьеит! – инцәыҵачча-аацәыҵаччеит итәаз.
– Аусура зҭахым, ианакәызаалакгьы аредактор диҿаԥоит! – иаахижәеит Сиуарна. Уи идыруан иҳәатәыз, ианҳәатәыз. Уажә ибазма, нас, агазеҭ аадыртызар аахыс аҟәша аиҳабыс даман. Уи ианакәзаалакгьы изымариан аԥхьажәа аҩра. Аӡы иӡаажьылазшәа ичны, ибажәхахьаз иблокнот ааҭыган ацифрақәа нылиҩаауан, нас дтәаны, инбанқәа хара-бӷьара ф-даҟьак иаарынҵаны дҩагылон, амаӡаныҟәгарҭахь иҿынеихеит. Иара ииҩуаз аԥхьажәақәа зегьы еиԥшны ихыркәшан: «иҵегь иҳараҳкып аицлабра абираҟ!» Амаӡаныҟәгаҩ, уигьы иқьаф ыҟоушәа абжеиҳан дыццакуан, Сиуарна диҿаԥшны ҿааиҭуан:
– Аредақтор иҳәеит аԥхьажәа иара имырбакәа иаҳмышьҭларц.
– Сара аԥхьажәа анысыҩуаз, аредактор агара дгаран! – ҿааиҭуан иц еихарӷәӷәаны. Сыԥсымзар, уи заҟа ихыҵуа аҟара дыӷәӷәахоз џьишьон. Абар, абраҟагьы, акры зҵазкуа азҵаатәы иахьалацәажәогьы, ианаамҭаз аредактор идгылашьа дақәшәеит. Оо, заҟа аҵанакуазеи ианаамҭоу?!
– Аиаша шԥеиҳәеи, шәанаџьалбеит! – дҩаҵҟьеит Рамиз Рамиз-иԥа, – аусура зҭахым иаҟара аҽыҵгақәа рыԥшаара уаҩ дашьҭалахьоума? – ибланарԥшыгақәа инацәа нарыҵарԥан дырҩахеит уи, – анс ҳҳәан иамуит, арс ҳҳәан иамуит, дабаагари уара.
– Уи, ирго итәы макьана ҳахымццакып, ашәҟәы шәалацәажә, сара сышәԥырхагам! – иҳәеит Ҭандел игәы анкыдгыла.
– Сара зегьы срықәшаҳаҭуп, амала «аиныхра ҟазҵо ауаажәларра дырԥырхагоуп» ахаҭыԥан «драӷоуп» ҳәа ҟаҵазар еиҳа еиӷьушәа збоит, – ҿааиҭит Сиуарна.
– Уара уи ажәа ажәытә аахысгьы уеилаҳауан, – ҿааиҭит Кәыбрыц.
– Уара уа утәа, аредколлегиа уалаӡам! – неиларԥсеит ахаҿы итәаз.
– Аредколлегиа далам, аха ҳколлектив далоуп! – сҩаҵҟьеит саргьы.
– Уара иацоуп уанааз, Мкыд, иаачҳа! – даамақарит иӡыӷраԥшьӡа, ақдыхҵәаха аиԥш икәымпылӡа итәаз аиҭагаҩ. Убрыгьы аредактор дахьидгылоз азы аредколлегиа далан, Кәыбрыц аҟәша дшеиҳабызгьы далаӡамызт.
– Иацы сааит, аха уи акәым аус злоу, – сҩагылеит сара, – суаажәлар рыхдырраҿы инагатәуп аиныхра шхәарҭам, уи даҽа ҵаск ала иԥсахтәуп. Аиныхра ҟазҵо
ауаажәларра драӷаӡам, уимоу, дырҩызоуп, абзиа ҟаиҵо џьишьоит, уара ужурналистзар, уи шхәарҭам иеилыркаа.
– Мкыд диашоуп!
– Мкыд Ӡыркәи-иԥа диашоуп! – инеиларԥса-ааиларԥсеит итәақәаз. Амшә, ахышә, аԥышә, аҭрашә аԥшьшьапык...
Аредакторгьы дҭынчӡа дтәан, аҵыхәтәаны дҩагылеит.
– Аиныхра ҟазҵо ауаажәларра драӷоуп умҳәаргьы еилкаауп уи бзиарак шыҟаимҵо, ус иҟазааит, амала зыхьӡқәа аҵаҩу зегьы ирдыруоу?
– Ишԥарымдыруа, ҩынтә-хынтә изаҳҳәазгьы дубап! – днацралеит Ҭандел.
– Ус акәзар, ҳахәаԥшып дара зусҭцәоу.
– Узахәаԥшыхуеи, – ҿааиҭит Сиуарна, — ари ҳхала иҟаҳамҵеит, апартиа аганахьалагьы ауаҩы ирбан, сеидроу, аорден змоу далоуп, аусуҩ дыҟоуп, анхаҩы дыҟоуп, ашәҟәыҩҩы дыҟоуп, зҳәазеиԥш...
– Иазхоит мшәан, арсҟаҩык абаҭаху! – иааиларԥсеит абжьқәа.
– Иаа, ателефон шьҭышәх! – ашә ахьаатызцәҟьа акьанџьа аиԥш даацәырҵын, дҽырба-ҽырбо деиҭандәылҵит Сима.
– Уара, абри санлыхәаԥшлак сшьа схы иасуеит исыҵалаз сыздыруам, – иқьышә еихарӷәӷәаны ихәдаџьал ҟаԥшь ааирҳәит Сиуарна.
– Иуԥырхагазар, улыхәамԥшлан, – аҭак ныҟаиҵеит Ҭандел, – мамзар, ушьа хыҵны инаҳалалар, убасҟан ауп аиныхра мап анацәаҳкуа! – аҟыр-ҟырҳәа иааибарччеит итәақәаз.
– Уара ианакузаалакгьы иуҭахын сара сыԥсра, аха, – дмақарит Сиуарна, – сара сыԥсра уҭаххацыԥхьаӡа сыҷкәынхоит.
– Аиашаҵәҟьа иоухәеит! – игәы иахәан, ихы-иҿы ааччеит аиҭагаҩ Баса.
– Уаҩҵас ацәажәахагь уаҩы ишәҭом, шәанаџьалбеит, иҟалеи! – иԥсахы ԥыжәжәо ателефон нықәиҵеит аредактор... Амра нхашлахьан. Сара сызҭатәаз автобус амҩа иангылаз зегьы аашьҭнамхыр амуазшәа, уажәы-уажәы иаангылон, уажәы-уажәы агәахы ԥыжәжәо аҿынанахон. Ашәарыцаҩ абчараҳ еиԥш амашьына агәҭаны иқәдаз аиха кәымпыл рнапқәа еиваршәны иркын ауаа, иҵысыр изымҵысуа, аԥхыӡ-баа иаганы. Сара, анасыԥ, сымазар акәхарын, заа амашьына сҭалеит, стәеит. Сахьынаԥшуаз, амашьына ахахьшәа ибла аасҟәымгакәа, ихы-иҿы еихарԥсны дысзыԥшуан хаҵак. Уи сахьихәаԥшуаз оумашәа дызбон, иҿырҟьара армарахьтәи илымҳа ашьапы инаркны арӷьарахьтәи илымҳа ашьапаҟынӡа инаӡон. Изыхҟьаз сыздырам, аха дыччар сҭахын. Уи дсыхәаԥшуан. Аҵыхәтәаны издырит – дсыхәамԥшыр адагьы ԥсыхәа имазамызт, избан акәзар, дзынаҳә-ааҳәӡомызт, дзеиҭаҵӡомызт. Акан зқәыԥсаз иԥынҵа агәы шьҭыхын, ахы нарҟәны инашьҭын. Аристократ иԥынҵа еиԥшын. Сара уи сихәаԥшуан, аха исхаштӡомызт средактор иажәақәа: «Иудыруаз, Мкыд Ӡыркәи-иԥа, уара устатиала ҳалагоит аиныхракуа ирҿагыланы ақәԥара, убри аҟнытә уи кшозароуп уаҩы ишимбац аиԥш, насгьы ҳара ҳазҿу аус хыхьтәи илымҳа иҭысшьхьеит. Иалагаз уара уакәхоит...» Амшә, ахышә, аԥышә, аҭрашә, аԥшьшьапык! Уаҩҵас ицозҭгьы ари амашьына, сааҭк акәын ҳахьықәхоз, аха ҩ-сааҭк амҩа ҳақәын. Нас еиҭаангылт. Ауаа лҭыппын рҿынархеит.
Саргьы сааҭыҵит. Даара исцәымӷын сызҿыз аус. Ауаа зқьышықәсала иааргоз рҵас алаба аасырхар акәын. Сара сзалырхи, мшәан, уи «ашьапкразы?» Даҽаӡә дырмоуӡеи! Аԥышәа усгьы исымаӡам. Издыруеит сара изсықәшәаз, – сҳәатәхаҵаҩын. Аха уи азаауеи, иҟалаз – ҟалеит. Уажәшьҭа аус злоу абраҟа хьмыӡӷыда ақәҵра ауп.
Еихачаԥа игылаз аҩны агәҭаны аиқәаҵәа кыдыршәыланы, ицырцыруаз анбанкуа рыла, хара улаԥш иҵашәо ианын иԥсыз ихьӡи, ижәлеи, заҟа ихыҵуеи. Сара схаҿы аҟаԥыҳәа аԥхьаӡара салагеит: иаҳхысыз ашәышықәсазы жәаф шықәса иԥсы ҭан, ҳазҭоу ашәышықәсазы – хынҩажәижәаба шықәса. Хар имаӡам! Амашьынаҿы ахәылԥҵыс еиԥш икнаҳаз иҿырҟьара ду хәыҷы-хәыҷла дааҭгыло, иҽаасаҟареитәит.
– Уара уҵәуахьоума? – ҿааитит Даасыхәаԥшын. Ахы сгәыдиҵеит. Ҭакс исҭари? Ахаан схы саасуа сымҵәуаӡац. Иара ихы-игәы ак аанмыжькәа икыдижәозар акәхап. Сымҵәуар ауаа акалашәа исыхәаԥшуа иаагылозар акәхап. Арҭ зегьы али-ԥси рыбжьара иаасхапапеит.
– Сара аҵәуара уамак сазыманшәалаӡам, ус снагылоит.
– Ҟоҳ, уара адуӡӡоу! – иааџьеишьан, сааныжьны иҿынеихеит.
Сбалыбаҭо, иаҳа-иаҳа аҩны азааигәахара саҿын. Сааҭгылеит. Аԥсы иган ахь ақәлара сҭахӡамызт, аха ауаа зегьы сара исыхәаԥшуашәа збон.
– Иԥсцәаҵихааит, ари даԥсуаӡами! – ус иҳәошәа саҳаит аҵәа ашьапы иадгыланы сара сахь иааԥшуаз.
– Угәгьы излауазеи аԥсы игәы лабжышк ықәмҭәакәа! – слымҳа иҭыхон даҽа бжьык.
«Сныҟәара ааныскылазаргьы, аԥсы снеихагылап» сҳәан сыбӷа ааиҵыхны уахь сҿынасхеит. Аҳәсагьы аҵәуаҩ дықәлеит ргәахәзар акәхап, арҵәаа-сырҵәааҳәа иааиларԥсан, сара сахь иааԥшуа амыткәмаҳәара иалагеит. Сара акәыба саназааигәахоз ибжьы ҿацаӡа ажәҩан агәы иалаҵаны, иблақәагьы иҿгьы алабжыш рҭырҩруа, апҟацаҳәа ихы еицаҟьа дасуа аԥсы дихыҵны даауан зԥынҵа акан акәыԥсаз ахаҵа кьаҿ. Сара арсҟак алабжыш збар, сҵәуалон, аха сахьшәаз акәхап, сбахҵәаӡа снеиуан сылахьи сԥынҵа ахи ипҟыш-пҟышӡа иаарықәтәаз аԥхӡы алаҳамҵозар. Изулакгьы, сшьапқәа сыцрыҩрны ишыҟаз аԥсы снеихагылеит. Уажәы уажәы сгәы шьышьуа, сыжәҩа шьышьуа, амыткәма ҳәо исыкәшон аҳәсақәа. Уи амыткәма сымҩашьо иаарылскааит сара исызкыз ажәакәа: «Аочеред уқәгыларц аума арахь узааз, нанаа!» Уи хәҷык сгәы сҽыннаҵеит, схаҿы саанагеит. Аха уи лажәа шаалҳәазҵәҟьа, инашьҭарххны ԥҳәыск лнап кыҷқәа сгәы инадылҵан ҿаалтит: «абас узылымбазеи уан агәаҟ-рыцҳа!» Сара иҟалаз сзымдырӡакәан сцәа сааҭаӡыӡан, аҽырҳәа сылабжыш аҿаанахеиг. Сан дышқәыԥшыз дшыԥсхьаз здыруаз ԥҳәыск дрылазаарын ара... Сылабжыш тыкәкәа, аангылашьа сзымдыруа санаақәҵ, чкәынак, уи схы сасуа џьшьа сыжәҩа кны дгылан, саақәирҵәраан, дышшылара иҿынеихеит.
– Ари иҷкәын иоуп! — иҳәеит сназгоз.
Сара, зықәрахь инеихьаз уи ахаҵа иаԥхьа саагылан, «даара сгәы иалсит» ҳәа насҳәеит.
– Угәы иалсра анцәа иузааимгааит, баба! – ҿааиҭит уи.
– Ари уи иҷкәын иоуп! – иаҳа иқәыԥшыз хаҵак даасирбеит сназгоз.
– Сынхырхәеит.
– Ари – уи иԥа! Сеиҭахырхәеит.
– Ари – уи иԥа! – аԥшьбатәи абиԥара иахь снаирԥшит сназгоз. Ажәытәан аԥацәеи абацәеи ас еивагылаӡомызт, аха аҿатәра еиҳа еизааигәанатәызар акәхап...
Аԥшьбатәи – ихахәы ҟаԥшьын, иан лакәхап ҳәа егьырҭ зегьы уаа еиқәақәоуп, – ауапа акәыршаны ивараҿы игылан иԥсыз иҽыхәа. Уи иҟаз зегьы абозшәа, ахы ларҟәны адгьыл иахәаԥшуан. Адышшылахагьы цқьа исымҭакәа, исыцыз дысцәыӡит. Санынаԥш, аӡә ибӷа инапы ҭаршәны аԥс ишҟа днеиуан. Саргьы саақәҵын, ақәаҵахь сҿынасхеит.
– Аҳа, баба, ҳнышәмырхан, имтәац зегь шәсышьҭал! – ахәша ахьшьызшәа ицырцыруа исаз ихы ихҭарԥа аахихын, ашьаԥахь дынхьаԥшит ҭаҳмадак. Анцәа саҭоумҵан араҟа, аԥсраҿы абас сахьыҟалаз, аха аташә ҳәа ихы снапы рҟьаҟьаны анықәсра аасгәаԥхеит. Уажәоуп зынӡа ассир санақәшәа.
Сҿынасхар – сызҿу зегьы аасыҵырхуеит, саангылар – ашьаԥахь стәар акәхоит. Ассир иақәшәаз сара! Анахь, хазы шьоук еидтәаланы агазеҭ ианаҳҵаз астатиа алацәажәара иаҿуп. Ииашоуп, цкьа урзыӡырҩыр еилукаауеит аӡәык-ҩыџьак иараишадгылаз,ахааиҳараҩӡак, уииаҿагылеит.
– Џьым, аиныхреи ачарақәеи рҿоуп ҳара ҳахьеиқәшәо, абжьааԥны аҽага ҳкуп! – ҿааиҭит аӡәы.
– Ҳақәшаҳаҭуп, аиныхрагьы ачара дуқәагьы ҳарҟәаҵуеит,ҳаргьыдара реиԥшатеатрқәеи, аклубқәеи, аӡҭаларҭақәеи ҳзыҟарҵааит!
– Аклуб уздмыргылакәа уашәаҳәабжь аҵарақәа ркьатеиах ԥнаҵәап! – аӡәи-аӡәи иааимдо аҵәы рылеибаҵон.
– Ҳаиҵашәмырхан, бабараа, акака ныхҭәаланы шәҩагылап, иԥсаԥоуп! – иҳәан иаҳа дыззааигәан иидырқәоз ихы нарықәикит. Урҭгьы даҽазнык иҳәанда ҳәа иԥшызшәа инаишьҭалан рҿынархеит. Ашьаԥа аҩныҵҟа злабашьа кны игылаз ахаҵа ибжьы гон:
– Ҷыҷын, арахь иаашьҭы рыбжаҩык, арахь иаашьҭы... – Ари акәзаап ашҭаҿ ауаа змаҷыз. Ашьаԥа убысҟак иаун,
ахаҿы итәаз ауаҩы улаԥш цкьа дазеилмырго аҟынӡа. – Акаҟара ужәындаз! – аасыдицалеит исыдтәалаз. Сара
илымҳа ашҟа схы наскьазган, инҭасҳәеит:
– Ааигәоуп акьатеилашә ансымырхыз.
– Ибзиагәышьоуп! – ҿааиҭит иара, нас иаҳҿатәазгьы
рхы инҭеигалеит.
– Абри уагозаргь ижә, дад, ари ԥсаҭа бзиа иаҟара
ачеиџьыка змаз дыҟаӡамызт, ижә, уагааит аҭаххаргьы иара изы! — уажәы-уажәы саԥхьаҟа аҵәца даахо, ҭаха сиҭаӡомызт исҿатәаз ахаҵа... Аха саргьы иаҿаршәны стәан, нас иаҳа ианеилахаз иақәыршәаны саагылан, ашьаԥа зыдҟаҵалаз аанда иаваршәны ашҭа ахахьы сҿынасхеит... Уажәшьта ақәҵра сҽазыҟасҵон.
Сара анс сҳәаргьы, ас сҳәаргьы сгәы ихьу-хьууа иҭан литературатә журналк ахь ирысҭахьаз сҩымҭа. Ашә аартны ауада саныныҩнала, хҩык аӡӷабцәа рхы еидкыланы акаҳуажәга иҭаԥшуан. Аиқәаҵәа зшәыз аԥҳәызба лҽадцаланы ак лҳәон, уи – абзиабара аӡбаху акәзар ҟаларын, избан акәзар аҵыхутәаны имҩашьо еилыскааит уи илҳәаз ажәа: «шәеиқәшәоит». Ари абзиабара иахҳәаау жәабжьын
злоуҳәаша даҽакгьы: аӡӷабцәа агәалаҟара рыман, рхы-рҿы гьамгьамқәа аалашеит. Урҭ сара иахьақәскыз иацәыԥхашьазшәа ааҟарҵан, иаасхаҵгылеит.
– Сара шәеиҳабы дысҭахын, – ҿаасҭит атәара рыдҵо.
– Шәнеи, ихала дыҟоуп, – лҳәеит аиқәаҵәа зшәыз. Ашә анаасырт, аиҳабы ихала дтәаны, иҿаԥхьа иқәгылаз аԥшандага иҽаҭаны акы аҩра даҿын. Игәы иҭаз сыздырам, аха адәахьала даара дсеигәырӷьазшәа ааҟаиҵан, инап ауқәа ааирххеит аԥсшәа сеиҳәарц.
– Даара ишоуроуп, даара ишоуроуп! – аика аиԥш дҟаԥшьшьӡа уажәы-уажәы ичабра ихәда иныҵишьуан уи, – ииашан иҳәеит уара уфырхаҵа, – сҩымҭа иалоу афырхаҵа ихьӡ ааигәалаиршәеит иара, – ауаҩы адәы дзықәу иԥсы шҭоу ҳирбаларц мацараз акәӡам, иара иҟазаара аԥсҭазаара ишаҭаху еилаҳкаарц ауп.
Сара аҟаԥыҳәа еилыскааит сҩымҭа рҽхәашәа, иареи сареи хәыҷы-хәыҷла иҳабжьалаз аимак дацәыбналарц шиҭахыз.
– Ииҳәо шәгәы иахәеит, ус анакәха...
– Ааи, ҳәарада! Узымтәои, мшәан? – атәара азин насиҭеит аҵыхәтәаны, – мышкы зны ихьшәашәарахап ҳәа угәы иаанагару?
– Сеидру! – ҿаасҭит сазымхәыцӡакәа, избан акәзар сҩымҭа алацәажәаразы исиҭаз аҽыҵга хәыҷыишызбоз деиҭаҩсырц иҭаххеит.
– Ихьшәашәамхар иабацои, аха абри сыззааз аус хәшәыс иаҭаху ҳәа акгьы сзеилымкааит.
– Ус анакәха, иаартны ҳаицәажәап, саргьы маҷк аҟара сыццакуеит, аха, – исааҭ днахәаԥшит иара. – Уара ишуҳәогьы ихәыҷӡам уҩымҭа. Аҳы маҷӡак шәҟәыҩҩ бзиак
иҩымҭа ааугәаланаршәоит, агәы – Фазиль Искандер иҩымҭа. Иугәаларшәеи, Фазиль ифырхаҵагьы агазет аҿы аус иуеит; уара уфырхаҵагьы уаҟа аус иуеит. Фазиль иҩымҭаҿы зегьы зҿу абӷаџьма аиҵааӡара ауп, уара уҿы аиныхрақәа раныхра ауп.
– Уи ала иуҳәарц иуҭаху сзеилымкааит!
Уаангыл, саналгалак иацуҵап! — инапы насықәырхханы сааникылеит, – аха уи азхаӡом. Абраҟа иаԥхьаз аҷкәынцәагьы саргьы ҳгәаанагара еибаҳҳәарц ҳанеиқәшәа, абра сыҩнамгылааит мцны исҳәозар,акыҳазкылсит.
– Иарбанушь уи?
– Умццакын! ажәжәаҳәа иқьаадқәа днарылалан, дҿагәаҿасуа акы днаԥхьеит: «Инеизакны иаагозар ареалисттә типқәа амодернизациеи астилизациеи рызууп».
– Сара сгачамкны сышихәаԥшуаз саанхеит. Ихы-иҿы сахьаԥхьоз ицқьаӡа ианысхуан уи иихәаз ажәақәа рҵакы шизеилымкаауаз, уи акәхап, арҭ ажәақәа рҵакы рҳәараҿы фырхаҵарак ааирԥшызшәа зибоз.
– Еилыскааит! – сҳәеит сара. Аха сара изхысҳәааз зынӡаск даҽакын, иара изхиҳәааз акәӡамызт.
Астол иаҵаҟаҵаз акнопка днақәыӷәӷәан иааҩналаз аԥҳәызба лнапы ианиҵеит аԥшьбатәи апапка иман дылбаарц. Уи ихьӡ имҳәаӡеит, аха аԥҳәызба лхала илдыруан дзусҭаз – ихаҭыԥуаҩ иакәын. Дыҩналаанӡа избеит ихы. Уи ҿыц игылаз амза асахьа анын. Убасҟак иччон, илахҿыхын, угәы иаанагарын, абри анымыччо аамҭак ыҟоумашь ҳәа, аха зегь акоуп ҵыхәа-ԥҵәара змамыз абри аччараҿы хазы, аҽыҵәахны икҿатәан ҳарамрак.
— Уго-уааго уҳаргәамҵит, аха иамуит, Мкыд. Араҟа иуарҳәазар акәхап, иагу ҳәа ҳгәы иаанаго... Абар иахьыҟоу,
– иҳәан дҟьашьыр ҳәа дшәозшәа иҩ-нацәак рыла ахы ианкны апапка иаагәылхны иаасиркит, – уеиҭахәаԥш, издыруада арҽеира ауазар...
– Амшә, ахышә,агәышә, атрашә, аԥшьшьапык.Схаҿы исзаагомызт арҭ зегьы. «Усс ирымоузеи, ухаҵкы сцеит амодернизациеи астилизациеи сара сҩымҭаҿы! Иҟалап аҟазара агзар? Аха уи згым ааҩымҭа ҟалахьоума? Ҟоҳ, иҟалалакгьы ҟалааит, даҽаӡәгьы исырбап» ҳәа сгәы иҭакны, сандәылҵуаз сгәы хьанаԥссарц исдыркыз ажурнал аномер ҿыц сахәаԥшуа, сшьаҿақәа иаарыгырхо снеиуан. Ажурнал аатуан аредактор иповест «Амцеи ауааи» ала. Уи абжеиҳара иара иагеит. Нас ианын ихаҭыԥуаҩ иажәеинраалақәа. «Сареи, бареи, аиашеи». Урҭ рышьҭахь ҩыџьа-хҩык рықәгылара хәыҷқәак ыҟан. Аҵыхәтәантәи адаҟьаҿы ианыз аинформациа иарҳәон ашәҟәҭыжьырҭаҿы аредактори уи ихаҭыԥуаҩи рышәҟәқәа шҭыҵыз, ари – алитература иагаз аиааира дуқәа ишреиуоу, лассы ишаахәатәу.
Ажурнал шысҩыҵракыз аусураҿы схалеит. Ԥыҭраамҭак аӡә ииҳәо смаҳауа, иҟаиҵо сымбо сыҟан. Сима ашә аалыртын, даагылеит.
– Ак шәасҳәарц сҭахын, – илҳәарц илҭахыз дахьымӡацкәа аххаҳәа ателефон абжьы геит.
– Ааи, сара соуп! – ҿаасҭит сыжәла даназҵаа. Амц сызҳәом, маҷк сгәы аазырхаҵашәа иҿаасҭит, изызӡари, ажурнал аҿы сгәы ахьындырхаз иазхәыцны бзиарак сарҳәарц рҭахызар ҟамлои ҳәа сыӡбеит.
– Уара уакәзаргьы, иудыруазааит, – нҭаҩит ателефон, – абарҭ ҳара ҳгәаҟрақәеи ҳаԥсыжрақәеи урхыччаны газеҭ заҵәык иҳамоу аҿы иааубалак анҵаны аҭыжьра уанаҟәымҵ,
ҳара ҳрыцҳара ухы инақәыршәны иааиҟәнажәоит. Ухы уҭахызар усҿамҳацәан! – атрубка шнықәиҵаҵәҟьаз аки-акиҳәа ицәыҵаҳәҳәо иалагеит.
– Ак шәасҳәарц сҭахын, – иҿыцӡан далагеит Сима ашә дахьылагылаз, нас ажәақәак лҳәан дыдәылҵит. Ԥыҭраамҭак ацәа салазшәа стәан, схы ҭууа иҟан. Аҭак аҳәахагьы симҭеит, смырцәажәаӡакәа атрубка нықәижьит. Аҵыхәтәаны ауп ианыздыр Сима уск аҵыхәала дшыҩналаз, илҳәаз закәхари? Саадәылҵын уахь сҿынасхеит.
Аредактор икабинет аҿы уажәы-уажәы аусуцәа аизара иаҿын. Иахьырԥшааз сыздырам, аха иаалырҟьан акасҭиумқәа ршәырҵеит, агалстук ҟьаҟьқәа рыхәда иахарҵеит. Излеилыскааз ала, хыхьынтәи еиҳабык даараны дыҟазаап. Ажәабжь ҿыцк иҳәараны дыҟоуп рҳәеит. Аредактор аиҳабыра рахь дасын аизарахь акьыԥхьыҩцәа ааԥхьатәу иааԥхьатәыму ҳәа данҵаа, урҭ рааԥхьара азин ирҭеит. Иҟаларызеишь, анаџьалбеит ҳәа итәан зегьы. Афрына иҭатәазша ахәхәаҳәа рхы-рҿы аԥхӡы ықәланы, иҳәазо ргалстук иналашьшь ицон.
– Иҟалеи уара, галстук ажәык узымԥшааӡеи?! – аҽԥныҳәа насиҭеит аредактор, – есымша уҷкәыноу џьушьома? – Сыҷкәынаӡам Рамиз Рамиз-иԥа, аха макьана
ԥхынроуп, ашоура сакуеит.
– Ҳара ҳамкӡои?
– Шәамкуазар акәхап! – сыбжьы иаҳа иаармаҷны,
аҭак аҟаҵарагьы оумак исзымгәаӷьыкәа, сынцәыҵаҟәынд-ҟәындит сара. Еиҭагеит ателефон абжьы.
Рамиз Рамиз-иԥа ԥыҭраамҭак ихы-иҿы зегьы ателефон иазышьҭны дӡырыҩуан, нас, ашьшьыҳәа инықәиҵан, ателефон дахаҵгылашәа даагылеит.
– Баша иаҳхаҳҵеит, – ҿааиҭит игалстук рҽеиуа, – уахьынтә аӡәгьы дааӡом, иҟалаз уи ауп, – днақәыӷәӷәеит аредактор Ҭамшьыгәи Кытеи ҳәа ҩ-милаҭк иреиуаз шьоук еисызаап, ҳаргьы иаҳхароу ыҟам џьушьома, аиҩызара иазкны адаҟьақәа лассы-лассы иҟаҳҵаӡом!
– Итәаз ргалстукқәа инарыха-аарыхан, рыхәда аԥсы адыргеит.
– Еимаркзеи иҳәа? – иаҳа ибжьы налеиҵеит Алексеи Синаҭ-иԥа, апарторганизациа амаӡаныҟәгаҩ..
– Сеидру еимаркыз, дыԥҳәысуп, рҳәеит, – аҭак ҟаиҵеит аредактор.
– Нас амилаҭ ирхарои? – иҽналеижьит ҭынч итәаз Кәыбрыц.
– Уара убз ҭакы, – днеицрашәеит Рамиз Рамиз-иԥа, – аиҳабыра ирҳәазар, арҭ ирхароугьы акыҟамкәа аурым.
– Аԥҳәыс деимазкыз ауаа, дара ҟәышзар иаангылоит акәымзар, амилаҭра иааннакылома? – дҩаҵҟьеит Кәыбрыцгьы.
– Урҭ анеисуаз милаҭс изеиуаз рзымдыруазаргь ҟаларын, – саргьы сыԥсы насылалан, сажәа наласҵеит.
– Ауаҩы – дуаҩуп, уи ацәгьеи абзиеи дрықәымшәар ауӡом, убри аминуҭаз иара ихы ишаҳәо дныҟәоит, – аиҳарак ус рҳәозшәа аниба акәхап, ацҳа ҭакнаҳа аиԥш ибжьы ҵысҵысуа инарылаҩит Сиуарна.
– Акымзарак сыздырӡом, – уахь ихы наирхеит аредактор, – уаҵәы ҳгазеҭ аԥхьатәи адаҟьаҿы иҭбааҭыцәӡа, жәохә кәадрат аура аманы, убриаҟара аҭбаарагьы, – ианызароуп урҭ аҩ-милаҭк иреиуоу ҩыџьа аусуцәа бзиақәа ангәыдеибакыло рсахьа, убри иаҷыданы, иахьаҵәҟьа аиҩызара иазкны акәакь ҟашәҵа, ишәыӡбы акәкәҳәа иҿызҭуа ахқәа! – иаҳа-иаҳа ицәалашәарақәа шәҭуан иара.
– Адырҩаҽны «Ашырԥазы» актәи адаҟьа аатуан, ауаҩы ижәҩа иқәзар изышьҭымхуаз анбанқәа рыла. Урҭ еицҿакны ирҳәон «Аҳәынҭқарра иаҳҭап аиҩызара рацәаны» ҳәа. Уи аҵаҟа ианын ҩыџьа рсахьа, актәи ихьӡын Џьигар. Кәымпыл, иаҵаҩыз излаҳәоз ала, аҩнаргыларҭа акомбинат аҿы еидарашьҭыхҩыс дыҟазаап, – ихы-иҿы ҟьаҟьан, иблақәа ҵыӷәӡа зқьышәқәа ааигәазтәыз Џьигар ибла дхыԥшылон, насгьы, сыԥсымзар уи иблақәа иаартны ирҳәоз акакәын: «уԥсцәаҵухааит, ианбыкәыз уареи сареи ҳанеиҩызцәаз, усҟак бзиа субозҭгьы, сыԥшааны аидара сыцшьҭумхуаз!» Џьигар иакәзар, – ихы-иҿы 0ҭәааны иҟан, уи иблақәа ирҳәон: «Иухьи, сашьа ҿыц аидарашьҭыхра ада акгьы уамаҭәамзар, сара ауараш зҭиуа сҿы усс иумоузеи. Уара уԥарақәа ԥхьаӡаны иуфоит, сара исхароуи?» Уи аҵаҟа ианын х-қәгыларак: раԥхьа дықәгылон аконсервтә зауад аусзуҩы, нас – анаукақәа рдоктор, уи ашьҭахь – ашәҟәыҩҩы. Убырҭгьы аиҩызара закәыз атәы инарҭбааны иалацәажәон.
Сара агазеҭ ахы инаркны аҵыхәанӡа сахәаԥшны снахысит, убри аамҭазы Кәыбрыц иаԥхьа итәаз аԥҳәызба лажәеинраалақәа дырзыӡырҩуан. Лара маҷк дахьыԥхашьоз акәхап, уажәы-уажәы лыԥштәы аалԥсахуан. Сара уи илҳәоз омаӡак сырзыӡырҩуамызт, аха дзыԥхьоз ажәеинраалақәа шамахамзар зегьы рҿы еицамкуа исаҳахьан ажәак: «сбылуеит». Аиашазы, дқәыԥшын лара. Ахьаԥштә змаз лыхцәы ҵакын, лыблақәа ҭбаан, иҵлашаан, лхы-лҿы еизыхәхәаны, лқьышәқәа шьаданы, лыхәда ҳарак ҵҟәашааӡа дтәан, ажәҵыс еиԥш лажәеинраалақәа дрыԥхьон. Избон Кәыбрыц уи дылзыӡырҩуашәа шыҟаиҵоз, аха акгьы иаҳаӡомызт. Дҵәии-ҵәиуан. Аҵыхәтәаны, сгәы сҽанӡамкәа лажәеинраала даалгеит:
...Иқәыԥшуп, аҳра руеит, –
Сара сахьыҟоу сбылуеит!
– Аҳра зуаз дызусҭаз цқьа исзыгәнымкылеит, аха еилыскааит, – дыблыҵәҟьон лара. Лажәеинраалақәа ахьықәыз алҩаҵә рхылзз ицозшәа збон. Убри аамҭаз ӡӷаб хәыҷык ашә ааимылԥаан, дкәаԥ-кәаԥуа, дыԥхашьаԥхаҵо Кәыбрыц дынидгылеит.
– Баба, ҵаҟа мама дузыԥшуп! – лҳәеит лара, нас ишызбоз астол иқәыз ажәеинраалақәа алҩа нырхыҵны ицеит. Уажәы Кәыбрыц иакәын аԥштәыԥсахра иаҿыз. Иаԥхьа итәаз аԥҳәызба лажәеинраалақәа рыԥхьара далганы, тынч деилганы дтәан.
Сара аԥшаҳәаҿы саннеи, ашоура маҷк еиқәтәахьан. Аԥшаҳәаҿы иага ишоуразаргьы, амшын уԥсы унаргоит. Заҟа ишаноузеи араҟа уқәгыланы уаныԥшуа. Хыцәхәыц, иҟаԥшь-ҟаԥшьӡа амра иашәны аԥсшьацәа цоит-иаауеит. Аҷкәынцәеи амшгацәеи урҭ ираԥхныҩло ирышьҭоуп. Иачҳауазеи уҳәарауазеи ақалақь хәыҷы! Аԥсшьацәа – шамахамзар ҳәсақәоуп, урҭ ирыцныҟәо ахацәагьы иахьаанагаз сеидру, сара исымбаӡац – аҩадантәи иаазар ҟалап. Рыҳәсақәа рыцҳа, зыҭра ларҟәны иҟазҵаз ажәҵарақәа реиԥш ргәы ҭыԥо итәаны иԥшызар акәхап уаха-уаҵәы иаап ҳәа, аха урҭ рхахәқәа рыжәҩахыр иқәыжьны, аҵыхәтәантәи амодала рҽеилаҳәаны, рыблақәа ҭыҵны ицарашәа, икамкамуа ԥсшьара иаауа аҳәсақәа ирзыԥшуеит.
Угәы иаанагап, урҭ ара асуа аҳәсақәа рыԥхьаӡоит ҳәа.
– Сара, амшын иалахалаз ацҳа иамаз аихатә быркьыл сыҽнадҵаны сгылан.
– Аилақь! – ҿаалҭит ипылтыҟсаӡа иҟаз ԥҳәыск даасыдгылан. Сара сыббаӡа сылҿаԥшуан.
– Изакәи? – ҿаасҭит сара.
– Удагәоума! – дынхьаԥш-аахьаԥшит лара, – аилақь! –
нбан-нбанла ишаны иҿаалҭын, варала даагылт.
Сара сцәа сынҭасит.
Лара ихәаԥӡа иҟаз лызнапык аашьҭылхын, ллымҳа ахаҿы
инадкыланы иаалырҵасын, лҿыналхеит. Иаанагоз еилыскааит, – аҽада ҳәа акәын, аха уажәраанӡа дзышьҭаз акәын исзеиламкаауаз.
– Издыруада сылгәаԥхазар? – сгәы иааснаҭан сналышьҭаԥшит, аха ари аҩыза абзиабара убахьоума, ианеиҵаха сара саасҭа ҩынтә деиҳабын, насгьы лшьапқәеи лӡареи дугәаԥхартә дыҟамызт.
– Дызусҭада уара улаԥш зыдхалаз? – исаҳахьаз бжьык слымҳа инҭасит. Санаахьаԥш, Антон Антон-иԥа, – аԥхӡы иҿашы, иамихыз ибланарԥшыгақәа рахәыц ҟаԥшьыла ихыркыз чабрала ирыцқьо дгылан.
– Ҟоҳ, анцәа иџьшьоуп уахьсықәшәаз – «Уара» ашҟа сиасны сааиԥылеит.
– Суҭахызма?
– Ушԥасҭахым!
– Иҟалеи?
Сара иҟалаз цқьа исымҳәацкәа Антон Антон-иԥа даалахҿыххан, снапы кны дсыхеит:
– Ухаҵазар дсырба, ҳлыхьӡап.
Сара схысхысуа уи слышьҭалан сҿынасхеит. Анс ҳҳәеит,
арс ҳҳәеит, аха дубар – даахә!
– Дышԥаушьҭи анс зҳәаз аԥҳәыс, – иҳәеит илахь еиқәышьшьы.
– Ааи, аха зынӡа дҿаасҭан! – оумашәа дызбон уи.
– Мамоу, мшәан, закәызеи узҿу, уи аилақь бзиақәа зҭиуа ԥҳәысуп...
– Уԥҳәыс аилақь лымаӡами? – ԥыҭрак ашьҭахь сыбжьы рхәыҷны иҟалаз дырны ҿаасҭит сара.
– Уаҟәыҵ, џьушьҭ, аӡә иԥҳәыс лзы аилақь дашьҭало убахьоума?
– Уаҳа иазууеи нас? – сгачамкны игәы сынкыдыԥшылеит. Антон Антон-иԥа дааччеит. Уи иччара ҩысҭаарыла иҭәын. Саргьы анцәа сишәихьеит акәымзар, уи акы дашьҭазар,
иззуҭахыда ҳәа изҵаатәума. Иззиҭаху иара диԥшаап. Идыруп акызаҵәык – аилақь – зда ԥсыхәа амам маҭәоуп, уи аԥҳәыс деиқәҟаца дҟанаҵоит.
Антон Антон-иԥа игәалаҟара ԥхасҭастәит, ҳәарада, уи акәхап, нас исеиҳәоз аказы мап скырц сҭахымхаӡеит. Акрыфарҭаҿы зегьы знык-знык ирылсызшәа рышьҭыбжьқәа ныҵыҩ-ааҵыҩуан. Уи иахьазеиԥшыз иҭартәаны ирымаз аӡаҿы аԥсыӡ ҟаԥшьқәа ирыхәаԥшуа игылан аҳәса-аԥсшьацәа. Урҭ рцәыҵаԥшышьеи, рхымҩаԥгашьеи рыла аҟаԥыҳәа иудыруан ахацәа рылаԥш иҵашәар шырҭахыз, аха итәаз ахацәа зегьы, цас ируазшәа, аӡәаӡәа рыдтәалан. Антон Антон-иԥа ушьҭан аҭыԥ нымхар ҳәа дшәазар акәхап, заа астол имҽхакны дтәахьан. Саргьы ашьшьыҳәа ивараҿ снатәеит агәҭахьы сыԥшуа. Амузыка азырҳәоз аинструментқәа ргәаӷ рымоушәа акәын ишырҿасуаз. Арахь саныныҩналаз уажәоуп, арахь – схы шаҟәарц акгьы сыгӡам. – Унапы ԥҵәааит убри абарабан иасуа!
– Ҩ-помидорки ҩышә грамми? – ҿаалҭит ахәҭаҩ дшааҳадгылазҵәҟьа. Дыццакуан рыцҳа.
– Мап, мап! – иҽынаҿаижьит Антон Антон-иԥа, – иахьа аԥара сымоуп!
– Ус акәзар – ишәҭаху шәҳәа.
Уи ахәҭаҩ иҽлыдишьыларц шиҭахыз ҩашьомызт, ихы наирҵысын, иварахь дааскьеит.
– Абри! – иҳәеит афатәқәа зныз ақьаад инацәа нақәикын. Нас даҽа хынтә-ԥшьынтә раҟара, – абри, абри, абригьы, – ҳәа акы лирбақәон. – Амала бласны, – ҿааиҭын, афатәқәа рыхьӡ ахьаныз лзырбоз инапы лызқәа инахьишьит. Лара дыччеит, аха уи зегьы башан, лхы-лҿы иаанагон «уԥсцәа ыҵухит» ҳәа. Иара иблақәа цырцыруа даасҿаԥшит. Акгьы имҳәаӡеит ажәала, избан акәзар иблақәа (урҭ асаркьа шрымазгьы иаԥыргеит: снапы ахьахьысшьыз убама?
– Ҳаҭамзааит, аха астол шәмырхиацзар, аҭыԥ, зламаҷу ала, ҩызара шәзааур ҳҭахын, – дааҳхагылт ԥҳәыск.
– Ишԥаҟамло, ишԥаҟамло! – днырхаҵгылеит Антон Антон-иԥа. Урҭ анаҟа аӡы иахагыланы иԥшуаз ракәын. Азҵаара ҟазҵоз лгәы иақәшәаз аҭак анлоу, ҳаргьы ибзиан иҳаҳаратәы, насҭха игылан иԥшыз лҩызагь илаҳаратәы ҿаалҭит:
– Бааи, арахь, Нина, ауаа бзиақәа макьанагь иҟазаап!
– Ауадҳара ҳзааг, ахәҭаҩ! – наҟтәи акәакь аҟынтәи хаҵак ибжьы гон. Урҭ рыварахь даҽаӡәы чқьыԥла ачанах дасуан – афатә изымхеит, ма арыжәтә.
Нина захьӡыз данааҳадгыла, ҳалгәалалыршәарц лҭахызшәа днаԥшы-ааԥшуа, днатәеит.
– Сара Лена сыхьӡуп? – лҳәеит раҳа агәаӷьра змаз аԥҳәыс. Лена лых пату ақәҵа сывараҿ лҭыԥ аанылкылеит.
Уи лхы-лҿы амра иашәхьан, аха илашан, лыхәда ҳаракын. Лӡара еихатыр, леиҿкаашьа... даара ибзиан.
Ахәҭаҩ, иҟалаз оумашәа ибаны, афатәи ажәтәи нықәлыргылеит. Апҟаҩҳәа абарабан ду амгәа дҭасит аӡәы, нас амузыка иҿыцӡан иалагеит. Аԥаҵа ҩеижьқәа зҿаз хаҵак ичабра иџьыба иааҭыганы, ашҭа инықәиршәын, дахакәашо даақәлеит. Дзыдтәалаз аӡӷаб уи акәашара шылзымдыруазгьы, мчыла днаиргылан, днықәиҵеит. Акака аанаҳкылеит...
Акәашацәа ҳанрыхәаԥш, ахаҵа итәӷәқәа еимырҿаҿо ачабра ахькаршәыз адгьыл ахь иқьышә анашьҭра даҿын. Амузыкарҳәацәа ракәзар, уахада урҭ аинструментқәа рҭахымызшәа, ишрылшоз иаҿасуан.
– Анцәа иныҳәааит ари адгьыл! – ҿаалҭит Лена.
– Аԥсны ныҳәаз, нас! – днадгылеит Антон Антон-иԥагьы. – Изахьӡузеи Аԥсны? – ари ажәа акыркырҳәа дарччеит
Нина.
– Изахьӡузеи, абра ҳахьынхо иахьӡми? – инышьақәсырӷәӷәеит саргьы.
– Абар ҳаԥсшьара нҵәоит, аха Аԥсны ҳәа ҳмаҳаӡацызт!
– дахьыччоз аалцәымыӷхазшәа ҟалҵеит Нина.
– Ҳара ҳзын зегь акоуп! – ҳалзыӡырҩырц наҳадылҵеит Лена, – аӡә акала иҳәоит, даҽаӡәы даҽакала, урҭ ҳара хьаас иҳамаӡам, ҳара иаҳҭаху ажәа ҟәандеи абзиабареи роуп, ус
акәӡами, Нина?
– Ус ауп, ус ауп! – уи дақәшаҳаҭны дааҳҿаԥшит Нина, –
шәааи абзиабараз инаҳкылап!
– Абзиабараз! – иҳәеит Антон Антон-иԥа уиаҟара игәы
азҭаӡамкәа акы иҿыԥшылара ааицанакын.
– Оо, иааит, иааит! – дҩаҵҟьеит Лена, шәгәы иалымсын, шәкажьны ҳахьцо, – ажәжәаҳәа адәықәлара лҽазыҟалҵо далагеит.
– Ҳаилышәкаа, иҟалозар Қарҭтәи ҩызцәақәак ҳамоуп, урҭи ҳареи ҩышықәсоуп Аҟәа ҳаиқәшәалоижьҭеи, абар ашә илагылан иахьааԥшуа, – аҩналарҭахь ҳанхьалырԥшит Нина, нас аттаҳәа рнапы ааҳамырхит.
– Бзиала шәаабеит Москва! – еицырҳәеит иццакы-ццакуа ҳныжьны ианцоз.
Сара сыблақәа ҭаа урҭ ахьцоз срыхәаԥшуан. Сыԥсахы ааины сыхәда икылагылан Акәашара иаҿыз ачабра қьышәла ишьҭыхны, аҵәца ихы иқәыргыланы астол дықәгылахьан. Антон Антон-иԥа исаркьақәа афақь рҿачызар акәхап, иблақәа узырхыԥшылаӡомызт. Уи ихы дамыхәо ижәызшәа, дҟәызгаӡа астол дықәыԥшуан.
Анцәа иџьшьоуп, ԥша хәыҷык ааҳаласит. Хәыҷӡак ҳаԥсы ҳнаргазшәа збоит. Уажәшьҭа акгьы ҳахьӡом, уажәшьҭа иаҳхыԥсаауеит зегьы.
– Иаажәып, Антон Антон-иԥа, акгьы мҳәаӡакәа! – инацысҵеит аҵыхәтәаны.
Убри игәы ааннакылазшәа збеит. Акгьы имҳәаӡеит, аха иқьышә аақәац-қәацеит...
Ашьыжь сангыла ауп ҳаҩны асас дшаҳҭаз анеилыскаа. Аха, ҳасас, санхәа Шьушьа лакәын, уи лиарҭа ҟаҵаны, адиван ахаҿы лхала, дкәаҩӡа ҟәардәк дықәтәан.
– О, шьжьбзиа, Мкыд! – ҿаалҭит сшылбазҵәҟьа, – зынӡа ҳаухашҭит ҳәа сыҟоуп, аҩныҟа унеиӡом!
– Снеир сҭахгәышьоуп, ди, аха аамҭа мыжда сымам.
– Саҭамыз, аха арыжәтә анужәуа, амҩа уанықәу аума? – иахатәи сҩыжәра аҵәы налалҵеит санхәа.
Иага ус иҟазаргьы, уи сара сзын ацәгьа лҭаххозма, сӡамҩа «аҵәах» аахлырган, дахьыҩагылаз деиҭанатәеит. Сара издырит уи чмазарак дшаанацаз акәымзар, аҩны илымоу аԥсаатә ааныжьны џьара дыԥхьахьоума! Аҟызқәа, акәатақәа, акәытқәа... Ирҩаны иуҭахума, иҵааны иуҭахума? Асуԥ алырхуеит, ажьҵаа алырхуеит, акатлет, ахәша алырхуеит, уазхәыцуа уҿааухар, абри ашәгьы иара иалырхыз џьушьап. Амала, уаннеилакгьы ихиоуп афатә. Уажәы агәылацәа изларҳәаз ала, Шьушьа лыҩнаҿы зегь иреиӷьу афатә зызцәырылго абригадири амаҳәи роуп. Егьырахь – Антарктидантәи асас дылзааргьы инамыцхәны акгьы цәырлгаӡом. Лхаҵа Аҳмаҭ иара итәы идыруеит – уажәы-уажәы астол дықәԥшуеит, уажәшьҭа ихиоуп анааигәахәуа, ихы ларҟәны графинки еирыӡки аашьҭԥааны аҩны днавагьежьуеит. Аҩи ауаткеи ахьизгылоу аҿаԥара уныҵалар, – ицқьаӡа угәы ааҟанаҵап. Изхысҳәааз, Шьушьа лоуп.
– Иҟалеи, акыр баргәамҵма? – хьаас иҟаҵаны снылҿаԥшит.
– Сыбла алашара амҵәо иалагеит, нан! – лхы лнапқәа нықәылшьын, лыхцәы аалырҽеит, – ашьыжь абраҟа анализқәа рысҭароуп.
– Уара утәқәа ак рмыхьуандаз амарџьа, сара стәқәа ирыхьлакгьы!.. – ала кыдҟьо, аҳәа кыдҟьо дааҩналеит Кадифа – сара сыԥшәма.
– Ус бымҳәан! – иҵысҵысуа, ираҵәан илкыз лҭаҷкәым ҭынч дахьтәаз лшьамхы инықәлыкшеит Шьушьа.
– Дбыцхраарауеи, нас?! – лан лахь дынхьаԥшит Кадифа.
– Аеҵәа кыдиԥаауазаргьы быздырӡом! – ҿаалҭит санхәа.
Ирҳәақәоз сара исыфеидаӡамызт. Ашьыжь, асааҭ жәба
рзы аиҳабыра рҿы снеир акәын. Арахь ақәоура иалагеит. Иацы излеилыскаахьаз ала, аиныхра аҵыхәала изҩыз астатиа иазашшуан.
– Аеҵәа кыдиԥаауандаз сара избахьазаарын, – сара сышҟа даахьаҳәит Кадифа, – ашьыжь аполиклиникаҿы ҳныдгылоит, анализқәа ҟаҳҵароуп, – насҿалҳәеит аҵыхәтәаны. Сара сыбӷа шшара ааԥҵәаз џьысшьеит, – аиҳабыра сыԥхьоит сҳәар – уажәраанӡа исзылҳәоз зегь ҵабыргхоит, – Шьушьа лҿаԥхьа ахаан схы сызмырқьио сҟалоит, ус акәымкәа аполиклиникахь сцар – сагхоит, жәба рзы дыҟазароуп ҳәа сгәысҽанырҵахьеит.
– Ус анакәха, ҳаццакып, ашьыжь исыԥхьоит! – санхәа илаҳаратәы Кадифа иналықәҿысҭит.
– Сара стәқәа раан уара есымша џьара иуԥхьоит! – лыбжьы ааҭылгеит лыӡӷаб.
Аҭак ҟамҵаӡакәа ӡы-ршык снахәан, ашә ахь сеихеит. Аҷақ-аҷақ ҳәа асааҭ абжьы саҳауа салагеит. Зегь рыла ҳманшәалахагәышьар, ҳахьӡоит, аха иабаҟоу, Кадифа дыццакуам, арахь – икыдхаҽа ақәоура иаҿуп.
Амашьынақәа ракәын – инҵәеит. Ҳаибарххо ҳцоит. Уажәы-уажәы сналҵәраан амашьына саԥылоит, – уаҳа умԥсит, ауаа бахҵәаӡа, рсигарқәа хәхәаӡа аҭаҭын иахо, ргәы алаҟаны, амашьына иҭатәаны ииасуеит. Абжьааԥны исыҳәалозгьы аӡә дсымбеите! Ԥсарак ҳнамҵагылеит, уаҟа иаҳа имаҷаны ақәа алсуан, аха иалсуаз зегьы ҳәынҵәазаарын. Аԥса иалачыз асаба зегьы ақәа иаманы илеиуан. Уажәшьҭа иԥаҳкуа ҳәа акгьы ыҟаӡамызт. Ҳҿынаҳхеит.
Аполиклиника ашә ҳанынхыҵ, Шьушьа даангылан, лылабжыш аауама уҳәартә аччара далагеит.
«Ари анцәа дишәихьеит акәымзар, дааласыр, саргьы сус сахьӡар здыруадаз!» Сгәахы ԥыжәжәо лмахәар ааныскылт.
– Маҷк бааццакыр амуӡои? – ирхаан исҳәозшәа игәы иаанагар алшоит аӡәы. Избанзар сыбжьы сырԥшқеит, схысҿы гәнаҳак ықәсымҵеит, аха сгәы, – сгәы ҿаҳәатәханы аполиклиника акоридор иҩнан.
– Иҟаҳҵои? – ҿаалҭит даасҿаԥшын.
– Ишԥаҟаҳамҵо, ауаа ҳнарышьҭагыланы анализқәа раҳамҭои?
– Иабаҟоу анализ, исхашҭит! – ҿаалҭит санхәа.
Сҿабырҳацәӡа саанхеит. Ашьҭахьшәа схаҿы сааины асааҭ санахәаԥш, жәба ҟалахьан. Кадифа деиҭаасҿагылеит.
– Уара есымша уццакуеит, уара иутәызар ус ҳахьӡомызт! – нас, дааҟәымҵӡакәа аҵәылаҵара даҿын, – аҳәсақәа
шыжәбац иҟоуп, рҽырԥсаххьоу џьышәшьома?!
– Шәнеины анҭ шәнарышьҭагыл, уажәыҵәҟьа сааиуеит! – ҿаасҭит сара, сагьындәылҟьеит. Ашә ааимԥааны ҳаҩны сныҩналт. Ацгәы анализ зҭаз абаҭлыка хәыҷы канажьзаарын иуадышххыра ишьҭан, егьи, асарнықьҭра акәзар, шьапыла иршәуа алахәмарра иаҿын. Ишԥазурыз, иаанхаз аашьҭыхны аполиклиникахь сҿынасхеит. Абар, абар санхәа дааигәахарц
акгьы лыгымкәа, снарыдыххылт.
– Абжа ҳадаҳкылаӡом! – ҿаалҭит зқьышә қәацәӡа
акылҵәара аҟынтәи иааԥшыз амедициантә еҳәшьа. Ҳаргьы ҳаахынҳәит.
– Мкыд, уара уус ахь уцагәышьа, – даасҿаԥшны инасыдылҵеит санхәа Шьушьа, ишԥазури, даҽазны саап!..
Сара мап-чап аҳәара салагар абра саҿахоит ҳәа сгәы иаанаган, сылахь ааиқәҵашәа «Абзиала» насҳәан, схы нарҟәны сҿынасхеит.
– Дышцо ббоу? – лнацәа насықәылкит Кадифа лан лахь днаԥшны.
Аиашазы саргьы сԥырны сцар сҭахын. Нас илҳәоз саҳаӡомызт, аха бзиарак шакәмыз здыруан. Ашьшьыҳәа исгәалашәоит саныхәҷыз ҳқыҭаҿы сызлацәаӷәоз акамбашьқәа рҟазшьа. Урҭ аҩны иадцаны наҟ, амхахьы ркацара даара ицәгьан. Сара акәаҭан скын, сааҟәымҵӡакәа «адыжә» аархсыргон. Ҳцәаӷәо ахаҿы ҳаннеилак, скәаҭан аҿы аарҳәны, егьи акамбашь аканауахь инҭацалан, снарыҵаҟьон. Аҳаиуанқәа уҳәеит ҳәа, хыхьынтә аӡәы мчык нарылеиҵазшәа, рыхқәа шьҭыхны, наҟ-ааҟ ацәашьы кны аныҳәара иаҿу апап иеиԥш ртәыҩақәа хаххала иҭрысны рҿынархон. Ох, заҟа ибзиазыз есымша аҩныҟа ҳаауазҭгьы! Урҭ рыццакра маӡас иамаз аилкаара мариан, – аҩны ашьҭахь ҳара иаҳцәаӷәаӡомызт. Уахь ашыла аҵыӡәӡәарахи, ахзи инаркны икарымҭәоз иарбаныз! Убри азын ауп аҳаскьын кымфыфылӡа, аԥшқа иԥаҷаҷар аиԥш изыҟалоз. Саргьы сҳарамӡамызт – аҩ-камбашькгьы нықәсҵан, зхы рсаз ауаҩ еиԥш, адгьыл пашәӡа ирцәит, идырбзеит, аха, зегь акоуп, иааҳәны аҩныҟа рхы андырхалак, абна ҳаԥсы наган ҳқьышә нықәаҳшьындаз ҳәа рҳәозшәа збон...
Саргьы иаҳа-иаҳа уи аҩны сазааигәахон.
– Уҳашьҭуам! – рҳәеит аҩналарҭаҿы.
– Сшәышьҭуам, аха Маркәаз Хаԥыц-иԥа дсыԥхьеит.
– Абар ателефон ахьыҟоу, уизас! – ихы-иҿы гьежьӡа
аԥенџьыр аҟынтә даасҿаԥшит амилициа рформала еилаҳәаз арԥыс.
Инацәа зқәикыз абудка сынҭалан, аномерқәа лҭасԥсеит.
– Сӡырҩуеит! – лҳәеит ӡӷабк, абыржә агара иаагарҵыз ахәыҷы ибжьы лхаҵаны.
– Сабананагеи, мшәан, Маркәаз Хаԥыц-иԥа иакәӡами? – Ааи, иара идкыларҭа ауп! – лҳәеит аҭакс.
– Дсыԥхьахахьан, ари зҳәо Мкыд Ӡыркәи-иԥа соуп,
агазеҭ аҟынтәи.
– Издыуеит, издыуеит! – нас атрубка нықәылҵан,
дныҵашәкәеит, аха оумакгьы мҵыцкәа, – альльо, – «л» мцхәы ирԥшқаны атрубка иааҭыҩит.
– Сӡырҩуеит! – сҳәеит сара, сымӡырҩыр сабацахуаз, – ааи, издыруеит ишнеитәу, аха ара итәоу соурыжьуам.
– Оо, уи мариоуп, – лҳәан, атрубка нықәылҵеит. Сара схарахаԥшуа аетажқәа снырхалан, адкыларҭа ашә аасыртит. Аԥҳәызба «Боржом» ҳәа зныз аԥаҭлыка аалыртын, цахала уаҩҵас ирыцқьаны, агәҭан иаҿаз ашә дааханы, егьи луадахь дныҩналеит. Дандәылҵ исацәажәоз лара лакәын – лара уамаӡакгьы дыԥшқаӡамызт, иԥшқаз лыбжьы акәын. Уи лылахь, лыџьымшь, лыблақәа, лқьышәқәа уҳәа зегь рҭыԥ аҿы иҟан, хазы-хазы иугозар иԥшӡан, аха иаҩцан лцәажәашьа, дымҵысӡакәа лныҟәашьа уҳәа хаарак лыҵамкәа дҟарҵон. Сара агәҭа иаҿаз ашә скыдԥшылон. Ус, ахаҿы иамаз алампа лацәҟәеит. Амаӡаныҟәгаҩ ԥҳәызба диашаӡа дҩаҵҟьан, абжьаратәи ашә ааимылԥааит, аха цқьа дыҩнамлац шысҳәоз, даагьежьын, арапорт лҭиуазшәа лҽыриашаны саԥхьа даагылан, ауадахь амҩа слырбеит.
– Шәыҩналар ҟалоит! – лҳәан, даҽа ажәак ҳәатәыс илықәшәар ҳәа дшәазшәа лҭыԥ ахь лҿыналхеит.
Маркәаз Хаԥыц-иԥа мацқьа-шьацқьа деилаҳәан, иҳәынҵәраҵәҟьагь акы еиԥшӡамызт, илахь инахыкны иқәыз ахахәы ихахәда аҟынтәи акәын иқәҳәаны ишаагаз. Инапқәа
ҟьашьыр ҳәа дшәаны исимҭазшәа збеит, избан акәзар, даасхаҵгылан, цқьа даасҿаԥшны, нас ауп дансеихырхәа.
– Ажурналистцәа ахнагалоит, аха асҵәҟьа смаҳацызт! – сымхахьы хаҳәк нҭаижьит.
– Убас сақәшәеит, Маркәаз Хаԥыц-иԥа, – саҭашәымҵан... – исҳәара сзымдыруа саанапырҟәыҷы-шьапырҟәыҷит ашә аҿы сахьгылаз.
– Аусураҿы адисциплина ыҟазароуп, уи ахьагхаз даара ишәарҭоуп, Мкыд, – ари ажәаҿы даангылт иара, нас ихы нарҟәны астол днықәԥшын, инациҵеит, Мкыд Ӡыркәи-иԥа.
– Ааи, ииашоуп, ус сыхьит...
– Убри ашьҭахь иҟоуп даҽа принцип хадак, иаармариан иуҳәозар, адемократиатә централизм захьӡу – аиҳабы ииҳәо аиҵбы изын изакәанзароуп...
Саҭамзааит, ус сыхьит, сақәшәеит...
– Адисциплина ыҟазҭгьы, – аҳәаха дахьымӡацкәа ателефон абжьы геит, – сӡырҩуеит, оо, апрофессор уоума? Уқьафқәа зеиԥшрои? – атрубка иҭыҩуаз иеимҳәабжьала дыздырит уи дызусҭаз, «дзааӡаз дрыцҳауеит» ҳәа ишьҭан ауаа. – Иҟои, нас, данбеиқәшәо? Ухаҵазар зегьы иргәаԥхартә, ҳаӷацәа зегьы рхы рыхнахыртә исызҩы. Ара идсыркьыԥхьуеит. Уажәы исызҳәом, ҳанеиқәшәалак цқьа ҳаицәажәап... – атрубка нықәицеит. – Сабаагылеи? – ихы насықәикит.
– Адисциплина ыҟазҭгьы шәҳәеит, нас ателефон абжьы геит.
– Ааи, ус сҳәеит, аха... – Даанаԥшы-ааԥшит. Ишихашҭыз еилыскааит.
– Адисциплина ыҟазҭгьы зегь ҟалоит ҳәа шәҳәарц акәын ҳәа сыҟоуп, – сицхраарц салагеит еиҭах сара, уи аҩыза уаанӡа ишиҳәахьаз схашҭызшәа ҟаҵаны.
– Мап! – апҟаҩ ҳәа инапы нықәикшеит Маркәаз Хаԥыц-иԥа, – сара усҵәҟьагь сгаӡаӡам исҳәарц исҭахыз уара исгәалауршәартә еиԥш, адисциплина ыҟазҭгьы аиныхраҿы хышә-ҩык дыртәеит ҳәа агазет иануҵаӡомызт.
– Заҟаҩ дыртәада, нас? – ԥхьаҟа снеиҭаҵит сара..
– Сара соума узазҵаауа? – ҿааиҭит уи идақәа ихәда иалцаны, – заҟа дыртәеи умбои ҩышә-ҩык дыртәеит, – абар ақыҭа-уаа зегьы рнапы аҵаҩны иахьышьтоу! – иҳәан, ақьаад аашьҭыхны еиҭанықәиршәит.
– Сара аҵәуара саманакуа салагеит. Аҭак аҟаҵашьа сақәшәомызт. Убри амҭазы ашә ааимиԥаан, дааҩнашылеит Аду, насгьы дышиашаз Маркәаз Хаԥыц-иԥа ихы наиқәикит.
– Сара араион ахь сымцар ԥсыхәа сымам, қарҭынтә иаауазар, – уара урыцныҟәа, ҟоҳ, ара иҟоуҵои, Мкыд, – ихы наирхеит сара сышҟа, инапгьы насиркит. Маркәаз Хаԥыц-иԥа иҭыԥ днахҟьеит.
– Ишԥаҟаимҵо, – ацәажәаха сымҭаӡакәа днаҳԥыҩлеит нас – аиныхраҿы дахьыршьҭыз хышә-ҩык агазет ианиҵеит.
– Сара сакәзар, еиҳангьы ианысҵон, – ҿааиҭит Аду.
– Ааи, аха ауаа ҳазжьом, иҟам-ианым анҵо.
– Уара угәанала абри уаԥхьа иқәу ашшыԥхьыӡ зҩыз иаҳа аиаша рҩит ҳәа угәы иаанагома?
– Ажурналистгьы игәра гатәуп! Мшәан, уи азоума дзааугаз?
– Мап, мап, уиазыҵәҟьа акәым, аха аӡәаӡәала зегьы срацәажәарц сҭахуп, – иҽынкыло аҭак ааҟаиҵеит Маркәаз Хаԥыц-иԥа.
– Уи даара ибзиоуп, – иҳәан, дласны дындәылҵит.
Ҳара ԥыҭраамҭак ҿаҳҭӡомызт.
– «Боржоми» шәзаазгарыма? – диашаӡа ашә даалагылан, ҿаалҭит аԥҳәызба.
– Бысҟәаҵ, сбыҳәоит, – иҳәеит иара...
Амшә ахышә, аԥышә, аҭрашә, аԥшьшьапык...
Рамиз Рамиз-иԥа далашыҩкны ацәажәара даҿын. – Заҟантә ишәасҳәари, уара, жәытәҵас аусура ҟалом ҳәа. Цас исҳәаз џьызшьаз шәыҟазаргьы ҟалап. Иахьа зынӡа даҽа хырхарҭоуп иҟоу, џьым, – аиныхрақәа ирҿагыланы иқәԥатәуп, – аҵыхәтәаны хажәак иаҳа ибжьы нарҟәны иҳәеит иара. – Сгәы иаанагон ҟәшак ари аус иазаҳкыр иазхап ҳәа, аха ус иамуазаап, аҟәшақәа зегьы иара иазаҳкуеит иаҭаххар – даамақарит апартиа аҟәша аиҳабы днаиҿаԥшны.
– Саҭамыз, Рамиз Рамиз-иԥа, аха агазеҭ уи мацара иазкӡам, насгьы, изаҳамҳәари, аҩызцәа, – зегьы днарылаԥшит Алексеи Синат-иԥа, – аԥсуа ҵасқәа рҿагылара ҳшаҿыз егьырҭ аганқәа ҳцәеиҵахеит. Ачаи, аҭаҭын, ашәыр, ауҭраҭых... Заҟа хкы бжьаҳажьуазеи ҳаазқәылаз!
– Сара сгазеҭ ианысҵо уара хьаас иумкын! – ахьышәҭҳәа дааҵҟьеит аредактор, – хәыҷык ахақәиҭра зауз шәҟалақәазшәа збоит.
– Ари агазеҭ ажәлар иртәыз џьысшьон, анцәа иџьшьоуп изтәыҵәҟьоу иахьа иахьсаҳаз! – дымгылаӡакәа иажәа налеиҵеит Ҭандел.
– Ажәлар ртәы ахьӡуп, аха иҟазҵо ҳара ҳауп; иакәым акы анылар, – иаго хаҭала сара соуп! – икылкааны уахь днаԥшны ихы-иҿы ыреиқәаҵәаны ҿааиҭит Рамиз Рамиз-иԥа.
– Сара, – деиҭаҩагылеит Алексеи Синаҭ-иԥа, – апарторганизациа амаӡаныҟәгаҩык иаҳасабала, агазеҭ
чыдала аиныхра аҿаԥҽра азкра – залымдара дуӡӡоуп ҳәа исыԥхьаӡоит.
– Уиашоуп, Алиоша, ибжьы геит Кәыбрыц, – аиныхрақәа рҿы аҩыжәра уи ҿыц ицәырҵыз цәаҩа бааԥсуп. Ҳәарада, ажәлар рус ннархоит, аха агазеҭ ала иузынкылаӡомдара, араҟа араионқәагь аус руроуп, ақыҭақәа рнапхгаҩцәагьы. Ҳара ҳмилаҭ, усҟак ирацәаны агазеҭқәа рызҭыҵӡом, иҭыҵуагьы аиныхрақәа рҿаԥҽра иазаҳкыртә аиԥш. Агазеҭ, иаҩуазароуп иахьатәи ҳаԥсҭазаара аҭоурых.
– Баба, шәара ҳредактор цқьа дышәзеилымкаазшәа збоит, – ибаҩқәа аҿҿаҳәа ирцәажәо дҩагылеит Сиуарна, – аредактор иҭахуп ҳҵас бааԥсқәа рԥашә ыҵаҳхырц.
– Ҳаргьы иаҳҭахуп! – ахуҳәа инеиларԥсеит итәақәаз.
– Ишәҭахызар,ҳицхраап, ари иара ихала имыӡбеит, хыхьынтә иарҳәазар акәхап.
– «Ашырԥазы» ҭыҵуеижьтеи шәышықәсабжа ҵуеит, аха хаҭала аӡәы итәны макьана иҟамлац. Аҵас бааԥс убазар, утәаны иҩы, азҵаатәы ықәыргыл! – абжеиҳараҩык днарыдгылеит Басагьы.
Рамиз Рамиз-иԥа уажәшьҭа еиликаауазар ҟаларын ииҳәаз шиашамыз, аха иахьимаркыз изычҳауамызт, игәы ԥнажәон. «Сара соуп, нас, ҳмилат ираӷоу, сара соуп, нас, иҽеим» иҳәон игәанала. Знык-ҩынтә раҟарагьы дырҿаччеит иҿагылақәоз, аха уи лаԥшхырԥаган, иаанагоз «иҳаибарбап» акәын. Ирҳәоит акрыздыруа ауаҩы дагьууандаз, дагьуаӷандаз ҳәа. Заҟа ибзиоузеи! Узқәа рыла аҳәызба улеиҵаӡом.
– Уара акгьы зумҳәеи, Мкыд? – сара саахҭеикит аредактор.
– Ҳәатәыс исымои, суал насыгӡахьеит!
– Акымзарак наумыгӡаӡац! — ҿааиҭит уи – ууал абанаугӡеи аиныхрақәа ишырҿыц ирҿупеи?
– Ари иоума уи аанызкыло? — инақәрыԥсеит егьырҭгьы.
– Нас, фелетонк зҩит ҳәа иаҟәыҵуазма? – оумашәа избеит сара. Агазеҭ адагьы уаҟа иаҭаху рацәоуп, ажәлар лабҿаба еилыркаароуп аҩыжәра зцу аиныхра аԥсуаа ишьҭыхны ирымаз аԥсы икульт шыланырҟәуа. «Уанаџьалбеит гәыс иузҭоузеи, ана аԥсы дыкҿоуп, уара араҟа утәаны афара-ажәра уаҿуп!» Абри аганахьала ауп аус шутәу.
– Иутәызар, – иула, узкыда! – ҿааиҭит Рамиз Рамиз-иԥа.
– Сара стәы иазхоит, хар сымаӡам! Егьырҭгьы ирҩааит. Сара аԥышәара сахысит.
– Уара анҭ урыхәамԥшлан, урҭ ари атемала аҩра иаҳәо иусырбап сара.
– Ус акгьы алымҵыр ҟалап! – неиларԥсеит иаҳзыӡырҩуаз.
– Рамиз Рамиз-иԥа, аԥхьан исымҳәеит, аха, ижәдыруазааит агазеҭ ианаҳҵо аматериалқәа шҳамҵәаз – аредактор истол дахагыланы ҿааиҭит Степан.
– Изумҳәеи нас?! Уи акәын уажә исмаҳацыз!
– Иԥшӡаны ацәажәашьа рҵан, ражәақәа узырхыԥаӡом, арахь ҟаҵа рымаӡам. Шәара шәакәын шәхы ацәгьара ашәыргарц шәҭахӡам раԥхьа днарықәымчит ихаҭыԥуаа, – абас ауп ишыҩтәу, абас ауп ишеиҿкаатәу, ҳәа ахшыҩ зҵоу шәықәгыларақәа сдырааԥсан, схы шаҟәеит. Иабаҟоу аматериал?!
– Иҟоуп, иҳамоуп, аха агазеҭ аиныхрақәа ирҿадыргылоит анышәҳәа, дааԥшит, – ҿааиҭит Алексеи Синаҭ-иԥа.
– Ибзиаӡан исгәалауршәеит, аматериал аҟамзаара, апарторганизациа аусура ԥсыҽ ауп изхароу.
– Изхароу деилкаауп, шәмыццакын, – даамақарит Алексеи Синаҭ -иԥа.
– Еимашәымкын, атәыла мбгеит, аматериал ыҟамзар иааихьаҳшьып, – иҳәеит Сиуарна дахьтәаз.
– Аихьшьра азхазом; аматериалқәа рыбжакы аиныхра иаҿагыло иҟазароуп. Иахьарнахыс, – ргәы рҽаниҵеит Рамиз Рамиз-иԥа, – иарбан ҟәшазаалакгьы алагароуп ари аус ду иазку атемала аҩра. Аибарҽхәара иазхоит. Абас аҩра злымшо, аҩызцәа, – ибжьы ааирмаҷит уи, – арзаҳал нықәҵаны шәца!..
Сара аредақтор даарыцҳасшьеит. Ус бзиак ҟаиҵарц иҭахызар ҟаларын, аха аформа изыԥшаауамызт. Инеиԥхьалакгьы ари атемала аҩра мап ацәыркуан. Дрыԥхьон. Драцәажәон. Мап ркуан.
– Иҟарцо убоит уеизгьы, уажәшьҭа амаҷ ауп инхаз. Аха ари аус аколлектив изырҭахым сара сахьалагаз азын ауп, ишьыцит! – дашшуан Рамиз Рамиз-иԥа дсыхәаԥшуа дтәаны. – Амаҷ ауп инхаз, – деиҭалагеит уи, – даҽазныкҩынтә аматериал бзиақәа кьыԥхьтәуп, нас еилыркаауеит. Даҽазнык, Мкыд Ӡыркәи-иԥа, уагозаргьы, аҩызара сызу, исыцнагӡа! Иумбои раԥхьа иуҩыз шаҟа иргәаԥхаз! – уажәыҵәҟьа ишьамхы ҩарсны саԥхьа днагылар ҳәа сшәон сара.
– Иара анарха ауеит ҳәа ишәыԥхьаӡома? – ҿаасҭит сара.
– Уаргьы агәра умгаӡои? – илабжыш аахаддылома уҳәартә аҭак ааҟаиҵеит.
Сара сцеит даҽазнык акалам шьҭысхырц, даҽазнык зқьышықәсала иааиуаз аҵас азы аҩра салагарц. Аиашазы,
иҟан ари аҵас азы иуҩыша, избан акәзар, шьоукы-шьоукы уи еицаркырц, иамоу ацқьара ацәдырӡырц иаҿын.
Ари аҽны ашоура иаҳа ихҽны иҟан. Шәшьқәакгьы, агәабан иҭыржәжәазшәа хыхь ихалон, аха дук мырҵыкәа илаҵԥаа иагон аԥша. Ажәакала, иахьа аҭакар ахымызт. Сара уажәыуажәы амҩахь сынхықәгылан иааиуаз автобусқәа снапы рзысҟьалон, аха аӡәгьы даангылаӡомызт. Абан ҳредакторгьы дкакәкәа диаҟьан дахьцаз. Абар, ааглыхра аҟәшаҿы аус зуа Сашик ихатә машьына дҭатәаны дахьнеиуа. Адунеихаан аизараҿ дҩагылан улахь уџьымшь ыҟоуп ҳәа аӡә изы имҳәац. Арахь ихатә машьына дақәтәоуп, ишәуп, ихоуп, аԥара дазрыцҳаӡам. Даҽазнык снапы сҩахеит. Автобус маҷк исаҩсын, иаангылт, аха уи иҭыҩуаз ашәаҳәабжь еиқәтәомызт.
– Уԥры, уԥры! – ҿааиҭит аныҟәцаҩ.
Саргьы саахыс-хысны, ашә снадыххылт.
– Умшәозар, – уаагоит.
– Сзыршәои, Ахьаранӡа сыжәгозар ҭабуп ҳәа шәасҳәоит!
– сҳәеит сара.
– Ее, ҭабуп ҳахәаӡом! – ҿааиҭит аныҟәцаҩ, нас ишьҭахьҟа
дынхьаҳәын, дҵааит: – аҷкәынцәа, аӡӷабцәа, даагарыма ари ауаҩ Ахьаранӡа.
– Даагоит, даагоит...
– Дромантикзар даагоит...
– Дқәыԥшзар – арахь даажәг...
Сара сыбла зегьы инырхызгеит уа сшынҭалазҵәҟьа.
Аҷкәынцәа раасҭа аӡӷабцәа еиҳан. Аҷкәынцәа, уеизгьы рхала итәозма, иахьҭацәыз ҭыԥк аҿы ӡӷабк сналыдтәалеит.
Сзыдтәалаз аӡӷаб илҿажьыз лхахәы днаха-аахан, лыблақәа жжаӡа иаасҿалырԥшит.
– Анасыԥ ахала иааиуеит! – лыбжьы ҭганы инарылалҳәан, аҟәырҿҳәа араса днацҳаны иааԥылҽит.
Итәаз зегьы аҟыр-ҟырҳәа еибарччеит. Саргьы сыччазшәа ҟасҵеит. Аҵыхәтәанӡатәи ԥшь-ҭыԥк рҿы ҩыџьа аӡӷабцәеи ҩыџьа аҷкәынцәеи еидтәалан. Урҭ зны-зынла иааидыӷәӷәаланы, нас рқьышәқәа неидырҵон. Сара сааԥхашьан, саԥхьаҟа снаԥшуа салагеит.
– Иҟои, ақәыԥшра интересӡами? – араса лқьышә иқәтата даасҿаԥшит исыватәаз.
– Ҳәарас иаҭахузеи! – снарыдгылеит лара лажәақәа, аха сыхгьы сназхәыцит: «Анаџьалбеит, усҵәҟьа сажәума?!»
– Ҳаузыԥшуп, ҳаузыԥшуп! – инеиларԥсеит автобус иҭатәаз. Санынхьаԥш, ӡыгмацәазк иаҟараз афырџьан кны дысхагылан ԥҳәызбак. Издырит мапкра салагар аҵәы шсыларҵоз, иаалымсхын «анасыԥ бымазааит» ҳәаны изжәит. Акониак.
– Мерси! – лҳәан. Дхырхәаны лыҵк кьаҿ дааҩахан, луаҭәақәа шшәырӡа снарыхәалырԥшит. Амашьына иақәтәаз зегьы еинҟьаны ашәаҳәара иаҿын.
– Саргьы исыҭи, Нана! – лнапы налырххеит исыдтәалаз, дагьаасҿаԥшит.
– Шәысныҳәар сҭахуп! – ҿаалҭит лара, нас, ҭынч-ҭынч, ираӡаны агьамаҵәҟьа еилылкаарц акәу сеидру, амцхә дазхәыцуа илбаалдеит.
– Ари даара иҟәышу рыжәтәуп. Амҩан иужәыр ирыцҳауп! – лҳәеит даналга.
Иҟәышу арыжәтә ҳәа уажәада исмаҳаӡацызт. – Иаанагои, ҵаара ԥхашьарам, уи?
– Агәаӷьра унамҭои?! – лхы сықәкны лқьышәқәа аалырҵысит. Сара маҷк иаасцәымӷхеит ари автобус сахьҭалаз – аҿар чарак ахь ицозар акәхарын.
– Мап, мап, шәымшәан! – уи абырсааҭк илдырит сгәы иаанагаз, – шәымшәан, аӡәгьы шәиргәамҵӡом.
– Нуну, иҟои быбжьы гаӡомеи? – ҿиҭит ашьҭахь итәаз аҷкәын.
– Сааԥсеит, Славик! – лҳәеит исыдтәалаз аԥҳәызба даақәыԥсычҳан. Ус анакәха, лара Нуну лыхьӡзаап.
– Сара сышәхашҭит, сара сышәхашҭит! – амашьына рҿыжуа арыжәтә даҳәон аныҟәцаҩ.
Нана захьӡыз, – уи зегьреиҳа дысгәалашәеит, – дгарыгаҽо днеин афырџьан хәыҷы неилыркит.
– Харантә шәаауазар акәхап! – исыватәаз лахь схы рханы аԥхьа сара сҵааит. Лара дсазҵаар ҵәык шсылалҵоз здырит.
– Ишәҭахызар ишәасҳәап шәызсазҵааз.
– Сӡырҩуеит.
– Оо, аруаа реиԥш ауп аҭак шыҟашәҵо, – дааԥышәырччеит еиҭа, – аԥхьа сара сҵаар, ҳәа шәшәеит. – Даасҿаԥшит икылкааны, – ииашаӡами исҳәаз?
– И-иашоуп? – омашәа ибаны иаашьақәсырӷәӷәеит сара, – длаԥшхырԥаҩума, мшәан?
– Ус акәымкәа, аԥхьа сара сҵаар, – аԥҳәыс дшәымоума ҳәа сҵаауан, шәара аҭак шԥаҟашәҵоз?
– Ее, ее, уаҟа маӡала ишәҳәақәо закәызеи! – ашәаҳәара инахаршәаланы зны-зынла ҳара иҳақәҿырҭуан ҳакәшамыкәша итәаз.
– Дсымамызҭгьы бсыццозма?
– Мап, мап, сан лзын ауп изысҳәо. Уи убас дгәаҟуеит, рыцҳа, дубар дрыцҳашьаны аҵәуара уалагап, жәиԥшь
шылхыҵуаз хаҵа дцеит. Макьана дышәҭны дгылоуп. Закәи, нас аԥҳәыс лзы ҩажәи хәба шықәса! Саб аҩыжәра длеи дҩалаган, даман ицеит.
Сара Нуну лажәақәа саамҵадырсын, срыманы схәыҷра ашҭа инҭалеит. Ҩажәа шықәса зхыҵуаз сан, лхаҵа еибашьра дцеит. Нас акыр дизыԥшын. Иахьа дыԥшын, уаҵәы дыԥшын, шықәсык дыԥшын, жәаба дыԥшын. Нас дышлеит, аџьабаа дарчалеит, дафеит зынӡа. Аха знымзар-зны сымхәыцӡеит сан аҩыза дылҭахуп, лхала аҟазаара лцәыхьанҭоуп ҳәа. Аха, ус сҳәеитҳәагьы сара усҟан исхыҵуази, уажәы исыдтәалоу ари аԥҳәызба илхыҵуеи – лхы-лҿы сеиҭанықәԥшит сара, – еиҟараӡам. Сара усҟан зынӡа смаҷӡан.
Нуну дахьтәаз дааԥышәырччеит.
– Бзырччеи? – сҵааит сара.
– Сзырччеи умбои, аӡәи сареи ҳаиҿурԥшит. – Анцәа срыцҳашьа, ари даҩысҭаауп ҳәа сыҟоуп, ауаҩы
игәы иҭеикуа лдыруеит – сҽааныскылеит сара.
– Ҳҩыџьагьы, – уареи сареи ҳаиҿурԥшит. Саҭамзааит
«Уара» ҳәа ахьысҳәаз. – Ииашоуп!
– Избан, иауеит, уеизгьы-уеизгьы иҳабжьахари? Хаҵеи-ԥҳәыси рыбжьара жәохә шықәса акгьы аҵанакӡом. Аха уара сара сугаӡом!
Абраҟа агха лыхьит. Сара аиҿырԥшра аныҟасҵаз уи дсықәнаго-дсықәнамгоу ҳәа азҵаара ықәсыргылаӡомызт. Ус анакәха, аҩсҭаацәа лықәтәаӡамзаап!
– Нуну, Нуну, – лхы исыдтәалаз ллымҳа инҭалкит сышьҭахь итәаз аԥҳәызба, – ибеиҳәеи ари ахаҵа!
Нуну аҟаԥыҳәа лхы аалырҵәиин, аҭакс уи ллымҳа инҭалҳәеит: – днаԥшны дбыхәаԥшызаарын, бзиа бибеит.
– Аиашабҳәома?
– Амц анбасҳәахьаз?!
– Илҳәаз иашоума? – сара лхы насықәылкит аԥҳәызба
зегьы ишраҳауаз.
– Илҳәаз сара иабаздыруа, – абжаранӡа саахьаҳәын, аҭак
ҟасҵеит сара уажәада исымбацыз аԥҳәызба лахь снаԥшны.
– Бзиа сыжәбама?! – еиҭах лыбжьы ааҭылгеит зегьы
ираҳартә.
Адру ааилдыргеит зегьы.
– Нагӡара ақәзааит абзиабара! – инапы дҩаханы алозунг
ишьҭит аныҟәцаҩ. Ашьҭахь итәаз аибагәӡра иалагеит, Нана лакәзар афырџьан ааслыркит.
– Ааи, бзиа бызбоит! – сҳәеит сара.
– Иҟалап бзиа сыжәбаргьы, аха макьана, абыржәада шәысҿамԥшӡацеи! – лыблақәа ҭырхаха дсыхәаԥшуан лышҟа сааҳәны лаԥхьа сахьтәаз.
– Ԥхыӡ бызбахьан, сыхаара! – сҳәеит сара, нас, слаф ргәаԥхама, сеидру адруҳәа еилалеит.
– Оҳ, абзиабара еиӷьу акгьы ыҟамзаап! – ҿааиҭит ашьҭахьтәи атәарҭаҿы аԥҳәызба лгәыдкылара иаҿыз аҷкәын хыш...
Ҳара ахьара ҳазааигәахо ҳаналага, автобус иҭатәаз аҿар иаҳа рҽааныркылеит, амашьынагьы аҽырхаганы акәымкәа, аҽырхьанҭан, алахь еиқәнаҵазшәа иаҳа аӷызра иалагеит. Сара издырит аҿар аԥсрахьы ишцоз.
– Неирҭас изшәымои араҟа? – сыбжьы рхәыҷны Нуну слызҵааит.
– Ҳара аус ҳацызуа аԥҳәызба лабду иоуп абри иԥсыз.
– Аа!.. – Нуну снылҿаԥшит сара, нас еиҭасгәалашәеит уи лан лзы илҳәаз ажәабжь хәыҷы.
Лара, сзызхәыцуаз еилылкаазар акәхап, деиҭааԥышәырччеит.
Автобус ҳанҭыҵ, дара срыцымнеиӡеит, исҭахын сара исықәлаз аӡәык-ҩыџьак срыцықәлар, насгьы ашьҭахьӡа итәаны агәыдеибакылара иаҿыз сырҿаԥшыр. Иабасҭаху, аха. Ах, ауаҩы дышԥашоу уҳәарауазеи? Зегь иара идыруазароуп, зегь ахә рықәиҵазароуп!
Аӡәаӡәала иҭыҵны инеиуан, ахышшәа иҟаз иԥшра-исахьагьы цәгьаӡамызт. Аха иџьашьатәыз егьи акәын. Аӡӷаб лмаҟҿаҳәаранӡа дааиуамызт – сыԥсымзар уи аӡӷаб зегьреиҳагьы дыԥшӡан, – иара иԥаҵа еиқәаҵәақәа паӡа иԥынҵа иаҵдан, инапқәа, ишьахәарқәа хәыҷын, игәыбжьынацәа иҭаԥыҟҟа иҟаз раӡны мацәаз ҟьаҟьак ахан, исааҭгьы, сыԥсымзар, ҳтәылаҿы иҭрмыжьӡеит, аха зегьреиҳа улаԥш зыдхалоз ишьаҵатәқәа ракәын, – урҭ ауаҩы ишьамкәа иубар, ахацәа иртәуп ҳәа уҳәараны уҟаӡам, убасҟак иҳаракын рышьхәақәа.
Арасаҭра иҵаҟаҵаз ашьаԥа аҟынтәи ицәқәырԥаны иааиуан ауаа ршыкь-бжьы. Еиҭаасгәалашәеит аредактор иажәақәа: «абриак бзианы иҩы, иԥсыз сара дсуоуп, хар имаӡам, қьаф иуан иԥсы ҭанаҵы, уажәы ачараҵәҟьа ҟаҳҵоит ҳәа иалагоит иҷкәынцәеи имоҭацәеи. Аброуп иахьаарԥштәу асатираҵәҟьа». Сандәылҵуаз сызқәа днасит – сгәалаҟара шьҭихырц акәын.
Сара ҵәуара инеиуаз ҩыџьа ахацәа снарыхьӡан, сышрыцнеиуаз расҳәеит. Наҟ-ааҟ игылаз аџьабацәа рыбжьара аҳа лҳауазшәа лнапы лгәыҵаԥса дрыбжьаныҟәо, иҿыцны аӡә ашҭа дҭалацыԥхьаӡа арҵәаа-арҵәаа ааҭлыргон зуаҩыбжара инахысхьаз ԥҳәыск. Сызцыз рхылԥақәа аархырхын, астол инықәҵаны рҿынархеит. Шьаҿакгьы
ҟарымҵацкәа апах-апахҳәа рхы иасуа иалагеит, рыбжьқәагьы ааилалан, ашҭа ааҭдырцәажәеит. Аҳәсақәа аттаҳәа иҳакәшон. «Уара шаҳаҭс урыцума, сызкәырбану» ҿаалҭит аӡәы сызқәа лнапы нахьылшьын. «Ииашоуп, ди, абра иҟоу-иану зегьы агазеҭ ианысҵарц ауп, аиныхрақәа ҳақәырхуеит, бымбои?» сҳәарц сҭахын, аха уабацәажәо – схы кажьны аԥсы сихагылоуп. Сызцыз ракәзар, рыбжьы хацаланы, иаужьӡаны рхы-ргәы далырхуан. Ашьҭахь, ирулакгьы ақәҵра рҽазыркит. Аӡәы иаҳа лассы ибжьы аӷәра наҿакны иааникылеит, егьи – дҳақь-ԥсықьуа, фырт-чыртҳәа иԥынҵа ԥссо, деимҳәо-деимсо, ихәда рыцқьо, иналаршәны даауар-чаруа аанда днавалеит. Аҵыхәтәаны ҳрыдашшыло ҳҿааҳхеит.
– Арахь шәтәақәа, дадраа, арахь, – ақәаҵаҿ итәаз ҳанаарыдгыла, ахьышәҭ-сышәҭҳәа иҩагылан, аҭыԥқәа ҳарҭо иалагеит.
– Изхысҳәааз, Кәана абзиара ззыҟалаша, аԥсҭазаараз умықәԥар, аҟаԥыҳәа уканажьуеит.– злабашьа ыҵакшо ацәажәара иаҿыз аҭаҳмада изыӡырҩуан ԥыҭҩык.
– Уи аԥсҭазаара ахьӡуҵеит, Кадыр, аха изӡатәузеи, ачаӷьа ауп зыӡбахә умоу, – сназыӡырҩит сара егьи аҭаҳмада иажәа уи ахы аҵыхәа шысзымдыруазгьы, – ига уҭахызар ажәытәӡатәи аамҭа, аҿар ирҳәоит еиԥш, амаамынра ҳаналымҵыцыз, убасҟангьы ауаа афатә азы иқәԥон. Афатәазы ақәԥара ауп ауаа ацәажәашьа дзырҵаз...
– Абра маҷк сышәԥырхагахоит, аха имтәац ухала ухы дыр, сукәыхшоуп, ҳнышәмырхан!
– Абри дыбжьоумыжьын, дад, – ҭаҳмадак инапы шаасықәикызҵәҟьа уи сыжәҩахыр нҭарсны иааникылт, – шәара шәгәы иҭоузеи, Кадыр?
– Мамоу, баба дукәыхшааит, ҳҩыза, ҳашьа ара дықәҵаны, ҳара акрыфара ҳалагома? Амла ҳанҵәаӡом. Асасцәа рацәоуп, убырҭ ртәала.
Сара сгәасҽанӡамкәа исызцәырҵит азҵаара. Иҟамлои, мшәан, абри ақыҭаҿ, мышқәак рышьҭахь аизара мҩаԥгазар, иаҳҳәап абарҭ аҭаҳмадцәа цәажәап, ажәытәан аиныхрақәа шымҩаԥыргоз рҳәап, иахьа ауаа шбеиахазгьы рӡарым. Иазхәыцтәуп. Уи средактор илымҳа инҭасырсыр, ауха дыцәаран дыҟоума мамзаргьы!
– Аҳа, баба, шәааила, шәааила! – ашьаԥа иҵагылаз аилыргацәа наҟ-ааҟ рыбжьы еиқәдыргон. Нас ачамгәыр абжьы ашьаԥа иааҵалеит, ашәагьы, ҳәарада игәаҟ-ашәан, аха ажәақәа уаҩытәыҩса изеилкааӡомызт. Ус, имодоуп, ҳәа харантәи аӡәы иааигазар акәхап. Атәарҭақәа ааԥшааны, акака анынхаҳҭәалоз, ашьаԥаҿы амузыка абжьы ааныркылеит – аҩыжәраҿ ирԥырхагоуп ҳәа аума, ианеибаныҳәо еигәныҩуам ҳәа аума, ирыӡбыз сыздыруам. Ауаа зегьы еиқәышьшьы итәан, ахаҿы игылаз иага дудыруазаргьы дузеилыргомызт, убысҟак аура дуун ашьаԥа.
– Бабараа, абыржә исныҳәо ахаҵа даара дуаҩԥс бзиан. Ичеиџьыка агьама зымбацызгьы дмаҷын, – нахьхьи, ашьаԥа агәҭаншәа аӡәы ибжьы ҵрыхәҵәаӡа слымҳа иааҭасит, – ақыҭсовет ахантәаҩы ихаҭыԥуаҩ Џьыргә иоуп, – неиларԥсеит ана-ара, – ачымазара мыжда иамуӡагәышьеит. Ф-ҩык аԥацәа имоуп, жәиԥшьҩык амаҭацәа. Дыԥсит ҳәа узҳәарушь уи аганахьала Ҭарашь рыцҳа? – ауаа ихы нарықәикит уи, – аха, даҽакала, аԥсцәаҳа ихарала, иахьа абра дҳалагылам. Уаҳа ҳихәом анырҳәа акәхап, ицан, дрыман иааит. Аҩада, акәасқьахь данхаргала, иблақәа разӡа, иҭбааҭыцәӡа иааиртын, днаҳалаԥшит. Сара еилыскаауан урҭ ишырҳәоз;
Џьыргә, уареи сареи акры ҳзеилазар, усыцхраа, абри хәшәык амамкәан иҟоума?! Сара ашьацма ҭәаны ианлеиуа аиԥш сыблақәа алабжыш нырҭыкьасеит. Уара иулымшозар сара иусырбап иҳәарц иҭахызшәа, деиханы асакаса ихы нанихит. Аҷкәынцәа наиҵагьежьын, аха иуазма, ихала ишьапқәа баӷьа-баӷьаӡа инаргыло, асоф аҿы игылаз адиван днылатәеит. Маҷӡак иԥсишьеит, нас деиҭанықәԥшит иашҭа, деиҭазыӡырҩит имаҭацәа ирхылҵыз ахәыҷқәа рышьҭыбжь, урҭ аҷын-ҽқәа ҟаҵаны адәы иқәымзи, – настәи зуҭахузеи, ихшара днарыԥхьеит: «сышәмырԥхашьан», абас реиҳәеит, «сышәмырԥхашьан аԥҳәыс шәлыхшазар» иҳәеит. Нас аҵла хьанҭа ашьапы ианықәырҟьалак ишкаҳауа аиԥш, агәараҳәа днеилаҳа дцеит. Дыҟаӡам Ҭарашь рыцҳа. Имԥсуа уаҩ дыҟам, уахь анцәа ҳаиқәиршәааит! Иԥсы ныҳәазааит, инышә изыласхааит! Аҳа, абри зегьы инҭыркәкәаны ижәжәыроуп! – иҳәан, ақаруа еиԥш аҵәцеи аҩи еиҿахәмаруа иаашьҭихын, иҿынеихеит.
– Иԥсаҭа ныҳәазааит! – инеиларԥса-ааиларԥсеит.
Аҩы знаҳауаз аԥҳәызба, уажәы-уажәы дҟаԥшьхо-дышкәакәахо, еивҵарыԥхушәа итәаз ауаа дрыхәаԥшуан. Сара игәасҭеит ҳазхатәаз астол аханы лылаԥш шаангылаз. Иаргьы, аиашазы, мыцхәы иҽаадмырхалакәа ихы дҩаханы днылҿаԥшын, даалашеит. Лара илызгәамҭаӡакәа, икахәхәа-кахәхәа иҟаз лыбла аԥыџьқәа «оф, гәышьа» рҳәазшәа рҽааиҵырхит. Заҟа икьаҿны, аха ирацәаны еицәажәазеи аҷкәыни аӡӷаби. Зынӡа ԥсуа ҵасла еицәажәеит. Аԥсуаа рыбзиабараҿы ажәа «абзиабара» зынӡа иҟаӡам. Уи ахьырҳәо ҩ-хҭыск рҿы ауп, – ан лыбзиабара, ма аԥсадгьыл абзиабараан. Аха арҭ ажәақәа аҩбагьы анеилало рацәоуп, избанзар, аԥсуа изын – ангьы аԥсадгьылгьы – зегьы акоуп.
Даҽакуп зынӡа арԥыс ибзиабара. Уи ари ажәа иҳәаӡом, абас, аԥхьан аиԥш блала еицәажәоит, нас, даҽа еимҟьарҭак ааԥшааны еиқәшәарц еибырҳәоит. Лара дақәшаҳаҭзар, иҽахәда днықәкны дигоит, дақәшаҳаҭымзаргьы дигоит, ихгьы бзиа илирбоит. Анс акәу арс акәу дымҵадырсит ахьӡуп – аха ажәа «абзиабара» аӡәгьы иҳәаӡом...
– Баба, ари ауаа иҟарҵо уара уалаӡами? – «ацәа» саалихын, саҵәца инацәа нақәикит исыватәаз ауаҩ бырг.
Снаҵашьшь изжәит.
– Ас ишужәуаз аума ҳаузыԥшны ҳаштәаз! – омашәа ибеит уи.
Ашьаԥаҿ иаҳа-иаҳа иаартны ацәажәара иалагон. Аҵәцақәа какәкәа ицон. Сара ари ашҭахь санҭалоз еиԥш ашыкь бжьы рацәахон. Саалцрымшәаӡакәа аԥҳәызба слыхәаԥшуан. Уи уаҳа лылахь еиҵылхӡомызт, иара иакәын зны-зынла зхы иааҩаханы, ирмаананы зылаԥш аԥҳәызба илықәызкуаз. Ларгьы, уи лбазшәа, ашацаҳәа иаԥхьа днеины, илкыз аирыӡ ала иаҵәца нхалырҭәаауан.
– Ԥшьымшуп иахьа, – ԥаса аиԥш абжьы ҭцаны акәымкәа, иаҵәца дахәаԥшуа даацәажәеит Џьыргә, – агәылацәа ауадаҩ иалаҵаны иҳамоуижьҭеи. Ԥшьымшуп иаауа-ицо зегьы ртәаны, акака надыркны ирышьҭуеижьҭеи, – нас ишԥа, ацәгьа ауп еиҳагьы арԥшӡара зҭаху. Ҳакәшамыкәша иҟоу ҳгәылацәа рыбзоуралоуп ишыҟалаз абасҟатәи фатәы, жәтәы, ачысмаҭәа, ацқьара... заҟа сҳәарызеи! Ԥшьымш ҵуеит абри ада акгьы иаҿымижьҭеи, – Џьыргә ииҳәаз зегьы иацымҵакәа-иагмырхакәа сыстатиа иагәулоуҵартә иҟан. Аа, средактор дыззыӷьаҵәы-ӷьаҵәуаз, аекономика, аекономика ҳәа ҳақәцалан ҳиман. Шьҭа иҳасабааит цуҭак ԥшьымш аус
ахьырмуз заҟа аҵанакуа! – Иахьарнахыс ачарақәа рҿы амаҵ жәулааит! – иаахиркәшеит аҭаҳмада иажәа.
Рқьафқәа ҟалахьан азы, ауаа агылара иаҿын.
– Арахь шәаала, дадраа, арахь! – иҭацәыз аҭыԥқәа рҿы даҽа шьоукы еидцаланы инеигон ашьаԥеилыргаҩ.
Ашҭаҿы уажәы-уажәы аҵәуацәа аақәлон. Знапы згәыҵаԥса игылаз аԥҳәыс, урҭ харантәи ишаагәалҭалак арҵәаа-арҵәаа ааҭлыргон. Уи лыбжьы инаҵакшәа аху ҳәа иааилалон егьырҭ агәыцхәцәагьы.
Шьыбжьышьҭахрахь ахы кыднаҵон амш. Амрагьы еиҳа иҿацаӡа иԥхо иалагеит. Сара, иҭацәны ицо аӡәы сышԥеимгари ҳәа амҩаду ашҟа сылбааит. Хыхь, ашьаԥаҟынтә имҩашьо иааҩуан Џьыргә ибжьы. Уи ииныҳәоз «аҩны зыргылаз» ракәын...
– Азин суҭозар снеирц сҭахуп, аиҳабы, – дҿаԥха-ҿаччо ашә даалагылеит Саша, аресторан «Кавказ» адиректор.
Иаасцәымыӷхеит, «даазгазеи анаџьалбеит» сгәахәт сара, дгәаан дыҟазар уажәраанӡагь даауазар акәхарын, дымгәааргьы ҟалашьас иамои, ицәа ԥҽны афелетон ихысҳәааите! Хәыҷык схы сырқьиап иауазар, иамуашәа ианалагалак, иаахҵәаны сиҿагылап! Уаҳа ишԥаҟасҵоз? Сгәы ишалоу Антон Антон-иԥеи сареи зны иара икрыфарҭаҿ ҳантәаз иаҳзааиҭихьаз абаҭлыка. Илабжьаӡ имцеи?! Арҭ зегьы мацәыс-еимҟьарак иаҩызан схаҿы иаацәырҟьан, ицеит...
– Уа, бзиала уаабеит, уааи, ишԥаҟамло! – снихаҵгылеит сыстол иазааигәахахьаз Саша. Ахахьы итәаз Кәыбрыц иблақәа аацәыҵрыҳәҳәан, днасҿаԥшит – издыргәышьои
уажәы-уажәы сара исхырҟьаны иҩналоз ауаа игәы шԥырҵәаз, аус шидмыруаз, насгьы исеиҳәахьан жәабжьык аҩра даҿуижьҭеи хәбаҟа шықәса шҵуа, уи аҩыза ажәабжь – аха дзалгозар, – дины адәы даақәлеижьҭеи дшамыԥхьац. Саша снапы наисыркит, аха утәа ҳәа иаҳәара схахьы имааиӡеит. Утәа ҳәа иоумҳәар ихала дымтәар ҳәа сшәозма, аҭӡы икыдгылаз аҟәардә ажәҩа инапы дуқәа нҭаирсын, иааган, Кәыбрыц иахь дынхьаԥшын, изқәа уахь ирханы сара днасҿатәеит. Издырит иара изы хадара злаз уск аӡбахә шиҳәоз – афелетон акәхап, «сышиашам» ааирԥшырц акәхарын.
– Узыргәамҵуазеи? – инақәымчшәа сҵааит.
– Сара соума, уара уоуп исыргәамҵыз! – изызӡарызеи, маҷк дахьхьаҵыз сгәы иахәеит.
– Иугәамԥхазар акәхап ани афелетон! – сеиҭанақәымчт иҟаиҵо збап ҳәа.
– Ус шԥоуҳәо, ус угәы иаанамган! – схаҵкы-сыԥсаҵкы каимыруашәа далагеит Саша.
«Нас ииҭахузеи оумашәа иубаша ахаҵа. Деилагама анцәа деилеигааитеи?»
– Сзааз удыруоу, Мкыд Ӡыркәи-иԥа, – наҟ-наҟ дынхьаԥш-аахьаԥшын, ихы нысҿеикит Саша.
Сара абырсааҭк схы инҭагьежьит акы: изҩыз иашаӡам ҳәа сирҳәарц иҭахуп хымԥада.
– Исыздырӡом!
– Агазеҭ сануҵарц сҭахуп.
– Ишԥа, уанысымҵахьеи?! – оумашәа избеит ииҳәаз, –
издыруада уи аӡбахә имаҳацзар.
– Издыруеит сшануҵаз, издыруеит, – сгәы ааирҭынчит аҵыхәтәаны. Деиҭанкылԥшит ибла хәыҷқәа рыла, ахәапаҳәа ацара аиԥш иԥынҵагьы днахәеит.
– Даҽазнык сануҵар сҭахуп, сара сзын уи акраҵанакуеит, заҟа сцәагалакгьы хьаас искӡам, аиаша уасҳәарами, аресторан «Араду» сара ианакәызаалакгьы исҭахӡамызт, иманшәалаӡам сара сзы.
– Мшәан уара уахьыҟоу «Кавказ» акәӡами?
– Уа самрымхи афелетон ануҩы!
– Нас? – акалашәақәа схы збо салагеит сара, –
уамырхызар еиҳау ахь урышьҭыма?
– Ааи, еиҳау ахь!
– Сара аԥхыӡ збахьан, аиҭаҳәараҵәҟьа цәгьоуп, –
ишыԥхыӡу здыруеит, арахь ацәа саалҵны абри ԥхыӡуп, агәра гатәым ҳәа сызҳәом. Адгьыл сеиуамкәа, ажәҩан сеиуамкәа сыҟан. Убасҵәҟьа сҟалеит абыржәгьы. Саша ииҳәоз сзеилкаауамызт.
– Ааи, мшәан, еиҳау ахь срышьҭит, – даҽазныкгьы иԥынҵа днахәан, дааԥышәырччеит, – уи сара иҟасҵеит. Иҟоу уасымҳәои, – деиҭанаԥшы-ааԥшын инап ҟьаҟьа дуқәа астол инықәиҵеит Саша, – абас џьара рыцҳарак уақәымшәар, ма газеҭкуанымшәалар,амхреиаҭареи рзҵаатәыықәгылаӡом. Агазеҭ уананшәала, нас, уи аҟара амч змада, – иааирҽхәеит ихы дҩаханы, – амхра азҵаатәы хымԥада иқәгылоит. Убасҟан, – инацәа ԥсыла насықәикит Саша, – Ҳатрест аҟны, зынӡа уӷарымзар, иахьеиҳау урышьҭыртә аус ҟауҵоит». Агазеҭ иаҭаху иарбану? – дҵааит Саша, аҭакгьы ихала иҟаиҵеит, – абрыгьы абрыгьы ауаҩ иусура дамхуп. Ус акәӡами? Ус иҟаҵан.
Сара хәыҷы-хәыҷла схы рызцо салагеит Саша иажәабжьқәа.
– Убри азын ауп сзааз, даҽазнык унеины агазеҭ сануҵарц. Суҳәоит. Иаҭаху аказы усмеигӡан.
– Еиҳау ахь уиаргазар...
– Ааи, аха, иҟоуп уи аасҭа еиҳаугьы! – аҵааха сымҭаӡакәа аҭак ааҟаиҵеит иара.
Абыржә иуҳәақәаз зегьы ҩны ианысҵар уара иумыхәаӡо? – сааԥышәырччан сиазҵааит Саша.
– Исыхәаӡом! Насгьы уи уара агазеҭ иузанҵаӡом! – иааҿахиҵәеит иара.
– Избан! – сылшарақәа ахьатәеимбаз сгәы иныҵаххит.
– Избан умбои, шәредактор дуазҵаауеит: уи абас шиҳәаз зырҵабыргуа ашәҟәы сзаага ҳәа. Уи аҩыза ашәҟәы уара иузыԥшааӡом! – ҳа-ҳа-ҳа – дыччо дҩагылеит Саша, – еиҳа еиӷьуп, исҳәаз ҟаҵа, уаргьы ухы рыцҳашьа, ак ааухәап, ак ушәуҵап! «Саҭамыз», аҩыза, – Кәыбрыц иахь ибжьы наиргеит, инапгьы аасымихит, нас ишьап ԥынҵа дықәгыло, еиҭах «саҭамыз» ҳәа дхырхәо ашә ахь иҿынеихеит.
Сара сыла ҭраа дызладәылҵыз ашә ахь сыԥшуан.
– Лак иакәзар ҟалап ари! – ҿааиҭит Кәыбрыц ихы шьҭымхӡакәа аффаҳәа дыҩуа дахьтәаз.
Ҭандели сареи ажәытә «Москвич» ҳаицҭатәан. Уи акыр шахыҵуазгьы аредактор и-«Волга» аԥхьа игыланы ицон. Аха Ҭандел уи иаҩшәо дыҟазма – «ҳмашьына алҩеи агази рацәаны иахылҵуеит» иҳәан, ҳаԥхьаҟа аредактор доуижьит. Ахьарахь ҳцоит ҳшынеибакәу. Иахьак ҳманшәалахондаз
уаҳа ак сҭахымызт. Мызк ҵуеит ҳцо-ҳаауа аизара азыҟаҵара ҳаҿижьҭеи. Уажәы аизара ҳалагоит. Араион аҟынтәи анапхгара ҟалоит, Ҭандел имашьына ари амчыбжь ала арахь заҟантә ахы архахьоу ала, иоуужьыр ахалагьы иаауеит.
– Иҟои, уеиқәԥсы утәоупеи? – ҿааиҭит Ҭандел.
– Иҟасҵари? – сиазҵааит аҭакс.
Сара ажәжәаҳәа иааҭызгеит амашьына атәарҭаҿы исываз
амакет. Заҟа иԥшӡаны иҭыхузеи ухаҵкы сцеит! Актәи адаҟьаҿы улаԥш иҵашәоит нбан дула иҩу арубрика: «Аԥсуа ҵасқәа махәҿеилаҳәала ҳрыжәлап!» Уи аҵаҟа ақәыгаларақәа азгәаҭоуп. Аҩбатәи адаҟьа ахьаатуа хә-колонкак рҟынӡа иауны асахьа азгәаҭоуп, – ҩ-колонкак – аизара аартны раԥхьа ажәа зырҭо араион анапхгаҩцәа руаӡәк исахьа ауп, х-колонкак – уи ажәлар руп, раԥхьатәи аплан аҿы иаарԥшуп аҭаҳмадацәа еиқәышла, урҭ рԥаҵақәа рарӷьа напы рылыршьуазар ауп, рарма напқәа рыла алабашьақәа ркызароуп, рыблақәа лах-ҿыхзароуп, аҟамақәа рыҟәнызароуп, ажәакала, аума зегь рхыҵуазароуп, аха ажәрахь макьана рхы кыдымзароуп, иқәыԥшзароуп. Асахьа аҵаҟа иануп аҩыра «Иӡырҩуеит Ахьара аџьажәлар, аха лымкаала иӡырҩуеит аҭаҳмадцәа». Нас ицоит ақәгыларақәа. Уаҟа иалоуп араион аҟны атеисттә ааӡара знапы иану лықәгылара – лара дыԥҳәысын, Ахьаратәи аекономист иқәгылара. Лара далацәажәароуп аҵас бааԥсқәа раасҭа аҵас бзиақәа шеиӷьу, иара – аԥсы ақыҭаҿы дыкҿанаҵы заҟаҩы аамҭа рцәыӡуа, уи аԥарахь ианиоугалак заҟа мааҭ артәо... Ахԥатәи адаҟьаҿы дықәгылон макьана зыхьӡ рзымдыруаз аӡәы. Аха еилкаан уи ииҩран, саҭамыз изырыҩран иҟаз астатиа ахы: «Сара сабду деинысымхӡеит!» Убри ашьҭахь иазгәаҭан еиуеиԥшым ажурналқәа рҟынтәи иааганы аԥсыжра иадҳәалоу аинформациақәа ранҵара. Географиала иуҳәозар, уа иалашәеит ажәытәӡатәи Египет инаркны иахьатәи Кампучиа аҟынӡа ирыбжьаркыз тәылақәак рыԥсыжратә ҵасқәа. Аԥшьбатәи адаҟьаҿы иазгәаҭан иԥсхьоу, еинырххьоу рахьтә аҽыбӷа, ампыл асра, – иԥсхьоу рбызшәала иаҳҳәозар, – акьаброу, – иазҟазаз ауаа рпатреҭқәеи урҭ ирызкыз анҵамҭақәеи. Аԥшьбатәи адаҟьа рубрикас иаман: «Иҟам рзы иҟоу ражәа». Ус анакәха, – еинырххьоу рзы еинырымхыц ражәа.
– Узырччои? – деиҭаҵааит Ҭандел.
– Арубрика сгәы иахәеит! – иаҭаскит сара.
– Аа, уи саргьы сарччеит.
– Абра иарбоу акымзарак сақәшаҳаҭӡам? – схы
наиқәыскит Ҭандел.
– Ара иаҭаху статиак ауп, Мкыд, егьырҭ зегьы мцхәуп! –
даҽа хырхарҭак иҳәеит Ҭандел...
Ахьара аусҳәарҭаҿы заа инеихьаз аредактори уи
ихаҭыԥуаа руаӡәки, – уи хымԥада даҽа раионк датәызар акәын, – ашҭа иқәгылан, ауаагьы рыдеизалон. Ашҭаҿ унаӡаанӡа игылаз араду амҵан ҩыџьа аҭаҳмадцәа асаҟәақәа ирықәыз аӷәы иқәтәаны, анахь аредактор дахьгылазгьы хьаас иркӡамкәа, рылахь еиқәышьшьы акы еибырҳәон. Иҟалап икараха иҟазҭгьы, иҟалап хьаак рымазҭгьы.
– Шәааи, баба, арахь шәаатәа, шәара шәоуп зегьреиҳа аџьабаа ҳадызбалахьоу! – ҳшырбаз аиԥшҵәҟьа иҩаҳхаҵгылан иааҳԥылеит аҭаҳмадцәа. Ҳара дара рааигәара атәара шҳаҭәамыз еилыркаартә ҳаанаԥшы-ааԥшит.
– Мап, бабараа, уи уажәы уиаҟара иахәаԥшӡом, акгьы амам, ҳааигәара шәаатәа! – ҳаадыргәыбзыӷит инеимдаааимдо. – Уазхәыцыр, – ҿааиҭит ахан итәаз Чаҭала, – ауаҩы
пату иқәаҳҵоит ҳәа аиҵбацәа аиҳаб иааигәа итәаӡомызт. Ибла ухыԥшыларц уҭахызаргьы иубаӡомызт.
– Ауаҩы игәы иҭоу ибла аҟара ибз иазҳәаӡом! – ацәажәара иҽналаихалеит егьи аҭаҳмада, Ӡыкәыр.
Урҭгьы уахьрыхәаԥшуаз иубартә иҟан ргәы иҭаз шырымҳәоз, избанзар, иага ус акәзаргьы, аҭаҳмада иааигәа амтәара иаанагоз, уи апату иқәҵара акәын.
Аиҳабы-аиҵбы, аԥхьа-ашьҭахь – арҭ зегьы дара аӡәгьы иримырҵаргьы ирыциуан, избан акәзар, ршьа иалан.
Чаҭала ихы шьҭыхны ажәҩан днаҵаԥшит. Ибла гәы ҭбаақәа ажәҩан лаша иацлабуазшәа ицқьаӡа иҟан.
– Иҟои, ҳгәы зырԥсаҳәаша акры аҵоума? – иџьыба иааҭигаз иқьаса аҭаҭын агәылаҟаҵо дҵааит Ӡыкәыр.
– Сара стәала акгьы збом, Ӡыкәыр, – илабашьа аашьҭихын иаԥхьа ишьҭаз ахаҳә хәҷы инықәиҵеит Чаҭала, аха инаварххны адгьыл иныҵалеит.
Ӡыкәыр асԥычка еихьишьыцыԥхьаӡа, иӡара-па иахаз имаҟа-чаԥа ахьхьаҳәа абжьы гон. – Иаҵалазеи анцәа ишәиааит, зынӡа иамҵәама?! – исԥычка иахьамкуаз игәы ианыҵахх. Ҭандел дҩаҵҟьан, аҽыԥҳәа ацыԥхь аҿыддуа аркыга неигеит.
– Знык ҳҳәап, ҩынтә ҳҳәап, иамуӡар амилициа рыжәаҳҵап! – ашҭаҿы ауаа дахьрылагылаз ибжьы алкьыкьуа иалагахьан Рамиз Рамиз-иԥа.
– Дааит, дааит! – рҳәеит инеилаԥса-ааилаԥсан, нас агәашә аҿы иаангылаз амашьына дааҭыҵын, агәашә зыркыз ахаҳә шьаҟа днагәҭас-аагәҭасит, иззыԥшыз анапхгаҩы.
– Шәыӷәӷәазаап! – ихәда дынҭацәажәан инапқәа неихьишь-ааихьишьит.
– Макьана хар ҳамагәышьам! – инеиларԥса-ааиларԥсеит.
– Хар абашәымоу шәҭаҭын аҵыблаара иалагазаапеи! – аҽԥныҳәа нарыҭо, алафгьы нараҳәо, игылаз рнапқәа рымихуан иара...
– Аҳа, аҩызцәа, шьҭа арахь шәааскьа, аамҭа ҳамгап! – ибжьы наиргеит ақыҭсовет аиҳабы. Еиҵыхны адәаҿы игылаз астол аҟны уи наҟ-ааҟ идтәалан аредактори араион анапхгаҩи, нас, арӷьарахь ала, дтәан аҭаҳмада Чаҭала, рҵаҩык, Ҭандел. Армарахь дтәан чаиаарыхҩык, Ӡыкәыр, агалстук ҟаԥшь зыхәда иахаз ԥҳәызба хәыҷык. Урҭ рҿаԥхьа, ишазгәаҭаз еиԥш, аҭаҳмадцәа цон, нас иаауҭаххалак. Зны астол днадыххылан иаппарат еиқәикшон, зны анапхгаҩыцәа ҭихуан ҷкәына ҿапаҟьак, – сыԥсымзар, араион газеҭ аҟынтәи дыҟан, аха иаартны иубон иаппарат иара ишиҭахыҵәҟьаз аус шамуаз. Астол иамариашаны, нас, инахарашәа, лажәк тәаны аблақәа ааихмырсыӷьӡакәа ауаа ирылаԥшуан. «Асҟатәи еизаны иахьыҟоу уажәада ачыс агны исымбац» аҳәозшәа, зны-зынла иахьтәаз иаагәаҭеиуан, аха «ак шԥаҟамлари» ҳәа иаагәыӷны еиҭааҭынчхон.
– Ҳақәшаҳаҭуп, иабаҭаху – ҿаарҭуан зны-зынла араион аҟынтәи иҟаз ауаҩы иажәақәа инарыдгыланы итәаз ауаа.
– Уажәы ажәа имоуп агазеҭ «Шарԥазы» адиректор Рамиз Рамиз-иԥа!
– Ишԥа, ишԥа! – иҵазҳәоз рахь ихы наирҟәын даарылаԥшит ақыҭсовет аиҳабы, – саҭамзааит, агазеҭ аректор ажәа имоуп!
Итәазгьы ԥыҭҩык аҟыр-ҟырҳәа иааибарччеит. Аха уаҳа ари амаҵура иахьӡыз ашҟа ихнымҳәыкәа, аредактор ацәажәара даладыргеит.
– Аҩызцәа, иахьарнахыс аиныхра иаҿагыланы ақәԥаразы акампаниа ҳалагоит. Избан? Избан ауаа ргәы ԥнаҵәеит, раамҭа агеит, аԥшәма дыхнарҵәеит. Даараӡа иаҳмыхәо ҵасуп иара...
Афотокорреспондент иҽирҵәиин, араион анапхгаҩы ихыиҿы нарганы аредактор иҭыхра далагеит. Алажә ахьтәаз ахы аарҳәны ауаа инарылаԥшит «Ари шәара шәиҭахӡам, цәгьарас изыжәухьоузеи» ҳәа ҿнаҭырц аҭахызшәа. Рамиз Рамиз-иԥа уажәы-уажәы деицрашәо, инапқәагьы нықәикшар цәгьа имбо ацәажәара даҿын. Аамҭагьы акәата-кәатаҳәа инықәлан ицон. Убри аамҭазы астол иахатәазгьы, урҭ рнаҩсан итәазгьы афымца лашара аарыламацәысит. Уи – агазеҭ «Ашарԥазы» афотокорреспондент иакәын – хә-колонкак инеиуаз асахьа ҭихуазар акәхап. Алажә ахьтәаз игылазшәа ааҟанаҵан, абзи аҿи ааихьнашьит: «абри иоуп афотокорреспондент». Араион аҟынтәи иҟаз, игәы каҳама, сеидру, иаппарат ааиқәиҳәалан, ҭынч зегьы днарылҵны, агәашә ахь иҿынеихеит. Алажәгьы «убри ауп иуқәнаго» аҳәарц аҭахызшәа знык инаишьклаԥшит.
– Иаҳҭахым, ҳахнарҵәеит, ҳаҟәышәх! – лыбжьы ҵрыхәҵәаӡа ашҭа иқәыҩуан ачаиаарыхҩы.
Сара Ҭандел иахь снаԥшит. Иаргьы ицәа иалашәазшәа даасҿаԥшын, аҽыҩҳәа дынсалацәҟәны, иқьышәқәа ааиҵихит. Уи иаанагоз «ҳара ишаҳҳәаҵәҟьаз дықәгылоит» ҳәа акәын. Ҳредактор ихы ақәырԥсны уи зегьы қьаадк аҿы анҵара даҿын.
– Аҩызцәа, зегьы агәараҳәа ақәгылара иаҿуп, – ҿааиҭит ақыҭсовет аиҳабы, – макьана ҳмыццакып-егьип ҳәа зҳәақәазгьы шәҟалақәеит, аха, ҳбыргцәа абри аус
ишԥахәаԥшуеи, абри аҵыхәала, – қьаадкгьы аацәыригеит, – ихаҵкы ҳцааит Чаҭала ииҳәо ҳазыӡырҩыр ҳҭахуп.
Чаҭала иара иқәыӷәӷәоз ашықәсқәа зегьы илабашьа ашҟа илаигазшәа, днақәымчын, дҩагылеит. Ҭандел ихы-иҿы лаша-лашо сара дсыхәаԥшуан.
– Даараӡа сшәызхәыцуан иқәгылоз зегьы. Исызӡом – шәгәы иҭаз шәымҳәеит. Ауаҩы игәы иҭоу анимҳәо еицәоу акгьы ыҟаӡам. Ишәҳәа, ажәлар, шәара ишәылшома иахьарнахыс аиныхра аҟәыҵра? – ибла ҭбаақәа дныраҩхан, итәаз днарылаԥшит, аха аӡәгьы аҭак ҟаимҵаӡеит, – иаҳҳәап, сара, – астол иахатәазгьы днырҿаԥшит. Ҭамел иԥштәы аҽыԥсахра иалагахьан, Рамиз Рамиз-иԥа иҩыга импыҵшәан астол иқәыршәын, – егьырҭ шәакәым, абра итәоу сыҷкәынцәа рахь схы рханы исҳәоит, иахьа сыԥсыр, абра ирҳәааит, аҵарагьы рымоуп, адыррагьы, аԥшьымш рыҽны сеинырхуоу, сеинырымхуоу? Ижәбома уажәы ҿышәҭӡом! Баба, аиныхра ауаҩы ихатә ус ауп. Асас даазар, исцәыԥсыз изы ихҭәал ҳәа иаҳәара сара исҵасуп, ажәытә аахыс аԥсуаа зегьы ирҵасын, ус акәымкәа, имгәа азага изымдыркәа аӡәы амцхә ижәызар, убри иоуп аус иақәыршәатәу, акәымзар, сара сҵасқәа роума?! Тәымуаҩык ҳаибаргьы даҳхымыччои аԥсуаа ирымаз апату аԥыхра иалагеит ҳәа! Шәгәы иалымсын, дадраа ари аус даҽакала иазыҟаҵатәуп. Уажә ишыҟоу аилкаара цәгьоуп.
– Дахьиашоу рацәазар ҟалап, – инеиларԥсеит ана-ара.
Сара сыблақәа ҭыҵны хәыҷы-хәыҷла сылахь ашҟа ахалара иаҿын.
– Ирацәазар акәым, аха, Чаҭала диашоуп! – еиҭагеит абжьқәа.
– Уажә ак ҳәаны уажәшьҭан даҽак цәыраагар аасҭа, иаахтны ацәажәара еиӷьуп, баба...
Амшә ахышә, аԥышә, аҭрашә, аԥшьшьапык...
Ателефон абжьы геит. Иасуаз ихьӡи ижәлеи аниҳәа, раԥхьа исзеилымкааит, нас сыхшыҩгьы схаҿы иааит.
– Аҟәша аҟынтәи сасуеит, – иҳәеит ибжьы иаҳа иааирмаҷын, – уҩымҭа аԥхьара саҿуп, – ашьшьыҳәа ицәажәара снахаҵгылеит, – умшәан, амцхә исыдсырхалаӡом. Аха уи акәӡам исҳәарц исҭаху, акы, иуаҳауама исҳәо?
– Исаҳауеит, исаҳауеит! – искыз атрубка иаҳагьы слымҳа инадсырӷәӷәалеит.
– Акы, ишәымаз арубрика хәарҭамызт, шәара шәызҿагылоз аҵас бааԥсқәа ракәын, ҩбагьы, – шәызлагаз акампаниа цқьа иазыҟаҵаӡамызт.
– Аиеи, аха иара аџьабаа адбалан.
– Аџьабаа здырбало зегьы бзиоуп узҳәом, урҭ зегьы ртәы шәредактор ара дыҟан, сгәанала, ибзиаӡан еиликааит. Аиныхраҿ аҩыжәра иаҷыдангьы иаҳԥыло аҵас бааԥсқәа маҷӡам. Изысҳәо уеизгьы иудыруазар акәхап. Сыԥсаҭа сзыҟьашьуам, иуҩыз аҩ-статиакгьы ибзиаӡан иуҩит. Аха, акампаниа иаҟәыҵтәуп, макьана, шәара шәусҵәҟьа ҟашәҵала.
– Исаҳаит, исаҳаит!
– Иуаҳазар, ибзиоуп! Ани санаԥхьалак сузасуеит. Сахьынӡанеихьоу исгәаԥхеит. Атрубка нықәиҵеит. Слымҳа ҵнахуа ианалага инықәсҵеит саргьы.
– Иҟалеи, лара лакәызма? – апахҳәа иҭаҭын агәҭа ааԥиҵәан, абжа астол инықәҵаны, абжа аҿыхага инҭакны, амца нахьырсны иааиҿеикит Кәыбрыц.
– Мамоу, иара иакәын, аҟәша аиҳабы.
– Ҟаи, џьоушьҭ, ихаҭаҵәҟьоу? – иџьшьаны дгыларц аԥсык ауп иааигхаз. – Иузиуазыз?
– Аиныхра акампаниа иаҟәыҵит.
– Оҳо-ҳо! – деигәырӷьан игәы дынҭаччеит Кәыбрыц, – убри амыз ишәасҳәаз, абри ахьымӡӷ ҳнаргоит, ҳмыццакып сымҳәази! Убас егьыҟалеит. Аредактор идыруоушь?
– Ара дыҟоуп, иаҳҳәеит иҳәеит.
– Шаҟа ирхаан иарҳәазгьы сеидру. Дахыԥсаауеит, ранаџьалбеит. Иара иинициативала акәын.
– Ара уҟоума, абаашәҭ! – ауаа ишьҭазшәа дааҩналеит Ҭандел, – абыржәыҵәҟьа уаала!
– Иаба, уара?
– Уара анцәа инирҵәаша, аредактор дрыман инкылсын, ицәа ккаӡа иааихырхит иацтәи аус азы, абыржә ҳааимԥыхьашәар, анышәҵәҟьа ҳаиргоит.
– Ҳашԥамаауа, маҷк иааихыԥсаар ҳмаакәа ҳабацахуеи.
Сара ахьышәҭҳәа сқьаадқәа ааиқәысҵан, астол амгәахь инҭаҵаны, сыццакуа Ҭандел сишьҭаланы сындәылҵит. Аха иабаҟоу, хыхьынтәи игәаҳҭеит аредактор деицрашәаны, дҟаԥшьшьӡа амардуан даҿаланы дшааиуаз. Ҭандел ижәҩа сынҭасын даархынҳәны, ахыбрахь ицоз амардуан нисырбан, саргьы аҭӡы сҽынкыдсырӷәӷәалеит. Рамиз Рамиз-иԥа ҳаԥхьа диасны дышцазҵәҟьа, ҳаибарххо ҵаҟа ҳанҭалеит.
– Абыржәыҵәҟьа мкыди Ҭандели сзышәԥшаа! – аредактор ибжьы ҳашьҭаланы иааҳахьӡеит.
– Ҳампал қәацә! – инацәа хаԥагәаӡа уахь инаирхеит Ҭандел.
– «Бжьы ҭаала иансырӷызуа, исҳәоит гәырӷьа ччарада, уа» – дҟыжә-быжәуа акы еилеиҟәаҟәеит Ҭандел иԥсы анига. – «Сара ҩныда, гәарада», – сҳәеит сивакәаруа сахьнеиуаз. Сара схәыцрақәа уажәы-уажәы аҟәша аиҳабы телефонла иацәажәарахь ииасуан. «Сахьынӡанеихьоу исгәаԥхоит» иҳәеит. Иудыруеи ак алҵыргьы. Оумашәа избон иацы ҳахьыманшәаламхаз хьаас иахьсымамыз. Иҟалеи мшәан, хьаас изсымами, ари зегьы иаҳусмыз, ус анцәа сзишеи сара? Амҩа ҳнымҩахыҵын, атротуар ҿыц ҳнанылеит. Уа иқәгылаз аҿаԥараҿы иҟаԥшьы уаркалеиуа апомидор рҭиуан, хазы акырпыжә, ашьынка. Аха иабаҟоу раб ихә иркуан. Урҭ рыхә абасҟак иахьыцәгьоу тәылак ыҟамзар ҟалап. Ҳара еибымҳәаӡакәа аҿаԥара ҳныдыххылан ахәқәа
ҳнарыхәаԥшуеит.
– Аԥшаӡа! – лыбжьы рхәыҷны ҿаалҭит аҿаԥара авараҿы
зведра хҩаны заԥхьа игылаз аԥҳәыс ҷашә.
– Изыԥсоузеи? – ҿаасҭит сналҿаԥшны.
– Алапҟьа – мааҭк, – мчыла аӡәы илирҳәазшәа аҭак
ныҟалҵеит.
– Ишәымфааит! – даашәи-ԥшьит Ҭандел.
– Уннан, нан, исымфаҵәҟьандаз, шәаԥсуааума? – аҽыҩҳәа
ашьа налҿықәлеит аԥҳәыс. – Зегьы ирҭиуеит, – ҟасымҵахыз, уи ачаӷьа иааӡаз ҳаԥхашьаны иаҳзыҭиӡом, егьырҭ аԥаразы мацара иҟарҵоит, – лхы лырқьиарц даҿын уи. Убри ашьҭахь аԥҳәыс ҳԥарақәа лыдлымкылеит иага ҳаибарххазаргьы, уимоу, дааҟәымҵӡакәа дҳаҳәон «саҭамзааит» ҳәа. Иԥахә-ԥахәӡа, аԥхара алыхәхәо ижәны иаҳкын лапҟьак-лапҟьак.
– Ухаҵазар, «Кавказ» ахь ҳнеип, ашкәакәа ааганы, абри ала ихаажәылап.
– Аиашаҵәҟьа уҳәеит, амала қьаадк илаҳҳәап акәымзар, избо зегьы ҳамцкласуа иалагоит.
Астол ҭацәны иахьгылаз аабеит. Наҟ-ааҟ ҳаиҿаԥшуа ҳнахатәеит, аха ашьапқәа ахьҵысуаз акәхарын, астолгьы абаҩқәа рцәажәо ҳагәҭа игылан. Хыхьынтәи бӷьык ԥырԥыруа, ихиаало иааин, саԥхьа илықәшәеит. Уи иабаргәызеи, бзиарами, егьи аҳәыҳәқәа ухаланы аттаҳәа ҵаҟа ауац анынарышьҭуа ауп иҵәуатәу.
Дааит аофициантка. Дҳазҵааит, аха иҟаҳҵаз аҭак дазымӡырҩӡеит, ԥарақәак рыԥхьаӡара даҿын лгәанала. Иҟалап аҳәынҭқаррахь заҟа шьҭтәу, лара лџьыбахь заҟа шьҭтәу дазхәыцуазҭгьы. Деиҭаҵааит.
– Ҩыџьа ҳаҟоуп, ԥаҭлыкак ҳаҭ, ашә ҳаҭ, ажәжьы жәны! – аҭак ныҟаиҵеит Ҭандел.
– Ҩыџьа рзы аҟәыд-чаԥа, уаҳа? – дҵааит аофициантка.
– Арахь ҳара ҳахь бааԥшы, ацәа балҵ! – лмахәар днамҵасын уи дааиршәшәеит Ҭандел.
– Саҭамзааит, шьоук рыстол ахә ршәеит, имаҷны ирымсхит ҳәа сыҟоуп.
– Уи агәра сара исызгом! – сналалеит саргьы.
– Избан?
– Адунеихаан исмаҳаӡац аофициантка имаҷны илгеит ҳәа.
– О, ус зышәҳәои, ҳара ҳуалафахәы зынӡа имаҷуп! – лхы днахашшааит.
– Шәара ҽнак ишәырҳауа академик изырҳаӡом, аҵәуара
шәаҟәыҵи, – сналықәымчит сахьтәаз.
– Иаҳҳәаз ҳзаабгоу, ҽнак заҟа бырҳауа ҳабҳәоу? – дҩаҵҟьеит Ҭандел, – нас иаҳҭахқәазгьы иҿыцӡаны иааиқәиԥхьаӡеит.
Ҳҿаԥхьа хҩык ахацәа еимакны аҩыжәра иаҿын.
Убри аамҭазы даҽа официанткак агәаблаа ду даҵаланы дықьуа даарыдгылан азганк рстол акьыԥшь инықәлыргылеит.
– Абанҭ ишәзаарҭит?– лҳәан, аресторан ахь аҩналарҭа иазааигәаны аҩыжәра иаҿыз ахацәа рахь инхьалырԥшит. Зхы цырцыруа исаз ахаҵа пылтыҟса дҩагыланы ибжьы еиҵҳәаны, иара иаамҷыдарахаз араҟа уаҩ дтәамызшәа аҩы ззаарҭииз рныҳәара даҿын, даргьы ршьапы иқәгылан иӡырҩуан.
– Абри адгьыл аҿы шәаргьы ҳаргьы ҳаҟамзарц зҭаху рхы абас илахааит! – иҳәан, аҳәаҭра ашә аиԥш иааиртыз иҿы аҵәца лҭеикын, иааҭаирцәит.
– Амин ыҟазааит! – инацдырӷызит ҳҿаԥхьа итәақәаз, нас ирылыҳәҳәозшәа иҟаз иаҵәца дааҩахан, инацәкьарақәа рыхқәа ааидкыланы «аҵәах» ҳәа днарыгәӡит. Уи иаанагоз уқәақәра сцааит ҳәа акәын. Анцәа иџьшьоуп макьана цқьа иахьиимжәыц акәымзар, нахьхьи игылан аныҳәаҿа зҳәоз дирцәажәома мамзаргьы. Ҳҿаԥхьа итәоу аныҳәара далагар, аҩи ауаткеи ицәдырҳәхьоу ихәда рыцҳаушьап, ауалыр аҭыҵра иаҿушәа ауп ибжьы шго. Агалантереиатә фабрика аума ак ашьҭаҵарҭаҿы дыҟан рҳәеит, дҭаркит ҳәа ирылан, даазар акәхап. Афабрика цәдырҳәит, рҳәеит аха, ус, хазы-хазы иганы урыхәаԥшуазар, аӡәгьы акгьы ихараӡамзаарын. Уажәы, макьаназы усурҭада дныҟәоит. «Анцәа исҟәырхуп аусура, акапеи каршәны иубар миллионк уӷьычызшәа иухәаԥшуеит» ҳәа аӡәы иеиҳәон жәаха ҽнак ижәны. Араҟа,
аресторан аҿы дахьтәоу иаарҭиуеит, инаиҭиуеит. Иара ихатәы машьынаҵәҟьагьы ҳтәылаҿы иҭырмыжьӡеит.
– Ишәыхьи, уара? – аофициантка даазган дԥыруа аҳауа далан, даҽакы дазхәыцуан, уара уакәын ара уҟаӡам, – ихы насықәикит Ҭандел.
– Ара сабаҟалои Ани думбои, ихашәа хы мбаӡакәа дыштәоу!
– Уихәамԥшлан, амарџьа!
– Избан?
– Избан умбои, дааиуеит, уаԥхьа иқәу аԥш агьама ибоит,
нас абас аҿа «дахьалаурчаз» азы, агәалаҟара ахьиоуз азы столк азна арыжәтә узааиҭиуеит.
– Ус ҟазшьас имоума?
– Ихы улеигалоит, шәеибадырра дашьҭалоит. Уажәшьҭан уахьиҭаххо сеидру!
– Уи сара сахьихәо акгьы ыҟаӡам!
Иқьаф ҟало иалагазаап, ибжьы лҭицан аофициантка длыԥхьеит.
– Х-шампанскик рзықәыргыл, рыстол ахәгьы са сҟынтә ишьҭых! – нлыдиҵан, аҿҿаҳәа ԥарақәак нлымпыҵаиџьгәеит, – иазхома?
– О, мачхәума, иагьырацәоуп!
– Уи урҭ рыстол азы, ҳара ҳастол ахә анаҳшәогьы – дааҿаԥха-ҿаччан, – жәабаҟа-ҩажәаҟа бхашәалап, – ҿааиҭит уи, насгьы зыӡбахә иҳәаз ацифрақәа азин ирҭазшәа ибазар акәхап, лызқәа инапсыргәыҵа нықәшьуа даалбааит.
– Ус ҟоумҵан! – дгәаазшәа ҟаҵаны лнапы наиаархашәа варала днаидыӷәӷәалеит уи лара. Ҳҿаԥхьа итәаз сышрыхәаԥшуаз, «абри сыхьӡала ишәзықәгылазааит» иҳәан сышьҭахьала аӡәы сыжәҩа ааикын, ԥаҭлыкак ашампантә
саԥхьа иқәиргылт. Леуа иакәын, атипографиаҿ ҟәшаҩыс дыҟоуп. Ҭанделгьы саргьы ҳгәы ҳнархьит иҟаиҵаз: ҳара иаадыруан уи қьырала ауада дшыҩназ, зны-зынла иҭаацәа ача злаархәо рымамкәа ианеилахозгьы ҟалон. Ҳаварахь итәаз хҩык аԥсшьаҩцәа рыблақәа ааихмырсыӷьӡакәа аԥаҭлыка ахы иқәыԥшуан. Ҩыџьа аҳәса рыбжьара итәаз ахаҵа уиаҟара наԥшырҭас ҳимаӡамызт.
– Шәара шәҿы ауаа ргәы разуп! – ҳара ҳганахь ҵәаҟьак нҭалыршәит арӷьарахьшәа итәаз аԥҳәызба.
– Ирымажьуп азоуп изыҟарҵо! – аҭак ааҟалҵеит илҿатәаз ҳаргьы иҳаҳаратәы.
– Усҵәҟьа акәӡам, асасдкылара бзиа ирбоит! – иажәа ҟәышқәа нарылеиҵеит ахаҵа, аха адәныҟа ииҳәаз башан, ихы-иҿы иаҳәоз «иӷьычыҩцәоуп» ҳәа акәын.
Ақәҿаҳҭӡомызт. Убри аамҭазы аофициантка ҩ-шампансктә лыман дааин, ҳашьҭахь итәақәаз раԥхьа инықәлыргылеит.
– Аҩыза Леуа иааиҭиит! – лҳәан, зқьаф ҟаҵаны астол инахагылаз Леуа иахь иналырԥшит.
– Анашьҭ зауз иаҩцацәамкәа рыхқәа аадырҵысит.
– Сара дырк дсыман Ермантәыла, – лаԥхьа иқәгылаз аҵәца днаҵашьшь иаалжәын, еиҭа ҿаалҭит арӷьарахьшәа итәаз аԥсшьаҩ ԥҳәызба, – ԥшрала абри ихаҭа-ԥсаҭа иакәын, – лҳәан, лхәамц абжараҵәҟьа аарҳәны Леуа иахь анаԥшра далагеит, – Фрунзик ихьӡын, хәцәахьы аԥара иман, уаха иааиҭаххар Ереван абжа ааихәон, амала, раԥхьа ҳаижьеит ателиек деиҳабызшәа, нас, ишеилыскааз шәара иабашәҭаху, – ҩысҭаарыла дынцәыҵыԥшит, – иааркьаҿны иаҳҳәозар, аимаа иӡахуан.
– Оо, арҭ рыҟны азакәан уиаҟара аус ауӡом! – рыгәҭа итәаз ахаҵа ихы-иҿы аарԥшра далагахьан.
– Усҵәҟьа шәымҳәан, иманшәаламзар акәхап! – иныҵакшәа, аха ҳара иҳаҳаргьы дшақәшаҳаҭу еилукааратәы ҿаалҭит зызқәа ҳаирханы итәаз аԥҳәызба.
Сара схы сҩахан, инарнаашәа снылҿаԥшит, дуаркалеиуа дыҟан, аиашазы егьырҭ раасҭагьы дқәыԥшын.
– Ари арыцҳа, – ҿааиҭит Ҭандел, – арахь дмиллионеруп ҳәа ихцәажәоит, арахь иуалафахәы зегьы далгеит ҳәа сыҟоуп, ицәыҵакны сахьихәаԥшуа, иџьыба ааҭиршәшәеит. Убри аамҭазы аресторан дааҩналеит атипографиа анџьныр хада ҷкәынак дицны. Урҭ инҳалаԥш-ааҳалԥшын, рхы рҵысуа ирдырқәоз аԥсшәа нараҳәаны, Леуа дахьтәаз аганахьала акәымкәа, хазы акрыфарҭа ауадақәа руак ахь иныҩналеит. Ҳара иаадыруеит Леуа уаҩҵас дышзымтәоз. Ашырҳәа дҩагылан, аресторан дындәылҟьа дцеит. Уажәымзар-уажәы дааиуазар ҳәа ҳаԥшын. Ҳара иаадырит уи аԥара иԥсахырц дышцаз.
– Згәы разу ҷкәыноуп. Ауаҩ пату иқәҵара – убри ауп иара иԥсҭазаара ҵакыс иамоу. Иахирҟьацәоит иабаҟоу, – наиаҭаскит Ҭандел.
– Ари ашықәсан уи аресторан аҿы дубарым! Уааи ҳзықәгылоу адгьыл ҳныҳәап! – иҳәеит Ҭандел.
– Уааи! – сыхпыҿ наган инанысҟьеит.
– Ҳара иаҳмырбаӡакәа шәара ишәфо закәи? – иаҳа длахҿыхӡа, ҵыԥх аахижьҭеи ҳаибадыруазшәа ҳаԥш лапҟьа аалаԥшықәылҵеит арӷьарахьшәа итәаз аԥсшьаҩы ԥҳәызба.
– Ҳаҭамзааит, агьама жәба шәҭахызар, – ҿааиҭит Ҭандел, – ауаа уҿы иҭаԥшуа иабоуфари, – шәысҭ, – иҳәан, ихифаахьаз аҵыхәа ааԥиҵәан, егьи наганы раԥхьа асаан инаниҵеит.
– Иаҭахӡам, аҩызцәа, иаҭахӡам, иҭабуп! – аиашазы, ицыз аҳәсақәа рхы ахьҳаларгалаз ицәымыӷны ҿааиҭит ахаҵа.
– Чурчхела злырхуа акәзар ҟалап! – лҳәеит лнацәхыԥ ҟаԥшьқәа арыц иаларԥо арӷьарахьтәи.
– Ааи, иақәбыршәеит? – уи лызҵаара аҽыргаӡара шагым еиликааит Ҭандел, нас слымҳа ихы нҭеикын: – аԥш зымбац ауаҩы дубахьоу? – ҿааиҭит.
– Уи иаҳа иааигәаны ухы лылоугаларц ауп изыҟалҵо.
– Оҳо, агьама даара ибзиоуп, анасыԥ шәымоуп шәара араҟа инхо, – Кавказ арҽхәара далагеит арӷьарахьшәа итәаз, – аҳауа, амра, ашәыр, ҳара сибраа ҳзын ари илакәу дгьылуп. Мшәан ҳзеибамдыруазеи? – ҿаалҭит уи, – сара Лариса сыхьӡуп, ари ҳҩыза, – лнацәа наиқәылкит – Костиа, ари ақәыԥш, – бнарҿаԥши, бара – Вера!
Верагьы лыблақәа шамшамуа раԥхьа Ҭандел днеиҿаԥшит, нас – сара.
Леуа сгәы дныҵалеит еиҭа. Изыхҟьаз сыздырам, аха уи аԥара ԥшааны, игәы иҭаз наигӡарц сҭаххеит. Аԥара дшашьҭоу анџьныр иҩызеи иареи ҩагыланы ицар? Мап, уажәоуп рхәы анрырҭаз. Анаџьалбеит, сара инасҭиуан, иара ицынхәрас аха усҟан, – Леуа ипату ласырҟәуан. Убри аамҭазы аресторан ашә даалагылеит. Ачабра лҭиган илҩрны ицоз аԥхӡы ирбарц иааиҿишьит, ашә дылагылан аибашьра иалганы абираҟ ааигазшәа, дгылан аиааира ганы. Аофициантка лааигәа дышнеизҵәҟьа, лхы аалырҵысын, минуҭқәак рыла ҩ-ԥаҭлыкак рыхқәа ираӡны қьаадха ичаԥаны анџьныр ишҟа лҿыналхеит.
– Иааигеит! – сҳәеит Ҭандел иахь снаԥшны.
– Иааигама? Уф, сикәыхшоуп! – иаргьы имҳәаӡакәа деибархха дтәазаарын. Иҽааиқәикит. Ҳгәалаҟара шьҭыҵуан. Ауаҩы игәы иҭеикуа наигӡоит, уи аӡыхь аиԥш ицқьазар.
– Шәанаџьалбеит, ари акомерсант еиҭаишьҭит зыхә цәгьоу аҩы! – иџьшьаны акрыфара дааҟәыҵит Лариса.
– Шәыстол арахь ҳаахар шәгәы иалсуама? – ҿааиҭит Ҭандел уи днылҿаԥшны.
– Анахара аҭахӡам! – рҳәан, уи лажәа алгахагь цқьа имҭаӡакәа рчанахқәеи ррыжәтә хәыҷи аақәырԥаан, иааҳадтәалеит.
– Абни, акомерсант иӡбахә шәасҳәарц ауп шәзаасыԥхьаз, – иҳәан, Ҭандел ацәажәара далагеит.
Лариса лхы-лҿы маҷк ишҷышәызгьы, акан лныԥшуан, лхахәы ижәжәа-иԥԥны, аха еиҿкааны иқәын. Ахаҵа игәы иахәоит ҳәа акәхап, уиадагьы абырсааҭк улаԥш иҵашәоз лгәышԥы, уажәы-уажәы иаахалыршалон. Дкьаҿын, илылан. Костиа – дуаҩ ҭынчын, оумашәаҵәҟьа илахь ҟьаҟьан, иаԥхьаҟа ихахәы каԥсан акәымзар, Лариса лаасҭагьы дшеиҵбыз ҩашьомызт. Вера, ишысҳәаз еиԥш, дуаркалеиуа дыҟан, иаҳа лхы пату ақәылҵон. Лхахәы ықәҳәан, «даҽаџьара иабасшәысҵо» ҳәа лҳәарц лҭахызшәа, мыцхәы ишкәакәан лыҵкы.
– Убри азоуп абанс дызгәаҟуаз Леуа! – иажәа дналгеит Ҭандел. Ахҩыкгьы рылахь еиқәышьшьы итәан.
– Суҳәоит, анцәа саҭоумҵан. Уныҳәазааит, Леуа! – ҿаалҭит Лариса лылабжышқәа аарыцқьаны.
– Дныҳәазааит!..
Ашьыжь сҭахәхәа сыцәан. Иахагьы маҷк аҵх сымгази, ацәара сҭахын, аха уазымҵаан. Ашьыжьтәи ацәа аҟара ихаау акгьы ыҟаӡам. Аҩсҭаа иҩызоуп, анацәкьарақәа ухахәы иалшьуа, амаха-шьахақәа рыла ургәыбзыӷуа, ухы-угәы ршьышьуа, иуҵаҵәиуа, укәа иҭало аҿаанахоит. Нас умыцәан ухаҵазар. Аха араҟа узырцәода! Иацы Рамиз Рамиз-иԥа ҳаицәыбналан ҳанцаз аахыс ҵхабжьонынӡа ателефон абжьы дамырцәазаап. «Иԥсы шҭоу дысзаажәга» ҳәа иҳәозаарын. Сааԥшит. Аҭуан саҵаԥшуа сиоуп. Кадифа, уи дааҟәымҵӡакәа ӡәӡәароуп уеизгьы дызҿу, амаҭәа кналҳарц ддәылҵзар акәхап. «Неишьас иҟасҵари, мшәан аусурахь, ҳредактор апырпыл далхушәа деицрашәаны дтәазар акәхап! Амш игоит уигьы, ииҭахыз анызыҩуаз бзиан, уажә, ана ҳаныманшәалаха сыцәгьахеит. Ҳампал қәацә!» Сара сахьиаз схаԥыцқәа аҿҿа аарыҵгеит. Убри аамҭаз, абыржә саақәумхыр убла ишабо сыҽкнаҳаны сҽысшьуеит ҳәа аҳәарц аҭахызшәа ателефон аапкны ҳуада иааҩналеит. Атрубка аақәсхызар, – сашьа иакәын, араион аҟынтәи дасуан.
– Уара, ҳқыҭаҿы иахьа ԥсыжроуп, зынӡа иԥхашьарами умнеиӡаци? – ҿааиҭит раԥхьа, нас ауп – ушԥаҟоу? – ҳәа данҵаа.
– Хар сымам, аха, иԥсыз дзусҭада?
– Душьна дыԥсгәышьеит, Душьна.
– Ҟоҳ, уи лаҟара ҳаргьы иаҳхыҵааит! – атрубка
инҭасҳәеит сыблақәа ааҭсырҟәҷын.
– Ыы, нас, ирацәаны изхыҵыз дҳамҵәуаӡои, ус акыр
шәыдышәкылама шәызҿу акампаниаҿы.
– Мамоу, усҵәҟьа акгьы анӡам! – сыбжьы аасырмаҷит.
– Ианымзар, бжьымҩак ахьеихагылоу усықәшәа, наҟ сара узгоит машьынала. Иухоумыршҭын, ҩ-сааҭк рыла! – иҳәеит иара, атрубкагьы нықәиҵеит.
– Иҟалеи, ухы унархьыма иахатәи арыжәтә? – исҿалырццеирц лҽазыҟаҵан дааҩналеит Кадифа.
– Мамоу, агәаҟра ҳақәшәеит.
– Ишԥа? – дшәаны лцәажәашьа аалыԥсахит.
– Ишԥаҟаҳҵари, аира зшаз аԥсрагьы ишеит!
– Иҳәа уара, сызургәаҟуеи?
– Душьна дыԥсит.
– Уи дзусҭада?
– Бара дбыздырӡом.
– Сышԥашәеи, шәеиварҵааит!
– Уцома, нас?
– Сышԥамцо.
– Уныҟәала, уныҟәала! – лҳәан, лыԥсы лоуны дааҩнагьежьит.
– Уи мацара ахәондаз!
– Иуҭахызыз.
– Аԥарагьы нагатәуп!
– Сара хаҵа санцоз еиқәырҽны иаалгазар, саргьы уажәы
лара лахь иназгарын.
– Бара хаҵа банцоз аԥсуаа харшәс аԥара рҭиӡомызт,
уажәоуп ианалага! – сҳәеит сара.
– Уара иануфеидоу – аԥсуаа маалықьцәоуп. Изууалуи
уара уахь аԥара анагара?
– Сабду ицәаӷәацә андырхәоз, Душьна лхаҵа ашьапы
икын.
– Аризакәытәеиуарои,мшәан!
– Ишԥа? – сҩаҵҟьеит сара, – абри ауп аиуараҵәҟьа. Бара бгаӡамзар базхәыц, ҳацә, усҟантәи анаԥшцәа изларҳәоз ала, 14 џьмак рымч аман. Бара бгәы ишԥаанагеи, абни ҩаҵҟьан аҿаанахар, сабду шә-ԥсык ихазар акы нхомызт.
– Изнымхозар, даламкьысындаз. Сара уи азы аԥара сызуҭом, шәык ҳагуп! – лҳәан, дындәылҟьеит Кадифа.
Садызцалеи уҳәарауеи. Сара сахьцоз аԥсрахьы аԥарагь аҭахымызт ашьарагь. Сдәықәлар иаҳа еиӷьын, избанзар, Рамиз Рамиз-иԥа макьана дышны дыҟан. Ишԥаҟасҵоз! Даҽа мышкы сааԥшырц сыӡбеит.
...Сашьеи сареи ашҭа ҳанынҭала, ауаа неилыҵ-ааилыҵит, аҳәҳәабжьгьы ааиқәтәеит. Ахылԥақәа уеизгьы иаҳхаӡамызт, аха ашҭа иқәгылаз астол, ҳнаскьашәа ааун, ҳнапқәа ҳхы инаархан, уажәадагь схы самысцызт, аха ус иаалырҟьан исыӡбит, – ҳҿынаҳхеит. Иууаӡа иԥшын зегьы. «Анаџьалбеит, асҟак пату сықәырҵартә ианбагьысызҳаи» ҳәа сгәы иаанаго аԥсы сизааигәахеит. Сыбжьгьы ааҭызгеит.
– Илабжыш ааӡом, иҟаиҵо башоуп! – ҿаалҭит џьабаҩык.
– Аԥс иакәӡам дзызхәыцуа, ацәгьаҳәара ауп! – нацылҵеит даҽаӡәы.
– Уара уаниуаз ухаҭыԥан шьынкак ир, ауаҩы диуеит ҳәа ишԥшыз ауаа ирымфарыз, нан! – аҿацаҳәа амыткәма дналагеит аԥҳа.
Сара иҟалаз зегьы еилкааны сцәа сааҭаӡыӡеит. Абри акәзаарын арҭ зегьы зызҳәаз. Сыԥсыр еиӷьысшьеит. Сшьапқәа гарыгаҽон. Исықәлашьцан, скаҳауаз џьысшьон. Изулакгьы сҵәуаны саақәҵит.
– Ус акәхап, дад, умҩахь уца, умҩахь! – аҭак ааҟеиҵеит сыздышшылаз лыҷкәын аиҳабы. Уи иаанагоз еилкаан.
Сара хьаас исыман сашьагьы дсыдҟьаланы игәы ахьындырхоз. Ауаа зегьы иҿымҭӡакәа, рыблақәа еилахынҳәуа исыхәаԥшуан. Сзыдгылалакгьы насыдҵны рҿынархон. Зынӡак иҵаҟьан дықәырцеит ҳәа рымҳәарц азы, маҷк сҽаакыдскылашәа ҟасҵеит. Аха дара сықәырцар ҳәа сымшәози, ашҭа сынҭыҵны сҿынасхеит. Агәарбжьара аханы игылаз сашьа имашьына сынҭалан, сылабжыш аҳәҳәыҳәа иаауа, сгәы каҳаны, асаркьа салԥшны амҩахь сыԥшуан. Амҩа аҭагәа-ҭасрақәа рацәаны иаман. Амашьына ԥырны иахьаауазгьы, сыбла иаахгылон аԥсраҿы избаз ауаа рсахьақәа. «Цәгьарас ирзызузеи, џьымхеит, асҵәҟьа сзырцәымыӷхазеи?! Заҟа агәымбылра рылоузеи? Иарбану сгәы зҭыршьааз? Аԥсраҿы аҩыжәра шәнеиуеит ҳәа ахьрасҳәаз аума? Аха ишақәнагоз исзымҳәазар акәхап...» Ақалақь аҿгьы ахкыдкыларҭа сзыԥшаауамызт. Сашьа аҩны саанимыжьи, аха дышцазҵәҟьа снаишьҭалеит. Арахь, иҟамлац иҟоузеи, аредактор дысԥылар алшоит. «Дысԥылааит. Уимоу, сара схала сымнеиуеи иара иҿы. Аԥсуа ҵасқәа игәамԥхозар, дтәаны иара иҩлааит, сара соума абџьарс имоу!»
– Аҩада иԥхьан дцеит! – ҿаалҭит Сима лыҵкы гьежьӡа днасхаҵгылан. Сыԥштәы лгәамԥхазар ҟалап.
– Кәыбрыц дабаҟоу? – сҵааит сара.
– Хәшәык дашьҭоуп ҳәа сыҟоуп, аԥҭекахь дцеит.
– О, Мкыд, уабаӡи уара? – аҿҿаҳәа иеимаақәа рцәажәо
акоридор дыбжьаланы дааиуан Ҭандел. Уи Сима лыблақәа дырхыԥшыло, инапы сара сахь инаирххеит. – Сара ашьыжь саан, жәа-минуҭк рыла ҳаицәҳаны ҳаилгеит. Уаргьы уааир – шьҭа шәеилгахьазаарын!
– Ииҳәеи, нас.
– Сара самырхаанӡа шәара шәамысхуеит иҳәеит.
– Уабаӡи, уара? – нахьхьынтәи ибжьы қыџьқыџьуа
ҿааиҭит Сиуарна.
– Уаҳа амҳәааит! – нациҵеит Ҭандел Сиуарна дизыӡырҩын.
– Ус шԥашәҳәо ауаҩ бырг изы! – Омашәа илбеит Сима. – Дбыргзар, – уи лԥынҵа днамҵасит Ҭандел, – аҩны
дтәааит.
Сара издыруан аредактор даныҟам Ҭандел иахьа
хәлаанӡа Сима лшьаргәацәқәа дрыхәаԥшуа дыштәаз, убри аҟынтә аҩыџьагь ааизныжьны, Алексеи Синаҭ-иԥа иахь сныҩналеит.
– Оо, бзиала уаабеит! – иҳәеит Алексеи Синаҭ-иԥа, зуаҩыбжара инеихьаз, шамхамзар имччоз ахаҵа. – Уаҵәы апартиеизара ҳамоуп. Ахьара имҩаԥаагаз аизаразы аинформациа сара иҟасҵоит. Иџьашьатәу ҳәа митәык ҟамлеит, угәы коумыжьын, ҳәарада, ус ҟамлар еиӷьын. Аизара азыҟаҵатәуп, Мкыд. Сара абри аҵас аҿагылара аханатәгьы сақәшаҳаҭӡамызт. Избанзар ара ҽакуп изҿагылатәу. Устатиақәа, уара уахьгылоу азы исҳәом, даара уаҩы дзызхәыцша зҵаатәык ашҟа скылыргеит. Уара уазымхәыцӡаци, – ибжьы аанаирҟәын, даасҿаԥшит, – асоциалтә уасхыр? Избан ҳәа азҵаатәы ықәумыргылаӡаци?
– Иқәсыргылахьеит! – сҳәеит сара, аха сыблаҿы иаацәырҵуаз аԥсраҿы избаз ауаа рсахьақәа ракәын. Урҭ сгәы ахәда амаҟа ахаршәны иркызшәа, сыԥсыԥ сзеиҩгомызт.
– Уара иахьа цқьа угәы алаҟамшәа избоит, уаҵәы ҳрылацәажәап зегьы! – иҳәеит Алексеи Сина-иԥа.
Хәылԥазхахьан сара аҩныҟа санаауаз. Еиҭаасгәалашәеит сыздышшылаз иажәақәа: «умҩахь уца, умҩахь!».
Ана-ара абӷьқәа гьежь-гьежьуа амҩақәа ирынтәалон. Сара апарк ду сҭаланы снеиуан. Ашә-ҵлагьы саара дук азна ахьа анапқәа ирықәыргылан иакызшәа, ажәҩан амахәқәа рыҵаргылан иԥшын. Иаасгәалашәеит «Ашарԥазы» уаанӡа имҩаԥнагоз акампаниагьы. Уи абнақәа реиқәырхара иазкын. Аиашазы, статиақәак уанрыԥхьоз улабжыш аарын, убасҟак илахеиқәҵаган ҳабнақәа рлахьынҵа. Атракторқәа ҭаланы ахшьаара иаҿын. Иргон алада, аҩада. Амала аҵыхәаны аԥҟара аанкылоуп ҳәа актәи адаҟьаҿы иҿаҿаӡа ианын. Ажәларгьы еиқәтәеит!
– Умыццакуазар, ҳаицәажәап! – аӡәы адаԥ ҵлақәа даарывҵын, ахәыҷқәа аӡы зларнырҵо арезина ала схы иақәкны аӡы сгәыдиҭәало далагеит.
– Уеилагама, џьым, уеилагама? – сылахь снапы анаԥыраскуаз, даҽаӡәгьы сышьҭахь ала исгәыдҭәало иҿааихеит. Сниҿаԥшызар, – абар ассир, – уи актәи аиныхраҿы избаз ахахәы ҟаԥшь иакәын, иаҳа-иаҳа дааскьо сааигәараҵәҟьа данааи, даасыхәлаӷьаӷьан, аԥҟаҩ аасҿыҵиргеит, сышьҭахьалагьы даҽакгьы саахеит. Азнык азы схы ҭууа ицеит, нас саақәгьежьын аҭак ҟасҵеит. Аха ишысҭахызеиԥш изымнаӡеит сҭаҷкәым. Шьҭа издыруан ҳаззеисуаз. Аиныхра иазкны изҩыз азы акәын. Дара иахьабалк исысуан – сыӷра иҭасуан, сыхәдаџьал иасуан. Абар саргьы сманшәалахеит – исзымдыруаз арԥыск шьапыла игәы саныҵас, дхаууала дцаны адаԥ ачықьра дылаҳаит. Аҟаԥшьи сареи ҳауп еизынхаз. Дыкшон иара, сыкшон сара. Ҳазбақәоз аӡәаӡәала иааиуан, аха аӡәымзар аӡәы дааҳабжьаломызт. Аибапҟара ҳахьаҿыз аарла исаҳаит
ԥҳәыск «милициа» ҳәа шҿылҭуаз. Уажәшьҭа сышӡазар акәхап, сқьышә иаахоз аҭаҷкәымқәа татаӡа иҟан. Сыкшеит иманшәалан знык, ҩынтә, абар шьҭа дкыдсцалоит аҟаԥшь, убри аамҭазы схы «абақ» аақәгеит. Уи шаҟәаӡа ианаасырҳә, адаԥра илаҳахьаз арԥыс иакәын. Маӡала дахьсысыз сгәы еибакны сылабжыш аахаддылт. Ах, ишԥасҭахыз иареи сареи ҳхала ҳаисуазҭгьы! Даҽазныкгьы дсысырц иҭахын уи иикыз аӷәыцәмаҟьала, аха еицакны иҟаз сҿаԥшылара дацәшәазар акәхап, инкаижьын, дыҩт, аарлаҳәа дыҩт ахахәы ҟаԥшьгьы... Сныҟәарц сшьаҿақәа еихызгеит, аха схагәҭа аҵәы алалазшәа исыхьуа иалагеит... Санааԥш ахәышәтәырҭаҿы сиан... Амшә ахышә, аԥышә, аҭрашә, аԥшьшьапык!
Сара мчыбжык инамгакәа сгылан, скәаԥӡа аныҟәара салагеит. «Умшәан акгьы ухьӡом» ҳәа сарҳәон аҳақьымцәа. Ус сарҳәон сҩызцәагьы. Аха иахькыдырҵаз сгәы иалан. Ииашоуп, иахьсыхәазгьы ҟалеит – акы аизара сахнагеит, ҩбагьы ԥыҭк сыԥсы сшьеит. Ҳәарада, срымпҟаргьы исылшон аԥсшьара, аха ианамуӡах, усгьы ҟалазааит. Мап, амҩа ахьысзыркыз акәым апроблема ҳәа сызҿу. Изысзыркыз ауп. Ҳәарада, ҳара ҳазҿыз акампаниа агха аман, раԥхьа иргыланы аиныхра – ҵаск аҳасабала иаалырҟьан иаҟәаҳхырц ахьаҳҭахыз. Ус акәымкәа арыжәтә – аиныхра аҵасқәа еицазкуа акы ауп ҳәа азҵаатәы ргылазҭгьы?..
Аԥенџьыр аҿы садгылоуп. Ақәоура иаҿуп. Иҩежь-ҩежьӡа амҩа ианыҳалаз абыӷьқәа зегьы еизыҳәҳәаны аҩар иаманы ицоит. Шаҟа ибзиазыз амҩақәа аныцқьахалак ақәоура иааҟәыҵыр, аха, иауама, заҟа гәам ықәнагаз аҟара аанагароуп. Абар бӷьыжәк ӡсо иахьнеиуа, нас ҵиаақәак ирҿаԥеит. Аибарххара иалагеит. Арахь аҩар уи згоит ҳәа иалагеит, арахь иара аҵиаақәа ирҿаԥаны иааныркыларц рҭахуп. Аха аҩар, иахьугалакгьы иҩарми, аҵиаа ԥшқақәагьы абӷьыжәгьы ааиднакылан, иҵҳәаны амҩа инықәлеит.
– Уажәшьҭа иаамҭоуп, – лыбжьы нархааны ҿылҭит амедициантә еиҳәшьа.
Сара сашьцылахьан, сыхәхәаӡа акаруаҭ снықәиеит.
– Уааҳәы! – насыдылҵеит лхы-лҿы маҷк иаалырџьбаран. Оумашәа иубартә ауп ишыҟоу. Урҭ аҷкәынцәа иаасмеигӡаӡакәа схы-сҿы иасуан, арахь агәырқәа зегьы стәарҭоуп изларҵо. Аеҳәшьа агәыр ахьыҟалҵаз аҭыԥ аҿы абамба ақәырӷәӷәаны илырҵысуан.
– Уаҳа иаашәгәаламшәаӡеи дара? – дҵааит лара ашьшьыҳәа саԥхьа днықәтәан. Иаатыз лхалаҭ, лара ԥшра-сахьала ишаҩлымцозгьы, иҭыхыз лгәи иаҩцома уҳәартә ихтыз лшьаргәацәқәеи, ахыхь иага иӷәӷәазаргьы аԥсҭазаара мыцхәы иугәадырԥхон.
– Урҭ ахаангьы исымбацызт, избаргьы исыздыруам! – ҿаасҭит сара.
– Ижәдыруеит, ижәдыруеит! – даҽа ԥыҭрак лҽыслырбарц лҭахызшәа сгәы иабеит, – ижәдыруеит, амала, шәара шәжурналистцәами, нас дара рҿы шәынкылсны, рыхәдацәа шәкуеит.
Сара уи сахьлыхәаԥшуаз иаалырҟьан даасцәымӷхеит. Дқәыԥшын, аха дзызхәыцуаз даҽакын. Даҽазнык сылаԥш налхызгеит.
– Угәы иалсзар ҟалап, саҭамыз. Угәы иалымсын акәымзар, – иаалырҟьан «уара» ашҟа диасит аԥҳәызба, – даҽа гәыркгьы уласыршьшьуеит.
– Бара бааҟәымҵӡакәа Мкыд иоуп хьаас ибымоу, буаҩызар ҳаргьы бааҳҿаԥшла, ҳгәы ҟабҵалап? – ииарҭа днықәтәан ҿааиҭит сҿаԥхьа ииаз аҭаҳмада.
– Уара ухәаԥшра уиаҟара иаԥсамшәа збеит, аҽы дканажьит ҳәа уааргеит. Аҽыҵәҟьа...
– О, баба, аҽы иақәтәо иоуп аҽы иканажьуа. Урҭ ҳарҟәаҵып, сваҵара ԥҵәазаргь, сгәы шыҟац иҟоуп, бара беиԥш иҟоу данаабалак, аҽырҳәа, ԥҳалла ашьа ашьҭуа иалагоит! – иԥаҵақәа инапы нрылишьын, ихы-иҿы зегьы аалашеит Ҭемыр. Уи ииарҭа ааирҽеишәа иун, ибӷа иашаӡа ашәахь иҿынеихеит. – Шәара шәыҷкәынцәоуп, шәааицәажә! – иҳәан, ашә ныдиркылт. Ас имҳәазҭгьы лара иҵегь даангыларгьы ҟаларын, аха, нас дындәылҵит. Сара ҿыцха сиан. Адәахьы илеиуаз ақәа ашьҭыбжь схахәы еилнахуазшәа збон, сылацәа нҭааргьы цәгьа избаӡомызт. Ашә шаатыз гәасҭеит. Иҩналеит ҩыџьа. Схы сҩахан, сааԥшит. Абар Кәыбрыци Ҭандели.
– Иазхоуп, уара, ацәара! – ҿааиҭит Кәыбрыц.
Ҭандел аччара даҿын.
– Уара, зны аԥсшәа ҳаҳә, нас уччала! – сиарҭа
снықәтәеит сара.
– Уи цәаӷәара дыҟан иахьа! – иҳәеит Кәыбрыц.
– Закәытә цәаӷәарои? – сҵааит сара.
– Аҷкәын хахәы ҟаԥшь иҩызеи иареи рқыҭаҿ инарган,
ираҳазар акәхап, нас, иҟалаз, ауӷә рықәырҵан ахәхәаҳәа ацәаӷәара иаҿуп. Аха уи иазууеи, – иҳәеит Ҭандел угылароуп, уаҳа назҭахым уск ҳалагоит.
– Ааи, уи интересуп, уимоу, аридактор иахьа ҳахьеизаз «Ма Мкыд дгыландаз» ҳәа дузхьааит, ара дыҟаӡамыз?
– Дыҟамыз! Ҳгәы еибарԥшааит! – Иуеимҳәаӡеи?
– Иарбан исеиҳәоз?
– Уаҵәы уаҵәашьҭахь реиԥш узеигәырӷьаша убап ҳәа. – Мап, мап! Сара сганахьала, акгьы имамызшәа збеит,
аха иара илахь еиқәын.
– Уи ҳара иаҳхарам! – иҳәеит Кәыбрыц, – ҳара
агәырӷьаҿҳәаша узаагеит, – ишьҭахь ивакны иикыз агазеҭ ааиртын, снагәыдирԥшылеит. Аԥшьбатәи адаҟьаҿы иалагон сара сҩымҭа «Ах, арҭ аҵасқәа». Сара сгыланы аҽеилаҳәара салагеит.
– Имаӡамзар, изызкуи уи аус ҳәа зыӡбахә шәҳәаз.
– Ашышкамсқәа хьчатәуп! – еицәажәан иҟазшәа еицырҳәеит дара.
– Амшә ахышә, аԥышә, аҭрашә, аԥшьшьапык.
Хзықәтәаз аҳаирплан шыҳәҳәоз, ишҵәуоз, уажәшьҭа иӷьазкызар ҟалап анаасгәахәуаз, аӷәра наҿадырххазшәа иҩаҵҟьан, адәышкәаӷьаз ианыршәланы аҿынанахеит. Нас, алым иацәцарц аҭахызшәа, абарбалқәа адгьыл инықәнахын, ишиашаз, аарлаҳәа ауаҩ илаԥш иҵашәоз амхырҭахьы аҿынанахеит. Аҳаирплан иҭатәаз жә-ҩык ҳакәын. Аӡәы – аԥырҩы игәы ахьнирхаз, насгьы аметеорологиатә ҭагылазаашьақәа ахьҽеимыз азы, – дзымԥырӡеит. Хаҵак уԥаҵа кьакьоуп ҳәа дандырӡуаз иаҩызахеит. Атәарҭакәа ҩ-ганкны иҟан, аха урҭ иугәаладыршәоз асакасақәа ракәын. Уанрынтәалалак, амшын аҿы аԥсшьацәа ирырҭо атәарҭа уантәалозшәа, унӡаакәкәала уцон, угәы иаанагарын уажәымзар-уажәы ҵаҟа, адашьма унықәтәоит ҳәа. Анцәа иџьшьоуп ус иҟоу ахьҳаузгьы. Хымш раахыс ашьха ахыҵырҭаҿ аԥсҭҳәа ықәчуп ҳәа аҳаирплан рышьҭӡомызт. Ас ианбанӡа ҳәа, – ари аныҟала ахымш рыҽноуп, – аԥырҩцәа реиҳабӡа иҿы ҳцеит. Уи дкалаӡа ажәҩан даҵакьысуа, ихыиҿы лашаӡа, дааҳхаҵгылеит.
– Абыржәы ишәымҳәаргьы, ус инымхоз? – иаԥхьа игылаз парат дук акнопка днақәыӷәӷәеит, – амш шԥаҟоу? Аԥҳәыс илҳәоз илахь ааиқәнаҵеит. – Аԥсҭҳәа хызаап ахыҵыртаҿы.
– Измааноузеи, – лхәыҷы дылгәыдкыланы аԥхьаҟа
днаскьеит ԥҳәыск, – ҳара ханразҵаауа амш бзиоуп рҳәоит,
шәара шәанразҵаауа аԥсҭҳәа хуп рҳәоит, – дҟаԥшьӡа деицрашәаны лыбжьы аашьҭылԥааит.
– Аԥсҭҳәа акәӡам аус злоу, аԥырҩы даҽа шьоукы ԥарала дхырхуеит, – ҿааиҭит аҵыхәтәан иааҩнашылаз ҷкәынак. Убригьы дԥырҩызаарын.
– Уара ус шԥоуҳәо, Ваниа, ма уара ҳаилукаар ами? – ҿааиҭит аиҳабы ихаҿы лашара аҽааԥсахын.
– Шәеилыскаауеит азоуп изысҳәо. Аҳаирплан, бжьахәҳахуҭҩык дкуаҩӡа дҭатәаны ашьхаҟа дцеит!
Ма ақәиарҭа ҳамандаз, улацәа ааиқәуԥсаанӡа аҩ-фҩы рҿышәшәа, иҿамҟәо, аҳәақәа ааухагылоит... Изхысҳәааз, абас еиҿадмырццеизҭгьы аԥсҭҳәа хыҵӡомызт. Аиҳабы, иҟақәаз аниба, ахыҵырҭа аалашеит, аҳаирплангьы нышьҭыԥрааит. Абар, уажәы, уи амотор схы иҭагылоушәа
ауу ахга, ахы иҩаханы Гәма аиҩхаа иҭаршәны иахьнеиуа. Зынгьы ашьапы еисиуашәа, иаадырдыруеит, нас аҳауа аҽналанажьуеит.
Анцәа ҳаибоумырбан абри сеиҳаби сареи. Иагарааны дубаргьы агазеҭ азы атема ҿыц дашьҭоуп. Уажә ааигәа ари ашьха қыҭахь ԥсшьара дааны дахьыҟаз, ашышкамсқәа ирызкны ассир иаҳаит: ашышкамсқәа ианырҭахха, ашхқәа ндырҵәозаап. Абри дырны Ноу акыҭантәи аколнхара «Амра гылаанӡа» агроном Ардон Хасан-иԥа даалаганы ашышкамсқәа рыжәла иазирҳазаап. Урҭ планы амхы ихиҵеит. Даргьы амла иагозма, амхы рцәымӷума, уара идыр, руа-ршәаџь ыҟаӡамкәа ирхны ирхысит. Убри иабзоураны аколнхараҿы гектарцыԥхьаӡа ироузаап ф-килограммк рыла еиҳаны акартош, аа-килограммк рыла еиҳаны аԥш.
– Сшәыҳәоит, шәанаџьалбеит, убра имыцхәны иҭырго аԥш аџьармыкьа аҿы иаахәаны сара ирысҭоит, амала, убас иахьыхароу, ҳаирпланымзар акгьы ахьымцо сышәмышьҭын! – сыҽкажьны сиҳәеит сеиҳабы, аха иуа дыҟазма, атема ҿыц, атема ҿыц ҳәа дгьежьуа дрылан сара ахәшәтәырҭа сҭыҵны саннеи.
Сыварахь итәаз аԥҳәыс зегьы лқьышә ҳақәҵаны акәын дышҳалаԥшуаз. – Аиаша ахаангьы иҟамызт, иагьыҟалом – налалҵон зны-зынла.
– Иҟалеи? – сҵааит. Иабасҭаху?
– Уи уара иузеилымкаар ҟалап.
– Ҟоҳ, афизикаҿ аартра дуқәа ҟабҵахьазар – ҽакы
иамусуп. Егьырахь сахьбыхәаԥшуа, сара исзеилымкаауа ажәабжьк бара ишсабымҳәо бхы-бҿы иснардыруеит! – изызӡари, маҷк сшәаны исҳәеит аҵыхәтәантәи ажәақәа.
– Сара соума уара игаӡоуп ҳәа иуԥхьаӡо! – лшьапы шәпа дуқәа ааиҵыхшәа аԥсгарҭа нарыҭаны,лыблақәа насылалҵеит аԥҳәыс.
– Мап, бхаҵкы сцеит, саргьы лафк сҳәеит, нас! – аҭамзаара шьҭасҵарц аԥсык сыгымхеит сахьлыхуаԥшуаз.
– Ешыра сыҟан жәацы. Амра шуеит, ауаа былуеит, – уи агәра слыргарц лҭахушәа, лкьаҿ ахәда ԥлыртло далагеит лара, – ибылуеит, мшәан! Сара сахьынхо мчыбжьык инеимаҭәаны ақәа леиуан. Абри иашоу, нас!? — лнапқәа насымҵалкит уи.
– Ҳәарада, ииашаӡам! – днаԥыҩлеит исҿатәаз ахаҵа, – хымш шәқыҭаҿ иаузар, хымш Ешыра иаур акәын! – деихашәны дааҭгылеит.
– Аракьыҽы абабго, Аракьыҽы! – аҳаирплан дҭыҵны дцарц иҭахызшәа, дҩаҵҟьеит исҿатәаз.
– Аҳа, шәмеисын, абаақәа, ақәа зшо ҳара ҳакәу џьышәшьома? – ҿааиҭит илымҳа иамаз азыӡырҩыгақәа азин ширымҭоз удырратәы ихәдаџьал абжаранӡа иааирҳәын.
– Аа! Абыржәы иуҳәеит исҭахыз, – изшоз – ииашан имшаӡеит. Ус иҟан ажәытәан, ус иҟоуп иахьагьы! – лҳәан, лнап иаҿаз лнацәкьара хәаԥқәа аҭәырӷәеиԥш иааидылԥсалан, луаҭәа шәпа апҟаца аақәлыргеит.
Егьи сганахьала дсыдтәалан Сыкәын. Уи дааҟәымҵӡакәа ахырсысра даҿын, иахьагьы иацухагьы ҷаԥшьара дтәазшәа.
– Ухы шԥоубо? – снаигәҭасит сара.
– Уажәыҵәҟьа ҳнеиуеит! – аҭҳарцәҳәа дааԥшын, асаркьа далԥшуа далагеит, ҳахьынӡааихьоу иҳәарц иҭахызшәа.
– Абри убома, арахәыц шкәакәа алыргазшәа кьыс змам абнара иагәылсуа, – убри Хькәара ахьӡуп, аҵаа иаҩызоуп! – ҿааиҭит Сыкәын.
Сара уиаҟара иџьасымшьаӡеит, избанзар, арҭ аҭыԥқәа уи шьапыла еимидахьеит. Уаҟа иара иаҟара амшәқәагьы мнеицзар ҟалап. Даныхәҷыз инаркны абна бзиа ибон, аҵаҩцәа иман уаҟа дылаӡан. Ақалақь аҿы иара иеиӷьны атәылаҿацә здыруаз дузыԥшааӡомызт. Ҵыԥх уажәааны иеиҳабӡеи иареи ааицәҳан, абрахь рҵаҩыс даарышьҭит. Аимак ахьынӡаӷәӷәаз уажә аҳәара цәгьоуп, избанзар:
– Абра абна уанылымӡаа, иурҩар улшоит! – иҳәеит аиҳабы.
Убри ашьҭахь аиҵыбгьы иаҭәам иҳәазар акәхап, ишеимаркуаз, ишеиҿаркуаз, аҵыхәтәаны «Сшәыҳәоит схатәгәаԥхарала соушәыжьырц. насгьы абна алалара азин сымышәхырц» ҳәа ашәҟәы иҩит.
Абасҟак аҳәара аныҟаиҵа, ишԥаруаз, «Абух... сбыҳәоит ишьапы дықәгылаӡамшәа дыцҟьа-шәҟьа дыбгарц» ҳәа наниҵан, ихаакәакәараӡа иааилгеит. Изхысҳәааз, аратәи аҭыԥқәагь идыруеит, ауаагьы идыруеит. Ҳаирпланк уахь ма арахь иԥырны иара дҭатәамкәа ҟалаӡом. Аҳаирплан асаркьақәа ҳаркылԥшны ҳшыԥшуаз, ахыҵырҭа иазааигәахо иалагеит. Абар-абар ихәаауеит иара, аха уаҳа аҩада изхамлозар акәхарын. Ахан иаҟараз ахаҳәқәа инрывс-аарывсуа, ихырхәо-ижәыло, игәыбзыӷуа, аҽырԥагьа, амҩа хара иқәлан иаауан Бзыԥ.
Заҟа ахыҵхырҭа ҳазааигәахоз аҟара сшәо салагеит – ҳҳаирплан неиуан, ианамуӡах аҵлақәа ирысуама уҳәаратәы. Уажәымзар-уажәы ацәашьқәа реиԥш ихәхәа-хәхәаӡа иқәгылаз ашәаԥыџьаԥ иалаҳауеит шысҳәоз, инахууаан инҭалеит. Ахыҵхырҭа ианахыԥраа ауп ианыздырыз уи заҟа иҳаракны иԥыруаз – уажәы хыхьынтәи избон ҳара атымитыша ҳашҭаԥшуаз. Адунеи аҿы зегьы ирымазаап ихьанҭоу
ахаларҭа – рымч ахьақымхо. Убас иҟан, сҩыза иԥшӡаны иҳәан еиԥш, ҳаазгоз аԥша уардынгьы ари аҳаракыра аҿаԥхьа.
Хәыҷы-хәыҷла аҩнқәагьы цәырҵуа иалагеит. Урҭ еизааигәан игылам акәымзар, ар рычуан иҭаԥсоу акәакәарқәа иреиԥшын, дасу рылҩаҵә хәхәаӡа аҩада иахьцоз,
угәы иаанагарын ажәҩан арахәыц ахахара иаҿын ҳәа.
Ашьҭахь иҭакәкәа иҭалеит, ашьапқәагьы еиҵнахзар акәхап, акы адгьыл ашҟа ишахоз удырыртә иҟан. Ашьац зқәышьшьы иҟаз адәышкәаӷьаз инықәсын, нас идырдыруа уи иқәыршәны аҿынанахеит. Ашҭаҿ ампыл иасуаз ахәыҷқәа зегьы рымпыл аанрыжьын, иҩны аҳаирплан иашьҭалт. Аԥырҩгьы ашҭа ҭбаа аниоу, аҽи аҟамчи игәалашәоу сеидру, ашьҭахьтәи абарбал иаақәирҵәраан, «Аеропорт» ҳәа зныз, аҭакәажә нанамга леиԥш зжьы кыҷхьаз ахыбра ашҟа ахы наирхан, амотор аусура иааҟәихит. Аҷкәынцәа аӡәы
амҵәыжәҩа дахьынҳалт, аӡәы ашә дадхо далагеит.
Амҩан еибадырқәаз «абзиала» ҳәаны ҳахьаагьежьыз, аидарамҩангага машьына дук ԥшын. Адруҳәа уи ҳнақәтәеит, ацентр ахь ицоит, рҳәеит. Уи ами ҳаргьы иаҳҭаху! Ҳнеиуан ахаҳә дуқәа зныжьлаз, наҟ-ааҟ ахьхьаҳәа аӡыхьқәа звысуаз агәарбжьара ҳаныланы. Араҟа ишырҳәоз еиԥш, ауаа маҷӡамзаап – иааигәа-ааигәаны рыҩнқәа еивагылан, инхонинҵуан. Аха џьашьатәыс иктәыз ара-ҵлақәеи, аҳәасеи, ацеи ракәын. Урҭ – шьаҿацыԥхьаӡа игылан, насгьы ихьыхәан ирҿан. Иҭагә-ҭасуан амашьына, зны аҿҟьара инхықәгылон, ижәытәӡоу абаагәарақәа ираҩсуан. Аха абжеиҳарак уи абнара илалан ицон, еихашьшьы игылаз абнараҿы ихьшәашәаран, аҳауа цқьан, ахаҳә дуқәа ирылҵуаз аԥхӡы хьшәашәа еиԥш. Сара сшысасыз идырзар акәхап, хаҵак
сышҟа дааскьеит.
– О, ибзиоуп уахьааскьаз, – иҳәеит Сыкәын, – шәеибадыр, Васили ихьӡуп абратәи абнақәа дреиҳабуп.
– Сеигәырӷьоит! – инациҵеит уи.
– Сара Мкыд сыхьӡуп, шәқыҭа збар сҭахуп! – сҳәеит, снапы иҭо. – Шәара шәаҟара ибеиоу Аԥсны дыҟаӡам! – нацысҵеит еиҭа, абна сгәы шышьҭнахыз исырдырырц.
Убри аамҭазы Сыкәын илымҳахь иқьышә наскьеиган, Васили ак иҳәеит.
– Ҟоҳ, уи зынӡа ибзиами? – ҿааиҭит Сыкәын.
Ҳмашьына абнеи амҩадуи ааннажьын, арымарахь иаахьаҳәны, аҳәысҭа иҭалан аҿынанахеит. Харантәи игәасҭеит илаҟәӡаны игылаз хыбрақәак. Ак алҩа ахылҵуан, егьырҭ арахә, аԥсаатә иртәызар акәхарын. Уи ҳазааигәахеит. Агәашә анҭыҵ ауаа еилақь игылан.
– Иҟалеи, Сыкәын, ҳабаанагеи? – уамашәа ибаны уи схы наиқәыскит сара.
– Егьаурым, егьаурым, уи сара соуп изхароу! – инапы аасыкәиршеит Васили.
– Умшәан, умшан, ари еиныхраӡам! – сгәы ирҭынчырц далагеит Сыкәын, аиныхра сзықәнаршәахьаз дырны, – ари ԥсхәроуп, араҟа уамашәа афатә ҟарҵоит!
Сгәы ирҭынчыз џьишьеит. Аха уажәшьҭа уи аҳәара иаԥсамызт. Агәашә анҭыҵ адәҳәыԥш аҿы ажәла бзиа иамазкуаз, ижәытәӡоу аҳаҷҷақәа гылан. Урҭ рхыԥхьаӡара рацәан азы, адәҳәыԥш зегьы ашәшьыра арҭон. Рымҵан, ҩ-ганкны, аурыла акыргьы инеиҵыхны астолқәа еиҿаԥшьны ирхиан. Фатә хкыс араҟа иузымԥшаауаз акгьы ыҟаӡамызт. Ганк аҿы ауаа тәахьан, насгьы, наҟ-ааҟ ишеиҿатәазгьы, раԥхьа иқәгылаз аԥаҭлыка шкәакәақәа акыр ишнарцахьазгьы, рышьҭыбжь дыргаӡомызт, ахышәҭ иагәылаланы
аԥыц зегьы алаҵаны амати зыԥшаауаз ашьхыц еиԥш, рхы ақәырԥсны акрыфара иаҿын. Васили иҩызцәеи иареи шнеизҵәҟьа рнапқәа аарӡәӡәан, иҭацәыз аган ахь ииасны инатәеит. Аҵыхәтәаны ҳаргьы ҳҭыԥқәа аанаҳкылт.
– Аҩызцәа, сшыҳәоит шәаасзыӡырҩырц! – дҩагылеит ҳара ҳтәаанӡагьы ҩбаҟа ныҳәаҿа аанызкылахьаз хаҵак, – абраҟа слымҳа инҭыршьит ҳазхатәоу агәалашәара иҽалаирхәырц харантәи дшааз агазеҭ акорреспондент! – даахьаҳәын снадирбеит.
– Анцәа агәабзиара ииҭааит! – рҳәеит заа итәахьаз рган иамаз ҳәсақәак рылахь-рыџьымшь аарӡатәын.
– Анцәа иҭ агәабзиара! – ашәаны иааицырҳәеит еиҭа, аха уажәазы ҩыџьа ахацәа рыбжьқәагьы налалеит.
Акрыфараҵәҟьа ҳаҿын. Зышықәс ҟарҵоз ахаҵа изааигәақәаз зегьы сара сыкәша-мыкәша итәан. Агәабжьанытәи иԥа, ишьапы даанагартә дшыҟамызгьы, инапы ркын, сывара итәаз днарыха-аарыханы даасыватәеит.
– Игәалашәара мыӡааит! – ҿаасҭит аӡара снапы нҭасырсын.
Аҽырҳәа рылабжыш неиит саԥхьа зегьы.
– Ҳабду ҳаизыӡырҩып! – иҳәеит Васили.
Нас ауп ианыздыр – егьи аган ахаҿы маҭәеиқаҵәала зхы
ҭаҳәҳәа итәаз ԥшьҩык аҭакәажәцәеи ҩыџьа ахацәеи ари адгьыл аҿы «анцәа иаанижьыз» ракәзаарын.
Дкашәкаҷа деилаҳәаны, ихы-иҿы ҷаԥшьӡа, зегьы ишырбоз иаҵәца аӡы нҭаҭәаны, иџьар цырцыруа, диашаӡа дҩагылеит иара абду Михаил.
– Имԥсуа уаҩ дыҟаӡам, насгьы уи ҟалеит хыхь иқәтәоу ибзоурала, – ҿааиҭын, аҵыхәтәаны ажәа ашәаны иҳарц иҭахызшәа иааиҵихит апап, – иԥсуа иԥсы нхоит, уи аҳауа
иалоуп, аиаша иадгылоит, амц иаҿагылоит. Иԥсуа игәалашәара ҳара ҳҿы изынхо иԥшӡаны ҳалацәажәарц ма ихааны кралаҳфарц акәӡам, уи анцәа изынижьуа ҿырԥштәыс иҟаҵаны ҳаланхарц ауп.
Угәы иаанагарын, уи, арҭ иажәақәа иацынтәарак дтәаны ҿырҳәала рҵара даҿын ҳәа.
Зышықәс рымаз иԥҳа, ԥҳәыс наӡааӡак лакәын. Лыблақәа камкамуа, лылахь аҩаз антатала, амра иаблыз лыхәда ҭыган, лыжәҩахырқәа (урҭ маҷк ахаҵа ижәҩахырқәа угәаладыршәон) ԥҽаҽаӡа, ампыл еиԥш лгәыԥҳәқәа лгәыдымӡало, уажәы-уажәы дааины, амҿы аалгозшәа, афатә нықәжьны дцон.
Аҳәса шьҭа акрыфара рылымшо аҟынӡа инеихьан, аха аӡәызаҵәык лакәын, аӡлагара еиԥш, зҿы ааихамгылоз. Уи зышықәс ыҟаз имоҭа лакәзаап, – Аԥсны далган, абрахь, наҟ џьара дыргеит, – рҳәеит. Аа, ланаџьалбеит, крышԥалфоз! Лхы заҵәык акәын дышуаҩыз узырдыруаз, егьырахь асаҟәа даҩызан. Апапи сареи ҳаицхыраан ҳнапы лыкәҳаршоит ҳәа ҳалагаргьы илыкәшаӡомызт.
Убри аамҭазы зегь аарӡырҩны дҩагылеит хаҵак. Уи иижәхьаз изварак ишақәымчуаз мацара, наҟ-ааҟ дааҳабжьагылеит, иара итәала иҽириашеит, изнапык игәы инадиҵеит, илахь ааиқәиҵан, ҳара ҳахь ихы наирхеит: – «Акыр иаԥсоу аҩызцәа, иааиуа асабшаҽны саб еиҭамҳәа иҩынҩажәамш сымоуп, аӡәаӡәала сшәылалан исызҳәом, сшәыҳәоит шәнеины ҵәыцак нхышәҭәаларц». Даҽа ажәақәакгьы иҳәарц акәын, аха итәаз зегьы неиҿаԥшын «ихраҭ бзиахеит» ҳәа анацырҵа, уа даанҿасын, дгыргыруа иҭыԥ ахь иҿынеихеит.
Васили иҽааникылт, амцхә имжәӡеит. – Саб ишықәс аҿы аҩы сҽысзаршьуам – ҳәа иажәагь иналеиҵеит, нас
днасыхәаԥшын, – уажәы ак узаазгоит, – иҳәан, днагылан дцеит. Абри имҳәацкәа, саԥхьа даагылеит бҟәылк азна ахарҵәи асаан азна асаранџьи иманы. Сара иҟасҵара сзымдыруа саақәхеит. Суаҩым акы сшамеигӡо ари аҩыза ауаҩ изы. Смаҵура акәзаргьы сеигӡомызт. Имандаз наҟ! Средактор уи атема ҿыцқәа дрышьҭеиҵаларын.
– Иҭабуп, Васили! – уаҳа ишԥасҳәарыз.
– Егьаурым, егьаурым! – ҿааиҭит еиҭа.
«Иморахә нҵәааит, абри «егьаурым» аамҷыдарахаз акгьы
изымдырӡо?» – сгәы иаанагеит сара.
Амшә ахышә, аԥышә, аҭрашә, аԥшьшьапык...
Аухатәи аҵх Сыкәын иҿы исхызгеит. Уи аарла зыԥсы ҭоу хыбра хәхәак аҿы иара иеиԥш, арахь иаарышьҭыз ҩыџьа арҵаҩцәа ицыҩноуп. Уи ахыбра андыргала ашьҭахь, ҩажәаҟа шықәса ҵуаны, абарҵа аҿаҟарҵазаап. Убри аахысижьҭеи акыр ҵызар акәхап, абарҵа аҩны иаҿыҵуа иалаган, урҭ рыбжьара даара ушьапы уацкламԥшыкәа аҩны узыҩналаӡом. Аԥшәма, аԥшәма ҳәа сызҿу Сыкәын иоуп, избанзар, егьырҭ аҩыџьа аԥхынтәи аԥсшьарахь иҟан, излеиҳәаз ала, араҟа ашьҭаларазгьы ақәԥара аҭахызаап. Аԥхьа уара уанышьҭала аҳәынаԥқәеи ацыгәқәеи уԥырхагаӡам, ус акәымкәа аԥхьа дара анышьҭала – уара урԥырхагамхароуп. Абас ишаны ирымазаап русқәа. Уи сара иабаздыруаз.
– Уара, Сыкәын, абри ацгәы ааҟәымҵӡакәа итәаны ишсыхәаԥшуаз иаашеит, измаанои? – сиазҵааит сҿы ӡәӡәаны санаа.
– Уи акәым, аҳәынаԥқәа уӡывамсӡеи? – аҭак ацынхәрас ҿааиҭит Сыкәын.
– Мап, мап, ус акгьы сгәалашәом, амала уажәы-уажәы акы адыԥҳәа сгәы аҽнықәжьны, нас адашьмахьы икаԥон! – ԥхыӡ убама џьым ҳәа сеимҳәарц азы исҵәахыз аус аасгәалаиршәеит уи.
– Ус анакәха, усасны ушааз рдырит. Иаха, – даахьаҳәит Сыкәын, – ҳара ҳанааз урҭ шьҭалахьан. Унеины уҽанрылаужь, ишԥаруаз, рыцҳа, ишухатәаз иаадыршеит. Зыԥсы ҭаны аԥсабараҿ иаақәу зегьы агәы рымоуп, ирыцҳашьатәуп, – иҳәеит иҩны иҩноу аԥстәқәа алаф рылхуа, аха, анцәа аиакәым сумырҳәан, урҭ бзиа ибозаргьы ҟалап иара.
– Ыы, шьҭаланынӡа ҳааит ҳәа сыҟоупеи? – иаха иҟаз-ианыз сиазҵаауа сҿаасхеит.
– Шьҭалан ҳашԥаахи, апап игәыдкылара уналаган, ҵхыбжьонынӡа шәысзеимыхуамызт.
– Уаанӡаҵәҟьагь снеима? – иаасцәымыӷхеит сара.
– Апап иҩныҟа ҳамцеи зегь ҳаиманы, алекциа ҟаумҵеи! – Изызкызыз, уара, слекциа?
– Арелигиа... Уи зхылҵыз ашәара шакәу! Ауаҩы даншәа,
анцәа дшихәыцыз.
– Ишԥоубеи, нас?
– Сгәы иаанагоит, уҽазыҟоуҵаргьы усҵәҟьа ибзиахомызт ҳәа.
– Иара ииҳәозыз?
– Иԥҳәысгьы, иаргьы, иӡӷабгьы қәацәӡа игылан иузыӡырҩуан, уара иулшомызт акәымзар, ацәажәара уаҟәыҵран уҟаӡамызт.
– Исымҳәар акәын, аха исҳәазааит! – аӡә ицәажәашьа аасгәалашәан, аҭакс инаисҭеит цәгьарак шыҟасымҵаз анеилыскаа.
– Уи иазууазеи, уааи акы ҳнацҳап! – астол иқәиргылаз афатәқәа рахь инапы наирххеит Сыкәын.
Санынаԥш, астол азааигәахара иаҿын ҩ-лаки ԥшь-цгәыки. Уи анызба, иахатәи аасгәалашәан, ахы сықәшәазшәа сҩаҵҟьан, аҟәардә сыҽнықәсыжьит.
– Усҭ ачаи, абар апамидор, ахәша, аҭубар, ашә... – иҳәан, афатәқәа зегьы рыхьӡ неиҳәеит.
Сааҭбжак ашьҭахь, ҳҽеилаҳәаны абарҵа ҳааҵҵит. Сара искын агазеҭқәа, ҳтипографиаҿы иҭрыжьыз аблокнот ссарочка аԥхьатәи аџьыба иҭасҵеит. Нбан ҟаԥшьыла уи ахаҿы ианын ҳгазеҭ ахьӡ, амҩан сахьцозгьы ирбаларц сҭахын сара иаха рыцҳарак сақәшәаны апап дгәыдскылозаргьы, ус, ала сшаарымцаз рдырырц азы.
Амш шоурахаргьы цәгьа иабомызт. Акыргьы ҳнаскьеит, нас ҩнык аԥхьа ҳаангылеит. Уа, масарла ихкааз ашҭа аханы, ихьшәашәаӡа кәарак иаҟараз ӡык ииаҟьа ицон. Ацҳа хәыҷы ҳнықәгылан, агәашә ааҳартит, аха илоума, иҳәоума ак абжьы мгеит. Нас имырдуцәакәа аԥшәма ихьӡ ҳәаны ҿаҳҭит. Зықәрахь инеихьаз ԥҳәыск дааҩныҵын, дааҳҿаԥшит.
– Оҳ, ари шәара шәоума, Сыкәын Дамеевич! – лнапы ыргьежьуа днаиԥыҩлеит.
– Ааи, сара соуп, шәышԥаҟоу, шәышԥану? – иаҭахуп ҳәа дышҵаауаз удыруан, – абри аҷкәын, мамаша, ақалақь аҟынтәи дааит, агазеҭ аҿы аус иуеит, Мкыд ихьӡуп.
– Ҳарахә рферма аиҳабы ииҭиз ажәқәа рҵыхәала акәхап! – слаԥшықәҵаны даасыхәаԥшын, икы, узашьҭои лҳәозшәа лнапгьы насылҭеит.
– Мап, мап! – сара сус иаҳа имариоуп ҳәа ласҳәарц акәу акы сахыццакны аҭак ҟасҵеит саргьы.
– Нас, амш ҽеим ҳәа аҽыҵга ҟаҵаны аҳаирплан ахьаармышьҭуа аҵыхәала аума? Уи азынгьы ҳашшхьан, аха зҿы уашшуада!
– Иҟоу шәдыруама, мамаша? – Сыкәын иажәақәа снарықәныҟәеит саргьы, – иҟоу уи ауп, абраҟа инхо агроном, шәара шәыҷкәын Ардон Ҳасан-иԥа аԥшьгамҭа бзиа ҟаиҵеит, убри атәы инарҭбааны ҳгазеҭ ианаҳҵарц ҳҭахуп.
– Ҟоҳ, уи аԥышәа атәы ауаа иргеижьҭеи...
– Ипатреҭгьы ацҵаны, – ацәажәаха лымҭакәа ԥасатәи сажәа инацысҵеит сара.
– Ауаа рацәаны иаахьеит араионқәа рҟынтәи, иацәажәан ицахьеит.
– Ҳаргьы дааҳацәажәар ҟамлаӡои? – сылахь ааиқәысҵеит.
– Ишԥаҟамлои, амала, иаха рыжәтә мыждак ржәын ицәоуп уажәы.
– Абааԥс, дааԥшуазар, ҳшыҟоу ҳазиаҳәа! – иҳәан, сҩыза шьҭахьҟа иҿынеихеит.
– Шәаангыл, шәаангыл, фырџьанк-фырџьанк шәсыркуеит.
– Иҟалома?! – иҿынеихеит Сыкәын.
– Урҭ жәбарц шәҭахызар, исҳәаз ҟашәҵа! – иааҳадылцалеит аԥҳәыс.
Ҳара асасааирҭахь ала ҳаҩналеит, уадак ҳаҩнысит, даҽакгьы. Аӡә ихәда абжьы гон. Лыҷкәын ихәда абжьы акәхап. Нас, ԥсыӡак аҟара илаҟәит адашьма. Уи чысҟаҵарҭазаарын. Ачысҟаҵарҭа ҩбаны ишан. Азганк аҿы аҳәа шҭакыз араҟа иааҩуаз афҩала иудыруан. Аҳәа дуӡӡазар акәхарын, ирчахуан хымԥада, ақыҭа аусқәа зегьы еизганы ахәда иқәушәа, аҵҵыҳәа ақьра иаҿын.
– Еилышәкаама зынӡа ҳшақәымгәыӷӡоз иҟалаз, ашышкамсқәа закәу? – ацәажәара дналагеит лара.
Сара сблокнот ааҭысԥаан, Ардон иԥышәа ҳәа нақәызҩит, аха иара аҩы дашьны дахьыцәаз азы, изааӡари, ус агазеҭ иузанҵом, аҵаҟаҵәҟьа «Мамаша линтервиу» ҳа анысҵеит. Уи аҵәуара даҿын ашышкамсқәа рыхьӡ ҳәаны. Иаалгаз ачаса ашышкамсқәа иркны иҟан, аҭыӡқәа рҿы ашышкамсқәа кыдын, лхаҭа илықәтәан.
– Иагарааны амҩа ҳанысны ҳанцо ирҟьыцны ҳархысхьеит, иагарааны амца иақәаҳҵахьеит амҿқәеи аҵәаҟьақәеи ирыцҵаны, аа, абри ушьыр ирыцҳаӡами? – аҭӡы икыдлан инеиуаз ак аанылкылан, лнапсыргәыҵа инықәлыршәит, – уаангыл, сымҳәеи! – днаҵаҳәҳәеит уи, иаргьы лыбжьы алымҳа иҭасызшәа, иаангылеит. – Изхысҳәааз, – ацәажәара дналагеит мамаша, асаби дангарырхуа еиԥш, даара гәҽанызаарала ашышкамс аашьҭыхны астол иқәыртәо, – знызаҵәык ауп аԥбы андәықәнаҵо, насгьы иара амедицинаҿ излапрофессору ала, иахьалаҵатәугьы адыруазар акәхап, ашхы дуӡӡа хаббала аӷьара инықәҳауеит...
– Абри ашышкамс бҳәаҭраҿы иҟоума, мамаша? – дҵааит Сыкәын.
– Мап, аԥстәқәа рахь, аҳәа уи азычҳаӡом! – лҽааихаршәны аҭак ааҟалҵеит уи.
– Нас, аҳәа иазымчҳауа бара излабычҳауеи, – аԥҳәыс «длыжәло» далагеит сҩыза.
– Ус шԥоуҳәои, сыҷкәын, сара суаҩыми, аҳәа аасҭа сҟәышми? – агәра илыргеит аԥҳәыс.
– Аа, уи сазымхәыцӡеит сара! – ҿааиҭит сышҟа даалацәҟәны.
Сара уеизгьы-уеизгьы исҭахын аҷкәын иацәажара, убри аҟынтә исыӡбеит уи аҽны сынхаӡозаргьы исычҳарц. Ҳаицны ҳхынҳәит Сыкәыни сареи. Уаҳа ҳабацоз. Ани аԥҳәыс луаткарш цәгьалаҵәҟьа абҳәа агьама ахын. Ҩынтә иаҵлымхызар акәхап, анцәа илумыржәын!
Уажәшьҭа дгылахьазаргьы дгылахьеит анаасгәахәуаз, илықәыршәны сеиҭацеит мамаша лахь.
– Уагхеит! – лҳәеит сшылбазҵәҟьа , – Ардон Ҳасан-иԥа, шьыбжьхьа анырфоз, ҵәыцақәак рамхажәын, уажә рыԥсы ршьоит!
«Лыԥсцәа ыҵылхааит, ари лыҷкәын иакәзаап «шәара» ҳәа дызҿу! Изусҭцәада сҳәахуеит! Ассир ҳашԥақәшәеи!» – сгәы инҭысҳәаан, ҭынч саагьежьит.
Схы ахьызгара сзымдыруа ауада сааҩнахеит. Сдәылҵит-сыҩналеит, аха искызыз. Сышԥанеиуеи сеиҳаб иҿы? Заҟа дсыҳәазеи гәыкыла иҟаҵа ҳәа. Изыҟасымҵозыз, сара сжурналистын, атема акәзаргьы, сыԥсҭазааразы ишәарҭаӡамызт. Ашышкамсқәа уҳәеит ҳәа, ипланы, еишьҭаланы ишцо ашхы аарԥылар, ишԥарыжәжәари! Абас ауаҩы дшырхаҵгылоз рдыруазҭгьы, ихагахар ҟаларын. Ахаа бзиа ишԥарбо уҳәарауеи! Мамаша лыстол иқәгылаз агәаблаа ду аҿы ашьақар цырақәа раасҭа дара рхыԥхьаӡара еиҳан.
Уажәшьҭа ахәылԥазхарахь ахы кыднаҵап анаасгәахәуаз, сцаны мамаша лыҩны аҿаԥхьа игылаз аҵла саватәеит. Аӡәы, шьамханынӡа иеиқәа ҵаркәакәаны, ведрак азна апомидор иманы, урҭ ԥхныгак-ԥхныгак иаҟаран, иҟаԥшь-ҟаԥшьӡа, даасаҩсит. Араҟа ишаԥу еиԥш, аԥсшәа иҳәеит, аха наҟ данынаскьагьы дааҟәымҵӡакәа сышҟа дхьаԥшуан. – Усыхәаԥшла, сара сзын зегь акоуп! – сгәы иаанагон сахьтәаз, –
знык Ардон Ҳасан-иԥа дсызкыр, мчыла акәзаргьы ажәак шԥасзимырҳәарыз.
Убри аамҭазы агәашә абжьы геит. Сыԥшызар, иара иакәхап, иҿы ӡәӡәаны, импахьшьы ижәҩа иқәыршәны абарҵа дныҵалахьан. Сара, алаапк сыцҳазшәа сҩаҵҟьан, агәашә ҟьаҟьаӡа иаартны, ашә ааимԥааны амаҵурҭаҿ снеизар, уи иԥсыԥ аанкыланы, иаҵәца азна ауатка кәеицеиуа иҿахьы аҩагара даҿын. Снаидыххылан, самҵасны иааныскылеит.
– Суҳәоит, саҭоумҵан, Ардон Ҳасан-иԥа, ҩымш ҵуеит абра сыԥшны стәоижьҭеи (мышк ус иацысҵахьеит). уацәажәара саргаҟуеит, сара судыруазар сҭахуп, Мкыд соуп, агазеҭ аҟнытәи.
– Сара иахьа аинтервиу ҟасҵаӡом! – ҿааиҭын, иаҵәца ашҟа инапы наирххеит.
– Срыцҳашьа, мшәан, ақалақь аҟынтәи цәгьала сааит! – сҳәеит сиашьапкуа.
– Оо, уи даара ибзиоуп. Ахыҵырҭаҿ аԥсҭҳәа хӡамыз?
– Мап, – сҳәеит сара.
– Аҳаирплан аашьҭра анырҭахым, ахыҵырҭаҿ аԥсҭҳәа
хылт, рҳәоит. Уи атәы ҳаҩхьеит ақыҭа иаланхо зегьы, аха ажәакгьы аӡәгьы иарымҳәеит! – еиҭах иблақәа ҭаа аҵәца днахәаԥшит. Уи аҵәца ибла изадхуамызт, аха ассир зыхьны иҟаз сара сакәын, сҩыгеи сыблокноти аасымгаӡазаап. Уажәшьҭа схы абакыдысҟьо, сцаны иаазгап ҳәа салагар, схынҳәаанӡа ижәуеит, сымцар – ииҳәо абанысҵои?!
– Суҳәоит акы еиԥшымкәа, Ардон Ҳасан-иԥа, ҩыгаки қьаад хәыҷыки умазар, исраа.
– Ҳара аҵара ҳамаӡам! – иҳәан, иаҵәца днахәаԥшит. Уи афҩы ҭҟьаны ицон.
– Иҟалома сцаны иаазгар, абраҟа ҩ-шьаҿак роуп ибжьоу сара сахьынхо аҟынӡа? – ихаҿы дыҟазар, саарыцҳаишьартә аҟынӡа снеины сыҟан.
– Ишԥаҟамло, ишԥаҟамло! – иҳәеит ихы дааҩахан.
Уи ахаҵа фархьк иакәын, иблақәа ҵаакәкәала, иԥаҵа ҟаԥшьқәа аҭаҭын иашәны иҟан, даасыхәаччеит сандәылҵуаз.
Сара ахагацәа реиԥш амҩа ианыршәланы саауан, сҳақь-ԥсықьуа сахьцоз Ардон Ҳасан-иԥа иҩны сдәылырцаз џьыршьартә.
«Даҽа маҷк ичҳа, Ардон Ҳасан-иԥа, даҽа маҷк ичҳа» сахьаауаз гәаныла анцәа сиҳәон сара. Аха сыблақәа ирыхгылан уи иаҵәца иаҳа-иаҳа иқьышә ашҟа ишынаскьеигоз, иԥсыԥ аанкылан, хрыжь-хрыжь албаадара дшалагоз узырбоз асахьақәа. Нас, иаԥхьа иқәыз ачаса днафыҩуан, еихырсса иқәыз ашша нақәҵаны, иҿы инҭеиҟаҟон. Аа, ари схәыцуанаҵ аҩыгеи ақьаади сыман сааҩнашылеит. Амаҵурҭаҿ Ардон Ҳасан-иԥа иҭыԥаҿ дтәан, аҵәца ҭәны иқәгылан. Даасыхәаԥшын, дааԥышәырччеит.
«Уқәақәра сцааит, Ардон Ҳасан-иԥа, ушԥахаҵоу, издыруеит, сукәыхшоуп, издыруеит абри сара сзы ишыҟоуҵаз, сара сзы ишучҳаз!» – сгәы иаҳәоз ажәақәа иаҳазар ҟалап, убысҟак схы-сҿы лашан.
– Иарбану зҵаатәыс иумоу? – иҳәеит изблак аахиҩома уҳәартә ицәыхьанҭаны.
– Ашышкамсқәа, Ардон Ҳасан-иԥа, ирымоу амчқәа ртәы араионқәа рҿы ирҵан, хәцәахьы аԥши акартоши иргәылатәоуп. Агазеҭқәа рҟынтә ауп урҭ рыӡбахә бзиа ҳаиҳабырагьы ишраҳаз. Ииашоуп, маҷк ҳагхеит, аха аҭамзаара шьҭаҳҵоит.
– Усгьы ҟалоит! – ҿааиҭит Ардон Ҳасан-иԥа аца афҩы ихәлышәшәо. Ишысҳәаз еиԥш, араҟа аца рацәаны иҟалоит, шьаҿацыԥхьаӡа игылоуп. Аха ана-ара ауп акәымзар, иҭааны иалгахьеит.
– Ашышкамсқәа, ҳәарада, рҵакы дууп, уи апрактика иаанарԥшит. Аха ижәдыруоу урҭ ҳара ҳеиԥш ҟазшьалеи жәлалеи ишеиԥшым! – инацәа кьакьаӡа, иҵысҵысуа иаашьҭихит уи, аха уамак изнымкылакәа астол инықәижьит. – Иаагозар, сара избаз, иҭысҵааз ашышкамсқәа рахьтә аарцәтәиқәа иаҳа иҭынчуп, игәбылҩцәоуп, аԥсҭазаара бзиа ирбоит, анархагьы рымоуп. Нырцәтәиқәа – урҭгьы аус руеит, аҩсҭаара рылоуп акәымзар, раԥхьа аҩызара иашьҭоушәа аарцәҟа иаауеит, нас аԥшәмацәа рынхарҭа иахырцо иалагеит. Аха ҳара акымзарак ҳҳәаӡом! – алаҟәра иалагаз ихы дааҩахан, даасҿаԥшит Ардон Ҳасан-иԥа, нас иблақәа рҽааиҵырхын, ишҳазӡа иаанхеит. Маҷк сицәшәеит саргьы, иҟалазеи, анаџьалбеит, сааиҵаӷәӷәеит, иаргьы ихы астол инықәижьын, ихәда «ахыр» ааҭгеит.
– Мамаша, мамаша! – сныҩныҵәаан, ашьҭахьтәи ашә снылагылт.
– Иҟалахи, уа? – лведра азна иҩеижьхахьаз анаша аашьҭылхын, аҳәа ахьҭакыз аиаҳәа инанылԥсалеит.
– Ишәфа, сшәыкәыхшоуп, ишәфа! – лҳәа ахы лнапы нықәшьны, дҽагә-ҽагәуа дааҩналан, астол зхы ықәыз лыҷкәын днаиҿаԥшит. Иџьоушьаша, лҳәаҵәҟьагьы «шәара» ҳәа акәын дшашьҭаз.
– Ардон Ҳасан-иԥа хәыҷык ржәит! – ҿаалҭит икылкаан сыбла дхыԥшыло.
– Ишԥеижәи, абар иахьықәгылоу? – аҵәца налсырбеит.
– Уи ӡуп, сыҷкәын, – лҳәеит лара, – Ардон ҳасан-иԥа ауатка аныржәлак ус ҟарҵоит. Уи урҭ анхәыҷыз аахыс
ирзынхаз гроуп. Ианыхәҷыз, аԥаҭлыка иҭаз ауатка маҷ-маҷ ихыржәаауан, нас, уи аҭыԥан аӡы ҭарҭәон. Убас ауп ахаҵарахь ишааз... Сара уи атәы зегьы еилыскааит, цқьа исзеилымкааз ашышкамстә епопеиа ауп.
«Ирхысҳәаарызеи урҭ ашана ҿыцқәа, сзацәажәарыда! Издыруада ақыҭа анапхгара иаҳа еиӷьны ирдыруазар?» Абас схәыцуа мамаша лашҭа сынҭыҵит сара. Ԥаса сызбоз аӡәыкҩыџьак уажәыгь сыџьшьаны исыхаԥшуан, ԥаса ала сыцҳазшәа сдәылҟьан сцеит, уажәы сышьи-сышьи еиқәҵо, схы нарҟәны Сыкәын иуада (ауада ҳәа ззумҳәара иарбану ашҟа саауеит. Ихьшәашәарахеит. Ана-ара ашыр-шырҳәа аҽбыга аҳаскьын иаҵыршьуеит.
Араҟа еиԥш аҭәа ахьдырхуа сара исымбаӡац. Уахьынаԥшлакгьы аҭәа дырхуеит, еизырҳәҳәоит. Нырцәи-аарцәи еиқәҿырҭуеит. Аҭәа ргоит машьынала, уардынла, ҽуардынла. Угәы иаанагоит, аратәи ауаа зегь рыԥсҭазаара аҭәа иадҳәалоуп ҳәа.
Ашыр-шырҳәа имҩанырҵоит аццышә иаҩызоу аҽбыга, ихәхәаӡа инеивалоит аҳаскьынқәа. Аҭәархҩы даангылоит, инацәала аҵәҵәаҳәа илахь аԥхӡы аалихуеит, ижәҩа акәзар, аԥсата аднаҳәалазшәа, ибааӡажжыраӡа иҟоуп. Имаҟа иавҵоу «имақьаԥсыс» аҽбыга инаҿишьуеит.
– Бзиа жәуит! – сҳәеит мыцхәгьы сыбжьы смыргаӡакәа. – Бзиа убааит! Умҩахыҵ, ҭаҭынк ҳахап! – иҳәеит ахаҵа. – Сара сахаӡом! – ҿаасҭит, аха иганахь сҿынасхеит.
– Уабатәиу, ара усымбаӡацтеи? – дҵааит ахаҵа.
– Дамеевич сиҩызоуп, уск азын саан. Изысымҳәахуеи, Ардон Ҳасан-иԥа иҿы сыҟан.
– Аа, идыруп! – иҳәеит даасԥылан, инапы сыҭо. Уи аԥхӡы злыҵыз инапқәа арацәа еиԥш еиқаҵәаӡа амра иашәхьан,
инапсыргәыҵа аԥшӷәынҵә еиԥш икьакьаӡа амса ыҵагылан.
– Шьоукы амшгара иаҿуп... – инапы иҟьеит «сумырцәажәан акәымзар» ассир сҳәоит ҳәа ҿааиҭырц иҭахушәа. – Избан, алҵшәа амаӡами? – агазеҭ сшадҳәалоу идырырц азы уи абызшәагьы схы иасырхәеит, аха, сыԥсымзар, иара
изы уи акгьы аанагаӡомызт.
– Аус злоу абри ауп! – иҳәан, иҽбыга еималан иҟаз
аҳаскьынра инаҵишьит, – сынтәа еиԥш аҭәа ҟамлеижьҭеи ҩажәа шықәса ҵуеит. Иубап, еиҭаҟалоит акәаци ахши рацәаны! Сара избон уи аамҭа шицәызгоз, лассы сиԥырҵит.
– Ҳаҭоумҵан, цқьа ҳзымеицәажәеит, аха аҭәа – ари ахьы уардын ианыртәалан инарго алакә ԥҳызба илеиԥшуп, – заа уахьымӡар, уаҳа иубараны иҟаӡам...
«Ашыҩ-си, ашыҩ-си» дыргон аҽбыгақәа. Аԥхӡы ԥхьаҳәо сахьаауаз, аӡын салаԥшуан.
Сыкәын иуҭра дҭалан, џьара ҳаскьынк ыҵихуан, џьара ӡахәак ириашон, апамидор аха иқәиҵон. Саргьы, аҩны иацрыҵны зҿыназхахьаз абарҵа сналбаан, ацыгәқәеи алақәеи снарылс-аарылсуа уи ауҭра сынҭалеит. Акәакь аҿы иааҵышлаама уҳәо аҟынӡа инеихьан акартош. Иқәацәӡа ауҭра иалагылаз абаҳа ааҵсхын, шьапык инаҵасырԥеит. Иҟәашӡа адгьыл иааҵҵит акартошқәа.
– Сыкәын, Сыкәын! – уи изҿысҭит сара, – уааи, ассир усырбоит!
– Иарбан ссиру исурбо?– ибӷа еиҵыхны даасҿаԥшит уи, – сара исымбац ак сурбоз џьысшьан.
– Ари аҩыза анбаубахьоу? – сыниазҵааит напыла ишьҭыхны.
– Абжак ҳфахьеит, уара абзиара ззыҟалаша! – еиҭах ихы нышьҭацалан аҳаскьын ажәжәара дналагеит. – Араҟа ашышкамс ҳмааӡаӡеит, аха ауҭра бзиан иҟалеит, – атема ҿыц сгәы ахиршәарц далагеит Сыкәын.
– Сыкәын, ашхы ыҟамзар акәхап! – сҳәеит сара.
– Ашхы ахьыҟам ыҟаӡам! – ихы дааҩахеит иара, – аҽаҩра ахьаадрыхуа иаргьы убоит, аха ажәла иҭоуԥсац ҭоуԥсароуп, шхык картошк афеит ҳәа, цәгьарак ҟамлаӡеит, аԥсабара иаҟазшьоуп, уи азы ашышкамс сзааӡом! – иааҿахиҵәеит Сыкәын.
Убри аамҭазы леилаҳәара хәыҷ кны, лшьапы дацклаԥшны иргыло, абарҵа дааҵалеит ԥҳәызбак.
– Хәлыбзиақәа?– лҳәеит лара, арҵаҩ иахь лхы рханы, инархаан!
– Бзиара збаша! – аҭак ааҟасҵеит дыџьшьо.
– О, бзиа збаша, баама бара сынцәахша, бааи, џьым, бааи! – ауҭра дынҭҟьаны иҿааихеит Сыкын. – Аиаша уасҳәап, абри данызбалак аҽны ауп ианеилыскаауа сара аҷкәынра шысҭаху. Ақәыԥшра заҵәык ауп исҭаху, уаҳа амалгьы-ашьалгьы, амаҵурагьы, акымзарак сҭахым!
– Шәеибадыруазааит! – ааҳадиҵеит ҳҩыџьагьы.
– Мкыд сыхьӡуп! – ҿаасҭит.
– Елена! – лҳәеит лара, – абри саб ишәзааиҭиит, – агазеҭ
иаалылхын, банкак астол инықәлыргылеит, – цхоуп иара, саб, раԥхьа ииԥшыз еиуоуп!
Елена алакәқәа рҿы зыӡбахә рҳәо аӡызлан длеиԥшнысшьалон. Иҟәашӡа, ацаҟьа иалҟьан инеиуа арҩаш еиԥш, иҳәаӡамкәан лыжәҩа иқәын лыхцәы. Ишкәакәан лхы-лҿгьы.
Лыџьымшь кахәхәақәа еиқәаҵәан. Лыбла ҭыԥхо, ассир дааины дгылан. Сара еилыскааит уи ауаҩы данылҿаԥшуа дшыҟаԥшьхоз, лыблақәа лалырҟәуан.
– Дызусҭада ари аԥҳәызба? – сҿагәа-ҿасуа сиазҵааит сара.
– Оо, иацынтәарак ари лаб игәыдкылара уаҿын, – иҳәеит Сыкәын.
Нас, лара илхыскааит лаб иԥшрақәа. Ҳәарада, иаргьы акалашәа ибзиан деиҿкаауп.
«Мшәан, асҟаамҭа дызланрыжьи ари лҩыза ахазына», – схы азҵаара асҭеит аҵыхәтәаны. Уи азҵаара лара илаҳартә исҳәазшәа, аҟаԥыҳәа дынхырхәан. «Бзиала, иҵегь саауеит», – ҳәа, ҳәаны лҿыналхеит.
Сахьгылаз садырсызшәа сынхеит.
– Иазхоуп, арахь уааҳәы! – аҟырҟырҳәа дааччан, аԥхыӡ еиԥш сызлаз схәыцрақәа саарылихит Сыкәын.
– Дызланрыжьи асҟаамҭа? – сеиҭаҵааит сара, аха уажәшьҭа аҭак саҳар сҭахыҵәҟьаны.
– Дшынхаз уасымҳәои, – сышҟа даахьаҳәит Сыкәын, – ари лҭаацәа анцәа дхарҵоит. Ганкахьала анцәа дхазымҵо дирҭаӡом, даҽаганкахьала, егьырҭ, анцәа дхазымҵо, уи ҭацас лгара рҭахӡам. Аҩбагьы лара илԥырхагоуп рыцҳа. Даҽа динк змоу аҭаацәара араҟа иҟаӡам.
– Еилыскааит сара исоуҳәаз, аха агәы мыжда иачҳауазеи!
– Абра ҳашкол аҿы аа-класск дрылгеит, даара ибзианы. Убри ашықәсан акомҿарра далаларц лыӡбазаарын, аиҵбыратәи аорганизациаҿы иахьнеиз, лаб дпапуп ҳәа ирымуит. Иџьоушьаша, ашкол адиректоргьы уи дадгылазаап. Ашьҭахь аҵара иацлымҵаӡеит, аԥсҭазаарахь агәала шлымаз дынхеит...
Сыкәын иуҭра иҭигаз апамидори анашеи еилеиххын, ахәсхәеи апырпыли ирырганы, саан дук азна асалаҭ астол инықәиргылеит. Иага крыфан уҟазаргьы акрыфара угәаирԥхон, убас крифон, дгәыҳәыз џьушьарын... Ус крызфо згәы бзиоу иоуп, згәы бзиам акакала асаан иану зегьы дыргәылаԥшуа, икапануа далагоит. Ҳара фырџьанкгьы нҭаҳҭәеит. Сыкәын уаҵәы ақалақь ахь дцон сара сааныжьны, излеиҳәаз ала, арҵага шәҟәқәа амихран дыҟан.
Адырҩаҽны иареи сареи ҳаиԥырҵын, сышиашаз аусҳәарҭахь сцеит. Ақыҭсовет аиҳабы пылтыҟса хәыҷык лакәын, уи раԥхьатәи амш азы аԥсхәраҿгьы дысдырбахьан. Аԥсшәа еибаҳҳәеит. Стәарц сыдылҵеит. Лкабинет хәыҷын, аха илашан. Уи аҭыӡқәа рҿы ҩ-патреҭ дук кыдын. Патреҭк аҵаҟа икыдын иара убас адунеи ахсаала. Амаҭәакнаҳарҭа қьафына ҵаӷак ала иаркын. Астол иаҿагылаз егьи астол ахаҿы иқәгылан ҵәыцаки аӡы зҭаз графинкаки. Уи анаҩсан – ацыблааха зҭарԥсо. Ахантәаҩы лаԥхьа иқәгылан арҵаҩцәа рҩыгеи рмарқьафи. Дызхатәаз астол азганк аҿы даҟьак агәыларҽны иқәын ишаанагара иҟаз шәҟәык, «Справочник профсоиузного работника».
– Акыр сшәыхәарҭазма? – ҿаалҭит ахантәаҩы.
– Абра рыцҳарак сақәшәан сыҟоуп! – сҳәеит сналҿаԥшын. – Рыцҳара хьанҭаӡак акәымзар, ҳшәыцхраап.
– Исыхьыз уи ауп, – сааҳәцы-мыцит азнык азы, – сара
арахь сааит ҳгазеҭ адҵала. Ишыжәдыруа ала, – иаҳа саалахҿыххан, сзықәтәаз аҟәардәгьы ла лышҟа инаскьаганы, ԥаса еиԥш акәымкәа, сҟацаӡа астол сна-хатәеит, – уажәы араионқәа акыр рҿы ирацәаны ирҳәо, ирыҩуа иалагеит Ардон Ҳасан-иԥа иаԥшьгамҭа иазкны.
– Шәара дыжәбахьоума?
– Дызбеит, аха...
– Еилкаауп нас...
– Ишәҳәои шәара ари аԥшьгамҭа иазкны? – Иаҳҳәои. Бзиарамзар – акгьы!
Сара сыблокнот аацәырзган, арубрикақәа нықәсыргылеит: «Бзиарамзар – акгьы!». «Акорреспондент изҵаарақәа рҭак ҟалҵоит ақыҭсовет ахантәаҩы». Сара абырсааҭк схаҿы иаазгеит зегьы. Аматериалқәа аатып уи лҭакқәа рыла, ашьҭахь иаҵагылап мамаша линтервиу (фотокорреспон-дентк даасышьҭыр, лнапаҿы реиҳа иҟәазу шышкамск нықәыртәан иҭихып, урҭ рыҵаҟа. «Ҩ-ҳәоук ашьыб-жьышьҭахь» ҳәа инаҵаргыланы ианылап Ардон Ҳасан-иԥа ииҳәаз ажәабжьқәа. Арҭ зегьы амацәыс еиԥш саԥхьа иааимҟьан, ииасит, аҵара змам уи анхаҩ иҷкәын иааирԥшит ашышкамсқәа ирҭаххар, абарақьаҭра шаарго. Шәара шәазхәыц: хышықәса раԥхьа ҳара баҳа-ҿык аҟны иҭаҳаԥсон х-картошк, избанзар – идыруп, убрыгь ахәҭа арӡӡом. Ганкахьала, ажәлагьы аекономиа азаауеит. Амала, убраҟа иацзароуп ашьақар ӡы.
– Уи ҟаҵашьас иамои?
– Ажәла анҭоуԥсалакь, ҵәыцабжак аҟара ашьақарӡ ҭоуҭәоит. Ашышкамсқәа рацәаны иааӡаны аӷьара иқәҳамҵахьеи, иаханы, рхала ахаа рыԥшаауеит, нас уаҳа иаԥырҵран иҟаӡам. Ари апериод злашәарҭоу уи ауп, урҭ ашьақарӡ иҟанаҵаз ахаара ианахнаԥаалак, акәтаӷь аҵара рхашҭуеит. Акәтаӷь ацил, ишыжәдыруа еиԥш, ари ауп аԥсҭазаара зхылҿиааз. Ашышкамс аԥшәмара ахьыннакылаз ашхы иаҭахузеи, инеиргьы феидас иалнагозеи!..
Сара схәыцуа суадахь саауан. Исҭахын сымаҭәа хәыҷқәа аашьҭԥаан аеропорт ахь сцарц. Еиҭах сыблокнот сџьыба иҭыҳәҳәо, сусқәа зегьы шамахамзар ианыҟасҵа, абилеҭҭирҭахь сҿанысхеит. Ашҭаҿы рыжәҩа икыдырҵо арҭмаҟқәа ргыланы ирацәаҩны аҷкәынцәеи аӡӷабцәеи тәан. Урҭ атуристцәа ҳәа ирышьҭоуп. Дгьыли-жәҩани иахьымнеиуа акгьы ыҟаӡам, аԥсҭазаара рҵоит, ирҵоит ҳдунеи хәыҷ.
– Аҳаирплан ҳазԥшуп! – иҳәеит зықәрахь инеихьаз ахаҵа. Уи уажәгьы ишәихӡомызт даныԥыруаз иныҟәигоз аформа, игәы арҷкәынон, изӡатәузеи, дагьеиҿнакаауан.
– Ус акәзар, азин сышәҭозар, сааԥшуеит! – снизааигәахан ҿаасҭит сара. Исҭахын сџьыба иҭыҳәҳәоз аблокнот илаԥш ақәшәар.
Сыԥсымзар, еиликааит.
– Хымԥада иаауеит, амш бзиоуп сеидру! – иаҳа ихшыҩ сзишьҭуа далагеит ахаҵа. Излеилыскааз ала, уи ари аеропорт еиҳабыс дамазаап. Аеропорт ззумҳәара иарбану, санаауаз зыӡбахә сҳәаз ауп. Сгылоуп, сыԥшуп, ихиоуп сшышкамсқәа, сыхиоуп сара.
Аҳаирплан аауоу, имаауоу зынӡа хьаас ирымаӡамызт аҷкәынцәеи аӡӷабцәеи. Шьоукы рхы еилаҵаны ишьҭан, шьоукы рҽеилыхны амра рҽадырбылуан. Ԥшьҩык аӡӷабцәа иҟарҵаз адҵала, зхәы ааинылоз рԥыски иаҳа иаазлан иҟаз ԥҳәызбаки ашоураха, аанда иқәтәаны аибагәӡра иаҿын. Насгьы, иџьоушьаша, абарҭ аԥшьҩык ирҳәаанӡа рқьышәқәа еидыҵыр ҟалаӡомызт, ианалагалакгьы «иазхоуп» рҳәаанӡа еидырхӡомызт. Убысҟак иҳәатәхаҵаҩцәан урҭ аҩыџьагьы. Инеиуаз ауаа иааџьашьашәа иааҭгылон, аха «иазхоит» ҳәа анеицырҳәалак. Зегь ааибарччон.
Ҷкәына заҵәык игьитара кны ара-ҵла ашьапы дадтәалан иҿыцыз, иҟалап иара иӡбызаргьы, лаф ашәак арҳәара даҿын. Уи иашәаҿы дааҟәымҵӡакәа «аҵәы иахаҵаны» иман ажәак – «сыбражәит», насгьы ианиҳәоз иԥсы зегьы ахеиҵон, илахь адақәа зегьы ааизганы агьитара иаҿаижьуан.
Сыжәҩа аӡәы инапы нықәиҵеит. Сааԥшызар – «аеропорт» аиҳабы.
– Саҭоумҵан, сбаба, аха аԥшра иаԥсам!
– Избан, иҟамлаӡои аҳаирплан?
– Иҟалаӡом, сукәыхшоуп, амш хәарҭам, рҳәеит.
– Нас, амш хәарҭаӡаҵәҟьами? – иџьашьаны снаиқәыӷәӷәеит ахаҵа. Уи ибжьы аӡәы иаҳар ҳәа дшәаны днаԥшы-ааԥшын, ҿааиҭит:
Сыбла акакаҷ ыҵашәама сҳәартә схы ааилагьежьит. Сарҭмаҟ аашьҭысхын, илықәыршәны Сыкәын иуадаҿ сааит. Ацгәы сшьапы илахарԥаны иансыршә арҵәаа ааҭнаргеит, нас, ахаҿы цәыххааса иаасҿаԥшит. Сыԥсымзар, уи иаҳәеит: «узиааиуазгьы аӡә дубеит. Усҟак ухаҵа ӷәӷәандаз аҳаирплан ианаамҭоу иаалартә иҟоумҵоз». «Усԥырҵ акәымзар, зынӡа усрыцқьоит!» – ҿаасҭит ус аҳәазшәа сгәы ианаба. Иаргьы ахы кажь-кажьуа Сыкәын ицәарҭахьы аҿынанхеит.
Сықәиоуп сыла ҭызза. Шьыбжь ааит. Сыкәын ишыҟаиҵо еиԥш асалаҭ ҟасҵан, крысфеит. Сықәиоуп. Аҭыӡқәа срыхәаԥшуеит. Иумбо иарбан араҟа: афотокино, мото-лото рыхәҭақәа, абатареиақәа, аҳәынаԥкыгақәа, нитроглицирин, ажәцәеимаа... Аллаҳ, аллаҳ! Аиқәыԥхьаӡара ҳалагар ҳабананаго.
Саргьы мҽеик соуп акәымзар, аӡәы иуада сызныжьны дцеит, арахь сахан уи ацәа ахыхра саҿуп.
Васили иҳәалоит еиԥш, егьаурым. Уажәы Сыкәын иуада шыҟоу иҟамзар еиҳагьы еиӷьуп.
«Ибзиоуп, аха аҷын зкыдгыло акәакь аҿы, насгьы ахаҿы рахәыцҵас ак акәыршоуп», – сгәы сацәажәо сныҵыззеит абырсааҭк, – анцәа имаҿуп ишыҵәгәыру? – ажәжәаҳәа аҽеилаҳәара салагеит, – ашышкамсқәа зегьы ҽнак ала инҵәааит, сеиҳабы урҭ рыда ихамшәалааит, аҳаирплан иахьамоу уаҵәгьы имааит! – аҵәгәыр аакыдԥаан, Сыкәын исирбахьаз аԥсыӡкырҭа ашҟа слалбааит. Шамахамзар, ааигәа-сигәа уаҩ дынхаӡомызт. Аха ус змам аамҭа дзеигӡари!
Ишәах мацараха, иҿаҳәатәха, ахаҳәқәа агәы рынҟьо инеиуан Бзыԥ. Изаҟароузеи арҭ ахаҳәқәа. Анаџьалбеит, ари аӡы иарҳәазаны амшын ахь иагар, амшын хыҵны иҳаҵалоит. Аха макьаназ уи ҵысырц агәы иҭаӡамызт, аӡиас акәын амра ашәахәақәа реиԥш иадԥыххаала ицоз, нас ацәаҟәа еиԥш иҟаԥшьы-иаҵәаны ахаҳә ду авараҿ иааилаҭәон. Ԥыҭраамҭак уи схыԥшылон. Сыварахь санааҳә, ихахаӡа иарсыз аҵәҩан ахаҿы ӡакы аҟара ауреи аҭбаареи аҭаны аҭанақьы адчаԥалан: «араҟа аԥсыӡкра ҟалаӡом».
Бзыԥ илавасыршәын, ҟәарала алада сҿынасхеит. Уажәшьҭа саангыларгьы цәгьам ансгәахуаз, аӡиа еиԥш ӡыкҿахалак збеит. Снеизар, аӡиаҵәҟьа. Ганкахьала махәҿак еиҳамкәа аҟәыҵәа алалон, егьирахьгьы убриаҟара ацрыҵны наҟ, Бзыԥ иаццон. Сшьамхы ааҵасыркәакәан, уи инахысаанӡа сӡаалан снаскьеит, нас ажәҩан иалыҩрызшәа уа иалагылаз ахаҳә снахьынҳалан, скәаҩӡа снықәтәеит. Аӡиа агәҭаны, уи аӡара еиҩнаҵәарц аҭахызшәа, ахьаца-ҵлеи ахьаҵлеи гылан, рымахәқәа адауы ижакьа еиԥш, ҵаҟа иӡаажьыланы. Убри аҟнытә, аӡиа егьи аган цкьа уаҩы ибарҭазамызт.
Сыҵәгәыр ахы аасыртлан, абанка хәыҷы иҭартәаны исымаз схәаҷақәа рцәыргара салагеит. Ишԥасцәымӷу уи аҵәгәыр ахаҵара, иахасҵон – аҽреиџьны иаахыҵуан. Аҵыхәтәаны, сангәаа, снахан, ахаҟынӡа инахасҵеит. Изулакгьы сыҵәгәыр нӡааскылеит. Амра макьана иҭашәаӡомызт, иаԥынгылаз ашьха ҳаракқәа ирхууаа аҿынанахеит арахь иаанхаз зегьы – аԥсабареи сареи акасы ҟаԥшь наҳахҟьаны.
Сыҵәгәыр арӡысага ахы каткато аӡы иӡаауп, макьана иахо ҳәа акгьы ыҟаӡам, саргьы ашьха аӡиас слымҳа кыднахны сеиқәтәазар акәхап, сыҵәгәыр ахәаԥшра салагеит. Убри аамҭазы аҵлақәа рымахәқәа ирылзбааит сыԥхыӡ иаламшәац асахьа. Аҭашәара иаҿыз амра иацәыблыз ашәаԥшьқәа реиԥш, лыхцәы шкәакәаӡа аӡиа егьи аган аҿы дааины даахықәгылеит Елена. Иарбанзаалак гәҽанызаарак аҭахуп ҳәа ҟамҵаӡакәа, лымаҭәақәа аалыхлыршәшәан, иҭашәоз амра дацәыԥхашьазшәа дымԥшӡакәа аӡахьы лҿыналхеит, нас иаҳа-иаҳа днаскьон маҟҿаҳәара илызнеиаанӡа. Аҵыхәтәаны, ашьабысҭа еиԥш, лыхәда ааидылхын, лӡызлан хцәкәа лыварӡысо, агәахьы лҿыналхеит. Уажәшьҭа амрагь дацәыԥхашьаӡомызт, аӡи лареи рхала ракәын иҟаз. Аха, абар, ассир ахьсыхьуа, аҵлақәа рымахәқәа даараҩшәар, лылаԥш сааҵашәоит, дсыршәоит, дрыцҳауп! Сара ахаҳә ахаҟынтәи сҳәазо, азқәа рахь снаскьон, ишсылшоз уахьынтәи сҽаалырҩырны аӡы сынӡаалан, ахықә ахь сдәықәлеит. Аӡыхьшәашәа дӡаан аӡылаҳәа аиԥш, далакәымпылуан, лыхцәы лхы иакәшон, лыхәда иакәшон. Уи лыԥшӡара иацәыбналеит амра, сацәыбналеит саргьы. Иҟазаап аԥшӡара ауаҩы данацәыбнало – уи ишыцкьоу, лаԥшык ақәымшәацкәа инхарц азы. Иҟоуп аԥшӡара ауаҩы данацәыбнало – иаргьы гәнаҳада дынхарц азы.
Аамҭақәак цеит. Санԥшы, Елена аӡы дҭыҵны аҽеилаҳәара даҿын. Сара ашәак аацәырызган, сыбжьы схарззала, сыҵәгәыр сазқәынҵаны, еиҭа ахаҳә ахь сҿынасхеит. Аҵыхәтәаны, ԥасааиԥш, сашәаҳәарагьыаанмыжьӡакәа,ахаҳә акьыԥшь снапы лаҿасырԥан, сынкыдыззалт.
– Хе, ҳе, ҳеее! – лыбжьы ҵрыхәҵәаӡа исаҳаит Елена. Сараиздыритуи сшылымбаз.
Анцәа иџьшьоуп, дшызбоз лдыруазар – сымԥан дықәлаӡомызт, арахь дааилар сҭахуп, избанзар, уи лацәажәара аҿара сгәанарԥхоит, ус анакәха, аԥсҭазаараз ақәԥара сылшоит. Елена лнапы лҟьеит. Саргьы снапы сҟьеит. Зынҭрыс ддәықәлеит, нас дџыџӡа даангылеит.
Елена даахьаҳәын, дыҩуа аԥшаҳәа давалеит. Сцәа иалашәеит санылдырыз абыржә ауп ҳәа. Абри сҳәонаҵы, аҵла дшықәлоз, амахә дшахьынҳалоз, аӡиа арахьынтәи аԥшаҳәахьы дааиасит.
– Ари шәара шәоума, Мкыд? – уамашәа ибаны дҵааит Елена.
– Ишыббо, сара соуп, лаԥшҵашәараӡам! – Аҳаирплан мааӡеи, нас?
– Имааӡеит, анцәа ииныҳәаша!
– Ыы, аҩныҟа ацара шәҭахӡами?
– Мап, Елена, ас еиҳа еиӷьуп – бара сбацәажәоит, Бзыԥ аԥшаҳәа сықәтәоуп, илакәу аԥсабара сагәылаԥшуеит.
– Шәара ахҭысқәуа рьқәшәара бзиа ижәбозаап! Аха иага ус акәзаргьы сара сахь шәааи, уаҟа аԥсыӡ шәызкраны шәыҟаӡам.
– Избан, иараби? — сналԥыҩлеит сара. Лара аҭак ҟамҵаӡакәа напыла дсыԥхьеит.
Избан шәымбои, ари ӡыкҿахоуп, араҟа аԥсыӡқәа афатә азы иқәԥаӡом, аԥсҭазаара ишиднаҵо ами ауаҩы дышныҟәо. Убас ауп урҭгьы. Анаҟа, – лнапы налырххеит еибах-еибафо инеиуаз Бзыԥ ахь, – афатә мҵарстәуп, аӷьыра иацәгатәуп, ус анакәымха наӡаӡа иуцәыӡит. Сызҿу акалмаҳа ауп! – лыбжьы рхәыҷны лажәа даалгеит уи.
– Хәлыбзиа, Елена! – снапы налысҭеит аӡы санӡааҵ. – Бзиа збаша. Акалашәа сыҟазаап саргьы, – дааҟаԥшьхеит уи, – знык ауп шәанызбахьоу, арахь сыҩны шәышҟа сааит.
– Избан бдыруоу?
– Издыруеит! — лҳәеит лара.
– Иарбан?
– О, мап зны шәара ишәҳәа, исзымдыруа ауаҩы иахь сыҩны сзааз.
– Сыбгәаԥхазар?
Елена лкьатеиах ԥҵәо аччара далагеит.
– Шәара ауаҩы шәицәшәаӡом.
– Ҟох, абыр уажәы хәҷык шәазааигәахеит, – амала, ауаҩ иакәым, шәара шәоуп сызцәымшәо.
Сара уамашәа избеит ари аԥҳәызба ссир лхәыцшьа, лҟазшьа, лнаалашьа.
– Бара ара баазгеи, Елена?
– Ҳыҳ, сара ара сиит. Ижәбома аӡиа наҟтәи аԥшаҳәа, –
аҵла амахәқәа сныргәылалырԥшит лара, – убри инаркны
ҩынҩажәа-хынҩажәа шьаҿа аҩада иҟоуҵар, ҳашҭа унҭалоит, уаҟа шәара шәнеихьеит. Сара арыжәтә зжәуа дысцәымӷуп, – акы иалаҳәаӡамкәа ҿаалҭит уи.
Сара еилыскааит аԥҳәызба илҳәаз змааназ, аха ахырқьиара сҽазысымкӡеит.
– Шәаала, шәаала! — ахаҳәқәа днарықәԥало, сыҵәгәыр
кны лҿыналхеит Елена, – шәаала лассы, ма ҩбаҟа ԥсыӡ
ҳкып, – снапы кны даахеит.
Дук мырҵыкәа аӡы ԥықәслара амамкәа иаҳа ииашан
иахьцоз ҭыԥк аҿы сынкыдгылеит.
— Абра иҟазароуп. Ари арӡсага амамзаргьы, акалмаҳа
убасҟак имҵарсҩуп, ихәыҷызаргьы унапы архыџ-хыџуеит.
Ижәбома, ишәки ари аҵәгәыр ахәы, ишыдырдыруа жәбап!
– раԥхьа иааслыркит, нас лгәы намӡакәа иаасымылхын
аӡы иааҭылгеит. – Иабаҟоу иаҿаҳҵо, иаҿаз ҳшахәаԥшуаз
ирфеит, – даасҿаԥшит ахара лыдысҵарҳәа дшәазшәа.
– Ҟоҳ, уи абанка нахьхьи ахаҳә аҿы иаансыжьит! –
сҳәеит сара.
– Ус анакәха, аԥсыӡ ҳкыроуп ҩысҭаарала. Аҵәгәыр
аӡы ишалашәалак еиԥш уахароуп. Иҟаҳҵапи ус…
Елена дааҟәымҵӡакәа аҵәгәыр дахон, аха акгьы
ҭнагаӡомызт.
– Сааԥсеит, Мкыд, уаҳа иамур ҟалап.
– Ҳамцои, нас, баах арахь! – ҿаасҭит дрыцҳашьаны.
Елена аҵәгәыр данҩаха, аҷын ырхәаны аҵәгәыр
иахаԥаҭԥаҭо иааҭылгеит ишаанагара иҟаз калмаҳак.
– Оҳо-ҳо, машьшьалаҳ! – сҳәан, аԥсыӡ снамҵасит сара,
аха уи зынӡа ихагаханы исымпыҵыҵырц иаҿын.
Лара дӡыҩӡа дгылан дсыхәаԥшуан.
– Уаҳа акгьы сҭахӡам, Елена, ашьха қыҭаҿ акалмаҳа
скит, сҳәоит.
– Мшәан шәара шәакуӡамеи изкыз?
– Издыруеит, аха акра активла сахьалахәыз ауп
иззысҳәо. Егьырахь, ажьы сҭахым, ацәа сҭахым.
– О, мап шәара активла шәҽалархәны ишәкыз сара
изгаӡом. Изгаргьы ижәдыруаз – уаҵәы шьыбжьонынӡа ауп.
Уи сақәшаҳаҭхеит саргьы.
– О, уахьца уаалеит! – санизааигәаха, даасхаҵгылеит
аредактор, – уӡыз џьаҳшьан, уанаџьалбеит, уԥсы ҭазаапеи! – инапы аасымихит аҵыхәтәаны. – Ажәабжь саҳәеи.
– Дыҟоуп ашышкамсқәа рпроблема аус адызуло ауаҩы,
аха иахьазы, – уи ажәа снақәымчит сара, – уи арыжәтә ауп
зегь реиҳа аус здиуло!
– Ишԥа, арыжәтә сорт ҿыц иԥшаама? – ихы-иҿы аалах-ҿыххеит аредактор, арыжәтә ажәра уамак ишыхҭеимкуазгьы.
– Мамоу, џьушьҭ иҟоу асортқәа мачхума! – сгәы
иҭаз еиликаарц иҭаххеит уи, – исҳәарц исҭаху, абри зҿы
сыҟаз агроном арыжәтә иҽаиргоит:
– Ҟоҳ, иумҳәан, уара! – иааџьеишьеит иара.
– Амала, аматериал шәазымҵаан, уимоу, алекциа
иаԥхьаша пҳәыскгьы уахьынтә даауеит.
– Иумҳәан, уара! Нас, уара! Ассир имҳәеи, уара!
– Лтема иахьӡу абри ауп, – бӷьыцк ааҭызган, саԥхьо
сҿынасхеит ашьшьыҳәа, – «Аарыхраҿы абиологиатә
процесс ҿыцқәеи анхамҩа ахкқәа рышьҭыхраҿы ашышкамсқәа интенсивла ахархәара рзуреи рзы».
– Хо, хо, хо! — иџьеишьон иара.
– Ари анаука аҿгьы аинҟьара ҟанамҵар ауӡом. – Иумҳәан,
уара! Избан?
– Избанзар, ашышкамс иахьа уажәраанӡа хәарҭара злам
ахәаҷа-маҷақәа ирыҵаркуан, уажәшьҭа уи нхаҩык, рҿиаҩык
иеиԥшхеит. Анхамҩа атеориеи апрактикеи рҿы аиҭакра
ҟанаҵеит.
– Иумҳәан, уара! – еиҭаџьеишьон иара. – Макьана иага
цәырҵып. Анаука закәу удыруоу, уара?.. Ракә сакәзар наҟ
иасыркуан зегьы абри анхамҩатә наука ада! Иуфо
анумоулак, џьым, ажәеинраалагьы ухәом, иара абызшәагьы.
– Даара шәиашоуп. Ауаҩы ихы адырԥсыланы, дтәо-дгыло, дызмыцәо-дзышьҭамло цәаҳәак дадтәалазар аасҭа
аҽага аашьҭыхны амхы дынҭалар, ма изхара аҳауа имфари!
— нацысеит сара.
– Ҳаи, уқәақәра сцааит! Абас ихәыцуа исымандаз
акультура аҟәшаҿы итәоу зегьы. Ажәеинраала рыҩуазшәа,
аиумор рыҩуазшәа еиҳабык аҵәы иларҵоит, еиҵбык аҵәы
илырхуеит, рыбз акәзар уахәаӡом.
– Нас, мшәан! – снаицхрааит сахьтәаз.
– Абар уажәы иахьа ҳазҿугьы аҵәы аларымҵо џьушьома? Иаларҵоит. Егьырҭ зегь ракәым Кәыбрыц, – дтәаны
«Ашышкамсқәа рмарш» ҳәа епопеак аҩра даҿуп, рҳәеит.
Амарш бзиа изаасцап знык арахь иқәигалааит! – деицрашәаны ибжьы ааирыӷәӷәеит иара.
– Мамоу, џьушьт, уи арахь ишԥааиго! – игәыԥжәара
еиқәсыртәарц сҭаххеит сара.
– Иҭабуп, иҭабуп, исҳәаз бзианы иноугӡеит! —
иҳәеит аредактор дызҿыз зегьы даарҟәаҵны, – ианбаҟоуҵо
адаҟьа?
– Ушьҭантәи амчыбжь алагамҭаз!
– Уеиха, абааԥс, егьырҭ ҳаԥхьа иҟарымҵааит!
– Уахь имцаӡакәа излаҟарҵои?
– Ицазшәа ҟарымҵои!
Ани, нахьхьи итәоу ауаҩы ителефон кны дасуеит: «егьырҭ
аҿыц анырыԥшаауаз шәара шәыцәазма» ҳәа. Нас унеины
агәра иргала.
– Сцеит, нас!
– Иӷәӷәаны иҟоуҵароуп, амала иумырдуцәан. Апатреҭ азы
ироуҳәахьоума?
– Ирасҳәахьеит! Убрыгьы ушьҭантәи амчыбжь азы
иҟалоит.
– Иҟаиҵааит. Лассы дцаны иҟаиҵааит акәымзар,
абраҟа чафарҭа уоуран уҟаӡам ҳәа сызиаҳәа.
Сара аредактор икабинет аҟнытәи сышдәылҵызҵәҟьа,
аҩызцәа ласықәпапан, азҵаарақәа сырҭо иалагеит, иҟоузеи,
ианузеи уахьыҟаз ҳәа. Саргьы инарҭбааны акәымкәа
бзиароуп, цәгьарам ҳәа аҭак ҟасҵон.
– Уа бзиала уаабеит, Мкыд! – дгәырӷьаҵәа даасхаҵгылеит
Кәыбрыц.
– Уа утәа, уабацои! Шәышԥаҟоу зегьы?
– Иҳабаргәызеи! Лассы уанымаа уҭанасыз џьаҳшьеит, Кадифа лакәын ателефон дшасуаз, лҷапан
кашәарц аԥсык лыгын.
– Асы макьана иабаҟоу, ишышьхароугьы амра шуеит
икарццеины. Уаҳа иҿыцу ҳәа акгьы ыҟаӡами?
– Акызаҵәык ада!
– Иарбан уи? – мыцхәы гәхьаас иҟаҵаны сиазҵааит.
– Амаӡаныҟәгаҩ ԥҳәыс хаҵа дцеит.
– Ҟоҳ, дызгада?
– Абылра акомандаҿы аус иуеит, даахыҟаԥшьааны.
Амал имоуп, рҳәеит.
– Ус акәзар, дманшәалахааит!
– Уи аума, ассир ҳазҳәаз аредактор иоуп, – ҿааиҭит
Кәыбрыц, иҭаҭын хҵәаха абӷа рҟәыҷуа, – ашәахьа ашьыжь
аҵәҵәа ҟаиҵеит знык, ҩынтә, аха лара дабаҟаз, дымнеиӡеит.
Нас ихаҭыԥуаҩ диԥхьеит амаӡаныҟәгаҩ ԥҳәызба дшәыԥшаа
ҳәа. Ашьҭахь, инеины хаҵа дышцаз аниарҳәа, даапкит,
ишԥыкәу сара дшысмазҵааз ҳәа, – акыркырҳәа аччара
далагеит Кәыбрыц.
– Ари аус аҿгьы иара иазҵаатәуп ҳәа игәы иаанагозма?
– сарччеит уи саргьы.
– Уаҟагьы даангылаз џьушьома, Ира ҳәа ари алагаҩагаҩ
иҳамоу лнапы ианиҵеит абыржәыҵәҟьа даага ҳәа, – иҭаҭын
дааҿыхеит Кәыбрыц, – иацы хаҵа ицаз иахьа ашьыжь шаанӡа
дыргылан дааугар ауама! – ари ахҭыс аҵәы алаҵо ҭынч
даацәажәеит иара.
– Шәара шәоума Мкыд? – ашә аалыртын даалаԥшит
дӷьазӷьазуа ԥҳәыск. Уи уахьлыхәаԥшуаз иаалылан дыҟан,
лхахәы ныҵакны ирҟәыдын, лхаԥыцқәа асы аиԥш иԥаҟьан.
– Ааи, сара Мкыд соуп, аха бара бзусҭада? – уамашәа
ибаны слазҵааит уи.
– Сара? Сара амаӡаныҟәгаҩ-акьыԥхьҩы соуп, ҳаибадыруазааит! – лҳәан, лнапқәа рыла лыҵкы аганқәа ааидылхын,
сҿаԥхьа дынхырхуәит, – Назиброла сыхьӡуп.
– Сара сыхьӡ бара ибдыруеит! – сахьтәаз саагылан,
саргьы сынхырхәеит. – Ари хәыҷык иқәҟьашәа иҟоума?
– Кәыбрыц иахь сынхьаԥшын, снацәа схы инадскылеит.
– Зхы зтәу арахь даауеит ҳәа уазҳәада! – ҿааиҭит
Кәыбрыц.
– Сыззааз схашҭны сцеит, Мкыд, – деиҭаацәырҵит Назиброла, – шәара уаха ахыцқьара шәаҭәаршьеит.
– Оо, рхы ҭабааны анцәа исирбааит ари еиԥш аус бзиа
сзыҟазҵаз, ҩымчыбжьа ҵуан ахыцқьара сымбеижьҭеи! –
сҳәеит сара, – аҷаԥшьаҩ дарбану?
– Аҷаԥшьаҩу? Ихьыз схамшҭи. Акьаҿ, ашәпа... Уи
иԥынҵа акәакәар еиԥшуп.
– Ӡаӷьалоу?
– Мамоу, мшәан, абри ахыбраҿ зегь шәеиҳа аҩы зжәуа, –
акоридор анҵәамҭаҿ итәоу.
– Аа, Кәыри иоума? Дабаҟоу, мшәан, дызбаӡомеи?
– Имаҵурахьы дцазар акәхап.
– Ыы, ҽаџьарагьы далоума?
– Кәыри дыҟазар дысҭахын ҳәа ателефон уанаслак,
акабинет аҿы аус ицызуа аусурахь дцеит ҳәа аҭак
ҟарҵоит, – ҩымчыбжьтәи ажәабжь ҿыцқәа сеиҳәон
Кәыбрыц. Акуриер ԥҳәызба ихәхәаӡа ателетаип иаанагаз
абӷьыц лыман днеиуан, ларгьы ак еилылкаауазшәа аԥхьара
даҿын. Ахәыҷқәа аддыҳәа акоридор иҵан. Исгәыдҳалан,
икамҳарц азы ҭынч снархыкәша-аархыкәшо снараҩсын,
Кәыри икабинет ашә аасыртит. Иара ателефон кны дцәажәон,
ҩыџьа аҳәсақәа рылахь еиқәшьшьы итәан. Уи саниба снапы
аасымихит, иблақәа ааҭыԥрааит, аха дахьцәажәоз
изкажьуамызт, ишеилыскааз ала, уи атактикатәи аекономикатәи ҵакы аман.
– Аерман ԥҳәыс илыхьӡуп Сиранушь, ианҵеи џьара, – ҩ-килограммк аџыш еиҭаҳатә лҭахуп, илыҭ ухаҵазар, – уажәшьҭа ауп ианеилыскаа уи шьҭаҵарҭак аиҳабы дшизасуаз, –
егьи, убригьы лыхьӡ џьара ианҵеи, Кафа лыхьӡуп, – ҩ-килограммк акабырџьық еиҭаҳатә лҭахуп. Иуаҳама? Убри
аныҟоуҵа, аҩызара бзиа сзууит. Аҳа, – дҩагылеит иара,
даргьы ҩаҵҟьеит.
– Ҳахьнеилац аума?
– Ааи, ааи! – ашә аартны инариҭеит. – Уажәшьҭа шәыԥры.
– Иҭабуп, нан, иҭабуп! Унықәларауеи уахык ааҩныҟа, –
Кафа лҽаанылкылан, иаҳа дгәыкы-ҵәыкуа, уи игәы ҟаҵо,
лнапы ихьшьуа ацәажәара дналагеит.
– Ҳрыхьӡоит зегьы, акы бацәымшәан, шәыԥры, мамзар
шьыбжьон ҳәа ашә адыркуеит! – ииулакгьы иршәаны
иааиԥырицеит аҳәсақәа.
– Уа бзиала уаабеит! – инапы аасиркын, даасыхан
снаиртәеит.
– Уаха уара уҷаԥшьаҩуп! – Ус иара дымсааит! –
дҩаҵхахеит Кәыри, – сара саныҷаԥшьо аҩашаҽны ауп.
– Иахьа ҩашами, нас?!
– Ҟох, ианбагьааи, анцәа инирҵәаша! – ахуҳәа днеилаҳаит
дахьтәаз. – Ус анакәха, ухаҵазар, уаала, аԥхьатә ҟалаанӡа
Мамиа дҵәуан ҳаап!
– Уи сара дсыздырзом!
– Зықьҩык ахьгылоу дудыруазу-дузымдыруазу аӡәы
еиликааран дыҟоума.
– Уара дабоудыруаз?
– Хә-ԥаҭлыкак «Шампанское» сзааиҭихьан.
– Ус анакәха, уара уца — шәеизааигәазаарын.
– Уара узымцои? – сықәицалеит Кәыри.
– Сара снеир, – уаҟа аиныхра ду рымамкәа ҟалаӡом,
агазеҭ ианысҵо џьшьаны срыпҟар ҟалоит, аха уи акәым аус
злоу, – уара увардымгьы ҵдыршаауеит.
– Уаауа, уи сгәалашәаӡомызт, ахьы сырҭозар суцны ԥсрак
аҿы снеиуам! Уҟаз, уҟаз, ара уҟаз, уажәыҵәҟьа саауеит! –
иҳәан, дындәылҟьеит, саргьы сҭыԥ ахь сҿыласхеит.
Сара шьыбжьонтәи аԥсшьарахь сшаахынҳәыз-ҵәҟьа,
ашә даалагылеит акуриер.
– Аԥхьатә зҭахыда? – ахы ианкны саԥхьа иаақәылҵеит
ахԥатәи адаҟьа.
– Акы аредактор ихаҭа изга, иахьа иаԥхьо иара иоуп!
– сҳәеит сара.
– Амц сшәымжьан акәымзар дсацәҳауеит! – ҿаалҭит
уахь лхы рханы, – мшәан, Кәыри дабасыԥшаауеи, уи иоупеи
аус злоу? – дааҭгылеит ашә аҿы, акы слыхуоз џьылшьан.
– Сеидру, Ира, дыԥшаа, сбыкәхшоуп, уажә даламгар
уаха ҳанбалго? – даасыргәыбзыӷит уигьы. Сара аԥхьатәи
насымҵасҵон еиԥш, ҳҩызцәақәак еицрыԥсса иааҩналеит.
– Ҳара ҳтеатр, – иҳәеит излашәа иҟаз хаԥшьгаратә
артистк, – уажә иамоу анапхгара аманаҵ ахаангьы ашьапы
изықәгылараны иҟаӡам.
– Ҳара ҳнаукатә усзуҩцәақәак ахьӡи аҭыԥи рзы
амҵақьақьара рыбӷа ԥнаҵәеит. Џьара ҭоурыхтә ԥшаахк
рбаргьы «ари араҟа адгьыл иҵан, аха аҽаџьарантә ауп
ишаанагаз», рҳәоит! – иажәа даалган, сигаретк ааҭигеит
икьаҿшәа иҟаз.
Руаӡәк акгьы мҳәаӡакәа ихаԥыц аҿҿа ыҵго дгылан.
– Иазхоуп, уара, шәанаџьалбеит, асҟатәи аколлективқәа русқәа зегьы ароума иахьеилшәырго! – сгәы
иныҵаххын, схы сааҩахеит уа.
– Нас, ҳабацәажәари, ара иамуазар, уа иамуазар! –
еицәахар шалшоз дырны ииҳәаз дахыччашәа иааирԥшӡеит
реиҳа ацәажәара агәалаҟара змаз.
– Амаӡаныҟәгарҭахь шәца! – ҿаасҭит сара. Даргьы
рҿынархеит.
Аҵыхәтәаны ҭынч слатәаны ахԥатәи адаҟьа саԥхьеит.
Иҟаз агхақәа аҷаԥшьаҩ идаҟьахь ииазгар сҭахуп, аха иара
дабаҟоу? Слышьҭалан дсыԥшааит акуриер. Сеиҭалыҳәеит
Кури длыԥшаарц.
– Зехьынџьара снеит, Мкыд, ҳгәыла-ҳазла аӡә днысмыжьит, аха ихабар сымбаӡеит. Амала, абраҟа ирҳәон
шьоукы дрыцны аԥшаҳәахьы дцон ҳәа, – ҿаалҭит аԥҳәызба
ԥыҭрак ашьҭахь.
Аредактор иакәын, уажәы-уажәы дсыԥхьон уҷаԥшьаҩ
дабаҟоу ҳәа. Амаӡаныҟәгаҩ ихаҭыԥуаҩ даан, ҩынҩажәа
цәаҳәа ҟаҵатәыс исиҭеит. Иабасыԥшаауеи ҩынҩажәа
цәаҳәа. Ҩышә цәаҳәа рҟынӡа рҭыԥ ҭацәуп аҩбатәи адаҟьаҿы. Аматериал аан иқәуп, аиҭагаҩ аполиклиникахь
дыҟоуп. Данбаауеи, ианбеиҭеиго, анбан анбарҟәшәо,
ҳанбаԥхьо, аӡәы – анаҩсантәи аномер ҟаиҵоит аматериалқәа иҭахуп. Кәыбрыц акьыԥхьҩцәа дырҿатәаны
«иааиратә» информациак аиҭагара даҿуп. Ателетаип
иадтәалоу Жениа ихахәы ибла иҭажьны, амашьына
иаҿыршьуа ахәша ихьтата дааин дысхагылоуп. Уи дашьҭоуп «Амацәыс – 2. Аҭагылазаашьа еицәахоит» захьӡу
аматериал аабатәи ахәҭа. Уи Ира илырӡзар акәхап, избан
акәзар, аҷкәынцәа лылаԥш ианыҵашәалак, ақьаад хәыҷ
акәым иара ателетаипистгьы дылбаӡом.
Сара Кәыри иԥшаара сцеит. Аредактор дзыԥхьаз
адаҟьагьы са сзыԥхьаз адаҟьагьы сџьыба иҭоуп. Снеиуеит
ақалақь салаланы. Абар аресторан. Аҿаԥара сныҵаԥшит.
Издыруаз шьоук тәан – дара рахь снеирц рнапы рҟьеит. Амш
ргоит, уахь снеиуама аҭакзыԥхықәу аҷаԥшьаҩ сишьҭоупеи!
Азал ашҟа схы ныҩнаскит. Акәакь аҿы аҩы зыжәхьаз
ҷкәынцәақәак арбаӷьқәа реиԥш еиҿагылан. Аӡәы аԥаҭлыка
кны егьи ихы дасырц даҿын. Схы дәылызгеит. – Ишәҭахыдаз,
– сгәаҭан лҿаалхеит официанткак лхы-лҿы аҵәаԥшь
иарганы.
«Са дыстәызҭгьы ҩынтә дыԥсхьазаарын, ари апенсиахьгьы дырмышьҭӡеит».
– Сара исҭаху дыҟаӡам! – сҳәеит сара.
– Хаз иҟоу ауадаҿ дтәазар?
– Уаҟа итәада, имаӡамзар?
– Хәҳахәҭыҩцәоуп!
– Мап, мап, урҭ дрылаӡам! – сылахь ааиқәысҵеит.
– Исҳәари, нас, уара уҩызцәа аџьымшьыҭиҩцәа
ирыдтәалома? – ҿаалҭит иаархааны.
– Ишԥа, ишԥа? Абыржәыцәҟьа снаги?! – ус сҳәеит,
аха лара сылзымԥшӡакәа азал сныҩнысын, абуфеҭ снаваҵәиит. Абар дахьыҟоу. Аԥхӡы хьшәашәаӡа иаасықәнаҭәеит.
– Аҩы ыҟанаҵ анцәа уимшьааит! – иажәа даалгеит
сагьгәеиҭеит.
– Оо, уааи, сгәыраз, уааи! Ах, абри дзакә ҷкәыноу
жәдыруандаз! – снадирбеит итәақәаз. – Асамԥал аҭи! –
иҟасҟасо ауарашжәыга абокал даахеит. – Абриак ыжә,
егьырҭ уҭахызар иумжәьн, ари иршьыз игәалашәара иазкуп.
«Шампанское» бзиа ибон, рыцҳа! Убри ауп аҽшьра ҳзаҿу...
– аҳәҳәыҳәа илеимеиҭәеит.
Кәыри икәакәар ԥынҵа цәышӡа иҟан. Иарӷьарахь ахьтәы
хаԥыц изыҵагылан – амода ианашьҭаз мчыла иҵихыз ихаԥыц
аҭыԥан иҵагылан иара.
– Ах, абри дзакәытә ҷкәыноу жәдыруандаз, аха зны иара
шәидырааит: абри, Алиоша ихьӡуп, ахьы далхуп, – нас
ибжьы ааирхәыҷын инациҵеит, – ахадаратәи аџьымшьы
шьҭаҵарҭа деиҳабуп. Абри сара сахьииз ақыҭаҿ диит, Ҷола
ихьӡуп, џьымшьеилыхҩуп, – инацәа сықәкны урҭ сыдирбон
Кури, – арахь итәоу ахаҵа, – аԥсшәагьы иаҳауеит иара, –
Жора ихьӡуп, уааины сгәыдкыли, – иҳәан, иаагәыдибакылт, –
џымшь-капанҩуп. Абарҭ сҩызцәа роуп. Шьоукы аминистр
уас дҟарҵоит, адиректор иашьас дышьҭырхуеит. Сара стәқәа
абарҭ роуп. Аҳа, асамԥал аҭи!
– Асамԥалгьы бзиоуп, аха аԥхьатә ааны иҟоуп, аа,
ахԥатәи адаҟьа.
– Уара уаԥхьама?
– Ааи.
– Аредактор?
– Даԥхьеит аредакторгьы.
– Абна унатәаны шәҩыџьагь ижәбаз агхақәа сара
сдаҟьахь исзиага! – анаҩсан игылаз астол аасирбеит сҩыза.
– Ааи аха, агха цар? – сҵааит сара.
– Агха цар Кәыри дагааит! Шәара ишәымбаз сара соума
избо? – ихәан, икәакәар ԥынҵа ааирдысит.
Ҳара ашамҭазшәа агазеҭ ҭыжьны ҳалгеит.
Ашьыжьҵәҟьа сзымааӡеит аусурахь, аха санааигьы
зегьы алаҳәарақәа зкыдырҵо аҭӡахьы рнапқәа рыхханы
исдырбон. Иаанаго збап ҳәа снеизар, абар иҿаҿаӡа
аредактор инап иҵихыз ақьаад ахькыду. Кәыри ихьӡ ахьаныз
иаҳәон: «Ицәазна аҩы ыжәны дахьыҟази, агха аҭаны агазеҭ
ахьҭижьзи рзы ӷәӷәала лахь иҭазааит». Сара сыхьӡ анаҩсан
ианын абри аҩыза аҳәоу: «агазеҭ адаҟьаҿы агха ахьцаз,
ҷыдала ажәа «ашышкамс» аҭыԥан «ашхырцәаӷь» ҳәа ахьану
азы ӷәӷәала игәы иҽанҵазааит». Нас иаҳәон даҽазнык агха
ҟаҳҵар, изаҟаразаалак акы дшаҳмеигӡоз.
Анцәа инирҵәааит арҭ ашышкамсқәа, иудмырҟаҵо
акрыҟоума! Исхарои, исымбеит. Избазҭгьы исыриашон. Иара
иҭазыҟәшәазгьы уаҳа ҟаимҵааит, ашышкамси ашхырцәаӷьи
шеиԥшым изымдырӡои! Иабааигеи, ашхырцәаӷь ицҳаны
дарчааит!
Иҟалаз ҟалеит, уажәшьҭа иузырхынҳәуам. Анцәа
ишәиааит, иага умҳәаргьы ашьха қыҭа иаҳа еиӷьуп, аӡә
дуацәҳауам, аӡә дуашҳауам. Иахьа узхьымӡаз – уаҵәы
иҟаҵа. Бзыԥ ахықәан аԥсыӡкра, Елена, мамаша линтервиу...
Арҭ зегьы сыбла ихгылоуп уажәы.
Амшә ахышә, аԥышә, аҭрашә, аԥшьшьапык.
Аҽышьҭарӷәӷәаны, агәы ҵаԥҵаԥуа абжьы геит ателефон.
Ус ахьыҟанаҵаз азы ахәда ҵыскаарц сҭахызшәа, еимлагәаны
иаақәсхит.
– Уарбан?! – иааҿахҵәаны азҵаара ықәиргылеит аӡәы.
– Иуҭахыда? – саргьы иара иеиԥш азҵаара наисҭеит.
– Мкыд уоума?
– Ааи! ҟох, уздырит, уабаҟоу уажәы? – Кәыри ибжьы
еилыскааит аҵыхәтәаны.
– Убраҟа аӡәыр дсазҵаауазар, дымцар ԥсыхәа
ахьамамыз ԥсрак аҿы дцеит ҳәа сызҳәа.
– Сара ус сҳәап, аха уара уабацаҵәҟьо? – сиазҵааит
саԥхьа итәаз Ҭандел иахь саалацәҟәын. – Сароу? Сара
асамԥал ахь сцоит, иуҭахызар, унеи, аԥша ашәшәаҳәа
иҳасуа аресторан абарҵаҿы ҳтәап.
– Ҳалалс иуоуааит! – ҿаасҭит сара, аха Ҭандел инацәкьарақәа ԥахә-ԥахәӡа ателефон алымҳақәа ирықәирӷәӷәахьан.
– Уи уаҟәыҵи убаашәт, амш игоит, абарҭ ашәҟәқәа
удкыли! – аҟәша аҟнытәи иааигаз ашшыԥхьыӡқәа ҩба саԥхьа
инықәиҵан, ишсоуз ала снапы анысҵарц аҩыга даахеит,
– Ари закәи?
– Уаԥхьар иубап, аредактор дахәаԥшхьеит. Усҟан
дуԥхьан, аха удәылҵымҭа иақәшәазаарын, дзумацәажәеит.
Умбои ианиҵаз, – ашәҟәы ашьҭахь карандашь ҟаԥшьыла
ианыз аҩыра ааирҳәит Ҭандел, – «ари ашәҟәы аҵыхәала
ҳаицәажәап, ҳгәабзиарахьчара аусҳәарҭақәа рҿы азалымдарақәа рацәахеит». Уи анаҩасан игылан «Р. Р.» ҳәа.
Идырын иаанагоз – Рамиз Рамиз-иԥа.
Ҭандел снапы зҵаҩыз ақьаадқәа шисҭазҵәҟьа, дԥырны
иҿынеихеит.
Ашшыԥхьыӡқәа ак зынӡа имаҷын, тетрад бӷьыцк абжа
акәын иҟаз, егьи зынӡа идуӡӡан – жәабаҟа тетрад бӷьыц
ыҟан. Раԥхьа реиҳа имаҷыз саԥхьарц сыӡбит. «Ҳара ҳҟны
имааиц ауаҩы, ара иҟоу аӡбахә иаҳар, ихеиҵаӡом.
Ҳахәышәтәырҭаҿ аҵарҭышагара ҿкны иҳалалеит. Аҵарҭыша
гангьы цкьа иаҳхылаԥшуазҭгьы акыр ҳҳәозма, аха убрыгьы
ҳагхеит, – аҳәон уи ашәҟәаҿы, – уажәааскьа шышкамск
залымдарала аԥсҭазаара иалырхит. Ҳара ҳҿы шәааир – иҟоу
зегьы шәаҳҳәоит. Гәыԥҩык ашышкамсқәа».
«Жәытә-натә аахысгьы акьыԥхь арыцҳацәа ирыдгылон, –
абас иалагон аҩбатәи ашәҟәы. – Ҳаргьы иахьа арыцҳацәа
рҭагылазаашьа ҳамоуп. Аиаша ҳзымԥшааит. Ҳахазына,
ҳшышкамс астол инықәҵаны изшьыз аҳақьым, иахьагьы
иԥаҵа еиқәаҵәақәа дрылаччо ақалақь далоуп»...
Ателефон аақәсԥааит.
– Мкыд уоума?
– Ааи, сара соуп! – ахьышәҭҳәа издырит журналк
аҟнытәи иасуаз ибжьы, – иҟои, акыр сухәарҭоума?
– Уара, абри уҩымҭа иахьӡузеи, ашышкамсқәа ирызку,
аиаша уасҳәар ами, иззукыз дысзеилымкааит.
– Ҳаи, абааԥс, уи узеилымкаазар – сара исзымҩит ауп
акәымзар, уара иузеилымкаауа аҩымҭа иарбану?
– Иҭабуп мцхәы сахьурҽхәо, аха абри маанала
ацәажәара иахьатәи аамҭаз иаҭахымзар ҟалап. Уԥши, цәаҩала аӡәыр дыҩуазар, иаҟәыҵхьеит зегьы. Насгьы, иахьа,
иаартны зегь уҳәар аныҟало, иабаҭаху, ухаҵкы сцеит, ус
ацәажәара. Акыр ҳагзар, аа, џьым, аредактор, абрыгь-абрыгь
угуп ҳәа иаахҵәаны исарҳәааит! Исыриашап!
– Еилыскаауеит! – ҿаасҭит.
– Изхысҳәаауа, абри ашышкамсқәа ртәы ахьаҳәо наҟ
иузалымхӡо?
– Мшәан, урҭ роуп аҩымҭа зегь зыхҳәаау! – сҽаасырцыхцыхит сара.
– Ианамуӡах...
– Ашышкамсқәа – аҽаҩра иаԥырхагоу ахәацқәа
ндырҵәоит, ацәажәаха имҭаӡакәа сажәа насыгӡон сара.
– Ианамуӡах, – ииулакгьы сажәа аасымихит уи
аҵыхутәаны, – абри ашышкамс ахаҭыԥан аҳәақәа ҟаҵазар
еиҳа еиӷьзар? Иага умҳәаргьы, аҳәа акәац ҳнаҭоит.
– Аҳәақәа ирызкны даҽаӡәы иҩааит, сара ашышкамсқәа
алсхит! – сҳәеит сара.
– Ибзиоуп, нас даҽаӡәгьы даҳарԥхьап, – иҳәеит исацәажәоз, – ибзиахар ами ҳаргьы ҳзышьҭоу?
Саргьы атрубка нықәсҵан, сҩагылеит. Саалеиҩеиит.
Иҿыцӡа даҽа хьаак аасызцәырҵит. Изыхҟьаз сыздырам, аха
абни астол инықәҵан ашышкамс зшьыз аҳақьым игуаӷ скит.
«Уи иԥаҵақәа ҷаԥшьӡа иамсхып сара сеибгазар» ҳәа сгәы
иаанаган, сеиҭанатәеит ашшыԥхьыӡ саԥхьарц.
– Иҟалаз уи ауп, аредактор ухаҵкы, – Рамиз Рамиз-иԥа
иакәын изҿыз, – ҳшышкамс хәыҷы акьатеилашә амоуп ҳәа
иаашьҭырхын, абри ахәышәтәырҭаҿ иааргеит, аха аҳақьым
акьатеилашә ахаҭыԥан анкьапышҭа амихит... Уҳәан-сҳәанла
излаҳаҳаз ала уи, аҳақьым, «аперациа» аныҟаиҵоз аҩы
даганы дыҟан, цәгьала инапы ҵысуазаарын... Шьоукы
иҟарҵоит даҽа ҽыҵгакгьы – аҳақьым длашәуп ҳәа... Анс акәу
арс акәу, ҳаҷкәын хазына, ҳгәыӷырта бзиа, анышә хьшәашәа
иамаадеит... Ҳара ҳазҵаауеит: ииҭахузеи ари иҩыза аҳақьым
ҳара ҳахәышәтәырҭаҿы?
Аредактор икабинет, ақыҭанхамҩа аҟәша аиҳабы
иҳәалоит еиԥш, даҽаамҭанык еиԥшымкәа ихиан. Астол
иқәгылан ашәҭ хазынақәа, «Ауадҳара» зыхьӡу аӡыржәтә.
Убри аамҭазы дааҩналеит ларгьы. Уи илывагылан ҩыџьа
аҟәша аусзуҩцәа – илԥыларц аӡәы дрышьҭит амашьына
ахьимаз азы, егьи амҩан длацәажәаларц азы. Акабинет
шмаҷызгьы, уаала иҭәын. Арахь иааит егьырҭ ааигәа-сигәатәи агазеҭқәа русзуҩцәагьы. Уи лпатреҭқәа ҭырхуан
афотокорреспондентцәа. Аҽыԥ-сыԥ, аҽыԥ-сыԥ ҳәа иаалашон
ана-ара. Аԥҳәысгьы лых қьан ақәҵаны, анхамҩа зегьы
ҭҵааны, лнацәахы иахаргьежьуа илымоушәа акәын дыштәаз.
Аредактор дҩагылеит. Иӡышӡа ишлахьаз ихахәы инапы
налишьт.
– Аҩызцәа! Иахьа ҳара ҳазыӡырҩуеит здаҟам алекциа.
Уи иахьзын «Аарыхраҿы абиологиатә процесс ҿыцқәеи
анхамҩа ахкқәа рышьҭыхраҿы ашышкамсқәа интенсивла
ахархәара рзуреи рзы». Алекциа ҟалцоит Ноу акыҭантәи
ҷыдала ари аиԥылараз иааз агроном – аҵарауаҩ, – аԥҳәыс
илыцыз рахь днаԥшит аредактор.
– Нелли Аким-иԥҳа! – ҿааҭит амашьына змаз.
– Зыӡбаху ҳамоу аԥышәаҿы уи лџьабаагьы алоуп,
аҩызцәа, убри аҟнытә даара ибзиан ҳалзыӡырҩып.
– Сара сықәгылара уамак еиҵысхыргьы сҭахӡам, избан
акәзар, – лсааҭ днахәаԥшит, – ҳминистрраҿ сынкыдымгылар
ҟалаӡом. Убри аҟнытә сара иазгәаҭаны исымоуп абри аҩыза
аплан ала ақәгылара.
Актәи ахәҭа азыскуеит миллион шықәса раԥхьа иҟаз
ашышкамсқәеи урҭ иреиԥшу ахәаҷа-маҷақәеи рыҟалара,
изныз абиологиатә процессқәа, инықәырԥшны, рыхьӡ
мҳәаӡакәа акәзаргьы, антикатәи абаҟақәа рҿы урт
ахьыргәаладыршәо, ашышкамсқәа рыԥсҭазаараҿы археологиатә ԥшаарақәа ирҳәо, ашьҭахь сиасуеит ҳаамҭазтәи
ашышкамсқәа рышҟа, сагьрыхцәажәоит цхырааҩцәақәак,
рҿиаҩык, абас уҳәар ауазар, еидарашьҭыхыҩцәак раҳасабала.
Уаа гәарҭак еизаны уи илҳәоз иазыӡырҩуан. Астол
аҵыхәахьшәа дтәаны аффаҳәа ак аҩра даҿын Кәрина – уи
аџьажәлар рышәҟәқәа рыҟәшаҿы аус луеит. Лхы-лҿы
уқәыԥшыргьы сзашьҭоузеи ҳәа акәын дшыҟаз. Уи лнаҩс
дтәан Алексеи Синат-иԥа – апарторганизациа амазаныҟәгаҩ.
Уи ара иҟоу зегьы иабаҭаху ҳәа акәын дышрыхәаԥшуаз, аха
иахиҳәаара издырӡомызт, акы дацәшәон макьана, Нелли
Аким-иԥҳа иааԥымҵәаӡакәа длыхәаԥшуан ақыҭанхамҩа
аҟәша аиҳабы Сиуарна. Иҟалап илҳәоз аасҭагь лара
длыхәаԥшуазҭгьы, иҟалап илҳәозгьы изҳәозгьы наҟ џьара
инахараны ишьҭхьазҭгьы. Аха урҭ зегьы гәаныла. Уи, иага
умҳәаргьы ижәытәра каижьӡом, аԥҳәыс лыхәԥшра бзиа
ибоит. Ишьақәыӷәара есааира ахалара иаҿын. Сышҟа
дааԥшны, длацәҟәуеит.
Уи ивараҿ дтәан акультура аҟәша иеиуаз Рамадан,
ҵаӷакы, аукы, аиԥыларахь инеитәуп ҳәа днеит акәымзар,
ушышкамсгьы гәхьаас икымызт, ушхырцәаӷьгьы. Анаҩсан
дтәан, дыштәазҵәҟьагьы дагьыцәеит аџьажәлар рышәҟәқәа
ҭазыҩуа Маница. Аха уи агәҽанызаара бзиацҵәҟьа лыман,
аӡә ибжьы ԥсахны даацәажәар, аҭҳарцәҳәа дааҳәны
днықәтәон. Ус сыхәда абжьы мго исымандаз ухаҵкы сымцоз,
уахынла сааҟәымҵӡакәа аус зулон, ҽынла, асҟатәи
аизарақәа иҟоу, смыцәалоз...
Кәыригьы даахырсасеиуан, аха мышқәак раԥхьа ирҭаз
алахь ӷәӷәа макьана дыкҿацаланы даман, аредакциа азакәан
хадақәа рықәныҟәара иднаҵон.
Аҭыԥком аиҳабы иблақәа хҩоуп, аха дыцәаӡом. Ааглыхра
аҟнытәи иалатәоу аҷкәын иакәзаргьы, аҭаҭын ахара изаан,
иԥышә кылышьшь дтәоуп.
Атеориа бзиа имоуп аредактор ихаҭыԥуаҩ Уаҳаид.
Уаҳаид-иԥагьы. – Астатиаҿы иҟазароуп х-қәгыларҭак змоу
мардуанк. Актәи аҿы амаа ахы укуеит. Аҩбатәи аҿы утемеи
уҟазареи еилалоит. Ахԥатәи аҿы – асахьаркыратә хаҿсахьа
уоуит, даҽкала иаҳҳәозар, иманшәалан амардуан уаҿысит.
Аредактор егьи ихаҭыԥуаҩ Кәакәар Чаҩыр-иԥа зынӡа даҽакы
дазхәцуан.
Ашә ныҵрааны Назиброла лхы аацәыҵлырҳәҳәан,
аредактор ателефон шышьҭыхтәыз напыла илырбеит, аха
уи инапы иҟьеит. Амазаныҟәгаҩ, ԥҳәыс даҟәыҵӡомызт
дызлагаз – ателефон ашьҭыхра идылҵон.
– Абри илҭаху еилкааны уааи! – иҳәеит аредактор,
инап ауқәа ааиҵыхны.
– Рамиз Рамиз-иԥа даҳҭахуп, рҳәеит, – ҿаалҭит аԥҳәыс
дӷьаҵәы-ӷьаҵәуа.
– Иабантәасуеи?
– Обком, рҳәеит.
Сара сныҩналан аредактор илымҳа сынҭацәажәеит.
Атәыла бгазшәа дааҵҟьан, ицәажәозгьы гәхьаас дымкӡакәа
ателефон аақәиԥааит.
Ацәажәара иаҿыз аԥҳәыс даангылт инапы шылирбазҵәҟьа.
– Обком, обком ба, аа, азанааҭеидгылақәа робласттә
комитет, – ацәажәаҩ лахь инапы иҟьеит, иаанагоз балага
ҳәа акәын. – Уажәы еизарак ҳамоуп, уа сара сыҟоуп! –
ателефонгьы уиаҟара иатәамбаӡакәа инықәиҵеит.
– Абас ауп, аҩызцәа, ишыҟоу сара иҟасҵарц исҭахыз
адырраҭара, ари, ишыжәдыруа ала, уажәшьҭа итеориаӡам,
инаукатә практикахеит. Иҭабуп шәахьысзыӡырҩыз, –
лсааҭгьы днахәаԥшит, – аамҭагь згацәазаап, аха зҵаарак-ҩызҵаарак рҭак аҟаҵара сахьӡоит.
– Ажәак, азин сымазар, исҳәарц сҭахуп, – иҳәеит Сиуарна, – абри аԥышәа ҳара ҳ-област аҿы иахьииз иаҵанакуагьы
даара ирацәоуп. Убри иаҷыданы, ҳа ҳзы мацара аԥҳәыс
дааны алекциа ҟалҵеит, хԥагьы, ҳгазеҭ аколлектив аусура
уажәшьҭа еиҳагьы еиӷьаҳтәыроуп. Абни игениоу ахәыҷӡа
анхамҩазы иҟанаҵо шәымбо? Шәгәы иаанамгааит ахазы
иҟанаҵоит ҳәа. Ашхы шьны ицоит. Ҳара ҳзын ауп акәымзар,
уххь згеит, адомбеи илагәыдланы изашьри, иавсны изымцари!
Ҭабуп ҳәа ласҳәоит Нелли Аким-иԥҳа.
Ҟьаԥ-ҟьаԥҳәа иааинырҟьақәеит. Астол аҿы иқәгылаз
ашәҭқәа ааҭиган, дналыхәаччан, уи усгьы ирмазеины иман,
лнапы азқәа днагәӡит аредактор.
Нелли Аким-иԥҳа зегьы днареихырхуан, ашә ашҟа
лҿыналхеит.
– Какалк ҳкыр, бахьымӡари бус! – еиҭах уи ажәак
налԥишьит Сиуарна.
– Мап, мап, сыццакуеит! – лҳәеит лара, – амала, саазгаз
аминистрра аҟынӡа снеигааит.
Назиброла уажәы-уажәы ашә ааимԥааны акабинетқәа
лхы рыҩналкуан.
– Аредактор иахь! – лҳәон лара. Абас аредактор
икабинет аҿы еизеит ԥшьҩык-хәҩык рҟынӡа.
– Иҟоу шәасҳәап, аҩызцәа! Схаҭыԥуаа зыҟами, мшәан?
Иҿыцу ак анаацәырҵлак ишәаны иацәыбналоит, – иҳәан,
аҵәҵәа злаҟарҵо акнопка днақәыӷәӷәеит.
Назиброла дааҩналеит.
Аредактор уи днылҿаԥшит, аха лыхьӡ изымҳәеит.
– Ыы, ибыхьӡуи, бара? – ҩынтәын уи иахьа сара
ишсаҳауаз ибыхьӡузеи ҳәа длазҵаауеижьҭеи.
– Назиброла!
– Ааи, Назибролаӡамкуа, схаҭыԥуаа аҩыџьагь арахь
иҩналааит! – қьаадк аашьҭиԥаан аҩра дшаҿыз Кәакәаргьы
Уаҳаидгьы ааҩналеит. Минуҭқәак иааҭынчрахеит.
– Аномер абанӡанеихьоу? – дизҵааит аҽны иаԥхьоз
Уаҳаид Уаҳаид-иԥа.
– Аабатәи адаҟьа ааргоит лассы.
– Иац еиԥш иҟашәымҵан!
– Иҟалеи иацы? – днацралеит аҽны иаԥхьоз Кәакәар
Чаҩыр-иԥа.
– Иҟалеи умбо, аҵыхәтәантәи асааҭ азы иааз
аҳәаанырцәтәи ажәабжьқәа анышәымҵаӡеит.
Кәакәар ашьшьыҳәа ихы лаишьҭит.
– Араҟа шәзаазгаз уи ауп, ҳазҿу аус хәмарраӡам, ма
ҳӡырнагоит, ма... – иаҭахыз ажәа иҿыҵымшәаӡеит Рамиз
Рамиз-иԥа.
– Ҳӡаанажьлоит! – наиҵасҳәеит инақәырццакны.
– Аиашаҵәҟьа уҳәеит, ианаҳзыҟамҵа, – ҳӡаанажьлоит!
Убри аҟнытә конкретла абри аус аинтерес шьҭызхыша аплан
ҟаҵатәуп, атемақәагьы шатәуп. Сара исылшоз ала, абра,
Сиуарнагьы дсыцхраан, темақәак рыхьӡқәа анаҳҵеит.
– Иарбанқәоу, ҵаара ԥхашьарам? – дҵааит Кәакәар.
– «Ашышкамсқәа иаци иахьеи!» Сыԥсымзар атема
цәгьаӡам! Аҽҟьарҭақәа рацәаны иамоуп. Даалаган
иҳәааит ажәытәан урҭ рхыԥхьаӡара шмаҷыз, иахьатәи
аамҭазы ишазхаз. Ицәгьоума? – дааҳалаԥшит. – абра
уара усыхәаԥшуашәа збоит, иагьумазааит! – иҳәан,
ақыҭанхамҩа аҟәша аҟнытәи итәаз аҷкәын инаидиҵеит.
Акультура аҟәша азынгьы иҳаԥшааит атема «Ашышкамс
асахьа асахьаркыратә очерк аҿы». Абри атемагьы
цәгьаӡам ҳәа сгәы иаанагоит, избан акәзар, акы – аус
унаруеит, ухдырра еиҵнахуеит, ҩбагьы – атема бзианы
иузаарԥшыр, иааркьаҿны акәзаргьы адаҟьаҿ иагәылаҳаргылап. Абри шԥоубо уара, Рамадан, иудаагалар?
– Мап, мап, мап, даҽаӡәы ишәҭ, сшәыҳәоит абри
ашышкамс иадҳәалан темак сыдшәымҵарц, – дҩагылан
шьҭахьҟа днаскьо далагеит Рамадан, – урҭ саныхәҷыз
аахыс исцәымӷуп, ԥхыӡ ианызбалак, сцәырҳаны сааԥшуеит.
– Ҟох, усҵәҟьа иҟазар, ҳаиҟәаҵп, нас, абни нырцә итәоу
иаҳҭап! – ҿааиҭит Сиуарна.
– Мап, мап! Иҟалома? Сусс иалоузеи уи сара! –
дықәгьежьааны даҿагылеит нырцә итәаз Ҭандел.
Еиҿыхеит, еиҿашит, аха атема аӡәгьы идимкылеит.
Убас ируа рзымдыруа иагьааилахон Сиуарна ихаҭа
иакәмызҭгьы,
– Сара схы иадысҵоит уи атема, алитераторцәа
ишәеицәаны иҟасҵозаргьы жәбап! – иҳәан, ахьӡ иблокнот
ианиҵо далагеит.
– Иаадыруеит еицәаны ишыҟоумҵо, уаргьы улитераторхарц уаламгахьази! – ҿааиҭит Уаҳаид Уаҳаид-иԥа.
Ицеит даҽа мышқәак. Сара схы шьҭацаланы ашышкамсқәа ирызкыз адаҟьа аиқәыршәара саҿын. Асахьақәа ҩба
агәылагылан. Зҩымҭа ҭырмыжьуаз поетк дсыԥшаан,
ажәеинраала исырҩит. Убрыгьы ашышкамс иазкын.
Сгәанала аномер бзиахартә иҟан, избан акәзар,
аматериалқәа рыла еиқәшәан, атипографиатә шрифт
акәзаргьы, аҭыжьҩы дадтәаланы алԥшаара даҿын.
Егьырҭ агазеҭқәа рхаҭарнакцәа ааны, исыҳәон аматериал
рысҭарц, аха средактор иажәақәа сгәаламшәоз, амԥангьы
иқәсмыжьлеит.
– Ҳара аматериал ду ҳҭахӡам, ҩынҩажәа цәаҳәа роуп
иаҳҭаху, – имырхьааӡакәа ҿааиҭит аӡәы.
– Шәеилагама, ари интересс измам уаҩы дыҟаӡам уажәы!
– агәра исыргон сара.
– Хымԥада интересуп, аха макьаназ уа ҳаагылоит!
– Шәеилагазар сыздырам. Шәара ишышәҭаху, – сҳәеит
сара.
Ҳгазеҭ аҿы ашышкамс – аусуцәа зегьраԥхьаӡа зыӡбахә
рымоу темахеит. Сара зехьынџьара исаҳауа салагеит урҭ
рыхьӡқәа. Агазеҭ адаҟьақәа рҿы иаатит арубрика ҿыц:
«Ашышкамс – ҳара ҳзы, ҳара – ашышкамс азы». Урҭ рсахьа
аӡәы иҭихыргьы ҟалаӡомызт, афотокорреспондентцәа ҩыџьа-хҩык рыжәла еицаҵаҩызар акәын. Аҭыҵра иалагеит аҭӡы
газеҭгьы «Аарцәтәи ашышкамс» ҳәа хыс иаҭаны. Уи збаз
анапхгаҩцәа аҭыжьҩы днарган, краамҭа иԥсы изымго
иацәҳаит. «Изахьӡузеи Аарцәтәи ашышкамс?!» ҳәа
илаиқәбаџын, ицәа ааихырхит.
– Ҳара, аиҩызара закәу еилаҳкаауазар, раԥхьатәи аномер
нырцәтәи ашышкамсқәа ирзаҳкыр акәын, аарцәтәиқәа
ҳцәызгода, ара иҟоуп! – иҳәеит аредактор ихаҭыԥуаҩ Уаҳаид
Уаҳаид-иԥа.
– Аиашаҵәҟьа уҳәеит! – деигәырӷьеит аредактор, – ауаа
ргәы ишԥаанаго, уара, шәазхәыци, аарцәтәи ашышкамсқәа
дара иртәын, убри азы нырцәтәиқәа рхашҭуа иалагеит ҳәа
рымҳәаӡои?!
Сара сгәанала, – иҳәеит Сиуарна, – нырцәтәиқәа
штәымқәоу еилкааны, иаҳа апропаганда рзаауроуп… Знык
ҳнапы дыркны иааӡыраагар, нас ҳара иҟаҳҵо ацхыраара
рҭахӡам, рхала рхы ҭыргоит.
Акраамҭа иҟаз аиҿыхарақәа рышьҭахь нырцәтәи аарцәтәи
ҳәа ашышкамсқәа реилыхра зынӡа иаҟәыҵырц рыӡбит.
Аҭӡыгазеҭ актәи аномер лкыдҳәан инкарыжьын, иҭрыжьит
аҿыц, баша «Ашышкамс» ҳәа хьӡыс иаҭаны.
Сара ақалақь сахьалалазгьы, ауаа ражәақәа иааԥымҵәаӡакәа ашышкамс рылоушәа збо салагеит, уимоу
автобусқәа раԥхьа «шәгәышәҽаныз, ашышкамсқәа!» ҳәа
аҩырақәа рнушәа збон.
Дааҩналеит Назиброла. Уи иахьа даҽа маҭәак ала
деилаҳәан, ҳанеибадырыз аҽны еиԥш акәымкәа, ус
даахырхәашәа ҟалҵеит. – Абри Ҭандел иааиҭиит, – лҳәан,
саԥхьа шәҟәык нықәыршәны дцеит. Ашҟәы дааракгьы
ихәҷымызт, ҩажәаҩык раҟара рнапы аҵаҩын:
«Дад, Ӡыркәи-иԥа Мкыд, – аҳәон уаҟа, – ҳзушьызеи,
анцәа дуқәмшәиааит, иҟалеи уара, ашоураха аӷьара иқәу,
аус зуа ауаа рхаҭыԥан ашышкамсқәа ранҵара шәаҿупеи.
Ҳгазет шәахыччарц акәу, ҳажәлар шәырхыччоу... Абри
агаӡара шәаҟәызхуа еиҳаб дшәымаӡами? Ҳара иҳачҳап, аха
тәымуаҩык ибаргьы ԥхашьарами?.. Ашышкамс ахәаҷа-маҷақәа ирыжәлоуп, зқьыла егьырҭ иҟарҵо ауп иаргьы
иҟанаҵо... Абри ашәҟәы наганы уеиҳабы ирба, дазхәыцааит!»
– Амш ргоит, арҭ абыргцәа ҳәа иҳамоу зынӡа рыхшыҩ
цахьеит, – деицрашәаны дҩаҵҟьеит Рамиз Рамиз-иԥа, –
ажәа дуқәа рҳәашьа рдыруеит, ауаа ахшыҩ ддырҵоит.
Ашә ааимиԥаан, ихы нкылирҳәҳәеит Ҭандел.
– Снеир ҟалома?
– Иҟалоит, уагьысҭахуп! – ҿааиҭит аредактор, – уара ак
уасҳәашан, абри ԥаса исымаз амаӡаныҟәгаҩ ԥҳәыс иахьа
хәлаанӡа убла ҭызза улыхәаԥшуа утәан, анцәа иџьшьоуп,
хаҵа дцеит, рҳәеит, – џьаҳаным дцааит иҳәарашәа инапы
ааиҟьеит, – ари уажә иаазгазгьы лҿы уҭаԥшуа утәоуп,
уаҟәымҵӡои убри?
– Мкыд ишиаҳауа исҳәоит, – иҽааириашеит Ҭандел, –
уаҳа лҿы сҭаԥшуа субозар, схала сықәҵны сцоит, – сара
сахь дааԥшын, илацәа неиқәижьит, – абри шәаԥхьар сҭахын.
«Ашхы ншәырҵәар шәҭахызар, – иҩуан раионк аҟнытәи
агрономк, – убри азы ҳтәылаҿы ахимиатә ааглыхра иҭнажьуеит ҳәаа змам ашҳамқәа. Килограммк ашҳам аархәар, уи
иаапкыр мааҭк ауп иахьрызтәо, рышхгьы ршышкамсгьы
рышьаҭагә ыҟаӡамкуа иаақәнахуеит... Улымҳа абаҟоу ҳәа
изызҵааз иарӷьа напала иарма лымҳа андирбоз аиԥш,
закәызеи шәызҿу?! – Ашышкамс зааӡаз ауаҩы ахәыҷқәа
иааӡааит, убырҭ иаҳа иаҭахуп аԥсадгьыл. Абас сызиашәҳәа
шәеиҳабы!» – Аредактор дыббаӡа даанхеит.
– Ҳазҿу сзеилкаауам, уара, – аӡы иҭыҵыз аласба
аҽшаршәшәо еиԥш, ихы ааиҟьан, даақыџьқыџьит, – ашҳам
ыҟаҵәҟьами уара?!
– Ашҳам уажәы хәыҷы-хәыҷла мап ацәкра иалагеит, –
сажәа налазгалеит сара, – избан акәзар, уи иннарҵәоит
зыԥсы ҭоу зегьы. Иаҳҳәап, ахатә уҭраҿы, уаҟа арахә
ықәнагаргьы ҟалоит.
– Уаргьы анцәа уишәихьеит акәымзар, ауҭраҿ арахә
иҟарҵои! – аҵәы налаҵаны дааччеит Ҭандел.
– Аиашаҵәҟьа умҳәеи, уара! – уахьгьы ихшыҩ назцеит
аредактор. Нас, илымҳа аӡы ҭалазшәа, даҽазныкгьы ихы
иҟьеит.
– Иааугаз аматериалқәа ҳаарылгар, изаҟаразаалак
уаҳа акгьы анаҳҵаӡом урҭ ашышкамсқәа ирызкны,
ирҭахызаргь ирымбеит рҳәааит! – ацәа далҵызшәа адунеи
даақәыԥшит Рамиз Рамиз-иԥа.
– Уара абри агазеҭ смырӡзааит! Мап, рыцҳа, аа,
иахьыҟоу. Ахьӡ бзиагьы амахуп иара – «Чашәтәи амра».
Лахьхьынтәи аӡә дахан даан абра иибаз ганы ргазеҭ
ианиҵеит. Ухаҵоуп, уара ианумҵан, нас, аӡәы хыхьынтәи
ихы нааӡа ателефон дасуеит «шәааҵраҿ иҟоу шәымбаӡои»
ҳәа. Дунеихаан ихашҭӡом, еизарацыԥхьаӡа аӡбаху иҳәалоит.
Анцәа ҳрыцхашьа, закәтә ҩысҭаароузеи ҳазлахаз! Абри
аҩыза убахьоума?! Акгьы зышәымҳәои, уара! – ҳаргьы
дааҳҿаԥшит иқьышә аччара ықәҵаны, аха игәы шыԥжәозгьы
иҵәахӡомызт.
Назиброла иааҩналгалеит телеграммак: «Ашышкамс
иазкны иҟашәҵаз аартра ргәы иахәеит. Амхаҿы ашҳам
алагалара шәарҭоуп. Гәыԥҩык аколнхацәа!»...
– Сеилагоит уара, сеилага, ажәлар иҟарҵо закәызеи,
уара? Аӡәы акы игәаԥхоит, аӡәы акы ицәымӷуп!..
Агазеҭ аасхәарц ашьыжь акиоск ахь сҿынасхеит.
Аԥошьҭа иаанагаанӡа ҳәа сыԥшуазма! Аԥошьҭа аҽны зынӡа
иаанамгаргьы ҟалоит, нас, амҽышагьы наднаҟьалоит –
ашәахьанӡа агазеҭ уазԥшны утәаз. Еиҳа еиӷьуп сцаны
иаасхәап, сара еиқәсыршәаз адаҟьа иахьатәи, асабшазтәи,
аномер ианылеит.
Акиоск иҵагылаз агазеҭқәа хкы-хкыла иаараҳаны, нас
акьыбаииа еиԥш, лнацәкьарақәа аҿагало илыԥхьаӡон.
Аԥхьаӡара мыжда. Ирҳәоит уи дисциплиноуп ҳәа, уаҳа
умԥсит, уи гәреибамгароуп. Шәыгәра абеибаго шәеибажьозар.
Сгылоуп акиоск аҿы. Саԥхьа игылоуп аԥхьа инеиз, урҭ
ҩажәаҩык раҟара ыҟоуп. Сара иҟасҵаз адаҟьа гәныскылеит.
Сааԥышәырччеит, аӡәыр сибама ҳәа схы санҩаха,
агазеҭҭиҩы лылаԥш сныҵашәеит. Сҟаԥшьшьӡа сааибакит,
схагоу џьылшьозар ҟалап.
– Иагхар уара исзааугозар акәхап, уцәыҵагылан
усхыччала! – даасзыҵҟьеит агазеҭҭиҩы.
– Мап, бхаҵкы сцеит, ак сгәалашәан сарччеит! – сҳәеит
сааҳәыцымыцын.
– Ара шәгыланы шәансыхәаԥшуа ауп агуалашәарақәа
аншәызцәырҵуа, – лқьышәқәа наҟ-ааҟ ашәах ааҟарҵеит,
нас – тфу! – лҳәан, илкыз агазеҭқәа еиҭа адахҭа
инықәлыжьит, – араҟа еиламго дубахьоума!
– Бгәы рҭынч, сбыкәхшоуп, сыгәра га, бара сыбхымыччеит! – сеиҭалыҳәеит уи. Нас, аԥшындага лындо,
дҟәындҟәындуа илулакгьы агазеҭқәа рыҭирахь диасит.
– Ари агазеҭ ԥжәоуп, аҿыц сыҭ! – лҳәеит лыбӷа ырхәаны
ҭакәажәык, аҵла акьацәра еиԥш лыбжьы тыртыруа.
– Уи убас иааргеит, аҩныҟа изгома? – ҿаалҭит аҭиҩы.
– Сара саахәаҩуп, аҿыц сыҭ! – лҳәеит аҭакуажә.
– Зынӡа ибысҭаӡом! – лҳәан, уи илкыз аалымԥааны ҽаӡәы
илыркит.
Аҭакәажә даныцәҳа, аҭиҩгьы дыцәҳаит, иаҳа дҿамыз,
лыбжьгьы иаҳа иӷәӷәан. Абар-абар, лыԥсы маҷхон, аха анцәа
ииныҳәаша, аҭакәажә дашшырц аԥошьҭахь дцеит. Убригьы
лхы иагуп акәымзар, агазеҭҭиҩы дырзамхуа иҟазҭгьы
данарҭоз дарҭозма, усҟангьы ирымдыруаз уи дзакәыз.
Ҳара ҳаиқәыԥсы ҳгылан. Аҭиҩы уажәы-уажәы дааҳалаԥшуан аӡәыр дсыдгылозар ҳәа, аха уск ҳакыр ҳәа ҳшәаны
аӡәгьы уи ҳалҿаԥшӡомызт. Саԥхьа игылаз ахаҵа ҩ-газеҭк
ааихәеит.
«Ани иану иаҳазар акәхап!» – сгәы иснаҭеит сахьгылаз.
– Иарбан иуҭаху? – лыбжьы аасықәлыргеит лара. Аҭирҭа
сшазааигәахаз сызгәамҭаӡеит. Лара лоуп ачымазаҩҵәҟьа.
Ажәлар идлырхәҳар лҭахуп агазеҭқәа, арахь лара ажәлар
лҭахӡам.
– «Ашарԥазы!»
– Уаҳа акгьу?
– Уаҳа акгьы, – даҽа хкык ахьаасымхәаз лыблақәа
цәыркшаԥаны даахәыҵаԥшит.
Изулакгьы, сыԥсы сыманы суадахь сҿаасхеит. Ашә
ааимԥааны сныҩналан, аҩбатәи адаҟьа аасыртит. Абар
иҿаҿаӡа иахьыҟоу снапала еиқәсыршәаз адаҟьа. «Урҭ ауаҩ
имаҵ руеит» – абас хыс иаман адаҟьа зегьы. Уи аатуан
ирымкьыԥхьуаз апоет исырҩыз ажәеинраалала. Сылаԥш
нахызгеит «Ашышкамс хәыҷы» захьӡыз апоезиатә ҭынха.
Уи нҵәон абарҭ ацәаҳәакәа рыла:
«Ушԥардыри уажә рацәа, –
Сшышкамс, са сҳәаза хәыҷы!
Ақыҭанхамҩа аӷацәа, –
Хаҵаҵас рышьра уаҿыз!»
Анҵәамҭагьы цәгьамызт, апоет ааԥхьара ҟаиҵон
акартоши аԥши ирԥырхагоу рыцҳашьарак рзырымурц,
Ииашоуп, араҟа ашышкамс ауп зыӡбаху имоу, аха уи ацәгьа
иаҿагыло зегьы ирсимволуп. Иахьатәи ашышкамс – аҽаҩра
ду азы ақәԥара иаҿуп ҳәа ауп иаанаго. Аварахь ицон
акыҭсовет ахантәаҩы лықәгылара.
Анаҩсан игылан ҩ-колонкак инеиуаз ҭыхыдак исахьа, уа
ианын шышкамск асахьа – уи азшьапык ашхы агәы
иқәыргыланы, афотокорреспондент иакәу аӡә иахь инаԥшны
иччон. Апатреҭҭыхга иҭамԥшыр акәын, аха агәы
аҭҳараҭҳараҳәа еисуазар акәхарын, имариоума ари
аҩыза ашхы хаббала анашьҭра. Асахьа аҵаҟа иаҵаҩыз
ԥшьажәа заҵәык ракәын: «знызаҵәык ауп ианаланаҵаз,
аха...» Иаанагоз зныктәи азхеит ҳәа акәын.
Ажәеинраалеи асахьеи рыҵаҟа игылан мамаша линтервиу.
Уи лықәгылара аҟнытәи иалкааны, еиҳа улаԥш иҵашәаша
анбанқәа рыла иркьыԥхьит ҩ-жәлак иреиуоу ашышкамсқәа
абзиабара атрадициақәа рылаа-ӡаразы аус шылуаз атәы
зҳәоз ажәақәа. «Шәара шәабацәа риашьара ари адгьыл аҿы
икарҭәахьоу ашьала иӡрыжәуп» аҳәон аинтервиу анҵәамҭаҿы.
«Аԥа иажәа» ахьӡын хадара злоу астатиа. Уи авторс
даман аԥышәамҩаԥгаҩ Ардон Ҳасан-иԥа.
Агәҭаны, ихырку линотипла арамка иҭакны ианын Шыцтәи
аколнхацәа иаарышьҭыз ателеграмма: «Ашышкамс иазкны
иҟашәҵаз аартра даара ҳгәы иахәоит («даара» ҳәа ажәа
наган сара иацысҵахит. Амхаҿы ашҳам алагалара
шәарҭоуп». Ари агазеҭ адаҟьагьы арԥшӡон. Иҟан егьырҭ
ателеграммақәагьы, аха уажәазы урҭ ашышкамсқәагьы
агазеҭгьы аӡәгьы ирыфеидаӡамызт.
Ҵаҟаӡа, адаҟьа ахи аҵыхәеи еимнадо игылан зегь реиҳа
ихадаз даҽа сахьак: арҩаш хыҵны ианаауа еиԥш, ихцәыш-хцәышааӡа иаауан ашышкамсқәа еилагыланы. Угәы
иаанагарын урҭ абџьар рыҟәнуп, еиԥшны ршьапқәа
еицдыргылоит, «Арӷьарахьтәи ужәҩала ушиашоу, марш»
ануҳәалак, апҟаҩ-апҟаҩ ҳәа ршьапқәа шьҭакшо идәықәлап
ҳәа. Аԥхьа игылан реиҳа излақәаз, рԥаҵақәа кыдыршаны,
ргәы шьҭыхны ашхы рыцҳа акәым, ақәыџьма инажәлар,
еимыжәжәа инықәырҵарашәа.
Ателефон абжьы геит.
– Уара уоума?
– Ааи, са соуп!
– Иубама?
– Избеит.
– Ухаҵазар, аԥхьа игылоу ашышкамс уахәаԥш, адунеи
зегь иара иатәушәа ишаауа убап! Иагьзлаҭихи уара,
арсҟатәи шышкамс еизаны... Сзасуа удыруоу? Ҭанас
дымԥси...
– Ҟох, уи ԥыҭк ихыҵуан, уара!
– Ԥыҭк ихыҵуан, аха абри аԥхьа игылоу ушышкамс
еиԥш длахҿыхӡа дыҟан, рыцҳа. Сгәы сыхьит иҳәан, аӡы
изнаргаанӡа иҽааиҵихит.
– Уара умсит!
– Аиеи, мшәан. Умцаӡои?
– Ҳабацои, са усыцны узцаӡомеи!
– Уахь уара урыздырӡом!
– Иара симдыруеи, «ибзиан иҭнагоит» зҳәаз.
– Уи са сиацәажәоит.
– Сеидру, сеидру.
– Мшәан, уара уусс иалоузеи, анс сҳәап, арс сҳәап,
удмырпҟаӡакәа уаазгоит. Уи акәӡами узышьҭоу?
Кәыри дааит иахатәи аҩ-фҩи ихы-иҿы иқәиҭәаз адекалони
рыфҩқәа еилаӡҩо. Снеины амашьына сынҭалеит...
Аԥсраҿы ауаа еилақь игылан, анахь-арахь сшынаԥш-ааԥшуаз сыблақәа ааԥсан, ауаа сызрыхәаԥшӡомызт.
Уажәымзар-уажәы аӡә сышьҭахьҟала дааины дсысуеит ҳәа
сгәы ианаанагалак, ахьышәҭҳәа сааиҭаҵны иара снаивагылон. Ҳгылан сааҭк инеиҳангьы, сҩыза дыздыруаз зегь
лаикәшан, ажәабжьқәа иразҵаауа иалагеит. Убри аамҭазы
инацәа наиирбан, ҷкәына хышк дааганы илымҳа ак нҭеиҳәеит.
Аҷкәын ала ицҳазшәа ашҭа дыҩҭҟьан, дныҵашкәа дцеит.
– Уажәшьҭа атәарахьы шәхы шәырха, баба, – маҵуцәақәак рыбжьы мырдуцәакәа инарылс-аарылсқәеит. –
Аха, ҳнышәмырхан, ҳшәыкәыхшоуп, ҳаргьы усқәак
ҳамоуп! – даацәырҵит даҽаӡәгьы.
Абраҟоуп сара аӡәык-ҩыџьак сшеибадырбоз ахьгәасҭаз.
Ҩыџьаҟа сышҟа иааԥшны акы аҳәара иаҿын, нас, иаалырҟьан аччара иалагон. Сгәаныла «абни ддыртәозар ауп
ианхацәоу» ҳәа акәын ирҳәоз.
– Ҳара ҳтәахьеит, – ҿаасҭит алабашьа кны исыԥхьаз
ибла сынҭаԥшын.
– Ари? – зыӡбахә имаз аҵла дадыргылан ҩыџьа ахацәа
зацәажәоз Кәыри иакәын.
– Ҳаицтәан! – аҭак ааҟасҵеит. Дук мырҵыкәа Кәыри ихы
дақәиҭхеит.
– Уаала уласны, аус сымоуп! – иҳәан, ашҭа аган ала
сааҭиган, амашьынахь снеигеит. – Аӡы шцәазаап, амца
иагааит! – аус шаирузҵәҟьа, аруль авараҿ дыргақәак
дрыхәаԥшуа далагеит.
– Ожәнатә иҭаҳҭәар еиӷьӡами?
– Иабаҟоу?
– Аа, аҵеџь, мап ҳәа аӡәыр иҳәома? – аӡы аагаразы
сҽаасырхиеит сара.
– Ара иԥхашьароуп, џьушьҭ, уаа гәарҭак шҳахәаԥшуа
аӡы ҭыган амашьына аҭаҭәара ҳалагома? – агаз днақәыӷәӷәеит. – Ашә арки, аӡы ахьыҟоу сара издыруеит! –
иҳәан, ашә шныдысҵазҵәҟьа, ахуҳәа иҿынеихеит.
Кәыри имашьына цон ачаирҭа иалҳәа иалгаз амҩа ҭбаа
ианыланы. Аԥсрахьы иаауаз ҳԥылацыԥхьаӡа ахықә
иҽнаваикуан. Амашьынақәа идыргылаз асаба, ааԥынтәи аԥҭа
еиԥш, уаԥхьа-ушьҭахь акгьы унарбаӡомызт. Ачаирҭа
ҳналсын, даҽа мҩадук даныларан ҳшыҟаз, даахаҵәиин,
алакациара дыҵалан иҿынеихеит, асабагьы ааԥхьатәеит.
Ҩбан еихагылаз аҩны агәашә аатын, дынҭалеит. Сыԥшызар,
нахьхьи, аԥсраҿы избоз аҷкәын хыш кәакәшьк ԥахәӡа ижәны,
алҩа ахылбб, саарала акәасқьахь иманы днеиуан.
– Уа бзиала шәаабеит, снапы ҟьашьуп! – лҳәеит аԥшәмаԥҳәыс дааҳԥылан, аџьыкҵәаҵәа иаргаз лнапқәа ҳарбо.
– Ма уажәшьҭа иҭаҭәа аӡы! – Кәыри ишҟа схы сырхеит
сара.
Уи акыркырҳәа дааччеит.
– Уара, бзиа збаша, аӡы зыгхаз амашьына акәӡам, сыбз
ауп, сыбз. Ишабоит иахьантәарак! – ҿааиҭит иара.
– Дааит ԥшәмагьы иҩызак дицны. Сгәы иаанагеит ари
ианеиҵаха ашкол адиректор иоуп ҳәа. Ихаҵкы
кадыршәуамызт хаҵагь-ԥҳәысгьы.
– Иҟалазеи, ирзиухьоузеи? – схәыцуан сара, – абри
аҩны иара иргылама, хшара дырмоуа – хшара дроуртә
ихәшәтәыма... Дызусҭада ари? – сиазҵааит сҩыза.
– Дузымдырӡеи, уааи шәеибасырдырп!
– Зны дзусҭоу саҳәишь!
– Мшәан, аӷәыхырҭаҿ ақыдқәа ахәархь иаҿазҵо
иами?!
– Нас асҟатәи зидгьежьылои?
– Иахьа шә-мааҭк анимам ыҟаӡам!
– Уи дара иабарыхәо, арҭ аԥшәмацәа?
– Аԥара змоу, ианакәзаалакгьы апату иқәуп. Иара иаҟара
умазҭгьы уаргьы урдыруазаарын. Дызусҭада ҳәагьы
исмазҵааӡеит уара узы. Избан? Избанзар, ани умаӡам. Ари?
Ари дахьнеиуа ифоит-ижәуеит, ахаршә дуқәа ишәоит.
Аиаша ҳҭахуп ҳәа ҳҳәеит, аха, џьым, учараҿ дааины, учара
иоумҳәап, аха, уԥсраҿы дааины, суҳәоит, сыхьӡала ухы
иархә ҳәа шәкы-ҩышә мааҭ ныжьны данцалак, – нас,
дуԥылацыԥхьаза убӷа ахала аҽырхәаны аԥсшәа унарҳәоит,
шәеиқәшәар – пату иқәуҵарц уҭаххоит. Ҳаи, шәқәақәра
сцааит, рыцҳа! – ашьхара иаҿассы иҟаз аҵларахь снаирԥшит
иара, – абарҭ роуп абри дуаҩ бзиан дҟазҵаз!
Асас Мосевич ҳәа акәын ишиарҳәоз зегьы. Раԥхьа иара
иҽырҭынчны дтәан, нас, иқьаф аныҟала, алафгьы
цәыригеит. Аԥшәма ихәыҷқәа даарыԥхьан, аԥшьҩыкгьы
ааиваиргылеит.
– Иухьӡуи, уара, ахыш? – дҵааит Мосевич.
– Адгәыр!
– Зынӡа иаԥсуа хьӡуп. Усҭ абри! – иҳәан, ҩажәихәба
мааҭ ицоз ԥара бӷьыцк иџьыба иааҭирҵәраан, ахыш иахь
днахеит.
Ахыш уи инапы днахан, наҟ дцеит. Азнык азы Мосевич
дҿаббаӡа дықәхеит, нас «иигаз ахьымӡӷ» ихихырц зегь
иреиҵбыз иахь дынхьаԥшын, ииркырц далагеит, аха убригьы
маҷк ишьапы даақәҵәиаан, варала даагылт. – Уара иухьӡуи?
– Арза!.. – уаҳа изымҳәеит ахәыҷы.
– Ҳы, аҽада, ухьӡ нагӡаны иузымҳәаӡои? – иаб
днаиқәҵәҟьашәа иун, – Арзаҟан ихьзуп! – нациҵеит.
– Абри аконфет, ҟаԥшьқәа рацәаны иаанахәоит,
Арзаҟан! – ахәыҷы ихы ааишьшьит Мосевич, иԥштәы ихыгга
ацара иаҿын, аԥара идимкылар ҳәа дшәаны. Аха ахәыҷы
аконфеҭ аӡбахә аниаҳа «иԥсы ҿызкаауаз» Мосевич иԥсы
ҭалеит, ахәыҷқәа иԥара рыдрымкыларц рҭахын.
– Шәаах абри аваза! – ашәыр зынҵаны астол агәҭа
иқәгылаз аваза ааҭадырцәын, инеидыркит. Аԥшәмаԥҳәыс
леирыӡ инаҵеикын ҩыла ирҭәит, нас зԥара кны игылаз
ахәыҷы инаимҵаиргылан, даҽа бӷьыцк ааҭигеит.
Иҟаиҵарызеишь ҳәа ҳаԥшуп зегьы.
– Абраҟа шьапыла уангылозар, абри усҭоит, нас
саара дуӡӡак азна аконфеҭ ааухәоит, – асас ахәыҷ «иԥсы
ахьҭаз» еилкааны, уажәы-уажәы днамҵасны «икуан».
Ахәыҷы дааԥышәырччан, аҽыҩҳәа аҩы зынҭәалаз аваза
днангылт.
– Иҟоуҵозеи, аҽада! – ҿылҭит иан.
Мосевич иԥара ахәыҷ икәа инҭеиҵан, аваза аашьҭԥаан,
иҿыҵыкәкәо аҩыжәра далагеит.
– Уиҟәамҵуа, убаашәт, уԥара зегь ара иаанужьт! – абгьы
дааҳәыцы-мцит.
Мосевич иԥсы мшьаӡакәа, игәыҵыкәкәо, аҩы ажәра
даалган, инаган Кәыри ииркит.
– Сара аруль скуп! – ихәеит иара, аха асас уи
иимырҳаӡеит.
– Шәаргьы баша шәаазымгаӡеит, бабараа! – агәҭа
игылаз азӷабцәа рахь бӷьыцк-бӷьыцк наирххеит.
– Ҳара ҳахьӡ шәзазымҵааи? – лҳәеит аиҳабшәа иҟаз.
– Саҭамзааит, сара исхароуп! – дҿагәа-ҿасуа иҽааиркьаҳәит асас. – Ибыхьӡуи, нас?
– Елли! – лҳәеит «л» мыцхәы иалкааны.
– О, Бырзентәыла ажәытәӡатәи акультура змаз ак акәын.
Бара, аԥшӡа хәҷы?
– Аелитта! – убригьы «т» днақәымчит. – Ҳабаҟоу, мшәан!
– иџьеишьеит Мосевич, нас дҿаббаза даанхеит.
– Уи аҩыза ахьӡ сышьҭраҿгьы џьара ирымоуп! – иҳәан,
иԥарақәа нрыдигалт.
– Мап, мап, ҳара аԥара ҳаргәаҟӡом! – еицәажәазшәа
еицҿакны аҭак ааҟарҵан, иаадәылҵит.
– Ҳаи, агаӡақәа!
– Ижәга, бара!
– Иԥхашьеит! – игеит абжьқәа.
– Урҭ ԥхашьозар, сара знык ицәырызгаз аԥара наҟ
исызҭаҵом! – зымгәацәа хтны абри аилага дызусҭада ҳәа
иҳәарц иҭахушәа иааԥшуаз ахәыҷы инапы инанирҟәыҷылеит.
– Иҟоуҵозеи, уҽыхурҵәома! – ааиларԥсеит хаҵеи
ԥҳәыси.
– Ах, абри ахәыҷқәа бзиа ишибо жәдыруандаз! –
иаасыхәаԥшын, иааӷьаҵәы-ӷьаҵәит дара.
– Абырсааҭк иубарҭоуп! – снарыдгылт саргьы. Ахәыҷы
дгәырӷьаҵәа ашә ааимиԥаан, иаартны абарҵахь дцеит. Асас
ашәа цәыригеит, аха ашә шаадыркызҵәҟьа ибжьы аӡәы
иааимихызшәа, иааиқәтәеит. Адәаҿы ихәмаруаз аӡыс, ҩынтә
аффаҳәа ахы ҟьаны, ахәыҷ ишҟа аҿаанахеит. Ахәыҷгьы
дкәалкәало ахәда днахьынҳалеит, аха иааиҵаҵәиин,
ицәцеит. Ус акраамҭа еишьҭан ахәыҷи аӡыси, нас, иааԥсазар
акәхап, иааиватәеит. Аԥенџьыр аҟнытәи избон ахәыҷы уи
ахәда шишьышьуаз.
– Аваза иануҭәало сзыжәуам, амашьына аԥсҟы скуп! –
ииҳәац иҳәон сҩыза.
– Уи хьаас иҟоумҵан, сашьа-иԥа днеины амашьына
дҭатәахьеит, ахьышәҭҳәа шәныжьны дааиуеит.
– Азин имоума? – иблақәа аацеицеит Кәыри.
– Азин шԥаимам, амашьынақәа реибыҭаҩ иара иоупеи!
– Ус анакәха, асамԥал асҭоит! – ишызбоз иԥсы ҭалеит
уи. Дахьынтәааз игәалашәон акәымзар – акәашара
далагарын. Днеины асас дгәыдикылеит. – Ауаҩра умоуп,
амал умоуп, ахадара улоуп, угәы разуп. Уаҳа акгьы
уҭахӡам адунеи аҿы. Иҭабуп иахьсуҭаз. Анцәа иныҳәааит
ахәыҷқәа, абни, абра зшьапы ӡаазыргылаз ахәыҷ аԥхьа
днаргыланы! – цәыкәбаркгьы игәыдымҭәалаӡакәа ианыркәкәаны ижәны, аԥшәма инаииркит, – ҽааныбзиала
унеилааит! – иҳәан, апырпыл иарганы акәакәшь амаха
аақәиԥаан, инеиҿишьит, ашьҭахь ашә иарганы иқәыз
ахаҷапыр асагьы днамҵкласын, даангылеит...
Дандәылҵуаз ахәларахь еихахьан. Знык-ҩынтә аԥсшәа
раҳҳәеит аԥшәмацәа, арахь, амашьына аҭалашьа
ҳақәшәомызт. Асасгьы макьана ишьапы дықәгылан, аха
ишыҟалалакгьы, аԥшәмацәа уи дырмышьҭырц иалагеит,
– Сышәмышьҭуазаргьы, инаскьазгоит арҭ ауаа! – инапы
рхахан маҷк иеиқәагьы лашьҭны дааԥшуан асас, –
даҽазнык, даҽнык! – иҳәан, ҳқьышәқәа дрыгуӡит. – Аҳа,
аҳа! – ҿиҭит амашьына ашәқәа анааҳарт! – Арзаҟан
аԥсшәа иамҳәаӡакәа шәцома, абзиала ҳәа зиашәымҳәозеи
ари сгәыраз, ари сышәҭыц, – ҿааиҭын, иблақәа инапы
рԥыракны аҵәуара далагеит, аха дук мырҵыкәа
дааҟәыҵын, иҵәуара арҵабыргра иҽазикит – хышықәса
раԥхьа сабду иашьа иԥа иԥҳа лыҷкәын, абри иаҟара
акәын ихыҵуаз, – аӡы дырцәалашәан, дыԥсит, – еиҭа
аҽырҳәа илабжыш неит.
– Хо, хо, хо, ихигахьоузеи ари ахаҵа! – дҳахәаԥшны
иџьалшьон аԥшәмаԥҳәыс.
– Ахаҵа иимчҳауа акгьы ыҟаӡам! Игәы ԥжәаны
дызламԥсызеи! – уи иҵәуара дазхиан аԥшәмагьы.
– Аҳа, Арзаҟан, абзиараз шәашҭа уаҩ дҭалааит! – сҳәеит
снеины ихы сагәыӡуа. Нас днеит Кәыри, уи дишьҭагылан
Мосевич. Убри аамҭазы сылаԥш иҵашәеит икәыкәны,
илаганы ахәыҷ иаԥхьа ишьҭаз аԥарақәа.
– Ари закәи, Арзаҟан? – ҿаасҭит хьаас иҟаҵаны.
– Иафеит! – инацәа, аффаҳәа аҵыхәа патагәа ҟьо,
арасра иҵаз аӡыс инақәикын, акыркырҳәа аччара далагеит
ахәыҷы. Мосевич дзазо, ииҳәара изымдыруа, ишьапқәа
хара-харашәа иргыланы, илабжыш аанкылан, иҟаҟаны
ишьҭаз аԥарақәа дрыхәаԥшуан..
Амашьына алакациа иааҵсын, амҩаду инанылеит.
«Агылара сыннарҵәеит, шәанаџьалбеит» аҳәозшәа, абӷа
шааиҵнахызҵәҟьа, аҳауа иалҵәраа аҿынанахеит.
– Иахьа иҟоуҵаз ахәаԥсара, ишнеи-шнеиуа ашышкамс
алҵыр ҟалоит! – ҿааҭит Кәыри иажәақәа хьанҭаӡа.
– Избан?
– Схы сыхьуеит, сгәы сыхьуеит ҳәа ҳәо астол уахамтәан.
Иазууазеи ухгьы угәгьы ауаа рҿы иумфозар, иумжәуазар?
– нациҵеит уи, аха уажәшьҭа ацәарахь акәын ихы ахькыдыз.
Амаӡаныҟәгарҭа аредактор икабинет аҿаԥхьаҵәҟьа иҟан.
Уахьыныҩналоз, агәҭаныҵәҟьа ижәытәӡоу столк дахатәан
аҭакзыԥхықәу амаӡаныҟугаҩ. Уи ихаҭыԥуаа ҩыџьа – аӡә
армарахь дтәан, егьи архьарахь. Араҟа дтәан иара убасгьы
асахьаҭыхҩы. Акуриер лакәзаргьы, «сара атәарҭа сымаӡам,
абра саашәырбыроуп» лҳәан, ҭыԥк аанылкылт. Аҭыԥ,
дашьҭан даҽаӡәгьы – аҭыжьҩы. Абасала, амаӡаныҟәгарҭа
агазеҭ агәы ахьеисуаз акәын. Араҟа еиқәдыршәон амакетқәа,
араҟа ирыԥхьон аҟәшақәа рҟнытәи иааиуаз аматериалқәа,
араҟа зегьраԥхьа ироуан аҳәаанырцәтәи ателеграммақәа...
Араҟа еиқәшәон атаҭын иахоз, алаф зҳәоз.
– Уара абра шәмеизалан ҳәа заҟантә ишәасҳәахьоузеи! – ахуҳәа аредактор даарылагылон, – уара, аус
жәула, уара, аус! – еимырпны исышьҭуеит ҳәа дшаҿыз,
иаргьы днатәаны ацәажәара далагон.
– Аномер аҿы ицароуп, иааиратәуп.
– Ари аа-мызтәи аихшьалақәа роуп, аномер аҿы
ицароуп.
– Ачаи аизгара ашықәстәи аплан нагӡоуп... Уажәы-уажәы
телефонла, телеграммала адырраҭарақәа ааргон.
– Ҩынҩажәижәаба-хынҩажәа цәаҳәа рҭыԥ ааныжьтәуп
актәи адаҟьаҿы, – ателефон иаст хыхьынтә, апленум азы
аинформациатә дырраҭара ҟалоит.
– Уаалеи, уара, арахь ара ухаҟәӡа амшгацәа узрылатәоузеи! – ҿааиҭит Ҭандел ашә ихы нылеикын сара дсыхәаԥшуа.
– Дарбан, уара, амшгаҩ? Заҟа цәаҳәа ааигеи иахьа,
удинаныс! – амаӡаныҟугаҩ, ихы наиқәикит аредактор,
– Ҟох, аригьы ара дтәома, мшәан! – иааџьеишьан, дхынҳәит Ҭандел. – Шәа шәыштәаз здырызҭгьы ус сҳәаӡомызт.
Зегь акоуп сара сындәылҵит.
– Иҟоуҵозеи ана, Антон Антон-иԥагьы абрахь аԥшаҳәа
давалт, ԥшак ҳасыр иаҳа еиӷьуп.
– Ыы, Кәыри думбаӡаци? – схы наиқәскт Ҭандел.
– Астол ихы ықәҵан дыцәан, дысмырҿыхаӡеит! – иҳәеит
днасыхәаԥшын. – Ҳгазеҭ иҟанаҵоз сыздырам абри
ақыҭанхамҩа аҟәша ыҟамызҭгьы, – дцәажәон Ҭандел, –
рыгәгьы злахымшәазеи, уара, зегь рыхқәа еиԥшуп, рыгәқәа
еиԥшуп.
Раԥхьа ҳнеиит уҳәан-сҳәанҳәацәа ахьеиқәшәо акаҳуажәырҭаҿ. Уаҟа иагарааны унеиргьы иааԥырымҵӡакәа
игылақәоу ыҟоуп. Министрцәақәак рыҳәсақәагьы рмашьынаныҟәцаҩцәа ирыцны ласы-лассы уахь икылсуеит. Шьоукы-шьоукы, урҭ ҳәарада шьарда рхыҵуеит, рҭесԥыҳә ахьхьаҳәа
еихаԥсо уа итәаӡоуп. Убри иаҷыданы, агәнаҳа зҟәызцарц
зыӡбызгьы, араҟа, машәыршәа еиқәшәазшәа иааидгылалоит. Даҽакгьы: абзиа зыӡбырц зҭахугьы еиқәшәалоит.
Акаҳуажәырҭа шә-маӡак амоуп иҵәахны.
Ҭандел дыздыруаз аӡәы акаҳуа аахәараз игылаз
дрылазаарын, ҳара ҳзынгьы иаахәан иааигеит.
– Узусҭда, цкьа усзымдырит? – сиазҵааит уи аҷкәын
даанкылан.
– Дышԥаузымдыри? — иҳәахит Ҭандел, уи дидырызшәа
ҟаиҵарц.
– Сара Макалаҭиа сыжәлоуп, абри ауаҩ сыстатиақәа
дрыцхраан иҭижьуеит! – ҿааиҭит уи.
– Иҩла, џьым, иҩла, ирацәаны иҩла! – уаҳа исҳәарызыз
Макалаҭиа, игәы рыӷәӷәаны доусыжьит.
– Уи шиакәыз здырыр, иааигаз акаҳуа шьҭысхӡомызт!
– ҿааиҭит Ҭандел, – иахьа жәа-шәҟәык иҩуеит, ииҳәарц
ииҭаху уаҩы изеилкааӡом. Аҭак аҟаҵара сагахьеит.
– Ус акәзар, қьаф ууит, ирацәаны иҩла ҳәа иасҳәеит,
ҿаасҭит сара.
– Уи ииҩуа аасҭа еиҳаны аҩра дахьӡаӡом, ишҭижьуа аабап.
– Убри аамҭазы адгьыл дааҵҵызшәа, дахьынтәааз уаҩы
изымдырӡо, ԥаҭлыкак акониак ақьаад иаалихын, ҳаԥхьа
иаақәиргылт Макалаҭиа.
– Сара жәаҩа-ҩык аишьцәа-аиҳәшьцәа сыман.
Ҳаиҳабы дҳацәҭахеит. Убри иакәушәа шәаԥхьа иқәсыргылоит, сшәыҳәоит, шәысхымччан! – ҿааиҭит уи.
– Ҳы, даара ибзиан ҳаухыччарц ҳаҟоуп! – сҳәеит сара. –
Дарбан иухыччо акониак раԥхьа ианықәургылалак? – игәы
аасырӷәӷәеит сара.
– Уажәшьҭа иааиуа зегьы уара уахь инасышьҭлоит! –
даасҿаԥшит Ҭандел.
– Ибзиоуп, аха цәыкәбарк усыржәӡом! – аԥаҭлыка
саахеит.
– Уаангыл дцаанӡа, нас, наҟ иаагап! – ҿааиҭит Ҭандел.
Иаашәыртуазар аҵәцақәа шәзаазгоит! – лҳәеит аԥссаҩ.
Аҟәада бҿашәааит! – аасҿыҵҟьеит сара. Изакәи
ишәҳәаз? – даахьаҳәит аҭакәажә.
– Ус, ҭабуп ҳҳәҽит.
– Шәызхаҭабузеи, ҳалалс ишәоуааит. Ҭандел ацәыҵаччара даҿын... Амаӡаныҟәгартаҿ ауаа штәац итәан.
Аҭыжьҩы иқьаф ҟаҵашәа дыҟазар акәхарын, ицәа дынҭасуа
аредақтор инаиркны зегьы ажәа рымеикыр цәгьа имбо дыҟан.
– Ателефон аҿы шәырҭахуп! – дааҩналеит Назиброла.
Аредақтор ахыкәалаа еиԥш дындәылҟьеит ателефон
ахь ишиԥхьоз аниаҳа. Аӡӷаб сара данаасҿаԥш, дааԥышәырччеит, дхырхәарцгьы далаган, аха асҟаҩык ахьтәаз
илзымгәаӷьит. Сара саанымгылаӡеит, акониак акәхарын
иҟазҵоз, сҩагылан слеихырхәеит.
Аҭыжьҩы ажәа рцәигахьан зегьы.
– Сара сызнысыз амҩа иҳаӷоу данысааит. Мшын-уаҩын
сара. Ҳара ҳаӷба Куба игылан шықәсык. Сара атапанча
сымоуп, аҳәынҭқарра ахада исанеишьаз. Уаҟа иануп иара
инапы. Шәмыччан, шәара усҟан ара шәтәаны азаметкақәа
ҩуа аԥара арҳара шәаҿын, – игәы ԥжәаны дгылеит аҭыжьҩы,
иикыз аклишегьы апҟаҩҳәа астол инықәижьит, – нефрит
захьӡу ачымазара ансыхь, сыԥҟаны сҷаҷақәа аԥшьбагьы
амырхит! – ҿааиҭит уи.
Итәаз зегьы ҭҟьарак еиԥш еицыччеит.
– Аллаҳ уиныҳәааит, асҟатәи аҷаҷақәа узҭеи! – иҳәеит
аӡәы.
– Исымоуп, уара уусс иалоузеи, анцәа исиҭеит.
Уршьызаап, рыцҳа зынӡа! – ҿааиҭит Кәакәар Чаҩыр-иԥа.
– Агәра шәымгаӡои?! – агәҭа даагылан, хыхьтәи
имаҭәақәа дрыхан ишәихуа далагеит.
– Иаҭахӡам, угәра шԥаҳамгои! – инеиларԥсеит игылаз,
инапы куа. Иҽадирхалон иаргьы.
– Уаҟәыҵ, ԥҳәыск духәаԥшуеит, лаҭаҭыр ба! –
днақәыӷәӷәеит Кәакәар. Убри акәхеит, – ашьшьыҳәа
итыԥ ахь дааиасит.
– Аредколлегиа иалоу шәеиза! – лхы нылалкын, дцеит
амаӡаныҟәгаҩ..
– Аҳа, иазхеит амшгара! Аномер абанӡанеихьоу!
– аҭыжьҩы иахь дынхьаԥшит аҭакзыԥхықәу Андреи Андреи-иԥа. – Кац уоуп иахьа аномер иахылаԥшуа – ихаҭыԥуаҩ
иахь дынхьаԥшит уи, – ибзиан уахылаԥш.
– Ишԥаҟаху, иахьа асааҭ жәеиза рзы ауп данаа Габрушьа,
аӡә ихала аҭаҟәшәара даҿын.
– Ацех аиҳабы иҿы умнеиӡеи?
– Унеит ҳәа акры аанагома?
– Ажәакала, атипографиахь уцаны адаҟьақәа
реиқәыршәара ырлас. Аиҭагара иаҿу шәус ахь шәца.
Шәеимпы!..
Аредколлегиа акраамҭа ицон. Ҭандел днеин, ажәытәан
ишыҟаиҵалац еиԥш, аредактор имаӡаныҟәгаҩ дынлыдтәалеит. Уи, изыхҟьаз сыздыруам, игуалаҟара ааины иҟан.
Иахьаҭахызгьы-иахьаҭахымызгьы дыччон, иҟоу зегь
изеиԥшызшәа ҟаиҵон. Уажәы-уажәы инапы наган Назиброла
лнапы инақәижьуан.
– Шәаҟыҵ, ауаа шәырбоит! – иаақәылԥааит уи лнапы.
– Ауаа ирымбозҭгьы бақәшаҳаҭызма? – икараха
иҟаз иблақәа ааиҵеицалан, днылҿаԥшит.
– Мап, ирымбозаргьы сақәшаҳаҭзамызт! – аҭак ҟалҵеит
лара.
– Нас, ауаа изырхарабҵои? – абақҳәа иарӷьа нап наган
еиҭах лнапы инақәиҵеит.
Назиброла дҩаҵҟьан, амаӡаныҟәгарҭаҿ дааҩналеит. Уи
уаҳа дхьамԥшӡакәа, лхы-лҿы ҭгәырӷьаауа аҭакзыԥхықәу
иҭыԥ аҿы днатәеит. Кац иакәын иџьшьаны длыхәаԥшуан.
– Аа, абри саҳаит, абыржәоуп бара иахьбыхәҭаз
банақәшәа! – ҿааҭит уи илышьҭалан ашә иаалагылахьаз
Ҭандел.
– Ҵаара ԥхашьарам, амаӡаныҟәгаҩи, – сара стыԥ,
ауп сызҿу, – аҭакзыԥхықәу амаӡаныҟәгаҩи злеиԥшыми?
– Ҳа-ҳа-ҳа! – аҭуан иаҵакшеит Ҭандел иччабжь.
– Бара аредақтор иоуп бызмаӡаныҟәгаҩу, идҵа
набыгӡоит, иаԥиҵо аусқәа еиқәбыршәоит, ибкьыԥхьуеит! –
ҿааиҭит Кац иҭаҭын алҩаа хәхәаӡа.
– Аратәи амаӡаныҟәгаҩ? – дҵааит уи еиҭа.
– Аратәи амаӡаныҟәгаҩ – агазеҭ аусура зегьы ԥсыс
дахоуп. Аброуп агазеҭ ахьыҟало.
– Нас, уи аҟәшақәагьы дреиҳабума?
– Ҳәарада!
– Иҭаххар Сиуарна истатиа аума иҩымҭа аума,
иахьӡузеи, изаанкыло?
– Иҽеим ҳәа иԥхьаӡар, – иааникылоит.
– Урҭқәа бара иабабҭаху, бара, арахь, бҭыԥ ахь бааир,
ҳааицәажәарын.
– Нас абасҟатәи шаҵанакуа аума ари ауадаҿ уаа гәарҭак
шәшеидтәалоу! – ҿаалҭит Назиброла, Ҭандел ииҳәаз
лмаҳазшәа ааҟалҵан.
– Бааи ҳәа басҳәеит, бара! – иблақәа ггаза уахь дшыԥшыц дыԥшуан Ҭандел.
– Снеир иҟалома? – ашә даалагылеит акьыԥхьҩы, ҵаӷак,
лԥынҵа маҷк иаалыркьацәны.
– Ишԥаҟамло! – иҳәеит Кац. Ҭандел ашә дахьылагылаз
акьыԥхьҩы лшьапқәеи лӡареи дрыхәаԥшуа, даахырхәеит.
Назиброла, уи дахьиҿаԥшуаз, ччараха илысит. Нас
даҽазныкгьы иблақәа лирбеит. Урҭ иаахҵәаны ирҳәон лара
лҭыԥ ахь днеир шиҭаху.
– Аа, иахьыҟоу ԥшьынҩажәа цәаҳәа, ацынхәразы
ирҭахуп, Ира дшааилак илгааит! – иҳәан, дшааҩналазҵәҟьа
дааҩныҵит Кәбрыц.
– Иаа, сара Баса иҿы сызкьыԥхьуам! – Зны дыччо, зны
деицрашәо ацәажәара далагеит акьыԥхьҩы.
– Избан? – иџьшьаны дҵааит Кац.
– Избанзар, ибз цәгьоуп, хаҵацара бҭахӡами ҳәа
дҵаауеит.
– Икабҵара бдыруама?
– Аа, – лыбла ҭхаха Кац днеиҿаԥшит уи.
– Даҽазнык дбазҵаауазар, исҭахуп ҳәа иаҳәа, нас
иҟаиҵо аҭак сара исзаага. Абра сыҟоуп иахьагьы уаҵәгьы,
сыбзыԥшуеит.
Назиброла деиҭалагеит ацәыҵаччара.
– Ари илҭахи? – уахь дынхьаԥшит акьыԥхьҩы.
– Абрыгьы убас ак леиҳәеит ани ашә илагылоу.
– Ҟох, уи изеимҳәац дарбану! – иџьалшьеит
акьыԥхьҩы.
– Нас усҟан ибычҳаит, уажә ибзымычҳаӡои? Сыԥсымзар, хаҵацара бҭахыҵәҟьоуп.
– Иуҳәо аҟьашьрақәа Андреи Андреи-иԥа иасымҳәозар убап.
– Уи иабҳәап, аха уажә ҳаиҵашәмырхан, бца,
акьыԥхьра шәалага.
– Даҽакгьы ҳәатәыс исыман? – лышьҭахьҟа дынхьаԥшит, – бааи, арахь! – Римма аполиклиникахь цатәыс
илымоуп, сааҭк аҟара доушәышьҭыр лҭахуп.
– Лара дзымааиуеи? – ихәда хәхәаӡа иааиҵихын,
ҿааиҭит: – арахь бааи!
– Дыԥхашьоит азы ауп дзымааиуа!
– Дыԥхамшьакәа, иацы даагеит! – ҿааиҭит Кац, ларгьы
ашә аҿы дахьааҩналаз, даангылеит. Уи мыцхәы дауӡамызт,
иаалылан дыҟан, ажәас Кац иааиҳәалакгьы лыԥштәы
аԥсахуан.
– Бца, амала уамакгьы баанымхан! – Аа, бымбои, бца
иҳәеит! – Назиброла ихы нлықәикит Ҭандел.
– Ҟох, абри абра дышгылоу иԥсы маҷхар аасҭа!.. –
лҳәан, дгылан лҭыԥ ахь лҿыналхеит ларгьы.
Кац ателефон дасуан, аномер иагу-иабзоу дазҵаауан,
иҟаҵатәу реиҳәон атипографиаҿ.
Иаадәылҵит аредколлегиа иалаз. Аӡәгьы ҿиҭӡомызт.
Зегьы ак ҵәахны ирыман, аха изакәу сзеилкаауамызт.
– Ҳаи, ашышкамсгьы уаргьы шәеибамбааит, Мкыд
Ӡыркәи-иԥа! – алаф ахиҳәаауашәа зҵаарас ирӡбуаз
аасирдырит Андреи Андреи-иԥа.
– Уи усҟак ацҭәы залҵи! – саргьы иаасырӷәӷәеит, –
аматериалқәа цәгьаӡамкәа иҟаҵоуп, ирыгу сарҳәааит!
– Аа, уажәыҵәҟьа ухы рылоумгалан! – ҿааиҭит Андреи
Андреи-иԥа, – ашышкамсааӡара проблемоума, Мкыд,
апроблема зынӡа даҽакуп – аарыхроуп апроблема, иуаҳау?!
– Аҽ иазымиааиз акәадыр дасуан ҳәа, заашьара иазымиааиуа ауаа абас ак рыӡбуеит, абанс ак рыӡбуеит, аусура
рхы ахыргоит, хара уи еилымкааӡакәа аҵәы иахаҵаны иҳаман
ҳдәықәлоит.
– Абрахь хаҵак дааир иҭахуп, азин ыҟазар! – ҿааитит
аҭыжьҩы иааигаз адаҟьақәа Кац иаԥхьа инықәжьны,
– ари аҩбатәи адаҟьоуп, ԥхьатәыс иаазгеит. Ира лымч
ахьылгара лыздырам, аӡӷабцәа лхы иҭагаланы аԥшаҳәа
давоуп, сара уи лцынхәрас лага-ҩагаҩыс сыҟаз! –
даагәрымит атыжьҩы Уарлам.
Игеит ателефон ҟаԥшь абжьы. Иаашьҭихит Андреи
Андреи-иԥа.
– Сӡырҩуеит! – иҳәеит иара, нас иԥштәы ааиԥсахын,
аӡырҩра шаҭаху напыла иааҳарбаны, дҩагылеит. – Аа,
уаҵәазы иҳамоуп апартбиуро аилатәара. Аредколлегиаҿ
ҳазлацәажәоз ауп уаҟагьы ҳазлацәажәо. Мкыду? – слымҳа
ӡыҩӡа иааҟалеит, – ихарои, рыцха аредакциа адҵала дцеит.
Еилыскаауеит. Уи ииҩыша аныҟоу ицәгьамкуа дыҩуеит.
Шәааиуама? Ирасҳәарыма шәааиуеит ҳәа. Ибзиоуп.
Аредақтор акы днацҳарц дналбааит,
Ателефон нықәиҵеит. Иԥхӡы ааирыцкьеит. Инарҭбааны
иԥсы ааивигеит.
– Хыхьтәи иоуп! – хәыҷы-хәыҷла иԥштәы аауа иалагеит.
– Иҟалеи? – сгәы еисуан саргьы.
– Акгьы, снеиуеит, иҳәеит!
– Нас, сыхьӡ уа иабаҭахыз ами исҳәо?
– Уи еиқәзыршәаз абри иоума ҳәа дҵааит ауп.
– Уара ани ахаҵа даашьҭи! – аҭыжьҩы ииҳәахьаз уажәоуп
Андреи Андреи-иԥа ианигәалашәа.
Хаҵа ҵаӷак дааҩналан зегь ҳнапы ҳамихит. Сара сырԥырхагахар ҳәа сшәан сҿынасхеит, аха аҭакзыԥхықәу
амаӡаныҟәгаҩ сааникылт.
– Умцан, даҽа ажәақәак уасҳәоит! – иҳәан! – атәара
насыдиҵеит.
– Абра ишәеиҳабу дыздырырц сҭахын, – ҿааиҭит ахаҵа.
– Абри иоуп! – аҭыжьыҩ инапы наирххеиг аҭакзыԥхықәу
иахь.
– Ус акәзар ҳаибадырп! – нациҵеит ахаҵа, иеилаҳәарагьы
астол инықәиҵан, ибланарԥшыгақәа аацәыригеит, – сара
асувениртә фабрикаҿ аус зуеит.
– Ԥшӡала, мап зҳәада, иула! – иҳәеит аҭакзыԥхықәу
имырхьаацәакәа.
– Уи ауп, аха ҳара ҳфабрикаҿ аалыҵ ҿыц аҭыжьра
ҳшалагаз макьана аӡәгьы издырӡом, иаагозар, абри аҩыза
аалыҵ, – ақьаад иаалиршәеит амҿы иалхыз ашышкамс.
Итәаз леихаԥсы ицеит.
Ашышкамс аҭакзыԥхықәу амаӡаныҟәгаҩ иаԥхьа иқәгылан
аҽырхаҵаны, аԥаҵақәа кыдышьшьыла, маҷк иааԥышәырччома уҳәаратәы, азшьапык шьҭыхны, уажәымзаруажәы аӡара ааихҵәап уҳәартә еиԥш икалаӡа. Сара
иаасгәалашәеит агазеҭ ианыз асахьа, Дагьанбахьӡеи
уҳәарауеи!
– Сара соуп зегьраԥхьаӡа абри иалагаз! – маҷк иқьышә
ааччан, длахҿыхны ихьӡи ижәлеи ааиҳәеит уи ахаҵа.
Сара, изыхҟьаз сыздыруам, аха ашышкамс ахаҿи ари
ахаҵа иччареи ирзеиԥшу ак рымазшәа збеит, иҟалап уи акала
ашышкамс дазааигәахарц иҭахызҭгьы.
Амшә ахышә, аԥышә, аҭрашә, аԥшьшьапык!
Адырҩаҽны ашьыжь Ҭандел сахьтәаз дааҩналан шәҟә
гәарҭак абақҳәа саԥхьа инықәижьит. – Ахҳәаа ҟауҵар
улшоит, – ҿааиҭын, дышиашаз адкыларҭахь дцеит.
Сара ашәҟәқәа еилырго снеиуан. Саалаган исшеит.
Ателеграммақәа хазы иҟасҵеит, ашәҟәқәа хазы, ашәақәа –
урҭ ҩба ыҟан – даҽаџьара. Иҟан сахьақәакгьы. Нас аххәҭакгьы ирылсхит аԥшьгамҭа иадгылози иадымгылози.
Абас салагарц сызбит:
«Акыр наԥсоу аԥхьаҩцәа! – зҿы ҭыӡәӡәааны иуацәажәо
акыр иаԥсоу ҳәагьы абеизуҳәари, аха ус иҟоуп, рҳәеит,
аԥхьаҩ иацәажәашьа аформа. – Ашышкамсқәа ақыҭанхамҩа
зегьы азы заҟа ихәарҭа дуӡӡоу иазкны агазеҭ ианылаз
аматериалқәа шәрыԥхьеит. Шәгәы иаанамгааит урҭ
ракәмызҭгьы ҳара акартоши абысҭеи ҳзыфомызт ҳәа. Мап.
Ҳара иаҳҳәарц хҭахын ҳбеиараҿы дара рыхәҭагьы маҷӡам
ҳәа. Даҽакала, ашышкамсқәа даҽа лшара ҷыдак рымоуп ҳәа
ҳамҳәаӡеит, урҭгьы ҳара ҳаиԥш иԥсуеит, имԥсуа уаҩ
дыҟаӡам. Аха ҳара иҟаҳҵаз ԥышәоуп, уи макьана, шамахамзар, џьаргьы рхы иадмырхәаӡац, аҵарауаа ракәзар,
ақәҿырымҭӡац, убри аҟнытә аҳәара ҟаҳҵоит ҳақәгыларақәа
ииашан еилышәкаарц, амцхәгьы хьаас ишәымкырц, аха
зынӡагьы иршәны икашәмыжьырц. Иахьатәи астатиаҿы
срыхцәажәарц сҭахуп шәара иаашәышьҭыз шәҟәқәак».
– Мкыд захьӡу шәуа дарбану? – ашә ааимԥааны дааҩналеит ԥҳәыск лхы ҵырҟәдааны, лыблақәа акәиц еиқәаҵәақәа рҭыҳәҳәо.
– Сара сакәгәышьоуп!
– Еиҳаб дшәымаӡами?
– Дышԥасымам, аа, сеиҳабы! – Кәыбрыц иахь снапы
насырххеит.
– Шьыжьбзиақәа! – ҿаалҭит еиҭа. – Ашышкамсқәа
ирызкны шәызҿу аҿаасҭаразы сгәаанагара зҩит! –
апҟацаҳәа саԥхьа аконверт нықәлыжьит.
– Уи ами абзиа! – лгәы ааҟаиҵеит Кәыбрыц иҽааирххан.
– Иабаҭасыршәуа?!
– Абрахь, аредакциахь баныҩналоз, бармарахь
аԥошьҭа кыдын, банылбаауагьы уа иҟалоит, бнадгыланы,
абз хәыҷы бааҩаханы, акәапаҳәа инҭабыршәуеит, –
Кәыбрыц ииҳәоз зегьы иаԥхьа аԥошьҭа кыдушәа инапқәа
рыла илирбон. – Нас ара иҟоушәа иԥхьаӡа.
Аԥҳәыс дындәылҵны дцеит.
Лыԥсцәа ыҵылхит, ԥошьҭала иаалышьҭааит, – ҿааиҭит
еиҭах, иқьаад ихы нақәижьын. Сара сгәалаҟара аҽаԥсахит,
аха сызлагаз насыгӡар акәын.
«Аҵыхәтантәи аамҭақәа рзы ҳара ҳҿы ахәаҷа-маҷақәа
даара пату рықәырҵо иалагеит. Убарҭ рхыԥхьа-ӡараҿы
иҟоуп ашышкамс, зегьы иаабахьаз, имшаҭаӡакәа
ҳзыӷрагылоз, амца зыцраҳҵоз ари аԥстәы. Дарбан
изгуаламшәо, ашышкамс зықәпапа иҟаз абажә анаабалак,
амца лацраҵаны аҿҿаҳәа иаабылуан. Анцәа иџьшьоуп иахьа
уи ахьчацәа ахьыҟалаз! Ирзыҟаҳҵозма ҳара ашышкамс урҭ
ҳара иаҳзыҟарҵо абзиара аҟара? Ирзыҟаҳҵаӡомызт...»
«Ари ашәҟәаҿы, акыр иаԥсоу аҩызцәа, угәы узырхьша
ажәақәа рацәаны иануп. Аха урҭ зегьы араҟа иаасымгеит
сара. Ҳара ҳшышкамсқәа ирзуҳәалакгьы иаԥсоуп. Ишәгәалашәыршәа уажәраанӡа зыӡбахә ҳҳәоз ашәҟәы «ашышкамс
зықәпапа иҟаз абажә анаабалак, амца лацраҵаны аҿҿаҳәа
иаабылуан». Ииашами? Аха, ишәҳәозар, аӡәыр ижәбама
шышкамск ықәгылан, «шәанаџьалбеит, ҳаршьит» ҳәа агәы
иҭасуа. Убригьы дара ирымоу ачҳароуп иаанарԥшуа, уимоу,
ишәҭахызар ахӡыргара ишашьҭамгьы ҳанаҳәоит. Даҽа
шышкамсқәакгьы, раҳәақәа ҭԥаа иаақәгылон, «шәаргьы
ишәҭахуп аԥсҭазаара, ҳаргьы иаҳҭахуп» ҳәа. Аха ҳара
ҳшышкамсқәа ус рхы иаҭәарымшьеит, «ҳаԥсҭазаара
шәҭахызар, ишәымаз, мышкы зны ҳашԥеилышәымкаари»
рҳәозаарын. Иахьа зегь еилкаахеит».
«Ашышкамс еиӷьу аусуҩ сара сыԥсҭазаараҿы исымбац,
сызлымҳак аҿамзаргьы уи маҷӡак деиԥшындаз сара схаҵа,
иӷьычны изаарго ада ихала инапы нагӡаны ак ааҩнеигалом!»
– лгәы дахаԥжәо иаҳзылыҩуеит ԥҳәыск. Уи даара
дахьҳахәаз азы лыхьӡи-лыжәлеи ҳамҳәаӡеит, акыр иаԥсоу
аԥхьаҩцәа, аха шәазхәыц заҟа иҵауланы дхәыцуа. Уи
ашышкамс абаҩхатәраҿы илбеит амаашьара, ахымшаҭара,
ажәылара, аӷәӷәара. Ус акәӡами? Заҟантә иаҳԥылахьоузеи
уи аҭынхада аԥхӡы алҩрны, абла ахыҟоу умбо, ихыԥ-хыԥуа,
абӷа ааиҵәома уҳәартә иара аасҭа ихьанҭоу – аидара
иаҵалан? Мшыбзиа аҳәаха амаӡам. Шьоукы-шьоук иахьа
иааиқәшәар аибарҽхәара ишаҿу, дара ираҟароу аидараҵәҟьа
рзышьҭымхӡакәа инеихашәы ихәлоит.
Саргьы мыцхуы ажәа шәасыршьырц ахьысҭахым азы
иааз ашәҟәқәа уаҳа срылацәажәаӡом, сиасуеит ашышкамсқәа ирыхьӡынҩылоу ашәақәа рахь. Аха убранӡа
ишәасҳәарц сҭахуп ашышкамсқәа жәытә-натә аахысгьы
ибеиаӡоу акультура шрымоу. Урҭ еизаны ашәа анеицырҳәо
шәаҳахьазар акәхап. Ҳара ҳаиԥш урҭ аестрада рымаӡам,
аха рықәгылара массатәуп, жәанызқь рҿынӡа инаӡоит. Убри
азыноуп, шамахамзар, ахәылиганра ҟанаҵеит, иӷьычит, ма
аӡәы аҳәызба иланаҵеит ҳәа ашышкамс азы ирҳәо заҳмаҳац
(ииашоуп, аԥыц ашхы иалаҵаны иашьуеит, аха убрыгьы ҳара
иҳахәарц ауп!) Аус аныруа еицыруеит, ашәа анырҳәо
еицырҳәоит. Абри ауп аидгылара. Ишәгуалашәома агазеҭ
ианыз рсахьа. Урҭ музыкак абжьы рмаҳакәа ас рҽеиқәыршәаны инеиуан ҳәа ҳазҳәарыма?! Ус анакәха, амузыка
бзианы ираҳауеит. Сгәанала, ииашаны иҟарҵеит авторцәагьы урҭ ирызкны амузыкатә рҿиамҭақәа ахьаԥырҵаз. Аха,
аԥхьаҟа снаскьаны ак сҳәарц сҭахуп: абарҭ ашәақәа дара
ирҳәартә ирзыҟарҵар, убри ауп ахаҵара, убри ауп
абаҩхатәра! Ашәа аныбзиаха, сара агәра ганы исымоуп,
ашышкамсқәагьы ирҳәо иалагоит, ианамуӡах, амузыка
ршьапы акәыршәаны аныҟәашьа рҵоит. Уи қәҿиара дуӡӡоуп,
акыр иаԥсоу аԥхьаҩцәа!
Сара амузыкаҿы уамак иеилыскаауа акгьы ыҟам, аха
ашәа злырхыз ажәеинраалақәа цәгьамшәа избоит. Ахор рзы
иҟаз ацәаҳәақәа ухамышҭуа ухаҿы иаанхон: «Ашышкамс
ирхылаԥшуадаз, ирхысуан инырҵәаны. Иахьа аӡы рбеит
ишыцәаз, урҭ ҳааӡоит ирацәаны»... Сара ишеилыскааз ала,
ашәа еиҳаракгьы изаԥҵаз ахәыҷқәа рзын акәын.
– Мкыд, уҟоума, ҳаи, анцәа уиныҳәааит! Аныҳәа аламҭалазтәи авахта ҳәа ари адаҟьаҿы иҳамоу «ахылԥа»
иаҵагыланы ицароуп абри аматериал, – иааганы телефонла
идикылаз фактқәак аасиркит аҭакзыԥхықәу амаӡаныҟәгаҩ
аабатәи ихаҭыԥуаҩ Кәана, – амала 60 цәаҳәа иреиҳамзароуп. Ишалагатәу уара иудыруеит уеизгьы, – даанапҟьа-шьапҟьаны дындәылҵит сааҭк аамҭа сыҭаны.
Аха сара исыӡбит сызҿыз нагӡаны, нас исоуз адҵа нап
асыркырц.
Хыхь ишысҳәаз еиԥш, акыр иаԥсоу аԥхьаҩцәа, ашышкамсқәа аусуреи ашәаҳәареи раамҷыдарахаз акгьы
иаманшәалаӡам. Аха урҭ рыхьчареи рырҿиареи ҳанрылага
инаркны, ҳара ҳтәыкгьы ак рыламлар ҟалаӡом. Убри
азгәеиҭазар акәхап аиҩызаратә шарж аазышьҭыз асахьаҭыхҩгьы. Иахьатәи аномер ианаҳҵаз аиҩызаратә шарж
ианыԥшуеит асахьаҭыхҩы игәалаҟара, – ишыжәбо еиԥш,
ашышкамс амгәа азага азымдырӡакәа (ираҽԥнуҳәозеи,
уажәраанӡа урт, аҩы ажәшьа рзымдыруазар, аҵыхәтәаны
аԥаҭхьгьы ааннакылан, икаҳа-бӷало аҩныҟа сцоит ҳәа иаҿуп.
Егьи ашышкамс аблақәа ҭарбаӷьаны атрышә иасуеит. Ҵаҟа
иаҵагылоуп, сгәаныла асахьаҭыхҩы ари аус аҿгьы иқәҿиаз
ацәаҳәа: «Абасгьы збахра сыҟоуп!»
Аха, акылҳара аџьгәага аматериал анҵатәыми, иабасԥырхагахеи уажәы! Кәана иҭаххаргьы иҟаимҵоз
хынҩажәа цәаҳәа, аха изыҟаиҵари, Мкыд дыҟами араҟа!
Иаҳәазеишь ари? Еилкаауп. Планла шә-тоннак рыдын,
иахьа уи нарыгӡан, аплан ахыхь ахыхра налагеит. Ҳәарада,
аус руан аныҳәатә вахта иқәгыланы, убри сцәыбжьамхондаз!
Инаган хазгьы ианысҵеит, зхаҭабзиара ҳараку ачаи бӷьы
ахыхраҿы аиааира ҿыцқәа згаз иреиуоуп... Нас ицоит
ахьӡқәеи ажәлақәеи. Ажәакала, аматериал хыркәшатәуп
абас: аицлабра есааира ишьҭыхуа, ақыҭантәи ачаиаарыхҩцәа ахыдҵа ҳаракы ргеит, даҽа 40 тонна ахьы иаҵәа
наган аҭыԥ аҿы ишьҭарҵарц. Саалгеит ари аматериал
иҟаҵаны, аха зыхьӡ аҵазыҩуа ҳәа аӡәгьы дсыздырӡом. –
Изтәыда, ари? – ҿысҭит ишсылшоз, аха аӡәгьы ибжьы
смаҳаӡеит – Кәанаа! – еиҭаҿысҭит сара.
– Аҳаҳаира, аҳаҳаира, ара сыҟоуп! – акабинет
даадәылҟьеит Кәана.
– Абна шәылахама, уара? – даадәылҟьеит аредақторгьы.
Саргьы ҿаасҭак сакәхап акәымзар, сыхш хыҵны ицар ҳәа
сшәозшәа, ашә сылагылан изҿысҭуаз, ҩ-шьаҿак ракәын
ибжьаз, уа снеир ҳааилымгоз!
– Уара, иуасымҳәахьаз абри лҿы уҭаԥшуа абра уантәа
иҟало ҳәа! – Ҭандел днаиԥыхьашәеит аредақтор. – Исашәҳәахьан, мап сызкуам! – ҿааиҭит Ҭандел,
– Даҽакгьы уҳәахьан! – иааигәалаиршәеит уи
ииҳәахьаз.
– Ааи, абри сылҿатәаны сылҿаԥшуа сыжәбар,
схалагьы сықәҵны сцоит ҳәа сҳәахьан.
– Нас, уажәшьҭа ишԥаҳаԥсыхәоу?
– Акымзарак! – ҿааиҭит Ҭандел, нас иџьыба дынҭалан
қьаадк аҩыра ӷьазӷьазуа ианны иаацәыригеит. Рамиз
Рамиз-иԥа ихы наиқәижьын даԥхьеит.
– Закәызеи, уара, ари иаҳәо? Уеилагама?
– Сышԥеилагоз, ҳаӷбаҿ аусуразы хышықәса аҳәаанырцәҟа снарыԥхьоит, ҩымш рыла Одесса сыҟазароуп.
– Нас, уи аума инеиужьны ара узлацәажәо? – омашәа
ибо ҿааиҭит аредақтор.
– Акәхап! – иҳәеит иара, нас ибжьы ахы иоужьны аччара
далагеит.
– Хыхь ирдыруоу? – макьанагьы агәра игаӡомызт
Рамиз Рамиз-иԥа.
– Хыхь ишԥарымдыруеи, ҵыԥх аахысгьы уахь ала
ишаҿызгьы акәмыз сышәҟәқәа ргәаҭара ишаҿызгьы. Абар
сарзаҳалгьы, – Назиброла иаалымҵихит қьаад бӷьыцкгьы,
нас аредақтор днаишьҭалан акабинет ахь иныҩналт.
– Уара, Кәана! – сызлагаз саҟәыҵӡомызт саргьы, – ари
аматериал зыхьӡ аҵазыҩрыда?
– Сеидру, уара, иужәлои ҳәа симазҵааӡеит!
– Нас, уразҵаа аҟәшаҿы, еилыркааит!
– Сабаразҵаауа, зегь еимпитеи!
– Ус анакәха, аӡәгьы инапы аҵаҩӡамкәа иусҭоит! – сҳәан,
исыманы акьыԥхьырҭахь сцарц акоридор сныбжьалеит...
– Ишысҳәаз еиԥш, иааз аԥошьҭаҿ иҟаз ашәҟәқәа ҵакыла
еиԥшӡамызт.
«Иаашәымԥыхьашәалак агазеҭ ианышәҵаларц аума уаҟа
шәыздыртәаз. Ашышкамсқәа рыԥсы – шәыԥсуп». Ҵаҟа
иаҵаҩын ахьзи ажәлеи: Колорадатәи Ашхы, «Ишәеилсыркаауеит Колорадатәи Ашхы захьӡу, – аҳәон убри анаҩсан, – уи шәагаала ихәыҷуп, аха Нарт Сасрыҟәа дзабашьуаз
адау иҩызцәоуп, рхы хусар, аҿыц рхагылоит, рыгәҭа
еихуҵәар, ркьатеиқәа укәшоит».
Убраҟа инҵәон ателеграмма, иҟаларын иҵегь рҩырц
рҭахызҭгьы, аԥышәа ҿыц злабзиоугьы ҩбаҟа жәа рҳәарц
акәызҭгьы, аха аамҭа рзымхама, сеидру, уа иаангылеит. Уи
ус шакәу агәра унаргоит ателеграмма атекст зынӡа
иахькьаҿу.
Иҟоуп даҽа шәҟәқәакгьы абас иӷьцәаны ирҩымашь ҳәа
иуԥхьаӡаша, аха иага ус акәзаргьы ҳажәлар ибзианы
ирдыруеит ашышкамс закәу...
Ари аматериал аредақтор данаԥхьоз, агара игароу
ахәыҷы дандырчыхәчыхәуа еиԥш, акыркырҳәа дыччон, знызынла ихаԥыц аҿҿа аҵго дааиқәтәон, ихахәы шла инапы
аалишьуан.
– Уара, абри схаҭыԥуааи уареи шәааилалан, сҭашәкырц
шәҭахызар ҟалап! – иқьышә ҵысҵысуа даасҿԥшит Рамиз
Рамиз-иԥа.
– Усҟак амчра сымандаз, – ҿаасҭит сара, – шәара
шәаԥхьа даҽазә дҭаскуан.
– Дарбан, уара, уи? – акы еиԥшымкәа интересс икит
аредақтор.
– Шәара арахь шәаазышьҭызи сара адунеи сықәызҵази,
сҳәеит исыхьлакгьы.
– Ҟох, усҟан хҩык ҟалон! – ҿааиҭит Рамиз Рамиз-иԥа, сара исҳәаз зынӡаскгьы хьаас имкӡазшәа.
– Хҩык злаҟалозыз, сара адунеи сықәзҵаз
иахьаадыруа ицахьеит, иаанхаз шәа шәаазышьҭыз заҵәык
иоуп.
Аредақтор аҟырҟырҳәа дааччеит еиҭа.
– Аиеиҵәҟьа, уара, сара уара утәқәагь акуеит ҳәа
сԥаҵа ыршо стәамзи?
Акабинет аҿы санааи, Кәыбрыц ихала дыҟан. Уи иус
далгазаап, иҽырххо дҩагылеит, аԥенџьыр аҿы днеин, амҩахь
днаԥшит.
– Сааԥсеит, аха усзымҵаан! Ари агазеҭ ауаҩы дшафо
сара исымбац. Уааҟәымҵӡакәа иахулаԥсала уҭахызаргьы.
Аӡы бзианы ианнеиуа алу фырҭынха имгьежьуеи? Убас
иҟоуп араҟагьы, – дааҳәын, акабинет аҿы аныҟәара
далагеит. – Дук мырҵыкәа ԥсшьара сцоит, сҭаацәа ганы
Ауадҳара инсыжьырц сҭахуп, избанзар, сроман аус
адызулароуп. Ҩынҩажәа уанырҭыс, башазаап, – ишықәсқәа
ԥырны иахьцазгьы аагәнигеит Кәыбрыц. Ашықәсқәа,
ашықәсқәа! Шаҟа ашьшьыҳәа ицозеи рыбӷа еиҵырхаанӡа,
заҟа лассы ицозеи рыбӷа анеиҵырхлак! Рыбӷа еиҵырхаанӡа
иҟаз аԥсҭазаара ауп аԥшқа аныҟәашьа аниҵо иаҩызоу,
рыбӷа анеиҵырхлак иҟоу – уи аныҟәашьа шиҵоз анихашҭуа
еиԥшуп.
– Исхашҭыз, иҟои ушышкамсқәа ртәы? – дааччеит
Кәыбрыц.
– Уаҳа рыӡбахә сумырҳан, абажә анырфо еиԥш сгәы
рфахьеит ҳәа сеиҳәеит Рамиз Рамиз-иԥа.
– Ус акәзар аӡы ажәит удаҟьа?
– Иажәзааит! Сынасыԥ иҭабуп ҳәа азысҳәоит Ноуҟа
сахьцаз. Уаҟа даҽакала иҟоуп аԥсҭазаара. Уажәгьы
ачаала абжьы гоит, ирхны ишьҭоу аҭәа афҩы саҳауеит,
зегьреиҳа иԥшӡоу аԥҳәызба, лӡызлан хцәқәа лықәԥсан
аӡиаҿы лҽылкәабоит.
Амырхәац аҵыхәа еиԥш, икьацәӡа лхахәы ықәҿаҳәаны
ашә даалагылеит Назиброла.
– Шәара шәзы асалам шәҟәы ыҟоуп! – ҿаалҭит уи,
ашәҟәы ахы ыркалкало икны.
– Сара истәызар, изыхбыртлеи, нас?
– Уи хзыртлаз Рамиз Рамиз-иԥа иоуп.
– Сара истәызҭгьы аредақторгьы ихиртлаӡомызт!
– сҳәан, еиҭа скалам нтысшьын, аҩра сҽыназыскит. –
Сара исхарои, мшәан, – лхы-лҿы аԥштәы аҽааԥсахит
Назиброла, ашәҟәгьы ашьшьыҳәа иаанылкылан, саԥхьа
инықәылҵеит. Араҟа ишаныз «Ашарԥазы» аредакциахь
ҳәа акәын, аредақтор ианааирт ауп шәара ишышәтәыз
анидыр.
Ателефон абжьы геит.
– Мкыд уоума?
– Ааи сара соуп! – издыруаз бжьын иара. Сара абырсааҭк
сгәы сҽанысҵеит журналк аредакциа аҟнытә ицәажәоз
иажәақәа. Сҩымҭа ажәабжь аҟнытәи хҭысқәак игәаларшәо,
рырҽеира даналага, – аҭыжьра мап шацәикыз, хымԥада
еилкаан. Убас иагьыҟалеит.
– Аа, заҟа уаҩысҭааузеи, закәытә сахьоузеи аԥхьа
игылан инеиуа ашышкамс иамоу, абар уажәы избо
џьысшьоит, убас илахҿыхуп, убас агәалаҟара бзиоуп!
– аччара алҳәҳәо игон уи абжьы.
– Ус анакәха, сажәабжь лыԥхак аиур здыруада! –
ҿаасҭит ателефон аҿы саргьы.
– Алыԥха аиуеит хымԥада... Аредколлегиа иалаз
аӡәык-ҩыџьак ишырымуаз иасырԥхьеит. Убарҭгьы
хҭак еицҭадыршәит, – ашышкамс ахаҭыԥан аҳәақәа
ҟаиҵааит, рҳәеит.
– Аҳәақәагьы ирыбаргәи, аха уажә азы ашышкамсқәа роуп аус злоу...
– Уара, угәы иалымсын, аха, аҳәа – ма акәац амами?!
– Оо, акәац мацара уфалар ауама, – даҿаскыз
џьысымшьахи саргьы, – агәыхәгьы аҭахуп. Ашышкамсқәа
аԥши акартоши рҽаҩра аҟалара иацхраауеит.
– Аамҭа ҳамгацәап, Мкыд, иҭыҵырц уҭахызар –
аредколлегиа ишырҳәаз иҟаҵа, иуҭахымзар – ишуҭаху...
Назиброла дцахьан. Иууаӡа иҭацәын ауада. Ира
ателетаип иаанагаз ақьаад хәхәа лхы адкыланы дахәаԥшуа
амаӡаныҟәгарҭахь диасны дцеит.
Сара исоуз ашәҟәы аахсыртлеит. Уи агәабзиарахьчара
аусҳәарҭа аҟнытәи иаашьҭын. Сара снатәан уаҵәтәи аномер
азы аинформациа ҟасҵеит. Рубрикас иасҭеит «Агазеҭ
ианымлеит, аха»... ҳәа. Нас ицон атекст «Агазеҭ «Ашарԥазы»
аредакциаҿы иҳауит ҭаацәарак рҟнытәи зықьҩык ашышкамсқәа рнапы зҵаҩыз ашшыԥхьыӡ. Уи излаҳәоз ала,
уажәааигәа ақалакь аҿтәи ахәшәтәырҭақәа руак аҿы
инаргеит акьатеилашә змаз ашышкамс. Аҳакьым аҩы ыжәны
дыҟазу, длашәызу сеидру, акьатеилашә ахаҭыԥан
анкьапышҭа амихит.
Ашшыԥхьыз иаҳәоз афактқәа еилкааны аҭыԥ
рықәҵаразы агәабзиарахьчара аусҳәарҭахь ишьҭын.
Аусҳәарҭа аиҳабы аҩ. П. Пирамидон излааицҳауала,
ашәҟәы иаҳәоз афактқәа зегьы ҵабыргхеит. Аиашазы,
акьатеилашә ахаҭыԥан ашышкамс анкьапышҭа амхра
зыхҟьаз аҳакьым арыжәтә ыжәны дахьыҟаз, ма
дахьылашәу акәӡам. Убри иаҷыданы ишьақәыргылан
даҽа фактгьы: зыԥсаҭа бзиахаша уи ашышкамс анкьапышҭақәа ҩба амазаарын, уи ааԥшит аоперациа аан. Аҳақьым
дымшәаӡакәа ахаҵаратә шьаҿа ҟаиҵеит: даалаган ак
амихит, нас, ари ахәра анӷьалак, акьатеи-лашәгьы
амихырц, аха ашышкамс агәы хәыҷызаарын, иазымычҳакәа
аԥсҭазаара иалҵит. Аоперациа ҟазҵаз А. Анальгин
мызктәи апремиа имхуп...
Хыхьынтәи ауаҩы дшааз иаразнак еигәныҩит. Уи
имашьына еиқәаҵәа аредакциа аԥхьа иаагылеит. Ихы
инаркны ишьапаҟынӡа маҭәа цәышла деилаҳәан, урҭ убас
иуанҭан, уаҩы игәы иаанагарын ахаан аӡәгьы ишәимҵацшәа.
Наҟ-ааҟ игылақәаз даареихырхәан, ишлиапагьы днамҵасит,
аха ихимхӡеит, ус акәымкәа аламыс нагӡаны иааирԥшызҭгьы,
усҟан уи ихахәы иаалырҟьан апроблема ҿыцкуа иҿаԥхьа
иқәдыргылон. Дшааиуаз анаадыр, акабинетқәа ҳаарыҩныҵын, акоридор аҿы ҳахәхәаӡа ҳаагылеит.
– Иҟоузеи, амарш шәымоума?! – дааҿаԥха-ҿаччан
аӡәаӡәала ҳнапы ааҳамихит хыхьынтәи иааз. – Уеизгьы-уеизгьы цәгьарак ҟамлеит! Ирҳәоит аҽ иақәымтәац
аҽы дканамыжьыц ҳәа.
– Уа уиашоуп! – ҿааиҭит аҭакс, нас, дынхырхәан
аредақтор икабинет ахь иҿынеихеит.
Абиуро иалаз зегьы ишыҟарҵац еиԥш, рыҩныҟақәа рахь
ицаны, рсарочкақәа ԥсахны, агалстук ҿыцқәа аҭаны,
акостиумқәа рышәҵаны иаахьан. Лымкаала игалстук
ҟьаҟьан аҟәша аиҳабы Вадим Ҭарашь-иԥа. Уи илҵуаз аԥхӡы
гәхьаас имкӡакәа, хыхьынтәи иааз ауаҩ иблақәа дырҭаԥшуан, анаџьалбеит абзиараз уртҭ срыҵашәандаз ҳәа иаартны
ирцәажәо.
– Мкыд дыҩналааит, рҳәеит! – лыбжьы аагеит
Назиброла, саргьы иахьа аҳәынҭқарратә ԥышәара
сымоушәа сшьапы ҵысҵысуа иалагеит.
– Аҩызцәа, акы сшәыҳәоит! ҿааиҭит хыхьынтәи иааз, –
шәуаами, шәанаџьалбеит, шәкостимқәа шәшәышәх,
ҳанҵәоит шәымбаӡои? Адруҳәа иааршәырхит зегьы.
– Саҭамзааит, уус нагӡала! – аизара мҩаԥызгоз иахь
дынхьаԥшит хыхьынтәи иааз.
– Мкыд Ӡыркәи-иԥа! Иааркьаҿны акәзаргьы иаҳҭахуп,
абри командировка ушцаз атәы ҳауҳәарц, – зегьы
даарылаԥшын, ацәажәара насыдиҵеит аизара мҩаԥызгоз
Уаҳаид Уаҳаид-иԥа.
– Изысымҳәои, аредакциа исыднаҵеит Ноу ақыҭахь
сцарц.
– Саҭамыз, аха иҵегь ахаҭаҵәҟьа уазааигәахарц
сҭахын, – ҿааиҭит хыхьынтәи иааз, – аредакциа удәықәнаҵоу, аредақтор удәықәиҵоу. Арҭ еиԥшӡам сгәанала, –
итәаз днарылаԥшит.
– Аредактор сдәықәиҵеит, ус анакәха, аредакциа
сдәықәнаҵеит! – ҿаасҭит сара. – Ноу ақыҭаҿ мчыбжьык
иаадҩыло сыҟан. Ирацәаҩуп сзацәажәаз. Зегьыҵәҟьа
иргәаԥхеит сҳәар, имцхоит, аӡәырҩы ари аус мышгароуп ҳәа
ирыԥхьаӡоит.
– Ииашангьы ирԥхьаӡоит! – инеиларԥсақәеит итәаз.
– Шәаангыли, аҩызцәа! – дҩаҵыззеит Уаҳаид Уаҳаид-иԥа.
Аха аӡәырҩгьы иаҵанакуа рацәоуп аҳәа ирԥхьаӡоит, –
сажәа инацысҵеит сара. – Ашышкамс ахьчара – ари
аԥсабара ахьчара ауп. Ҵиаада, бнада, ӡыда ашышкамсгьы
ҟалом, даҽакгьы! – итәаз ааиҿаԥшит, – егьырахь,
асахьаркыра аганахьала акры агзар – ирҳәар, даҽазназы
еиҳа сазхәыцып, иамуӡозар, – наҟ ишьҭасҵап ари азанааҭ.
Амла иакны иԥсыз инышәынҭра ҳәа иахьа аӡәыр ижәбахьоума?
Хыхьынтәи иааз ихы убыс ирҵысит, иазхоит аамҷыдарахаз акгьы аанагаӡомызт.
– Ибзиоуп, ибзиоуп, еилаҳкааит! – ҿааиҭит Уаҳаид
Уаҳаид-иԥа. Саргьы саақәҵәиаан, ашә аартны саадәылҵит.
– Иҟои, иаа, иҟои? – даасысны сылкит Ира, нас иааит
егьырҭгьы.
Назиброла лахь сынхьаԥшын, саахырхәеит. Ларгьы
дҩаҵҟьан, лыҵкы аварақәа напыла иааиҵылхын, днасымҵахырхәеит.
– Иаа, иахьантәарак амҵахырхәара шәшаҿыз
шәынҵәеит, – даасҿаԥшит Ира.
– Ишәарҳәазеи, сымҳәеи, мшәан? – лыбжьы лырҿацеит
Ира еиҭах, – иаа, ишәҳәа ишәарҳәаз?
– Исарҳәозыз, ушышкамсқәа даара иҷкәынцәа
бзиақәоуп, аха гра дук рымоуп, – рҳәеит.
– Иарбан, иаа?
– Ауаатәыҩса урҭ рзы абзиа ишаҿу дара ирыздыӡром.
Убри аҟнытә ауаҩгьы ицҳауеит.
– Иаа, наҟ шәаҟәыҵи атәым бызшәақәа рҳәара! – Ира
иаԥсаз акгьы анылмаҳа амаӡаныҟәгарҭахь дныҩналеит.
Аилатәара иалгаӡомызт. Зны-зынла аредақтор ишә аҿы
икылӡырҩны иааиуаз изларҳәоз ала, алапҟьақәа зегьы заахоз
иара иакәын. Акьыԥхьыҩцәа аҩыџьагь ашә иаалагылан, ԥаса
цҳаражәҳәаҩыс иҟаз ҿаалҭит:
– Ижәдыруазааит, ҳара ҳааны аус аауеижьҭеи х-сааҭк
ҵуеит!
Илҳәеит, нас днеины аӡәыр игәеиҭама, агәаҭарагь
абаҭахыз!
– Уа мшыбзиақәа! Шәыԥсы ҭоума, самԥалраа? –
ихы-иҿы уаркалеиуа дааҩналт Кәыри. – Синформациақәа
цоу-имцоу? – Кац ихәдацәа ааҵикааит уи.
– Изымцаӡеит! – ҿааиҭит Кац даалацәҟәын.
– Абыржәыҵәҟьа арахь исыҭ аредақтор иахь иназгоит!
– дхарзаманхеит уи. – Есымша, аредақтор иҿы ҳхы
ааилаҳкыцыԥхьаза, Кури иинформациакәа агханы иҟаҵоуп
ҳәа, аты аҵар ақәԥсан абла анҭырхуа еиԥш, сыбла ҭышәхуеит, иааг синформациақәа: аредақтор иахь иназгоит.
– Аредақтор иҿы апартбиуро аилатәара мҩаԥысуеит.
– Апартбиуро акәым, апленум мҩаԥысуазааит
аҭаххаргьы, уахь снеины исырбоит! – иҳәан, ашә ааимԥааны
уахь иҿынеихеит. – Ашышкамсқәа ракәызҭгьы шәынтә
иқәшәыргылахьазаарын!
– Уаангыл, уара, иқәҳаргылеит, уаангыл! – ҿааиҭит
Кац. – Абиуро аҿы хыхьынтәи ауаҩы дтәоуп.
Кәыри дадырсызшәа даанхеит, насгьы ишьапқәагьы
ԥаса еиԥш акәымкәа, ашьшьыҳәа иқәыргыло иҿааихеит.
– Даазцазеи хыхьынтәи?
– Ашышкамсқәа! – дааччан, аҭак ааҟаиҵеит Кац.
– Аат, рқәақәра сцааит, жәантә изаҳацҳахьан иахьатәи
аизараҿ уааи ҳәа, дааӡомызт. Аа, уажәы, даан асамԥал
аҭара даҿуп. Уи ухы шҩоу исарц дыҟоуп, Мкыд!
– Иахьа уабаҭаҳаи? – сҵааит сара.
– Ииашоуп, Мкыд Ӡыркәи-иԥа, дҭаҳаҵәҟьеит.
Шьыжьаахыс нахьхьи итәаны ажәра иаҿын, – ҿаалҭит
Мила, акорреспондент.
– О, бара рыцҳа, хаҵак дыззымԥшааз, иқәыбхуазеи
адунеи! – Мила лахь днаҳәны ихы аказказра дасуа
далагеит Кури.
– Уҿы иааҭашәо зегьы умҳәалан, џьым – акы, сара уа
уаасҭа ҩынтә раҟара сеиҵбуп, ҩбагьы, сыӡӷабуп...
– Ари лхы цахьазаап, уара! – дааччеит Кәыри,
– Ухы ҭабааит! – лҳәан, дындәылҵит Мила.
– Азӷаб лгәы зыншәырхои? – ишьҭахьҟа днаскьаны
ҿаалҭит акьыԥхьҩы-ацҳаражәҳәаҩ.
– Азӷаб мыхкуа, иаха дыхшәеит. Исхашҭыз, бара хьаас
ибымоу закузеи?
Убри аамҭазы адкыларҭаҿы ашә аадыртын, иаадәылҵит
абиуро иалатәаз.
– Аколлектив еизыжәга, аколлектив! – ибжьы геит
аредақтор. Назибролагьы акабинетқәа лхы иарыҩнакуа
лҿыналхеит.
Аредақтор икабинет аҿы архьшәашәага шықәгылазгьы,
ауаа аныҩнала абырсааҭк иаашоурахеит. Иааиуан
аӡәаӡәала, аха аӡәгьы ишьҭыбжь гаӡомызт. Кәыригьы
деиқәԥсы дтәан. Аредақтор илахь еиқәын, сыԥсымызар зегь
иара ижәлазар ҟалап. Ихароузеи, абзиа ҟаиҵарц иҭахын.
– Шәареи ҳареи акыр ҵуеит ҳаиқәымшәеижьҭеи.
Изызӡари, сара исхароугьы рацәоуп! – ацәажәара далагеит
хыхьынтәи иааз! Рыцҳарас иҟалаз, шәгәы нибархар
шәҭахӡам, аӡә агха аныҟаиҵо «уаангыл, аҩыза, уахнамгааит» ҳәа иашәҳәаӡом. Агха жәбар ишәҵәахуеит,
даараӡа ианиԥырхагахаша ицәыраагап ҳәа. Убри иахьа
иааԥшит. Аха ҳара иаадыруеит зегьы. Шәгәы иаанамгааит
ара сааилом азы акгьы сыздырӡом ҳәа. – Хыхьынтәи
иааз ичабра ааҭиган, даара дацклаԥшны инапы азқәа
иаархьишьит. – Иҟоуп апроблема дуқәа, ашышкамсқәа
иреиҳау апроблемақәа ахьыҟам иабыкәу?!
– Ишәгәалашәома иацтәи аиԥылара? – хыхьынтәи
иааз ицәажәара игәаӷьны иажәа налаиргылеит Рамиз
Рамиз-иԥа.
– Зынӡа ибзиан исгәалашәеит, иҭабуп! – аредақтор иахь
днаԥшын, ихы ааирҵысит уи. – Иацы аҳәанырцәтәи сас
дахьк дҳаман, уи ара иԥсишьон, араион аҿы днаргеит
ҳчеиџьыка идырбарц. Каканла ичаԥаны, ахәша иарганы
ачанах ианыз аиаҵәара агьама аниба, дхагахеит.
– Абри злышәхи ҳәа еиҳаб дук дҵааит.
Уи изымдыруазар акәхарын, нас, ара иҟарҵо ачыс зегь
нахьхьи аиҳабы иабеидыруаз, ашьҭахь ҳара ҳтәы днаргеит.
– Оо, ари аҩыза ацыфа шамахамзар иҟаӡам.
Абырҷман ахьӡуп! – иҳәан, аҷҷаҳәа излабзиаз зегьы
ааиқәиԥхьаӡеит ҳара ҳтәы.
Асас знык-ҩынтә изааргеит, аха игәы ахшәаӡомызт,
даҿыԥсаауан. Изхысҳәааз, абырҷман арҿиара иазкны
апроблема зықәшәмыргылари? Ари фатәы ссирми, уара?
Ашышкамс закәи, уара?! Уи абырҷман иузадкылоу, уара?
Дҟаԥшьхо-дцәышхо ацәажәара даҿын хыхьынтәи иааз.
Ҳара, абырҷман атәы гәнызкылаз, ахәхәаҳәа ҳҿаӡы аауа
ҳтәаны иара ҳихәаԥшуан.
«Аҳа, даҽа проблемак аацәырҵыхт уажәы. Анаџьалбеит,
уи ацәыргара знапы ианырҵода, насгьы ианызҵо аредақтор
иакәу аредакциа акәу?» – схы сацәажәон сара.
– Хыхьтәи иааз иажәа дшалгазҵәкьа, дынхырхуан
дцеит...
Ахәылԥаз ҳара ҳақалақь уамашәа иԥшӡоуп. Амшын
ихыхәхәала аӷбақәа ирыман иаауеит ашәақәа, аӷбақәа
ирыман ицоит ашәақәа. Урҭ зны-зынла адунеи аҵыхәантә
иааиуазшәа ихарахоит, зны-зынла иааигәоуп. Ан агара
анлырҵысуа еиԥш, хаа-хаа ацәқәырԥақәагьы аӷбақәа
дырҵысуеит. Аԥшаҳәаҿы иасуа аԥшалас аԥсақәа рымахәқәа еиднаркьыслоит, аӡәи-аӡәи ашьхаҟа инеибарԥшны
«уара уаасҭа хара ажәлари аӡи ҳарзааигәоуп» ҳәа рҳәарц
рҭахушәа. Акаҳуажәырҭаҿ... Шьоукы ауатка ажәра
иаҿын. Иџьоушьаша, хаҵеи ԥҳәыси ракәын. Раԥхьа
иқәгылан акаҳуа, аха уи ихьаԥшынгьы иахәаԥшуамызт.
Ачеиқәаҵәеи акалбаси апырҿ-сырҿҳәа инацханы, нас
рсумка иҭагылаз аԥаҭлыка ахы ааҭырҳәҳәаны аҽҽаҳәа
ауатка нҭеиҭәон иара. Инапы лакәыршаны инаихәлеиҭәон,
убри ашьҭахь ҩынтә-хынтә иахыхуа-иахаҵо, деигӡома
уҳәаратәы, иԥҳәыс лзы аҭаҭәара. далагон...
Сара ацҳа ашҟа сҿынасхеит. Снеиуеит уи сықәланы, схы
зегьы еимырхха иахьатәи амш иамоуп.
«Иабасҭахыз уҳәарауеи ашышкамсгьы, даҽаӡә дцандаз
Ноуҟа...»
– Мкыд! – ҿаалҭит ԥҳәызбак, нас даасгәыдыххылт.
– Избо закәызеи? Елена боума? – сыблақәа рыгәра
сзымго сҟалеит сара.
– Иаҭахӡам арыцқьара, Елена соуп! – дыччо снапқәа
днархьынҳалеит лара.
Уи дшызбац еиԥш ишкәакәаӡа иҟаз лыхцәқәа ганк ахь
лыжәҩа иқәԥсан, раԥхьа данызбаз аҽны еиԥш дҟаԥшьхеит.
– Ара баазгеи, Елена? – сҵааит сара.
– Саазгозыз, шәа шәеиԥш иҟоу ауаҩы уаниқәшәалак,
узқәымгәыӷуа уазыԥшыз!
– Иҟасҵеи цәгьарас?
– Шәара арахь шәанаа, адырҩаҽныҵәҟьа илықәыршәны саргьы сааит, амедицинатә училишьче аҿы снеиит.
Даҽа мышкы сагхар аԥышәарақәа срыхьӡаӡомызт.
– Брыхьӡама?
– Ааи, срыхьӡеит. Акызаҵәык ауп исзынхаз..4
– Ҳаи, анцәа биныҳәааит! – сара гәыкала лыхцәы ссир
снапы наласҵан, лӡамҩа хьшәашәа ааскьаган сқьышә
надысҵеит. Ауаагьы сырцәыԥхамшьаӡеит. Лыԥшӡарагь
хьаас исымкӡеит. Сара сгәы ихьухьууа иҭан уи акомҿареидгылахь дахьрыдрымкылаз, аҵара мап ахьацәылкыз.
Иахьатәи сымш хьанҭа аасхашҭын, сласӡа сҟалеит. Лара
лакәын – дӡыҩӡа дгылан дсыхәаԥшуан.
– Уажәшьҭа, – лҳәеит Елена лхы аасықәылкын, –
шәықалақь сшәырба, ҳәарада, аамҭа шәымазар. Исхашҭыз,
ишԥаҟоу шәара шәзыргәаҟуаз аус, абри аҩсҭаацәа
ирыдҳәалаз аус? – ҿаалҭит лара.
– Ус, ишԥасҳәари, иагьыцәгьам, иагьбзиам! – аасҿыҵшәеит раԥхьа, аха сҽааныскылан, аиаша лаҳәо, аԥшаҳәала
сҿынасхеит.
– Ҳо-ҳо-ҳо! – аччара далагеит Елена.
– Бзырччеи?
– Уамашәа избеит ашышкамстә проблема ауаа
бзиақәа ашьҭалан иахьнеиуаз. Шәаргьы убас ауп шәышнеиз.
Анцәа иџьшьоуп ус иахьыҟалаз, мамзар Еленеи сареи
ҳзеибадырран ҳаҟаӡамызт. Уажә избо џьысшьоит уи
ахәылԥазтәи ашәахәақәа лыҽрылакны аӡылаҳәа еиԥш
дыхиаалан дахьнеиуаз. Лхахәы шкәакәақәа лыбла
ихыԥсалон, лыхәда ԥшӡа иакәшон. Сара уи лгәы лысмырхьырц азы сҳәазаны ахаҳә саалбааит. Елена уҳәеит ҳәа,
закәытә насыԥузеи аԥсабара илнаҭаз! Шьоукы амал
рнаҭоит, шьоукы агәыцәгьа, шьоукы аԥшӡара. Елена
ауаатәыҩса рхала ракәӡам дзыхшаз, уи аԥсабара ахаҭа
дахшеит. Аԥсабара аҟара иԥшӡоу иҟоузеи адунеи аҿы?
Дыԥшӡамхар ҟалома уи иахылҵуагьы.
Амшә ахышә, аԥышә, аҭрашә аԥшьшьапык…
Ҳзықәтәаз амашьына мыцхәы иццакуамызт. Ус иҭахын
аиҳабгьы. Амашьына – агара бзиа иаҩызоуп, уарҵысуа
ианалагалак, ацәа ааины, «уа, мшыбзиақәа» ҳәа ублақәа
рышә иаалагылоит. Уара иуҳәаӡом «уа, бзиала уаабеит»,
ҳәа, аха гәаныла иудукылоит. Ацәа – акалашәа иҟоуп –
иуацәҳауам, иуашҳауам, арахь аҩыҵра уҩыҵакны аҿынанахоит. Иџьоушьаша, пату змам аԥҳәыс леиԥш, уаргьы
унашьҭалан уҿыноухоит. Аа абыржәымзар-абыржәы ихы
каҳауеит шысҳәоз, иаашьҭиԥаауан, аха, нас, еиҭах хәыҷыхәыҷла алаҟәра иалагон. Сара сеиҳабы ихы шьҭиԥаацыԥхьаӡа, изблак ала раԥхьа сышҟа дааԥшуан. Аҩбатәи ибла
аџьабаа аимырбарц иҭахызу, ус аартра ицәуадаҩзу
сыздыруам, изаҟаразаалак иааирҵысӡомызт. Иқьышәқәа
маҷӡак иааирччон – убрыгьы зынӡаск ишиҭахымыз. Сара урҭ
сахьрыхәаԥшуаз «абырҷман» ҳәа рҳәарц рҭахушәа збон.
Абырҷман уҳәеит ҳәа! Ибзиам џьушьома, уаҩҵас каканла
ичаԥаны, арашы хыҳәҳәыла иумҵагылазар! Анцәа иџьшьаны,
аӡбахә рҳәеит. Иҟашәҵа, ишәфа, рҳәеит, ҳара акгьы
ҳзеилкаауам акәымзар. Шьҭа еилаҳамкаар ҳабацои,
афатәқәа «аа, амарџьа, ҳашәфа» ҳәа ҿыҭуа адәы иқәӡам.
Ишәфаз – шәызхоит, рҳәеит. Даҽазныкгьы ихы ҩышьҭиԥаан,
маҷк иаарнааны изблак ала даасҿаԥшит Рамиз Рамиз-иԥа.
Егьи – усгьы ԥсшьароума ак амоуп. Иқьышәқәа, аԥҳәызба
лнапы ԥшӡақәа аартны аҳәыҳә аулыжьуазшәа, уаҩ
изеилымкаауаз ажәак ааурышьҭит. Еиҭа сгәы иаанагеит:
абырҷман!
Антон Антон-иԥа сарӷьарахь дтәаны дааҟәымҵӡакәа
чысла ихиаз столк аӡбахә иҳәон. Роман, – уи ҳара ҳахьцоз
ақалақь аҿы ԥсрак ыҟазаарын, убрахь дцон – сармарахь
дтәан. Амашьынаныҟәцаҩ ахаҳә далхызшәа ибӷа риашаны,
дааҟәымҵӡакәа хык иҭаршәны дыԥшуан. Дук мырҵыкәа
ақалақь ҳалалеит убысҟан ауп амашьынаныҟәцаҩ иҽанирҵысызгьы – армарахь ианиргьыжь – иара ихаҭагьы армарахь
дынхынааит.
Аресторан аҿы, шамахамзар, адырра зырҭахьаз зегь
неихьан. Аҩналарҭаҿ ианын: «Бзиала шәаабеит!» Ԥҳәызбак
ахалаҭ шкәакәа лышәҵаны дҿаԥха-ҿаччо дааҳԥылан,
ҳнапқәа ааҳамылхит. Уи дишьҭагыланы иҿааихеит
хаҵакгьы – ахаҵа ҳәа ззумҳәара иҟада! Ихи ижәҩахыри
еилаларц аԥсык акәын иагыз. Даныччалак, иӡӷқәа ахәаҭаҳәа
аԥхӡы аарылҵуан, ицәа аҭҭын излахо ақьаад аҟара
иҵаӷахахьан, – ажьы икыцыԥхьаӡа аиҵыҵра иаҿызар
акәхарын. Сара сгәы иаанагеит: ианаџьалбеит, абри анцәа
ак иумырхьын, аха иаалырҟьан дыԥсыр, дызҭарҵо акәыба
аҟаҵара вагонк аӷәы аҭахуп. Уи ҟарҵап иуа-иҭынха, аха
иҟарҵаӡаргьы дышьҭызхуада, анышәынҭра аҟынӡа дназгода!
Сара дысзааигәазҭгьы – уи акәыба абарбалқәа аҵасыргылон,
нас, ҳгәыла Нури Аиқәаҵәа снаиацәажәаны, дзықәтәоу
аттрактор «Белорус» инацраҳәаны анышәынҭра аҟынӡа
дназгон… Аха макьана иԥсы ҭоуп, дыҟазааит!
– Шәааи, ҳаԥшәымаз! – наҳаиҳәеит инапы патагәақәа
наҳамҵакәа, дагьааччеит хәыҷ-бжьыла. Узырччаша
ажәакгьы имҳәаӡеит, аха иҟазшьа ус иҟазар акәхарын.
Ҳаварахь дааиасит уи, ҳаргьы азал ааиҩшаны, иааихьаз рахь ҳҿынаҳхеит.
– Сгәанала, ҳаззыԥшыз асасцәа зегь ааит, ҳалагар ҳалшоит. Аха уаанӡа ишәасҳәарц сҭахуп иахьа ҳатрест еиҿнакааз агьамабара дшалахәу ҳара зегьы бзиа иаабо, даара ахшыҩ дуӡӡа змоу Рамиз Рамиз-иԥа – адунеи аҿы зыхьӡ ахыҵәахьоу агазеҭ «Ашарԥазы» адиреқтор.
– Аредактор! – налыҵасҳәеит зхы-зҿы, зыхцәы зегь ҩежьыз аԥҳәызба.
– Саҭамзааит, адиреқтор! – иҟалҵаз агха лыриашаз џьылшьеит уи.
«Ибымуазар, уа быҟаз!» – уаҳа слызхьамԥшӡеит, избанзар, ҽазнык дсыриашар «абригадир» ихьӡылҵар ҳәа сшәеит. Рамиз Рамиз-иԥа дҩыҵаззан, инап ауқәа еиҿарԥаны имгәа инадҵаны, даахырхәеит. Ана-ара ҟьаԥ-чаԥҳәа иааинырҟьеит. Аԥҳәызба ҩежь абырҷман закәу, ҵакыс иамоу ртәы лҳәон, насгьы сзашьҭоузеи ҳәа акәымкәа лхы-лгәы иҵхны дахцәажәон.
– Убри азын ауп иахьа абырҷман иалху афатәқәа ргьамабара зеиҿаҳкааз! – даалгеит лажәа.
Ахуҳәа инароуны абжьы геит азал акәакь аҿы икнаҳаз, алҩақ зхьымсыцыз адырган хәыҷы угәалазыршәоз асаркьал. Ус иҟоу асаркьалқәа, иаҳхысыз ашәышықәсазтәи мраҭашәаратәи алитератураҿы лассы-лассы иубоит иаҳаракгьы аӡбаҩцәа зыдтәалоу астол аҿы. Аха уи абаҳҭаху. Асаркьал абжьы ааихсыӷьаанӡа, иҵарӡа, ицәыӷәӷәахар ҳәа дшәозшәа «аӷәра аҿакны» иааиргеит адиреқтор ибжьгьы:
– Ҳалагоит абырҷман иалху асуԥқәа ргьама абара.
Убри аамҭазы ф-ҩык, – ҩыџьа ахацәеи ԥшь-ҩык аҳәсеи, – ҩагылан азал агәҭаны игылаз астол ахь рҿынархеит.
Ахылҩа-ԥсылҩа ахылзза агәаблаа ԥшӡақәа ирныргыланы иааргеит асуԥқәа.
Ҳара ҳтәаны ҳаԥшын...
Рыфҩыкгьы рымҳаҵәқәа еицықәырхит, асуԥ агьама рбеит.
Ԥҳәызбак лыхәда апырпыл иаблызар ҟалап, агьама бара дааҟәыҵын, аимҳәара далагеит. Даҽа ԥҳәыск «амш жәгоит» ҳәа лҳәарц лҭахызшәа ахәырԥҳәа асуԥ ажәра даҿын. Сеиҳабы ихы-иҿы сахьанԥшылоз, иқьышә қәац-қәацон, сыԥсымзар «абырҷман» акәын ииҳәоз. Уи уажәы-уажәы иҿы ӡыла иҭәуан. Ус сҳәеит ҳәа саргьы убасҵәҟьа сыҟан. Жәларык ҳаизаны асуԥ зжәуаз ҳрыхәаԥшуан.
– Абырҷман, сгәанала, ҳампалцид ҳәа изышьҭоу рацәаны иалоуп. Убри ауп агьамагь мыцхәы ибзиан иҟазҵо, – иҳәеит астол ахаҿы итәаз ахаҵа ҵаӷа.
– Ааи, ааи, уи ауаҩ иҿыҵаҿы ицҳафыруа иҟоу ашьҭа аанхартә иҟазҵо мышгабулин ауп. Уажәшьҭа агәра угартә иҟоуп абырҷман ауаҩы иҩнуҵҟагь ишахәо – ҳампалциди мышгабулини афатә иарҭо агьама бзиа иаҷыдангьы, аӷәаӷә дрыцқьоит, – нацылҵеит идтәалаз аԥҳәыс.
– Урҭ ҳақьымцәазаарын.
– Уара иумҳәои, Антон Антон-иԥа! – схы наидскылт сара...
– Амла сакит?– ҿааиҭит даасҿаԥшын.
– Агьамабара иалгандаз, анахь... – сыблақәа азал ахахьы инасырхеит, – афатә ҩнаргалоит, арыжәтә ҩнаргалоит.
– Уи уақәымгәыӷын, ари душьыргьы акрыфараҿ даангылаӡом! – ҿааиҭит Рамиз Рамиз-иԥа иганахь дынхьаԥшны.
– Ҳалагоит абырҷман иалху аҩбатәи ачысқәа ргьамабара, – ибжьы геит адиреқтор, нас рҿаархеит абырҷман чаԥақәа: хшыла иҟаҵаз, игәӡаны ихыз, иџьаџьаны ихыз. Азал аҿы иааҩналеит аџьымшьи, акакан раши, ахәсхәақәеи рыфҩы.
Ҳара ҳтәаны ҳаԥшын.
Убри аамҭазы зхы шьҭымхӡакәа акрыфара иаҿыз аԥҳәыс лыҵәаабжь геит, лҿы иҭалҵахьаз зегьы ааҭылган астол инықәылҵеит. Ишеибгаз иҟаз абырҷман лфазаап, уаҟа ашышкамс агәылатәазаарын. Лыбз ашьаҭаҵәҟьа иацҳан, абырсааҭк лҿы иазымкуа иззаӡа ичит.
Азнык азы иҟаҳҵаша ҳзымдыруа ҳаақәхеит, нас ахаҿы итәаз ахаҵа ҵаӷа иџьыба дынҭалан, шьушьа хәыҷык ааҭганы, уи иҭаз цәыкәбарқәак абамба иларчачаны, аԥҳәыс лҿы дынҭалеит...
Чыск аҳасаб ала еибгоу абырҷман рыдрымкылеит. Ичаԥаз абырҷманқәа рыхә ҳаракны иршьеит...
Сара ишысҳәаз иҟалеит. Рамиз Рамиз-иԥа икәшеит-изӡатәит, аха уаҳа умԥсит. Амашьына ҳҭалан ҳанаауазгьы дааҟәымҵӡакәа иҿыҵакын: «Иабаарго асҟаҩык иаҳҿарҵо афатә, аӷьычра иаҿымзар?».
– Ус умҳәан, Рамиз, – днеиԥыххылеит Антон Антон-иԥа, – ачеиџьыка змоу зегьы, амашьына змоу зегьы ӷьычцәоуп ҳәа ҳҿааҳхар, усҟан апатуеиқәҵара ҟалаӡомызт.
– Умӷьычкәа, – игәы иныҵаххын, ишьҭахьҟа дааԥшит Рамиз Рамиз-иԥа, – умӷьычӡакәа, ус лафахәла уи зыхьӡ уҳәаз амашьына аасхәоит ҳәа уалагеи...
– Ауаҩы игәы иҭеикыҵәҟьар, иҟаимҵо акгьы ыҟаӡам! – ҿааиҭит Роман. – Сара ҩызак дсымоуп, аусура дналагазар аахыс амашьына ааихәарц иҭахын. Ииашоуп, уиижьҭеи амашьына амаркақәа акыр рыԥсахит, аха иара иабеиԥырхагоу, ишаанагара иҟоу ааихәартә дҟалеит, амлагь днымҵәаӡеит.
– Шьоукы-шьоукы ирзымариахеит амашьынақәеи аҩнқәеи раахәара. Урҭ ацқьара захьӡу рхашҭит, ицқьоугьы дырҟаԥшьыр рҭахуп. Шәихәаԥши зҿы ҳаҟаз адиреқтор, ижәбама инап иахаз амацәаз? – Рамиз Рамиз-иԥа иаԥхьаҟа дыԥшуа, зегь зхароу аӡә дибазшәа агәамҵра далагеит. – Ари аҩыза амацәаз знапы иахазҵаз ахаҵа, иԥҳәыс лнацәақәа иага рхоуп! Изхысҳәааз, – деиҭааҳәит иара, – ани ичеиџьыка уфар, нас аԥсшәа уеиҳәо далагоит, уихәлаччароуп, инапы имухлароуп. Дызусҭада сзыхәлаччо, знапы змысхуа, изышәымҳәои? – дааҳацәҳауама ҳҳәартә ҳнеигахьан уи.
– О, уара, шәиҟәаҵ, шәанаџьалбеит, даанызкылаша ҟалап! – нациҵеит Роман.
– Уи сеидру! – игәи-игәи еилаԥшуа даақәыԥсычҳаит Антон Антон-иԥа, – еиҳа еиӷьуп сара шәаасзыӡырҩыр, абраҟа, ацҳа ҳахьнықәсуа сабхәында дынхоит, дколнхаҩуп, акәытқәа, алақәа, аҳәақәа иааӡоит, иара ихатәуп, амла шәакуазар, ҳнымҩахыҵып.
– Уажәы уа ҳнеир ачуан аӡәӡәара иалагоит, – днаԥыҩлеит аиҳабы.
– Иуҭахызар, имыӡәӡәаӡакәа иақәдыргылартә срыҳәап! – иҳәеит Антон Антон-иԥа.
Иааибарччеит иҭатәаз.
– Аусура мшха ауаа еилаҳархоит! – аԥсшәа иҳәеит Роман.
– Уи хьаас иҟоумҵан уара! – инапы Роман ижәҩа инықәишьит Антон Антон-иԥа.
– Аишаҵәҟьа иҳәеит, шәанаџьалбеит. Ауаа аԥсыха анрымам аамҭазы ҳнеины ҳабарылало, – деиҭацәырҵит Рамиз Рамиз-иԥа.
– Сара стәы сҳәеит, ишәҭахымзар – аӡәгьы шәишьуам, – днақәымчит ааԥхьара ҟазҵаз.
– Амлагь ҳакуеит, амца иагаз! – Антон Антон-иԥа ииҳәахьаз дахьхәыр ҳәа дшәеит аиҳабы...
Амашьына ацҳа ишықәсызҵәҟьа, аныҟәашәа иагнархан, арӷьарахь игаз амҩаду ахь иныбжьалеит. Асаба ҳанто инхалеит.
Ашҭа ҭбаан, наҟ-ааҟ иқәеиҭаҳаз ашәырҵлақәа ршьапқәа кьырла ишәын. Еиҵәаӡа ашьац еинылахьан. Ҩбаны еихагылаз ахаҳәтә ҩны аҿаԥхьа изшьапык аимаа ашьаҵаны, егьи хтны дгылан ԥшьбаҟа шықәса зхыҵуаз хәыҷык. Уи акан иҿаԥсан, инацәа иҿакны, ашәақь дкылԥшуазшәа, изблак хҩаны даҳҿаԥшуан.
– Судырма, уара? – аԥшәмара аанкыло уа инеиз Антон Антон-иԥа дзеигәырӷьашаз акгьы имаҳаӡеит ахәыҷы иҟынтәи.
– Уааины сгәыдкыли! – иҳәеит, аха ахәыҷы деиҭамҵит.Нас дааҟәынд-ҟәындит, иҟалап иныҵакшәа дыцәҳазаргьы, днаскьа-ааскьо днаидгылан, иҽааларҟәны ахәыҷы иԥынҵа днагәӡит.
Ахәыҷы акыркырҳәа дааччан, иаркны имаз изблакгьы аахитит.
– Уанажә дабаҟоу? – дҵааит Антон Антон-иԥа.
– Уа бзиала шәаабеит, асасцәа! – ԥсыӡак инеиуаз аиҭаҳага кны аҩны ашьҭахьала даавҵит аԥшәмаԥҳәыс.
– Бзиа жәбеит, бзиа жәбеит! – ҿаарҭит ашҭа иқәгылаз. Ларгьы днеины зегь рыжәҩақәа аагәыдылкылт. Лыԥштәы лыԥсахт.
– Антонхеит, – уи ихьӡгьы лымшьозаап лара, – арҭ реиԥш иҟоу асасцәа хазынақәа шааугоз заа иҳауҳәар, џьара ак ҟаҳамҵоз? – асасцәа рыдкылара дахьазыҟаҵамыз иара иааиаҽԥнылҳәеит аԥшәмаԥҳәыс.
– Лиза, арҭ сара исҭаху уаауп, ашьтәа рзаҳшьып ҳәа иаасымгаӡеит, – ҿааиҭит аҽԥныҳәа зылҭаз.
Арҭ ажәақәа Рамиз Рамиз-иԥа игәамԥхазар акәхап, иџьымшь қымфыфырқәа длырҩахан, Антон днеиҿаԥшит. Уи усҟак ирацәаны уахь днаԥшӡомызт, аха иблақәа зегьы ианреиҵаха ирҳәаз абри акәын: «анцәа уишәиааит, амла ҳауршьырц аума ҳзааугаз!»
Дук мырҵыкәа акәты абжьы геит.
– Иаҭахым ҳәа лаҳәазар бзиан, Антон Антон-иԥа! – уахь схы насырхеит сара. Аԥсуала ак ҳәатәыми, нас!
– Ишԥаҭахым! – адыжә аасхиргеит иара.
Аԥшәмаԥҳәысгьы «еимашәкуа башоуп, исшьхьеит» ҳәа лҳәарц лҭахызшәа рбаӷьк ашьапы ианкны аҩныҟа дныҩналеит. Ганкахьала иҟалҵаз цәгьаӡам, акәты ҳзылшьит, аха уи, арсҟаҩык амла еиқәцәа еизаз зегьы иҳазхоит ҳәа лгәы изаанагазеи, анаџьалбеит.
Анард иасуеит. Шьашь-бешь. Амра лхабыкьын, аҿынанахеит. Ашә аҷараҳәа иаатын, хаҵак дкьаҿны, аӷәцәмаҟьа аиԥш ишьаҵақәа ҟьаҟьаӡа дааҳадгылан, аӡәаӡәала аԥсшәа наҳаиҳәеит.
– Шәтәа, шәыххь згеит, шәтәа, шәтәақәа! – инапы ҳахьшьуа атәара наҳадиҵеит. Анард иасуаз абырсааҭк итәеит.
– Иҟоу збапи, – лассы астол ҳахатәара дахӡыӡаауама уҳәаратәы, афатә ахьыҟарҵоз ахь иҿынеихеит иара. Дук мырҵыкәа дааҩныҵит, насгьы ажәабжьк иманы дшаауаз ҳирдырырц акәу сеидру, раԥхьа цәажәарҭас дҟаиҵеит ахәыҷы.
– Уласба абаҟоу, уара? – даагыланы ахәыҷы иаԥхьа иҽаақәикит уи.
– Ԥҳәышаагара иҽеит! – иҳәеит ахәыҷы.
Ахаҵа ҳаргьы иҳаҳартә дыччеит. Ҳара, Романи сареи, хаччартә ҳаҟамызт, ҳамгәа ахәыц еиҩнаҵәон. Егьырҭгьы ус акәхарын, аха, рхьаа злархыргаша акы иаҿын. Сара схәыцуан «хәҩык ахацәа ҳаҟан, уажәы ишьапы ԥаҟьаӡа дҿаԥха-ҿаччо даҽаӡәгьы даацәырҵит. Ф-ҩык. Анцәа иҿоумҵан Антон Антон-иԥа, ари акәтызаҵә асҟаҩык иабаҳазхо!»
Антон Антон-иԥа акгьы хьаас имаӡамызт, акәата еиԥш ихәдацәа еиҵыхны нахьхьи дцаны иқәыԥсаз ахаҳәқәа дрыхәаԥшуан.
– Чари ду, исҭахыҵәҟьаз ааит, уқәақәра сцааит! – дгәырӷьаҵәа ахаҳәқәа аӷәы иқәкшо иҿынеихеит.
– Амла шәаҳаркызар ҟалап, уажәыҵәҟьа иҟалоит, ҳакәты ӡыр – ҳнатәеит ауп.
Акәытгьы ҳаргьы ҳаибамбааит!
– Ҵаара ԥхашьарам, уара иухьӡуи? – схы наиқәскит уи ашьапԥаҟьа.
– Џьарма! – иҳәеит дгәырӷьаҵәа. – Абра сынхоит, ҳаигәылацәоуп! – ихьӡ ахьиҳәаз азы апремиа исҭазшәа уажәыгьы дгәырӷьаҵәа дысҿаԥшуан. Краамҭа ус дгәырӷьаҵәа дгылан, аха исҳәаша акгьы сзымԥшааит.
– Анцәа уиныҳәааит, даара ихьӡ бзиоуп! – ҿаасҭит аҵыхәтәаны.
– Уи астол ҳанахатәалак иуҳәап! – даасықәмақарын еиҭах дгәырӷьаҵәа дысҿаԥшуа далагеит.
– Шьашь сымҳәеи! – ихәамс зегь ҟьаны ахаҳәқәа аӷәы инықәиԥсан, ибланарԥшыгақәа нарықәикит Антон.
Еицыхәмаруаз аҩыџьагьы аҿыгәҳәа рыхқәа ааини-ҟьеит. Рамиз Рамиз-иԥа даара интерес иман ихы ларҟәны иааз ибарц.
– Рацәа сгәырԥса уқәшәеит?– ахәыҷқәа реиԥш дгәырӷьаҵәа дааччеит средақтор.
– Аҳа, иазхоит, амла шәахьынӡаҳаркыз ҳаҭамыз! – асцена дықәгылазшәа инапқәа ааиниҟьан, ҳааирӡырҩит Џьарма. Ари иаанагоз анапыӡәӡәара иалагатәуп ҳәа акәын. Асы аиԥш ибыбышӡа лымпахьшьы кны ашҭа даақәлеит Лиза. Акраамҭа еимаҳкуан анапыӡәӡәара иадҳәалоу акәамаҵамақәа. Напырӡәӡәаҩыс сҟалеит сара, избанзар, акы – еицыз среиҵбын, ҩбагьы – ԥҳәыск, ԥсуаҵас акгьы амаӡам ҳәа ҳҵас днамҵаршәны, аӡы ҳзыналышьҭыр саргьы исҭахымхеит.
– Изеимаҳкуеи, аԥхьа аԥшәма иӡәӡәоит! – еибыҳәан иҟазшәа рыбжьқәа ааиларԥсеит, нас уи дазԥшызшәа Џьарма дааццакын, инапқәа – акамбашьхьагақәа насымҵеикит. Урҭ азнык азы аԥшхәынҵә еихьишьуазшәа «ашшы» нарыхгеит, аха асапын анырхьишь, иааиқәтәеит. Џьарма инапқәа ампахьшьы инылеиҳәон еиԥш, сыԥшызар, ацгәеиқәаҵәа ду, иҟаԥшьшьӡа амаха аҿыҵакны, ҵаҟанӡа ишьҭаианы ашә иаахыҵит. Сахьгылаз сшанхеит. Хәмарроума, абасҟаҩык ҳаззыԥшу акәты амаха ҳара ҳтәаанӡа иҟаӡам ҳәа ишәыԥхьаӡа! Ацгәы абла ҵыӷәӡа иаасҿаԥшит. «Ухаҵазар, ацҭәы
ҟоумҵан, саргьы бзиа избоит акәты ӡны. Шәара шәрацәаҩуп, зегь акоуп ишәызхаӡом» аҳәозшәа збеит зынҭрыс, нас уи еилыскааит ҳәа агәы иаанагоу сеидру, амаха аман ишцаз сара сыда уаҩы изымдырырц аҭахызшәа, аанда инаватәан, ахы ақәырԥсны афара иалагеит. Иҵегьгьы сахәаԥшлар сҭахын, аха Рамиз Рамиз-иԥа ихахәы агәагәшь аԥынҵеиԥш икалкало, инапқәа сеирыӡ аԥынҵахь иааигахьан.
Ҳредакциа ууаӡа игылан, агазеҭ ҭыжьны еимпхьан. Ақалақь аҿгьы абас сара сеиԥш аҵх ганы џьарантәи иааз, ма ресторанк иҩнахаз рыда аӡәгьы дыҟаӡамызт. Сара иччоз срыцыччон, иныҟәоз срыцныҟәон акәымзар, агәалаҟарагь цқьа исымаӡамызт: Кадифа акитаицәа реиԥш ҩынҩажәижәабантә ӷәӷәала сгәы сҽанылҵахьан даҽазнык сагхацәан аҩныҟа сгәарлар, уаҳа ажәак ақәҿымҭӡакәа, лхәыҷқәа аашьҭԥааны лабраахь дышцоз. Аха, ишазгәасҭаз аиԥш, ус ҩынҩажәижәабантә илҳәахьан. Агазеҭ акьыԥхьырҭа ахаҿы ачаӡырҭа аман. Убразаҵәык акәын иахьылахҿыхраз. Аԥхара ҩынҟьаны иаауан. Афҩы лаҳа-лаҳауа, афрына иҭыганы адахҭа иқәрыжьуан ачабаба. Уаха лымкаала агьама бзиан иара. Аҷаӡырҭа ашә сладгылеит. Афрына иахылҵуаз аԥхара ашә аҟынӡагьы иааӡон.
– Узыргәаҟи, аҩыза? – иԥаҵа џарџаруа даахьаҳәит аӡә ашә санадымҵӡа.
– Ачоуп, уаҳа сзыргәаҟуеи! – ҿаасҭит сара.
– Ҳара араҟа ача ҳҭиӡом! – иааҿахиҵәеит уи.
– Издыруеит ишышәымҭиуа, аха амла иакуа ауаҩы, ԥсыхәак изутәуп! – арҭ ажәақәа сара исҳәеит сгәы иҭамкәа, схы иҭамкәа.
Мызқәак раԥхьа ача ааҳхәарц арахь ҳақәнагалахьан Кәырии сареи. Убаҟангьы ари аԥаҵа џарџар араҟа ача рҭиӡом, иҳәеит. Ашьҭахь сҩыза уахь дныҩналан, шәҟәы ҟаԥшьык аацәыриган, иирбеит. Уи акәхеит, ача баба Кәыри инапы ианын. Уажәы исзеилкаауамызт саргьы ашәҟәы ҟаԥшь цәырызгар еиӷьзу ачаӡҩы ажәала иасҳәаз еиӷьзу.
– Амла уакыҵәҟьозар мап ҳазкуам! – ибла ҵыӷәӡа иааирччеит, ихаҿгьы ааирлашан, дааимҳәеит, аԥара уаах ҳәа акәын уи иаанагоз. Ажәакала, ус иаҭахуп ҳәа дыҽхырцәажәоит акәымзар, ачаӡҩы ахаангьы «амла уакуа» уишьҭӡом аԥара анцәыруга. Сҩыза ашәҟәы ҟаԥшь цәыригахит...
Ача уҳәеит ҳәа анцәа инапала иӡызшәа ибзиан. Унақәыӷәӷәар еиҵалон. Амза анҭәуа иаҩызан. Сааҟәымҵӡакәа сафыҩуан, игәаӷьны – ҿаҵак сзамԥҽӡомызт. Арахь амла сеиқәыцәон. Ус сыӡбит: уажәы суадаҿ сышнеилак, сҽааилысхуеит, ашьшьыҳәа сшьапԥынҵа сықәгыланы, Кадифа лцәарҭа ашьапаҿы снықәтәоит, нас, афҩы гәыҟаҵагаха ача инамԥҽуа, апырҿ-пырҿ ҳәа афара салагоит. Убасҟан ауп данхаҵоу даҽазнык сгәы сҽанылҵозар!
Ашә аасыртын, сныҩналеит. Аӡеиԥш сыҽӡаны сыԥ-сыԥҵәҟьагьы ашьшьыҳәа илага-ҩаго, аҩналарҭаҿ сҽеилыхны счахы аашьҭысхит. Кадифа дсыршанхарц сҭахуп. Суадаҿы сҟьалар ҳәа сшәаӡомызт – ҿык акәын иамаз, акы сахҟьашоит ҳәа сыҟаӡамызт – аҩнымаҭәа макьана исымаӡамызт, аха акы садҳалан лара даасырԥшыр аасҭа снапқәа еиҵыхны искыз, иабасԥырхагоу ҳәа сшьаҿақәа ҭынч-ҭынч еихго,
ацәарҭа аҵыхәахьшәа снықәтәан, ачафара салагеит. Схацлымҳә сҟьоит, аха ишԥа! Уи ашьҭыбжь Кадифа лакәым аԥсы даанарԥшып. Уи ашьҭыбжь убас акрыфара угәанарԥхап, убас акрыфара угәанарԥхап, дуаҩызаргь деиӷәҳаҳа дықәуҵап. Аха Кадифа лышьҭыбжь гаӡомызт. «Дарбан бара ибжьо» ҳәа снапы аиарҭа инылсшьызар, иҭацәуп. Сҩаҵҟьан алашара асыркит. Лара дыҟаӡамызт. Астол аҿы иқәыршәын қьаадк уаз хәыҷык анҵаны: «Сара даара бзиа узбон, Мкыд, аха уи хәыҷы-хәыҷла, аӡын еиԥш, ихьшәашәеит. Шьҭах ма агәра га сгәы шкыдгылаз. Асҟак ауаҩы изыԥшуа убахьоума? Зны аҵасқәа ушрышьҭаз уларықәӡ уцахьан, аарлаҳәа уԥсы еиқәхеит, нас ашышкамсқәа урышьҭанагалт, уажәы амаӷра улалт. Уареи сареи уажәшьҭа акгьы ҳзеилаӡам, аха иухьзеи абааԥс, улашәхама, ухатәы ҳәа акгьы умаӡами, аиха уалхума, уахьыршьҭлак уцо?.. Ацәа уалҵыр ҟамлаӡои? Саҭоумҵан, сара уаҳа суҩызам! Анцәа ибома, сара уара ууадаҿ исхызгаз арҭ ашықәсқәа зегьы – сзаҵәын. Уаҳа сылымшеит».
Схы аӡәы ак ықәирчаазшәа сааихыккеит. «Иҟоуҵазеи, Мкыдхеит, ушыхәмар-хәмаруаз уҭаацәа науҵыҵны ишԥацеи?» Аухантәарак анаҳәааҳәра саҿын, Абыржәоуп еилыскаауа саналагаз сара аҭаацәара шсымаз, абыржәоуп, иалшәан икашәаз аҵәа аиԥш, ашәытақәа анснылаз, иԥсылмыткуа игылаз аҳаскьын аӡы хьшәашәа анаҵало еиԥш аԥсҭазаара анысҭаххаз.
Амшә ахышә, аԥышә, аҭрашә, аԥшьшьапык.
Аномер аҿы иқәгылаз аматериалқәа зегьы ықәгатәхеит. Аӡәы аизараҿ дықәгыланы дцәажәазаап. Убри анҵатәхеит. Аиҭагаҩцәа ари аус ргәы иамыхәазаргьы уеизгьы-уеизгьы ирцәымыӷхеит ҳәагь узҳәом.
– Абри аҩыза аӡәы иҟаиҵо жәбахьоу, уара, уажәшьҭа ҳхырсасиуа уахантәарак абра ҳтәаз! – ихахәы шлақәа инап дуқәа рылшьуа ашшра даҿын аредақтор. Аҵыхәтәаны дгылан икабинет ахь иҿынеихеит.
– Уара, абри еиҭаганы ақалақь аҵыхәан ицо ҳара ҳаума? – лылахь ааиқәылҵан, аеҵәа кыднаԥаауама уҳәартә дшәиит акьыԥхьҩы. Уи лҩызеи лареи қьырала ақалақь иалганы игылаз ҩнык аҿы иҩнан.
Кәыри заҵәык ибӷа аҭӡы икыдҵаны, сыҵҟьар акыр исыхәома ҳәа иҳәарц иҭахызшәа, иаҳаз иҽанрааланы, илацәа еиқәыԥсаны дтәан. Амаӡаныҟәгаҩ, уеизгьы ҳтәоуп ҳәа игәы иаанагазар акәхап, ихы ақәырԥсны, иқәҵыз аматериалқәа рыла анаҩстәи аномер амакет ҟаиҵон. Дааҩналеит амцеиқәҵаҩ Колиа.
– Ауаа ламыс рымаӡам, ауаа иахдырҟьацәоит, аиҳабы дрыздыруам, аиҵбы! – изхиҳәаауаз уаҩы изымдырӡо ацәажәара далагеит уи.
– Уара уиашоуп, Колиа! – аҭӡы иалҵызшәа иаагеит Кәыри ибжьы, аха ибла ааиртӡомызт.
– Аа, абри иоуп ахаҵа! – дааскьеит Колиа.
Итәазгьы аибарччара иалагеит. Амцеиқәҵаҩ «уара уиашоуп» ҳәа аниарҳәоз, мыцхәы игәы иахәон.
– Наҟ уаҳԥырҵ, уиашагьы уаргьы? – лгәыԥжәара лзаанкыломызт акьыԥхьҩы.
– Ус бымҳәан! – ихы аҭӡы иаадихит Кәыри.
– Исымҳәахкәа, исуҭақәаз сымухып! – аҭак ҟалҵеит уи. – Иааит, иааит! – абарҵахьтә лыбжьы геит анагаҩагаҩ. – Шәеиха, абааԥсы! – икабинет дыҩнҟьаны амаӡаныҟәгарҭахь
иҿынеихеит Рамиз Рамиз-иԥагьы. Убри акәхеит, аиҭагаҩ акьыԥхьҩы днаиргылан еиҵыхәхәа иҟаз ателетаиптә лента иманы дныҩнҟьеит.
– Сара? Сара ус стәазаауама? – дҿаббаӡа даақәхеит аҩбатәи аиҭагаҩ Баса.
– Умшәан, сыхаара, уареи сареи агәҭаны инаркны ҳалагап! – ҳара дааҳҿаччан, уи изқәа аалышьшьит егьи акьыԥхьҩы.
Иҳамаз аамҭа маҷӡамызт. Ажәахә еиҭаганы, иҟәшәаны, иқәыргыланы иалгаанӡа ԥшӡала ҳнеилааит. Сара ачаӡырҭахь сцеит.
– Уеиҭаама? – ихы сышҟа инаирхан, инациҵеит: – Ҳара ача ҳҭиӡом!
– Уи сымдыркәа, аха амла сынҵәоит! – ҿаасҭит саргьы.
– Оо, амла иакуа ауаҩы мап ицәкра даара ихьанҭоуп, чахык ааган, саԥхьа инықәижьын, инапы рыхха даангылеит. Астол дырхиеит ҳара ҳуадаҿы. Ара иҟан ашә, аҭубар, иԥхаҵәыԥхаҵәуа иаазгаз ачахы. Кәыри иакәзаргьы иҿы-инапы еиқәҵаны дтәаӡамзаарын, аԥаҭлыка аацәыриган, ахҩа
аахитит.
– Шәанаџьалбеит, аусураҿ ауаткагь аажәго шәалагама?
– иџьшьаны зегьы дааҳҿаԥшит Рамиз Рамиз-иԥа.
– Амш умган, зегьы иҟарҵо уаргьы иҟаҵа, нас ак ухьуазар, Кәыри ихы иахьааит! – аҽыр-ҽырҳәа инҭеиҭәан,
аредақтор иахь иаҵәца днахеит уи.
– Уеилагама, уара, уԥши уара иҟаиҵо? – омашәа ибеит Рамиз Рамиз-иԥа.
Ҳара уи аимакра иаҿнаҵы ахыԥы-сыԥыҳәа аҭубараи ачеи еимыжәжәаны афара ҳаҿын. Аамҭа цон.
– Арҽеирақәа ааит! – агәырӷьаҿҳәаша аалгазшәа, лхылҿы лашо, ашә даалагылеит Ира.
– Убри ахьыбҳәаз азы абри бымаз! – ча ԥҽыхак ашә нақәиҵан иааҩналаз аӡӷаб лқьышә инықәикит Кәыбрыц.
– Мерси! – лҳәеит даахырхәан.
– Иааги арахь! – инапы наирххеит аредақтор.
– Инаҳашьҭыз ажәахә иацуп абас иҟоу арҽеирақәа, –
аҳәон уаҟа, – аҩбатәи ахәҭа актәи абзац анҵәамҭа иацҵатәуп абри аҩыза афраза: «зда дҟамлац аиҿкааҩ, ахәыцҩы ахара иԥшуа, ҳлахьынҵа зчаԥо, анасыԥ ашаҩы». Нас ицоит атекст аҿы ишыҟоу.
– Анаџьалбеит, арҽхәара уҳәеит ҳәа ҳәаак амаӡами? – икрыфара дахашәаланы иажәа налеиҵеит Кәыри.
– Ажәабатәи ахәҭа ахԥатәи абзац аҿы иану аҳәоу «адиреқтор иҟаиҵаз аилагарақәа, ажәлар ирцәиӷьычыз амал азы имаҵура дамхтәуп «аҭыԥан» адиреқтор иусураҿы имоу агхақәа рзы аҽԥныҳәа ӷәӷәа иқәнагоит ҳәа ирҽеитәуп. Аҩажәатәи ахәҭа афбатәи абзац ахԥатәи ацәаҳәа «аԥсуа жәлар» ацынхәрас ишьҭтәуп «Аԥсны жәлар...»
– Ҳара иаҳмырбаӡакәа шәхала акрыфара шәаҿуп! – аиҭагаҩ иааигаз актәи азбжа анагаҩагаҩ лаԥхьа инықәижьит. – Уажәшьҭа иахан ирыҟәшәалааит! – иҳәан, астол иқәыз
афатә ахь иҿынеихеит.
– Арҽеирақәа ҟоумҵаӡои?
– Иаахьоума? – дҵааит иҿы шҭәызгьы. – Ишԥамаац! – иҳәеит Рамиз Рамиз-иԥа.
– Зегь акоуп, уажәшьҭа шьыжьынӡа ҳанхоит! – иҳәеит Кәыбрыц исигарет абӷа ааԥиҵәан.
Аҽны сабшан. Рамиз Рамиз-иԥа ҩынтә исеиҳәеит тема ссирк ихаҿы иааины ишыҟоу, аха схьаԥшынгьы сихәамԥшӡеит. Иҟалап атема ҿыцқәа сгәы ԥырҵәазар, иҟалап аредақтор сишьцылазар. Амш игоит! Имаҷума знапы ианиҵаша!?
Кәыри амашьына дшааҭыҵызҵәҟьа сиазҵааит:
– Аӡы ара иҭаҳҭәоу, уахь ҳаннеилак ҳәа ҳааԥшру? Исҳәаз иаанагоз ааигәалашәан, дааԥышәырччеит.
– Ара иҭаҳҭәар еиӷьзар ҟалап, уахь, ҳахьнеиуа уаб
хәараа алақәа ҳашьҭарҵар, ҳмашьына ԥырны ицароуп. Санхәа Шьушьа ауҭра дахьҭаз, дгәамҵ-хамҵуа шьоук рышәира даҿын. Лҟызқәа акылҳара аарԥшаан иахьынҭалаз, хәысхәа шьаҭак ыҟаӡамкәа иаақәырхит. Ироуҳәои?
Иргәаԥхазар акәхап.
Ашҭаҿы аҵлақәа еинылахьан, аӡахәа ачыхәқәа еҵәаӡа,
анапхыцқәа рыла амахәқәа ирхьынҳало иазҳауан. Амра мыцхәы иргәыбзыӷган, ацԥхьқәа уцәа-ужьы хәаны ирхысуан. Аҳәыс хәыҷы атрым-трымҳәа иааҵыгьын, «арахь шәааҭал» ҳәа ҳанаҳәарц аҭахызшәа, агәашә иаадыххылеит.
– Арахә бзиа иубар, уаргьы бзиа уабоит! – ҳҩызак ицәажәашьа ааигәалашәеит Кәыри.
– Уа бзиала уаабеит, Мкыд! – ҳашьҭахьала ибжьы ҟацаӡа иаагеит сабхәа.
– Бзиа збаша! – сҳәан, сыччашәа ааҟасҵеит сара, аха иара гәхьаасгьы имкит, – ари сҩыза иоуп, шәеибадыруаз! –
саргьы сабхәа иеиԥш схы-сҿы еиқәылашьцаӡа, сҽыриашаны саагылеит.
– Анхашьа ззымдыруа аԥсы диргәаҟуеит, абза диргәаҟуеит! – ҳаззааиз аус змааноу иаргьы ишидырыз ҳаилиркааит сабхәа!
– Инхарц зҭаху – анцәагьы диҭахуп! – ажәаԥҟақәа рҳәара зеиԥшроу усырбап ҳәа иҳәарц иҭахушәа, дгьыжьӡа дахьгылаз ихы-иҿы ааирлашеит Кәыри.
– Уи иашоуп! – ҿааиҭит сабхәа, нас деиҭаналагеит жәаԥҟала ацәажәара, – анхара ауаҩы дарԥшӡоит, анымха-хымҵәара – иԥан арцәгьоит.
– Аҽгьы ԥшь-шьапык аҵоуп, аха ишьацәхныслоит! – ҿааиҭит сҩыза.
Сабхәа даангылан, Кәыри иблақәа днырхыԥшылеит.
– Уара избо ухаҵа бзиазар ҟалап, саҭоумҵан схәыҷқәа реинраалазы аџьа ахьубаз! Аиаша уасҳәап, ахәыҷқәа рыцҳасшьоит... Ҳазгылои ара, шәааи аҩныҟа?
Аҩны аҿаԥхьа атәарҭа аман. Сабхәа иеирыӡ аашьҭихын, агәашә аханы иҟаз аҵеџь ахь иҿынеихеит.Минуҭқәак рышьҭахь, аирыӡ аԥхӡы алыкәкәа ҳаԥхьа иаақәиргылеит. Иааҭынчрахацыԥхьаӡа, ахыбраҟынтә зхы лбаарҳәҳәа иааԥшуаз ацгәы, аҵәы аларҵазшәа арҵәааҳәа иҳәҳәон. Уи аҭоурыхгьы аман. Шықәсқәак раԥхьа акәын, зны Кадифа лыҩныҟа ахәыҷқәа лыманы дышцоз, амҩан цыгә рыцҳак шкаршәыз рбазаап. Ахәыҷқәа рҽааныркылеит, аха урҭ рҟазшьа Кадифа уажә илбазма, илулакгьы уи иадылцеит. Иаргьы цәанырра ҷыдак амазшәа, икаткато иахагылаз ах хәыҷы аашьҭнахын, ирышьҭаҵәуо иалагеит!
– Ацгәы акәым, ҳара ҳахьцо ҳамам! – ахәыҷқәа рхы дҭалт, ргәы дҭалт, аха даргьы ҟазшьала лара илеиԥшымыз,
имгакәа имцеит. Абар, уажәы, сабхәа Аҳмаҭ иҩны ахыбра иқәтәоуп. Знык иадамхаргьы ҳәынаԥк инашьҭалан иамкит. Имоҭа иаҳаҭыр азы сабхәа уи ашьапы мырбааӡаӡакәа иааӡеит. Ажьабаӷь иаҟароуп. Аха, иазууазеи, ҵаҟа изылбааӡомеи! Ала ирбар – икны ирфоит. Иааибӡом, рыблақәа ҵыӷә-ҵыӷәӡа ҵаҟа итәаны иԥшуеит. Арҵәаа ааҭнаргеит ацгәы.
– Ҟоҳ, иаҳҳәеит ҳәа, хәыҷык агара далыҩрыз џьысшьеит, – ҿааиҭит Кәыри дааҭрысын.
– Оо, уи ус иҟоуп, аха ауаҩ изы агәы разуп, – ҿааиҭит иааҳадгылаз сабхәа.
– Изыразми, амшә иаҩызоуп!
– Аиаша уҳәеит, ҳаргьы иаазгаз раҳаҭыр азы ибзиан краҿаҳҵоит.
– Иафои? – дҵааит Кәыри.
– Акәацқәа рахьтә аҳәажьы афаӡом.
– Уннан, зынӡаск иԥсылманзаап! – икьатеиах ԥҵәо
аччара далагеит Кәыри. – Аҳәынаԥ?
– Убрыгьы аҿахьы инанагаӡом...
– Оо, ҳаб дааит, ҳаб дааит! – агәашә ааимдырҟьан, ашҭа
хәыҷ иааҭалеит ахәыҷқәа. Урҭ еихьымӡа-еиԥымӡо иааин сыхәда инахьынҳалеит. Сара снапы рыкәыршан саангылеит, сгәы иадсырӷәӷәалеит, аха сабхәа ибла ҵырхәлан дсыхәаԥшуазшәа анызба, ҵаҟа инасыргылеит. Ахәыцрақәа сеимырхха сааныркылеит, аҭӡы скыдцалан сыркит. Ахьы иаҩызоу ахәыҷқәа! Ахьхьа-хьхьаҳәа иччо, адунеи зегьы дара иртәны ашҭа иаақәлеит. Гәхьаа рымаӡам. Убри ауп сара агәхьаа зсымоу.
– Иазхоуп, иазхоуп, урҭ рыхәаԥшра! – ҿааиҭит Кәыри. – Уа ара уеиԥш, изоухьоугьы ҟалахьеит.
– Мамоу, ус, арҭ амшқәа рыла ирызҳазшәа збеит, – ҿаасҭит аҭакс...
Кәыри акраамҭа дҵәиҵәиуа дтәан, аха ҳаззааз аус алагашьа дақәшәомызт. Зны аҽынтәи амш ирҽхәаларын, зны– иацтәи ахәылԥаз. Нас, ииулакгьы игәаӷьит:
– Аҳмаҭ, абраҟа уара ухшыҩ цқьа иҳалоуҵароуп! – ҿааиҭит Кәыри.
– Ианеибагоз сара сыхшыҩ аӡәгьы иҭахӡамызт... – игәалақәа аацәыригеит сабхәа
– Сгәанала, уажәшьҭа ари аус хәшәы амаӡам, – лажәа набжьалыршәын, дҩагылеит Шьушьа. – Ашықәсқәа лыжәҩа иқәыӷәӷәацыԥхьаӡа агәыԥшаарақәа иаҳа-иаҳа илзымариахон уи.
– Ус, бымҳәан, ди, ауаҩы ианакәзаалакгьы агәыӷра бзиа имазароуп! – аӷьараҳәа ибжьы ааҭиган, анапыӡәӡәарахь иҿынеихеит Кәыри, – гьамала краҳҿашәҵарц шәҭахызар, аишәа ҳаицахатәап зегьы. Ларгьы даажәг! – адҵа риҭеит. Нас: – Ҳаи, шәқәақәра сцааит, аҳардан иалху аҩы афҩы лаҳалаҳауа ишԥаҟоу уҳәарауеи, Москва снаган сургыларгьы исаҳауеит.
Араҟа асамԥал аархатәуп! – ихы дҩахеит Кәыри.
– Иҟабҵо сзеилкаауам. Кадифа, маҷк агәала сымоуп бара бҿы. Амла бакуам, ахьҭа... Ахәыҷқәа ҳәа, анцәахшақәа! – налаҽԥниҳәеит ашьшьышәа ашә иааҩналаз аԥшәмаԥҳәыс.
– Уа уажәшьҭа иниас ицеит, атәыла мбгеит! – нақәҿылҭит Кадифа.
– Ус бымҳәан, сбыкәыхшоуп, адунеи мааҳәит, елибамкаарак ҟалазаргьы, аҭыԥ иқәшәҵап. Уа анцәа уиныҳәааит зыҩны ҳтәоу, ақьаф умазааит, хыхь ажәҩан ыҟазааит, ҵаҟа,
адгьыл аҿы – уара уҟазааит. Ҳара – уара усасцәа ҳакәзааит! Асас дызмоу ауаҩы анасыԥ змоу уаҩуп. Аҳа!.. – Кәыри ихыиҿы лашаӡа дааҳҿаԥшит, иблақәагь хәмарит...
Шьыбжьышьҭахьын. Саргьы сқьаф аныҟасҵа акәхап, уажәы-уажәы сгыланы сабхәа иҿаԥхьа «саҭамзааит» ҳәа ахырхәара саҿын. Кадифа уи иақәыршәаны, лхы ааҩнакны «баша ухы аџьабаа аурбоит» лҳәон.
Сара омак «шысхарамыз» сабхәа исырбарц азы, уи илҳәоз ажәақәа рҭак ҟасҵаӡомызт, «ичҳара заҟа ибзиоузеи» ҳәа игәы ишԥаанамгарыз! Шьушьа уажәы-уажәы астол даахыҵны адәахьы днықәлон. Уарла-шәарла арҵәаа ааҭнаргон ахыбра иқәтәаз ацыгә ду. Ателевизор аҿы ажәабжь ҿыцқәа рҳәон. Аҵыхәтәаны ирҳәеит қалақьк аҿы адгьылҵысра ду шыҟалаз, аха аҩынқәеи ауааи кьыс рымаӡамкәа ишынхаз!
– Сбыҳәоит, Кадифа, сыбмырԥхашьан! – сыбжьы ныҵакны ҿаасҭит сара. Лара лхы сара сахь даахеит:
– Сыҳәара уанаҟәымҵ, ухы урԥхашьаҵәҟьоит. Сара исҳәаз – сҳәеит. Маҷк ахаҵара узынхазар, ауада ҳара иаҳзааныжь.
Шьҭахьҟа ҳандәықәлоз Кәыри ари аус иҽадирхало далагеит. Аҳмаҭ иакәын ибжьы цәгьахеит. Знык-ҩынтә иԥҳа длыҵаҳәҳәеит.
– Саб, суҳәоит иааучҳарц. Исҿоуҵо умамзар – сара исыԥшаап, аҩны сдәылуцома уԥҳа! – даацәырҟьеит Кадифа. – Сара иҳахьыз еилымкаакәа сцаӡом, – ажьира ҳаԥшьа
аиԥш дкьаҿӡа, дгьыжьӡа ашҭа даақәхеит Кәыри.
Аусқәа шыцәгьахоз лдырзар акхап, Кадифа днеин уи ажәақәак иалҳәеит, иаргьы дԥырны агәашә ахь иҿынеихеит. Сара сцәа иалашәеит уи иалҳәаз: «Уажә сшәыццар
ԥхашьароуп, изаҳахьоу ыҟоуп, убри аҟынтә шәхала шәца, уаҵәы саргьы снеиуеит».
Уиижьҭеи амшқәеи аҵхқәеи акыр цеит. Ақәа ауит, амҩақәа аӡәӡәеит, аҵлақәеи адәқәеи аӡы иаҵәа рыхьдыршеит, аӡыркәиқәа неилацәҟәы-ааилацәҟәит.
Ақыҭақәа рҿы абырҷман шеизырго атәы зҳәоз материалқәак иналаршә-ҩаларшәны агазеҭ ианылалон. Аха уи азхомызт. Рамиз Рамиз-иԥа иҳәалон еиԥш, «иаҭахын идуны, иӷәӷәаны, хыхь рылаԥш иҵашәартә аиԥш».
– Сара стәы иазхоит, сцеит-сааит, изҩит, искьыԥхьит. Аҵыхәтәаны аӡы иасҭан, иаман ицеит. Убысҵәҟьа ахьуеит абри абырҷмангьы...
– Иахьӡом анысҳәа агәра га, – мчыла иамуашәа аниба, ибжьы ааирмаҷит Рамиз Рамиз-иԥа, – иахьа лымкаала иаҳҭахуп ари аус ашьҭыхра, избанзар,амедицина излаҳәаз ала, уи ауаҩы ихы-игәы иазеиӷьу ахәшәқәа рацәаны иалазаап.
– Избан, нас, сара сыда уаҩ дыҟаӡами?
– Дыҟоуп, аха зегьы рыгага иацәшәоит.
– Сара? Саргьы сшәоит! – ҿаасҭит аҵыхәтәаны.
– Ҳа, ҳа, ҳа? – аредақтор инап ауқәа рыла ихы шла
ааикын, аччара далагеит. – Уароу? – Ааи, саргьы?
– Уара узыцәшәои, уара уҩны ыҟам, угәара ыҟам, уҭаацәа ыҟам!
Сара аӡә схы дасзышәа ацәа саалҵит. Сыԥштәы аҽаԥсахит, сҿаԥшыларагьы даҽакхеит.
– Урҭ зегьы ыҟаӡам, аха сыламыс ыҟоуп. Аҩни, агәареи, аҭаацәареи змоу зегьы аламыс анрымамгьы ыҟоуп. Сара сыламыс шысхьчоз урҭ сцәыӡит. Егьырҭ – урҭ рмырӡырц азы рыламыс дырӡит.
– Уара агәалақәа рацәаны иумазаап!
– Исымоуп. Иазхоит. Агазеҭ аинициатива ҟанаҵозар – аԥышәа змоу ауаҩы дцааит. Сара исзымдыруа џьышымшьааит ара зегь шәеигәҭасны уахь сзышәышьҭуа!..
– Иарбан умҳәои?
– Избанзар, – шәинициативақәа рыгәра жәгаӡом, аӡә даԥхьан игәаԥхар – Рамиз Рамиз-иԥа ибзоуроуп рҳәап, игәамԥхар аӡә лԥаԥса ауарбажә даналырбоз еиԥш, сара сашәрбалап. Аԥышәа змамыз иҟеиҵеит, шәҳәалап.
– Уара узакәыз еилыскаауа салагеит... Ууаҩыз џьысымшьоз?!
– Анцәа иџьшьоуп, саргьы ак еилыскаауа салагеит...
Абар шьыбжьааит, аха акгьы сзымԥшааит, сахьнеилакгьы мап ркуеит. Кәыри иуадаҿ санбанӡаагылари?
Ишоуроуп. Апырпыл еиԥш, аҟаԥшь-ҟаԥшьӡа аԥсшьаҩцәа амҩа иануп. Уажәааны ауада аԥшаара цәгьоуп. Аҩны змоу руадақәа рыхә ыҵырхуеит. Шьоукы-шьоукы ран дкажьны аԥсшьацәа ҩнарҵоит. Акамбашь ахәыл иаҩсраҳа, даргьы амааҭ иаҩсӡом. Зны-зынла ауада зҭаху рзы ателефон ашьаҟақәа рҿы ак анырҵалақәон. Уажә уи абаҟоу!
Аҵла амҵан сгылан снаԥшы-ааԥшуеит. Амҩаҿы наҟ-ааҟ иӷьазӷьазуа аҩнқәа гылоуп. Ианамуӡах, абри сҿаԥхьа игылоу аҩны амардуан аҵаҟагь сызхон. Снеины сҵаап ҳәа сыҟоуп. Изгәаӷьит. Ҭакәажәык деиқәышла, лсигареҭ хәхәаӡа илҿыҵакны, лызшьапык днықәыӷәӷәар лхы-лҿы ианыԥшуа, агәашә ашҟа лҿаалхеит.
– Мшыбзиа?– сҳәеит.
– Аа? – лҳәеит лара.
Уи илымаз лзымхошәа, ллымҳагь цқьа иаҳаӡомзаарын.
Изуалкгьы, напыла-шьапыла илсырбеит исҭахыз.
– Оо, – лнапы лҟьеит лара.
– Абраҟа акәзаргьы исызхоит! – ллымҳа сынҭаҟааит
аҵыхәтәаны.
Аҭакәажә лҿы ааимылхын, алҩа иашәхьан илызҵагылаз
акык-ҩбак лхаԥыцқәа аалырԥшын, снапы кны амардуан аҵаҟа лҿыналхеит. Уаҟа, сара исаҭәасымшьарц сахьаҿыз зынӡа еизааигәаӡаны х-цәардаӷәык еидгылан.
– Хыхь? – снацәа налсырбеит аҭакәажә.
Уи лӡара еиҩҵәома уҳәартә аччара далагеит.
– Агоспиталь иеиԥшуп! – ҿаалҭит аҵыхәтәаны. Лаԥхьа схырхәеит. Ларгьы илаҽԥнуҳәаран иҟои!
Илылшоз зегь ҟалҵеит. Ишоуроуп. Сааин, сҭыԥ аҿы сеиҭанагылеит. Сыкәа иҭалан ицоит аԥхӡы. Автобусқәа ҭәны илеиуеит. Асаба шьҭыҵуеит. Урҭ збода? Зҿы сыҟаз аҭакәажә деиҭагьежьын дааит агәашә аҿы.
«Сара сакәзар, илҭаху?» – сгәы иаанаган, сызҵагылаз аҵла амҵан саанеи-ҩеины схы лсырбеит. Уаҳа умԥсит, дхьаԥшынгьы дысмыхәаԥшит. Уи дыззыԥшыз лара илдыруазаарын. Аџыр ԥштәы аҭаны, ицырцыруа ГАЗк ашьҭахь иаамҩахыҵит. Аҭакәажә акнопка данақәыӷәӷәа,
агәашәқәа аҩбагь рылахьқәа ааидырхын, шьҭахьҟа рҿынархеит. Амашьына ашҭа инҭалан, иаангылеит. Уаантәи даараӡа иааԥсаз исахьақәа иҭан, икәмызцәа хылԥа гьежь аҵӷа еиқәаҵәа калкало даацәырҵит арԥыск. Сара сааҟәымҵӡакәа аҩны сахәаԥшуан. Аҵыхәтәаны, снапы наҟьаны сҿынасхеит, даҽа кварталк аҟара снаскьаны, даҽа ҩнқәак рҿы сылахь иану збарц.
Абар аҩны ахьгылоу. Абаҳчагь рацәаны иаҵакуп. Ҵаҟа ыҟоуп, хыхь ыҟоуп. Абар ихьыхәан аҵәа ахьҿоу. Оҳ, уи амҵан аԥсшьара зеиԥшроузеи! Аха ашҭа уҭазырԥшуада, еихала иҭахкаауп. Исыхьлкгьы снеиуеит. Агәашәқәа рыбжьара сынцәыҵыԥшит. Ассир. Аҵәақәа рымҵан шьоук тәаны, ашәҟәқәа рымҵаҵаны, иалашыҩкны аицәажәара иаҿын. Сара издырит иҟаз – урҭ аинститут иалгоз уаан, сыԥсымзар, аҳәынҭқарратә ԥышәарақәа рҭиуан. Абар даргьы, ибзиаӡан исгәалашәо ҷкәынцәоуп. Сара саналгоз дара хԥа рҿы итәан. «Мап, мап, уахь сымҩа аркуп, уажә ауада сазҵаауа салагар, сҭаацәеи сареи ҳшеиқәымшәаз еилыркаауеит. Иабасҭаху!» Сеиҭадәықәлеит шьҭахьҟа. Ишԥасықәымҿио уҳәарауеи?! Аредакциаҿ сусқәа цәгьахо ианалага, заа маҵурак сашьҭалап, сҳәан, ашкол аҿы сахьцаз – аҭыԥ ҳамаӡам, рҳәеит. Уаҟа зны исазҵаахьан занааҭс иуҭахузеи ҳәа. Саргьы, иабасҭахыз ахы сҿашәартә, адиреқторра сымҳәахи! Уи акәхап, уажәгьы иргәлашәоит, амԥынгьы сықәырмыжьлеит. Нас сцеит арадио ашҟа. Уаҟа аппарат сцәымӡхьаз, аиҳабы саниба аччара далагеит.
Автобус ду ацҳа иқәҟьан иаауеит. Убра саҵажьындаз шьыри! Сазшьрызу? Иманшәаламкәа уаҵаҳар – уаӷеимшхара, уԥсы ҭанаҵы агәаргәалеи уантәаланы уныҟәала. Ихаҵоу – адәыӷба ауп, зны игәаӷьны уҽузаҵажьыр, Рамиз
Рамиз-иԥагьы дугәаланаршәом, ауадагьы угәаланаршәом. Арахьынтә ушиашоу наҟ унеиуеит. Мап, мап, уаха ауада сыԥшаароуп, исмоур, Кәыри иахь сызцом, игәы ԥысҵәаӡеит рыцҳа.
Наҟ-ааҟгьы иӷьазӷьазуа аханқәа гылоуп. «Абри иҟанаҵои, мшан, арҭ адуқәа рыгәҭаны?» – Сылаԥш нақәшәеит инаҟәны игылаз ҩын хәыҷык. Аха уи еиқәҷаб, ашҭагь иаргьы цқьаӡа иҟан.
Сзашьҭои, сҵаап.
– Аԥшәма, уҟоума?
– Ишәҭахыз? – ԥҳәыск даадәылҵын, лыбжьы лыргеит. – Акгьы сҭахӡамызт.
– Исзеилкаауам, акгьы шәҭахымзар, шәысзыԥхьеи?
– Аԥшәма дысҭахуп.
– Саргьы саԥшәымоуп.
– Бара баԥшәымазаргь исҭаху сызҳәом, мап бкыр ҳәа
сшәоит! – агәашә иаадгылаз аԥҳәызба лакәу, ицқьакәакәараӡа иҟаз ашҭа хәыҷ иқәгылаз аҩны лаҟә акәу сыздыруам, аха урҭ иаалырҟьан, исызгәамҭаӡакәа ԥхаррак сырҭеит.
– Иарбану, зынӡа имаӡамзар, шәызҳәо зеиԥшроу аиԥш? – ҿаалҭит уи.
Сара исҭаххеит лыхьӡ сазҵаарц.
– Уи ара иабаҭаху, Тониа ҳәа сарҳәоит.
– Мкыд сыхьӡуп сара.
– Оҳ, убз ҭаҟәыбаса иагоит. Ишәҭахызыз, нас?
– Сара адәы сықәханы сыҟоуп, сахьцо сымаӡам. Ауаҩ
ишьа шәылазар, шәсыцхраа, ауада сҭахуп.
Тониа дҟәызгаӡа даанхеит. Лыблақәа ҭбаахеит. Азнык азы даалак-ҩакит. Даасҿаԥшит. Деиҭаасҿаԥшит. Сыԥсымзар аҵәуара сгәиҭан.
– Ааи аха, абасҟатәи аҩн дуқәа ахьгылоу ҳара ҳтәы залшәхи? – сыхьӡ лҳәарц акәхарын, аха илгәаламшәазар акәхап, илгәаласыршәеит.
– Саҭамзааит, Мкыд...
– Изалсхыз ҳәа акымзарак сыздырӡом, урҭ аҩнқәа заҟа идуу аҟара ргәы хәыҷуп. Ари – агәы дуузшәа збеит.
– Ишәасҳәаша акгьы сыздырам, сан дыҟаӡам уажәы, аусура дыҟоуп. Аҩн иаху Ваниушеи сареи ҳауп, – лҳәан, иҟьантазӡа абарҵаҿ иаацәырҵыз ахәыҷ иахь днаԥшит лара. Аха уи акәӡам аус злоу?
– Иарбану?
– Сан ахаҵа длыдылкылар лҭахӡам!
– Шәара шәлыҳәар – длыдылкылоит!
– Абар аџьашьахәы, избан, сара сызлыҳәари?
– Шәара шәылмыҳәар – адәы сықәхоит. Деиҭасҿаԥшит. Аха ибзиан издыруан ахәмаррахь схы
шкыдмыз.
– Иҟоу шәасҳәап, Мкыд, – ҿаалҭит Тониа напыла лхахәы
днаханы лыбла ӷрақәа аалыртын. – шәымаҭәақәа аажәга, аха убраанӡа ҳахьыҩноу жәба.
Сара сыԥсы сылалеит. Уажәоуп Тониа дгәасҭо саналага. Анцәа уиныҳәааит, уара – Анцәа! Ааи, ааи, уара уоуп сызҿу, Анцәа! Ауаа бзиақәагь ушозаап!
– Абри ауадаҿы, – иааҭбаашәа иҟан иара, – ҳарҭ ҳахҩык ҳаҩноуп – сан, сара, Ваниуша. Абри аҿы, – хаз иҟаз даҽа уада хәыҷык сныҩналрыԥшит уи, – студентк дыҩноуп, уи уажәы ԥсшьара дцеит, сентиабр азы даауеит. Абри аҿы, –
зегьы иреиҵаз ахь лнапы шкәакәа налырххеит уи, – шәара шәыҩназ, аха шықәсыки бжаки ҿҳәарас иаҭаны. Сшәыҳәоит, убраанӡа ак шәыԥшаа! – лыбжьы аалырхәыҷит Тониа.
Сара уи дышьҭԥааны дысгәӡырц сҭахын, уи илзаазгара сыздыруамызт, аха лгы иаанагозеи усҟан? Сара сгәырӷьан, уажәраанӡа мчыла иаанкылан исымаз сылабжыш ааххаддылт. Анцәа иџьшьоуп лара ацәажәара даҿын, илымбаӡеит.
– Шықәсыки бжаки роуп игу, нас даауеит Сергеигьы. Арра дыҟоуп! – лхы-лҿы аалхаччеит Тониа. Сара уи ажәабжь салҳәон сылдыруеижьҭеи акыр ҵуазшәа.
– Шәара аус абажәуеи? – сҵааит сыԥсы ансылала.
– Уажәы, аԥхынра сыԥсы сшьоит. Шәара?
– Сара – аредакциаҿы.
– Оо, иакәым ҟасҵеит ҳәа сыҟоуп. Нас, зны ужурналистра ухы иархәаны «Тониа ҳәа ҳақалақь аҿы инхо аԥҳәыс ахәҳахәҭцәа хыс дрымоуп, амиллионқәа налырҳәы-аалырҳәуеит» ҳәа агазеҭ ҳануҵар, убасҟан ауп қьаф анызуз! – сгәы сҽанӡамкәа «уара» ашаҟа дниасит лара.
– Ус шԥашәҳәо, агазеҭ данысҵар сҭахызар, абри данысымҵо! – анаҩсан игылаз аҩнеихагыла ду ашҟа инапы нирххеит Мкыд.
– Уи дузанҵаӡом, сукәыхшоуп, аӡә данҵатәуп рҳәар, умч зықәхо сара сакәхоит.
Кәыри дзыԥхьаз адаҟьа аредақтор дызхатәаз астол еиҵых ду аган аҿы иқәиҵан, дыԥшын. Рамиз Рамиз-иԥа аԥхьара далымгацызт, дааҟәымҵӡакәа «ари ажәа шԥарыҩуеи, егьи ажәа шԥарыҩуеи» ҳәа дааҳҿаԥшуа дҳазҵаауан.
Уи идыруан урҭ ажәақәа шыҩтәыз, аха еиҭах агәра игарц иҭахын ашәҟәыԥхьара даҟәыҵзар аахыс иҿыцу ԥҟаррак шаԥырымҵац. Ари аҽны Кәырии иареи аномер иахылаԥшуан, сара – схыцқьан. Аҵыхәтәаны аредақторгьы ихы дааҩахеит.
– Иабаҟоу шәзыԥхьақәаз? – дҵааит уи.
– Абар иахьыҟоу! – ҳаибаргылақәеит ҳаргьы.
– Аредақтор имҵаҳкыз адаҟьақәа днарыхәаԥшын, ихахә
шлақәа инап ауқәа нарылишьит.
– Ижәбаӡазеи, шәанаџьалбеит... Арҭ зегьы уаха
ириашаны ҳанбалгои! Сара уиаҟара зысымбеи, мшәан? – ицәыраагаз агхақәа џьеишьон Рамиз Рамиз-иԥа.
Аредақтор икабинет ашә нцәыҵрааит еиҭа.
– Бааи, бара, бааи, иахьа ҩынтә-хынтә бкылыԥшхьеит! – инапы иҟьан Ира длыԥхьеит иара.
– Иаа, сышәԥырхагахар сҭахымызт, аха...
– Ахырқьиара бааҟәыҵны, ибҭаху ҳәеи.
– Аԥара еизаагоит, иаа! – ҿаалҭит лҽыриашаны.
– Закәытә ԥарои? – днацралеит Кәыри.
– Иазыжәуеи? – дҵааит аредақторгьы.
– Ишԥашәзымдыруеи, аԥссаҩ лан дыԥсит, ҳлыцхраауеит, сеидру, ишаԥу еиԥш, дасу илшо алеиҵоит.
– Бысҭи сара стәы! – заҟа ишәоз мҳәаӡакәа иџьыба
дынҭалеит Кәыри, – хәба бҭаху жәаба бҭаху.
– Иулшо ҳаҭ! – даҵамхаӡеит Ира.
– Бысҭ нас, хәба!
– Иагьымыцхәуп! – нашьҭеиҳәеит Рамиз Рамиз-иԥа.
– Избан, иаа изымыцхәузеи? – лгәы иныҵаххызар акәхап
Ира, – ани Сиуарна иан данԥсыз шәеицлабны аԥара шәшәон, уажәоума ианымыцхәха!
– Сиуарнеи аԥссаҩи еиԥшуп ҳәа бҳәарц аума, ди? – илахь инапы надкыланы днылҿаԥшит Кәыри.
– Саргьы издыруеит ишеиԥшым! – нацылҵеит аԥҳәызба, – Сиуарна аԥара изеизышәымгаргьы, шәара шәыкапан имоуп, аԥара иаргәаҟуа аԥссаҩ лоуп!
Ҳара ҳахьтәаз ҳаанхеит. Зынҭрыс, ҳаԥсыԥ лаагаҩаагар, аӡәы иаҳар ҳәа ҳшәон, акы еилаагар ҳәа ҳшәон. Изыҟоуҵазеи, мшәан, ус аԥсҭазаара? Изеиҟарамзеи ауаа рҭахрақәа? Мап, исзымҳәеит исҭахыз! Изырацәоузеи аӡиас ду иалало аӡ хәыҷқәа? Измаҷузеи аӡ маҷ иалало аӡқәа? Аха уи аԥсабара азакәан ауп. Ишԥаҟоу ауаҩытәыҩса изакәан? Аԥсабара иаҷыданы ауаатәыҩса ахдырра рымами? Нас уи акгьы иамыхәаӡои? Сгәанала, ахдырра шааӡалатәу еиԥш, иааӡалатәуп ацқьарагьы. Иахьа уи – ахдырра аԥхьагь иргылатәуп. Адунеи аҿы иага амал рацәахаргьы, иқәынхо ирызхаӡом, ацқьара анрыгха. Ацқьара аҟара ибеиоу, ималу акгьы ыҟаӡам сгәанала.
– Уара, ари аӡӷаб. Игәаҳамҭеит акәымзар, дҳацәҳаны дцеит.
– Аиаша лҳәагәышьеит! – икәымпылӡа иҟаз ихы-иҿы асигарет нықәикит Кәыри.
– Иабаиашам, уара, – ҳгәы ҳҽанӡамкәа даабыбит Рамиз Рамиз-иԥагьы, – ацәгьа-абзиа змоу ауаҩы илахь ҳаԥшны ҳаихаҵгылоит. Амал имазар – ҳџьыба ҭыршәшәаны иҳамоу зегь иаҳҭоит. Амал имамзар, иланагало маҷзар – ҳхы ҳмырԥхашьарц азы, ҟәрышьқәак наимҵаҳаршәуеит. Ари еиҳау аҟьашьра жәбахьоу, уара? Абыржәыҵәҟьа еизызгоит зегьы, – аредақтор ишилшоз ирӷьны астол аҵаҟа иамаз акнопка днақәыӷәӷәеит.
Ҳара уи ҳихәаԥшуан омашәа ибаны.
Дааҩналт амаӡаныҟәгаҩ ԥҳәыс.
– Абыржәыҵәҟьа аколлектив сзеизга, – налыдиҵеит уи.
Аамҭа цацыԥхьаӡа исзааигахон азаҵәра. Исыхьыз сыздырам, сеихәлаҳаит. Схы-сҿы ауп акәымзар, егьырахь исыгхеит. Ҩымш инеиԥынкылан ахаԥыц хьаа самырцәаӡеит. Тониа лакәын ҩынтә-хынтә дсыргәамҵит: зны ахәшә сзаалгон, зны аспирт фҩы ахышәшәа цахак сӡамҩа иадысҵарц иааслыркуан.
– Бхы бмыргәаҟын, иагьаурым! – сҳәон саргьы.
– Умшәан, Сергеи иаа хаҵыц данагоз сара соуп деиқәзырхаз, – уажәы-уажәы лхаҵа ихьӡ налалҵон лара. Сыԥсаҭа сзыҟьашьуам, ҳуада иҩназ аԥҳәызбагьы дсыцхрааит.
– Дызусҭада, мшәан, уи? – схы сҩахан, сналазҵааит Тониа.
– Уи уара дузымдыруазар ҟалап, дхаратәуп, аха ус иҟоу аԥҳәызба ауаҩы дихымшозар ҟалап! – ҿаалҭит уи.
– Дзыхшода, нас?
– Хыхь иҟоу мчык! – акыркырҳәа дааччеит Тониа. – Сара аиаша ауп исҳәаз акгьы ацсымҵаӡеит! – нацылҵеит аччара дааҟәыҵын...
Саргьы уаҳа дыхҭасымкит.
Асаркьа аашьҭысхын, схы-сҿы снахәаԥшит, ахчныза аиԥш иззаӡа иҟан. Слакыҵақәа ахчқәа рыҵакнаҳан. Шарԥазшәа схьаа тәеит. Иҟанаҵозеи уҳәарауеи ари хьӡи-ԥшеи змам ачымазара. Иахьа сабшоуп, амрагь каххаа иԥхоит. Адәаҿы алагьани аведрақәеи рыбжьы гоит. Аӡы
еилаҽҽоит. Хымԥада Тониа аӡәӡәара даҿуп. Излазгәыӷьри акәымзар, ссарочкақәа аҩбагь нрыларшәызҭгьы, илмыӡәӡәоз?! Амш згахит уажәы! Аты аблақәа анарҭа, «аџьымшь, аџьымшь» ҳәа ианыҳәҳоз еиԥш, ауада ансоу, ак насылакьакьаргьы, исхылаԥшуа ианалага, ссарочкақәа ӡәӡәазаргьы цәгьа исымбеит. «Иахумырҟьан, ажурналист Мкыд, уажәазы уа уаангыл! Уажәшьҭан зны, хәылԥазык усарочкақәа ӡәӡәаны инхушьыр, абырсааҭк ибап!» Саргьы схы ааныскылеит.
Амра халахьан. Сымаҭәа хәыҷқәа зегь зылшоз счамадан хәыҷы инҭасҵан, сҽааибысҭеит. Сқыҭахь сцарц сҭахын.
– Оо, аҳауа унаалазаап! – ҿаалҭит Тониа.
– Даара иснаалеит. Сзеигәырӷьо – исыхьӡом?– аҭак ааҟасҵеит саргьы.
– Иаха ушызмыцәаз дырны ашьыжь усмырҿыхаӡеит, – лҳәеит Тониа, – учамадан иҭоуҵаз усарочкақәа абра икаԥса – ичаҟәаӡа еиқәыз аӡәӡәатә ахь лнапы налырххан, инаскьаган ашәырҭра иҵагылаз аҿаԥарахь лҿыналхеит.
– Егьаурым, егьаурым, ақыҭахь сцоит.
– Сыӡӷаб илҳәаз ҟаҵа, сыҷкәын. Араҟа иԥхашьароу ҳәа акгьы збом! – нацылҵеит Евдокиа Иван-иԥҳа.
Тониа лан ацәа-ажьы рацәаны илықәын, убри азмырхакәа, ашьырхынҵгьы лыман. Лымкаала есуажәааны аԥсгара лцәыхьанҭахалон аҟынтә, дааҟәымҵӡакәа ашҭаҿ, аҵла амҵан дтәан.
– Унеины ачаи ыжә, нас иахьуҭаху уца, уара иуусуп! – иааҿахылҵәан, адахьы дыԥшуа далагеит уи...
Сара сышьҭызхыз автобус ақалақь иалҟьа ицон. Саԥхьасышьҭахь итәаз аҷкәынцәа, ахацәа нысҿаԥшы-аасҿаԥшын,
исцәӡаны иаалацәҟәуеит, нас аиҿахәыҭ-хәыҭра иалагеит. Саргьы слымҳа кьацәӡа урҭ рзыӡырҩра саҿын, зны-зынла гәаныла сдырччон, зны-зынла сыԥсахы еибадыркуан. Минуҭқәак рыла сара исызкыз ацәажара автобус зегьы еимнадеит.
– Асамԥал азҭо аӡә иакәхап! – ибжьы саҳап ҳәа дацәымшәаӡакәа ҿааиҭын, адәахьы дыԥшуа далагеит сышьҭахьӡа итәаз ахаҵа фархь.
Саахьаҳәын снеиҿаԥшит.
Итәақәаз аҟырҟырҳәа иааибарччеит.
– Асамԥал аҭара шԥоубо, уара арԥыс? – алаф иҳәарц
шиҭаху дирдырырц игәылацәа рахь даалацәҟәуеит саԥхьа итәаз ахаҵа шәпа-жәпа.
– Даара исгаԥхоит! – сҳәеит сара.
Еибарччеит зегьы.
– Аиԥш агәалаҟара узҭо ак сымбац! – нацысҵеит еиҭагьы,
даара ишарлахҿыхыз дырны. Лымкаала дыччон сывараҿ итаз ахаҵа. Уи иҵиххьаз иаԥхьати ихаԥыц, дыччацыԥхьаӡа ибз ҟаԥшьӡа иҵнарҳәҳәон. Саргьы сааҟәымҵӡакәа сиҿаԥшуан.
– Узсыхәаԥшуеи!
– Ухаԥыц акалашәа иҟоуп!
– Уи хыччароуп, иудыруазааит! – ҿааиҭит днасықәымчуама уҳәаратәы.
– Уара узҿу хыччараӡами?
– Мап, хыччараӡам. Асамԥал атәы даҽакуп, ахаԥыц атәы
даҽакуп, аиаша уҭахызар – гроуп...
Ирацәаны аицәажәаха ҳамаӡамызт. Автобус наҟ ицон,
сара амҩахыҵырҭала шьапыла цатәыс исыман. Снеиуан ақыҭа мҩаҭбаа саныланы. Маҷк санынаскьа сармарахь
еихых-еиҵых аҟәара аатит. Уи амҽхак убысҟак идуун, Волга аӡиас ҭаланы инеиуазаргьы иакуан. Ԥаса аиԥш, харантә абжьы уаҳаӡомызт. Сара исаҳахьан ажәытәан иҭабаз ма зцарҭа зыԥсахыз аӡқәа рыӡбахә. Аха ари аӡиас сара сыбла ишабоз иныҵаба ицеит. Ибзиаӡан исгәалашәон аҽуаҩ дшызмыруаз, иҿҟьа, ииаҵәаӡа, аҽырхәо ишаауаз. Аӡмыжьқәа рацәаны иаман. Ҳара уаҟа аӡсашьа ҳҵон, раҳа изчҳауа ҳәа аӡаҵаҟа ҳаҽӡааҳарҟәрылон.
Ари аӡиас аԥсра зыхҟьаз иара иамаз аԥшӡара ауп. Ианыҵыҵлак инаркны наҟ-ааҟ еиҿаԥшуаз аџьреи ахьацареи рыбжьара иаабжьҟьаны амшын аҟынӡа инеиаанӡа, аԥша хьшәашәаӡа ақыҭақәа ирылсуан, абжьы хааӡа ҽынлатәи аус иарааԥсахьаз анхацәа ргәы иқәыҩуан... Нас, шықәсыла иааҟәымҵӡакәа ихҿаны ирго иалагеит наҟ-ааҟ еиҿаԥшуаз аҵлақәа. Урҭ уажәыгьы исгәалашәоит аԥҳәызба ссир лшьамх аҟынӡа ҩбаны иԥаны илықәу ахцәы шкәакәақәа. Аҵла анхыршьаа, аӡгьы ԥсит, иԥсит ишгәаҟуаз, агәы ԥжәаны. Убриижьҭеи ари аҟәараҿы ахаҳә ҭызго атрақторқәа ҭагылоуп иргоит аԥслымӡи ахаҳәи. Ирчаԥоит амҩақа, идыргылоит аханқәа... Абар иахьыҟоу сҩызцәеи сареи ҳаӡсарҭагьы. Араҟа аӡы кҿаҵәиуан, иҵаулахон. Арантәи ибзиан иубоит аҟәара зегьы. Саангылеит. Агәҭахьшәа аӡышьҭаҿыҵәҟьа ахаҳә ду шьҭан. Иага ӡхыҵра ҟаларгьы уи азеиҭагаӡомызт, ашьапаҿы аӡмыжь ҟанаҵон акәымзар. Ҳаргьы уи ҳақәгыланы хыла аӡы ҳаслон. Уажәы уи сыбла адхалеит. Даасгәалашәеит Елена. Иԥсхьоу ари аӡиасгьы ииаҵәаӡа аҿаанахеит. Наҟ-ааҟ еиҿаԥшуа иаагылеит аҵлақәа... Ахәылԥазтәи ашәахәақәа лыҽрылакны, аӡылаҳәеиԥш дыхиаалан дыӡсоит лара. Лхахәы шкәакәақәа лыбла ихыԥсалоит, лыхәда ԥшӡа иакәшоит... Аха, мап, мап, араҟа
аӡы ԥсхьеит. Еленагьы дыҟаӡам. Саахьаҳәын, сымҩа санылеит. Араҟа зегьы сырдыруеит. Аԥсшәа сҳәоит схырхәаны. Ауаа рымхқәа ирҭагыланы ирашәоит. Амх дуқәа рҿы атрақтор ссақәа, аԥш ацәаҳәақәа ирыбжьаланы абжьацәаӷәара иаҿуп. Алаҳәахӡеиԥш иҭагылоуп аԥш. Ах, ақәа рымазҭгьы!
Ҳаҩны аҿаԥхьа бнароуп, амыӷ шьқьыруа амжәаҵлақәеи алқәеи ирықәлеит. Избоит абырҷмангьы. Уи абӷьқәа ршьа рылԥхо иҟата-ҟатаӡа иаҿоуп. Абнаразегь бырҷманла ихҟоуп. Ишԥабзиоу уи чаԥаны, арашы иарганы, аҳәаса саӡбал ҿа иаҵаҵаны!..
Ашҭа сҭалеит. Ала зынҭрыс исзыҵҟьеит. Азшьапык ахьуазаарын, ицыркьыԥо аҿаанахеит. Сыбжьы ансырга, садырзар акәхап, «саҭоумҵан» ҳәа аҳәозшәа «аҵәуара» иалагеит.
– Уаа, бзиала уаабеит! – ҩадантә бжьык саҳаит. Снаԥшы-ааԥшит.
– Бзиала уаабеит, сымҳәеи! – хәышықәса зхыҵуаз сашьа ихәыҷы Аслан ибжьы шакәыз здырит. Уи ҳашҭа авараҿ игылаз аԥхынҳа ақәцәан дықәтәаны аҳа ифон.
– Нар улбааит! – сҳәеит сара.
Аслан иҩежьӡа иҟаз ҳак сара сахь аҿааирхеит.
Ҳәатә сымаӡамызт, иахьынӡаилшоз иҳаракны сидикылеит.
Кадифа сгәы нлырхеижьҭеи абар мызк ҵит. Раԥхьа ахаан слацәажәом, сагьлызхьаԥшуам ҳәа сыӡбеит, аха хәыҷы-хәыҷла убри зегь аасхашҭын, уажәы, ахәыҷқа лыман
дшааиуа дсықәшәондаз ҳәа сҟалеит. Аиаша сҳәарами, урҭ гәхьаазгеит, аха ишԥагәхьаазгеи! Уахынла сызмыцәо салагеит, ауаҩы дансацәажәо аӡрыҩра саҟәыҵит. Заанаҵ сгылеит. Инықәыршәны Кадифа дзыҩназ аҩнахьы сҿынасхеит. «Ахәыҷқәа абаҳчахь ианылго избар здыруада» ҳа сгәы иаанагеит. Схы кажьны саауан. Аҿыв-сывҳәа амашьынақәа саҩҟьон. Сара схәыцуан: изуи, ухаҵкы сцеит. Цәгьарас? Ииашоуп, сааҟәымҵӡакәа сныҟәон – сҭаацәа раха сымаӡамызт. Аха сара исхароума? Хаҭалатәи адҵа сыман, средақтор идҵа! Уажәшьҭа издыруеит аԥышәа шысзымхаз. Зны мап скларгьы, акымзарак амаӡамызт.Уажә мап скитеи? Акгьы зсарымҳәои?
Даҽа мҩакахь сымҩахыҵит. Арахьынтә иаҳа иааигәоуп. Амш шәшьуп. Сара сахьнеиуаз схәыҷқәа рсахьа саԥхьа иаацәырҵит. Абар, аҷкәын ихы-иҿы ихаччо, иҷын-ҽы дақәтәаны ашҭа дахьықәу. Дыҩуеит, дыҩуеит, дгәырӷьоит, дыччоит. Аӡӷабгьы ишьҭахь дгылоуп, лыхцәы ԥаны илықәуп. Аҵкы иаҵәа хәыҷы лшәуп. Сшәыкәыхшоуп! Сԥышәырччазар ҟалап саргьы. Аӡәы сибар, иаҳаракгьы уажәтәи аҿар иреиуоу, «иавирҟьоит» рҳәоит. Маҷк иласу изы ирӡбыз терминуп иара. Иавзырҟьо рахьтә абзиақәагь маҷӡам. Абри ақалақь агәҭан акыр шықәса раахыс апарк иахылаԥшуеит ҩыџьа хшыҩла еиқәшәам ауаа. Урҭ рпарк аҿы атәара акыр иаԥсоуп, ухәы нықәҵан иуфап, убас ицқьоуп, иԥшӡоуп. Егьырҭ апаркқәа рҿы аҭалараҵәҟьагь цәгьоуп, шьамханынӡа агәам иаганы иҟоуп, аха иахылаԥшуа ауаа ацәажәашьа, атәашьа рдыруеит, рыбз хаауп, уимоу аҵарагьы рымоуп. Дарбану, мшәан, иавзырҟьо?
Ашҭа сазааигәахеит. Абар аҩны. Ҵаҟаӡа ҳаҩнан ҳара. Ишоуроуп, аха аԥенџьыр аркуп. Амашьынақәа ахьиасуа
асаба ҩнаргалоит. Кадифа сылбар ауаа ишраҳауа дсыҵаҟьар ҳәа сшәоит. «Абрантә ииасны ишԥамцари» сҳәан, аҭшәараҿ саагылеит.
– Уаа, мшыбзиа, арԥыс бзиа. – сышьҭахь ала даасыдгылеит ҳгәыла Еқәыԥ. Уи апенсиахь дцахьан, ианаашалак инаркны «анаџьалбеит, иахьа цәажәарыла исшьрыда» ҳәа иҳәарц иҭахызша, ашҭа дааҭыҵны амҩа днангылон. – Иҟоузеи, уаҳцәыӡтеи? – азҵаарақәа насықәиԥсеит иара.
– Сабацоз, ара сыҟоуп!
– Аус абаууеи уажәы? – ҿааиҭит сицәыбналар ҳәа дшәазшәа, снапы аанкыланы. Уи иагарааны уибаргьы, даҽа сааҭк ашьҭахь акәзааит аҭаххаргьы, абри азҵаарала акәын ацәажәара дшалагоз.
– Уара иудыруеит, џьушьҭ! – наиаҭаскит саргьы.
– Ахәыҷқәа заҟаҩ умада? – дысҿасырц иҭахызшәа иблақәа насылаирҟацеит.
– Ҩыџьа!
– Аҷкәын деиҳабыми?
– Зегь удырхуеитеи!
Аиашаз, схәыҷқәа уи есымша ибоит.
– Ак уасҳәоит, Мкыд, – иаҩсҭаарақәа шиҵысхыз анидыр,
ицәажәара аҵакы ааиԥсахит Еқәыԥ, – абри Реиган ииҭаху узымдырӡои, еилкааны исоуҳәар иамои убри?
Санԥшы, Кадифа схәыҷқәа лаԥхьа иргыланы анхарҭа ашҭа дааҭыҵын, аулица иаваршәны лҿыналхеит. Харантә акәзаргьы снархьыԥшып сҳәан, сааиҭаҵит, аха Еқәыԥ сымҩа аахиҵәан, иҽынасҿаижьит.
– Саҭамыз, маҷ сыццакуеит.
– Уԥҳәыси ухәыҷқәеи умбаӡаци? – аҵәы насылеиҵеит уи.
– Ишԥазымбац!
– Иубахьазар, Реиган ииҭаху саҳә!
– Реиган ииҭаху акәым, угәы иалымсын, аха уара иуҭаху
цқьа исыздыруам! – даахызжәан, сҿынасхеит.
Избаз таксик снақәтәан ахәыҷ баҳчаҿ сынкылсит. Абаҳчаҿ инеираны иҟаз ахәыҷқәа зегьы наргахьан. Иналаршә-ҩаларшә хәыҷқәак амашьына еиқәаҵәақәа инаргон акәымзар. Абар, даҽа машьына еиқәаҵакгьы ахьааиуа. Уи ашьҭахь абырфын шкәакәа иалху акыдыршәыла амоуп. Арныҟәцаҩ диашаӡа, имашьына џьара икыдкшалар ҳәа дшәаны, иблақәа еихмырсыӷьӡакәа иаԥхьаҟа дыԥшуа аруль икуп. Иаргьы омашәа ицырцыруеит, аҩнуҵҟа акәзар, атәарҭақәа абырҷман аԥштәы змоу кадифала ихҟьоуп. Угәы иаанагап, зегьы ианреиҵаха, атәылахьчара аминистр дҭатәоуп ҳәа. Ааӡаҩцәа агәашә ааигәа игыланы иааԥшуеит. Амашьынагьы уи аԥхьа ишнеизҵәҟьа иааиҵаӷәӷәан, иаангылеит. Қәрала иреиҳабшәа иҟаз ааӡаҩ – уи абаҳчагьы деиҳабын! Ох, заҟа сыԥсы лфазеи схәыҷқәа лыдылкылаанӡа! Сшьа лыртәахьан! – лхы лырҵысит, нас “сыԥсында, заҟа илнымаалозеи!” уҳәартә аҟара дласны амашьына еиқәаҵәа днадххылан, ашә
аалыртит.
– Уааи сукәыхшоуп! – ҿаалҭит ашә анаат иааԥшыз ахәыҷ
иахь лнапы налырххан.
– Уааи, сукәыхшоуп! – нацдырӷызит аиҳаб лышьҭахь
игылаз егьырҭ ааӡаҩцәагьы.
Ахәыҷы, адунеи ахәыҷ баҳчақәа зегьы иара ихәда
иқәуша, дмыццакӡакәа дааҭыҵит.
– Ари дызусҭада? – сҳәеит, сара сеиԥш насҭхашәа
игылан, ари збоз ԥҳәыск ллымҳа схы надскылан.
– Ари дыззымдыруа дарбан? – гәхьаасгьы слымкӡакәа уахь днаԥшуа лхы лырҵысуан лара.
– Уеизгьы?!
– Цас иуҳәома, мшан! Ари аратәи БХСС ихәыҷ иами? – Ҟоҳ! – слыргачамкит уи.
– Изџьоушьои. Урҭ роуп иахьа ахапа зҳәо. Амашьына еиқәаҵәа шцазҵәҟьа, даҽа машьына
еиқәаҵәак ааит. Убрыгьы алакә еиԥш ихиан. Ахуҳәа ааӡаҩцәа еиҭаҭыԥрааит ашҭа. Аӡәы амашьына ашә аалыртуан, даҽаӡәы ахыҷы ихы лнапы ықәылшьуан.
Сара ахәыҷ баҳча ашҭа сынҭаԥшит. Аӡәгьы дрымаӡамка, рыбла хәыҷқәа ҭаа аҭаларҭахь иааԥшуан дара. Зынӡа рхала иҟан. Иҟалап урҭ уажәнатә иркхьазҭгьы амашьына еиқәаҵәақәа иааргаз ахәыҷқәа ргәаӷқәа. Иҟалап ишьыцуазаргьы. Саргьы сааиҵанарӷәӷәеит урҭ рыԥшышьа. Аԥхӡы сықәнаҭәеит. Ахаҽаҳәа идәықәлеит ақәа. Асаба шьҭыҵуа иалагеит. Ақәа – арыц ҟьаны ианыларҵо еиԥш, иаӷоуп, аха ишәпоуп. «Ассир ҟалеит!» – ҳәа еибырҳәозшәа аԥсаатә ашәаҳәара иалагеит. Ақәыршҩы аҽарӷәӷәон. Аҳәынҵәа рхьыкәкәон абӷьқәа. Адгьыли ажәҩани рыбжьара ақәа ибжьнадаз аси аԥшыци сахьрылаԥшуаз сара избон ахәыҷқәагьы. Урҭ рыблақәа ҭааӡа аҳаргь зхаргыланы ааӡаҩцәа абаҳчахь инаргоз ахәыҷқәа ирзыԥшуан.
Рамиз Рамиз-иԥа икабинет аҿы имҩаԥысуаз аизара хәминуҭк ракәын ҿҳәарас иамаз, аха сааҭк еиҳаны ицалон. Араҟа ҳара еилҳаргон иаҳхысыз амчыбжь азы иҭыҵыз
аномерқәа. Аилыргараҿы раԥхьа иргыланы ирызхәыцтәын ицаз аграмматикатә гхақәа. Машәыршәа акәӡам аредақторгьы зегьраԥхьаӡа уи дзазҵаауаз: хыхь итәоу шьоукы ирбаанӡа иара ибар – иреиҳәаша идыруан. Аиашаз, атәымуаҩ игәеиҭаанӡа уара игәоуҭар, изӡатәузеи, иуҳәаша иаҳа уақәшәоит.
Кәыри дгыланы агазеҭ аномерқәа рыхцәажара даҿуп. Уажәы-уажәы «Ахы бзиоуп, алгашьагь бзиоуп, гха ҳәа акгьы сымбеит» иҳәоит иара. Уахьиҿаԥшуа даара дааԥсоуп. Самԥалума акы даҿын. Аха дааҟәымҵӡакәа дцәажәоит.
Иабааугеи, уара амахәыд? – ихы дҩахан, дааиҿаԥшит аредақтор.
– Иабаазгеи умбои, Уантҟалашь иҭызгеит! – ҿааиҭит Кәыри, итәазгьы ччараха иаарысит. – Амахәыд атәы уажәы анҵара иаԥсамызт, абри ауп исҳәарц исҭахыз.
Кәыбрыц ашьшьыҳәа даадәылҵит, ишыцәгьарахоз идырзаап.
– Ассир збоит, уара! Иабану амахәыд атәы.
Нас ауп зегь анеилаҳкааз. Дшазыҟаҵамыз еиликаазар акәхап, Кәыбрыц иааигәа игылаз астол иқәыз ҵыԥхтәи агазеҭқәа номерк аарылихын, маӡала Кәыри зеилыргара даҿыз аномерқәа инрылеиҵеит.
– Иуку аномер арахь уаахи! – деицрашәеит Рамиз Рамиз-иԥа.
– Аа, аа, мшәан – Кәыри дкәымпылуа днеин, иикыз аномер аредақтор иаԥхьа инықәиҵеит.
– Ассир сымбои, уара, – иҳәеит аредактор, – сзықәшәеи, шәанаџьалбеит.
– Иҟалеи, иҟалеи? – аччара иаҿызгьы ааҟәыҵит.
– Ари ауаҩ сшьа иртәарц даҿуп! – аҽырҳәа иааиқәнаҭәаз аԥхӡы арбара далагеит аиҳабы, ихы наирҟәын деиҭанахәаԥшит. «Ашарԥазы» аҵаҟаҵәҟьа ианын иаҳхысыз ашықәс азы ианҭыҵыз амза: актиабр фба – Уара, абзиара иақәшәаша, уҽазыҟаумҵар уаҳшьыр ҳәа ушәома, иаартны иуҳәар!
– Уи сара дхәыласымшьуазар жәбап, шәахәаԥши иԥсы иман дышцаз! – Кәыбрыц дахьыҟамыз дараапкит Кәыри.
Аредақтор ишә ашьшьыҳәа иаатит. Итәаз зегьы уахь инаԥшит, Кәыригьы дҩаҵҟьеит. Зхы кылзырҳәҳәазгьы Назиброла лакәын.
– Иҟалазеи? – дналықәымчит аредақтор.
– Ателефон... – ҿаалҭит дрыцҳахәха.
– Дарбану?
Назиброла лхы аҩада дҩахеит, Рамиз Рамиз-иԥа
ателефон днамҵасын, иаақәиԥааит.
– Мшыбзиа, ианакәым сасзар ҟалап, – инҭаҩит аӡә
ибжьы.
– Мап, мап, шәара шәанаслакгьы иаамҭоуп! – маҷӡак
аиумор аҵоума уҳәартә аҭак ҟаиҵеит аредақтор, уи инашьҭарххны дагьааҟаԥшьхеит.
– Сара ажурналитсцәа бзиа избоит ианакәызаалакгьы, алафҳәара ргәы ахьалаҟоу азы, – аҳәеит ибжьы.
– Иҭабуп, иҭабуп!
– Иахьатәи аномер аԥхьажәа саԥхьеит, ицәгьамшәа збеит, амала, абарҭ амца зкыз агхақәа, хәыҷык шәдыргәамҵуеит.
– Иар... иарбану? – ибжьы хәыҷхеит аредақтор.
– «Абырҷман»ахаҭыԥан «абырҵкал» ҳәа ицеит? – аҳәеит ибжьы.
– Иҟалап автор абырҷман абырҵкал икылхтәуп ҳәа иҳәарц иҭахызар?
– Исыздыруам, шәахәаԥш, аха сгәанала, абырҵкал икылхтәу аномер иахылаԥшуаз иоуп! – аҳәеит ибжьы, ателефонгьы аҭыԥ инахалеит. Ҳара иҳазгәамҭеит акәымзар, уи ииҳәаз аҿгьы алаф алазар ҟаларын.
Амшқәа цон. Атема хада, ус ишьҭан уажә иаазқәылаз аредакциаҿы, агазеҭ адаҟьақәа карыжьӡомызт. Ацәажәара ду ҟаланы, аҭыԥ зынӡа ианмаҷхозгьы, аԥшьбатәи адаҟьаҿы, алаҳәарақәа рхаҿы акәзаргьы абырҷман атәы зҳәоз информациак анызар акәын. Ажәакала, агазеҭ абырҷман ахылҿиаан иҟан. Сара уи санаԥхьоз, аусзуцәа зегьы бырҷман бызшәала ицәажәоз џьысшьон. Арҭ амшқәа зегьы аредақтор ателефон дадтәалан, аӡә дасны «Ахацәа, аус бзиа шәалагеит» ҳә иҳәарц дыԥшын. Аха аӡәгьы ҿиҭӡомызт. Иҟалап иҿызҭран иҟаз игәаламшәазар, ма аха имоузар... Иҟалап, ирҳәо дазыӡырҩны, нас игәаанагара цәыригозар. Иҟами, мшәан, ирҳәо иазымӡырҩыкәа згәаанагара ззымҳәо ауаа?
Сара адҵа ҿыц соуит. Исымуит, «Иазхоит аҵас бааԥсқәеи ашышкамсқәеи сзықәдыршәахьоу, даҽаӡәы идшәҵа! – исыхьлакгьы сыԥхамшьаӡакәа схы ҩышьҭысхит, – самшәх шәҭахызар?»
– Уамхра аҿҳәарагьы ааигәахеит ҳәа сыҟоуп, излазбо ала, – днасықәмақарит аредақтор.
Сара абаӷь аиԥш сахьаангылаз иаҿасыршәит. Уара усхыччала, Рамиз Рамиз-иԥа иҽишьуазаргьы Кәыбрыц
дсыцимҵакәа ашшыԥхьыӡ агәаҭара сымцаӡеит. Иашшуаз ирҳәон ақалақь ахахьы иҟоу аԥшаҳәаҿы рыцқьаҩыс ауп аус шиуа Аполлон ҳәа аӡәы. Уи ҽбыгала аԥшаҳәаҿы зхы ҩышьҭызхуа амыӷ (абырҷман зҿало, зегьы ширхуа, аԥшаҳәаҿы ииасуа аҳәсақәа шицәҳауа, ихы шеилагоу.
Амра цаҳәцаҳәуа аԥшаҳәа иқәыԥшуан. Амшынгьы, ичахны иҟоу ашьышь хәыҷ еиԥш, аарла аԥслымӡ абз ахьықәнашьуаз, ашәах наҿыҵачуан. Аԥшаҳәа зегьы асаркьа аиԥш ицырцыруан. Сыԥсымзар, уи иахылаԥшуаз Аполлон уаҟа амыӷ акәым абырлаш гыларгьы аҟыт ахирҵуамызт, иҽбыга наҵшьны азқәа ирықәирион.
Ҳара агәаҭара знапы иану иеиԥш акәымкәа, мышгацәа башақәак реиԥш, ҳкәаҳа-чаҳауа, Аполлон иҽбыга амақьаԥсыс аҿшьуа дахьгылаз ҳаизааигәахеит. Уи ҳашгәеиҭазҵәҟьа, иҽбыга нышьҭеиҵан, дбаҩы мацараха, ихәдеи амра иабылхьаз игәышԥи инапқәеи идашқәа рылҳәҳәо, ҳара ҳашҟа иҿааихеит.
– Мшыбзиақәа, саҳҭынраҟны, аха акы еиԥшымкәа сшәыҳәоит, шәазрыцҳамзар, ҩажәа капеи сышәҭ! – ихы-иҿы иахаанхан иҟаз иԥынҵа днамҵасын, ҳаԥхьаҵәҟьа иааиԥссеит.
Ҳара ашшыԥхьыӡ ала иаадыруан Аполлон иааидгылалакгьы ҩажәа капеи ҳәа дышрыҳәоз, убри аҟынтә ирхианы иҳаман.
– Сара милаҭла с-мигунуп, шәара шәызусҭцәада? – даҳҿаӷьаӷьома уҳәаратәы ихы ааҳадикылт.
Кәыбрыц аҭак ҟаиҵеит.
– Иҟоу шәасҳәап, аказы сышәмыҳәар ԥсыхәа сымам, – аӡәы иаҳар ҳәа дшәозшәа ишьҭахьҟа дынхьаԥш-аахьаԥшит, – амигун аԥара даҳәеит ҳәа џьара ишәымҳәан!
– Ус шԥаҳаҭәоушьо, иҟалома?! – уаҩ изыҟамҵоз аказы дшаҳмыҳәоз анааба, ҳаԥсы ааҭалеит ҳаргьы.
– Абри аус сзыҟашәҵома сара? – илымҳа инаркны егьи илымҳа аҟынӡа иаартны дыччеит иара.
– Иҟаҳҵои ҳамҳәеи?
– Иҟазымҵалак абри имаз! – иҳәан, изнапык ала инацәақәа нхеирҟәалан, егьи инапала апҟаца нахиргеит, ҳанацәагьы ицаҳә-цаҳәо рхәы нариҭеит. – Иџьашәымшьан, иџьашәымшьан, – ихы-иҿы ааирмаамынит уи, – абри ииҳәаз ҟаимҵеит ҳәа уаҩы имаҳац.
Аполлон уаҳа дҳадымхалаӡеит. Ибаҩқәа ааидыкшало, ибжьы ихарззала «аҳәсақәа сшәыкәыхшоуп, аҳәсақәа шәшьапсыргәыҵа сшагәӡуа анцәа сшьы» ҳәа ижәлар рашәа иара иажәақәа алаҵо иҽбыгахь иҿынеихеит.
– Иацы аусраҿ узыҟамыз, сыхаара! – ибжьы ҵарӡа ҿааиҭит аԥслымӡ илалан, иҩны иаауаз ҷкәына хышк, Аполлон данааивҟьоз.
– Саргьы аҩны сымоуп, саргьы аҭаацәара сымоуп, уан... – ибла еихмырсыӷьӡакәа иаҩҟьан ицаз аҷкәын ишьҭа дхыԥшыло, дызҿыз ашәа иалаҵаны уи иангьы диԥшьеит Аполлон. Аҷкәын хәыҷы акыркырҳәа дыччо аԥслымӡ дылсны аԥшаҳәа днықәлеит.
Минуҭқәак рышьҭахь ҳара ҳтәан аеҵәара асектор аҿы. Аиҳабы, дкьаҿын, илан, длахҿыхын. Уи ихаҭыԥуаҩ деиҳабын, дышлан. Иџьоушьаша, асектор аҿы аус зуаз хҩык ракәын, аӡәы асектор деиҳабын, егьи – дихаҭыԥуаҩын. Ахԥатәи уеизгьы – дкьыԥхьҩын, лхахәы қымфыфылӡа дыҟан, зныкгьы даҳҿамԥшит.
– Ҳара агазеҭ аҟынтәи ҳааит. Аполлон изашшуеит? – ҿааиҭит Кәыбрыц саԥхьа даагылан, иааҭигаз асигаретгьы апҟаҩҳәа абӷа ааԥиҵәеит.
– Аа, сара исымҳәоз! – ихаҭыԥуаҩ иахь ихы наирхан, астол днахҟьеит акьаҿ, – исашәҳәаруеи нас изура? – аҵыхәтәаны ҳаргьы днаҳҿаԥшит иара, – мап, мап, араҟа аусура саҟәымҵыр ада ԥсыхәа сымаӡам.
– Дыршьуеит, уара, шәуаами, шәҳацхраа. Сан илымаҿоуп абри абрантә данца, минуҭк иадамзаргьы сшаанымгыло.
– Мап, мап, сцароуп, уаҳа исзычҳауам! – астол дахагьежьуа далагеит акьаҿ.
– Суҳәоит угәы ԥумжәарц, суҳәоит икоумыжьырц! – имаҟҿаҳәара лҭарсны иааикын, ииҳәарызеишь ҳәа сара дысҿаԥшуа акьаҿ иргәыбзыӷра далагеит ау. – Абрии сареи аус еицаауеижьҭеи...
– Зегь акоуп сцоит, икасыжьуеит наҟ! – инацәа кьакьаӡа иаашьҭихын, ибжьгьы нҭицеит акьаҿ.
– Абри, сареи аус еицаауеижьҭеи. – деиҭаналагеит ацәажәара ау ихы-иҿы рыцҳахәхәа сара дысҿаԥшуа, – знык иадамзаргьы ажәа гәынҷыхьак еибаҳамҳәеит. Убас ҳаишьцылеит. Суҳәоит умцарц!
– Ишәыхьи, аҩызцәа, араҟа аспектакль ҳшәырба ҳәа ҳмааит ҳара! – ибжьы нрықәиргеит Кәыбрыц. Аугьы акьаҿ даауижьын, рыԥсы ӡаны рҭыԥқәарҿ иаатәеит.
– Ҳара ҳшәацәажәарц ҳааит! – ибжьы лаирҟәит Кәыбрыцгьы, – ишԥаҟаҳҵари, аԥшаҳәаҿы аус зуа Аполлон, аиашазы, иус цқьоуп аха... дхагазар ҟалап...
– Ииашоуп ишәҳәо, уаҟа ауаа ҟәышқәа аус руанаҵы, аԥшаҳәа афҩы гахьан. Ахага далагеижьҭеи аԥшаҳәаҿы ухәы нықәҵан иуфап.
– Нас, шәара шәтәала ахага иоуп иҟәышу, аҟәыш – дхагоуп? – дыччо дҵааит Кәыбрыц.
– Ус акәзааит! – ицәа дынҭасит акьаҿ.
– Ишԥаҟаҳҵари, нас. Агәам ҳалатәазар аасҭа, ҳрацәҳалар еиӷьуп.
Евдокиа Иван-иԥҳа ашҭа дықәтәан. Аҵхгьы наскьахьан, аха лара дыштәац дтәан, дыццакӡомызт. Уажәы-уажәы дааимҳәалон, лыхәдагьы аххаҳәа абжьы гон. Анцәа иџьшьаны уажәааны маҷк ихьшәашәарахон.
Ашҭа сааҭалеит саргьы. Тониа лани лареи сара исзыԥшызшәа исеигәырӷьеит. Снеины аҵәа амҵан снатәеит. Крысфахьеит, сҳәеит, аха иааҟәымҵӡакәа ачаи ҳзыжә ҳәа исыҳәон. Исымуит.
– Абар мызкы иацны иҵит абра унхоижьҭеи, – лыԥси-лыԥси еихьымӡо даацәажәеит ан, – макьана гәаартыла ҳмеицәажәаӡац.
– Ус бымҳәан, сан! – днабжьалеит Тониа.
– Уи бара ибусым, ԥҳәыс быргк сахьтәоу акы сазҵаауеит, ак сҳәоит...
Сара аҭак ҟасҵалон. Евдокиа Иван-иԥҳа убас иҟоу ԥҳәысын, шамахамзар акы узылцәыҵәахӡомызт, дыччоушәа, лқәыԥшра иадҳәалаз ажәабжь ссирқәа лҳәозшәа, ухы-угәы дҭалон.
– Уԥҳәыс дуԥсахуазар акәхарын... – ааҭлырҟьеит аҵыхәтәаны.
– Сан, ибҳәо закәи? – деиҭаҩаҵҟьеит Тониа.
– Ибзымычҳауазар, бнеины бышьҭал! – ҿаалҭит ан уи лахь дынхьаԥшын.
– Ԥхашьараӡами?
– Изыԥхашьарои?
Сара ак еиҭасҳәақәазшәа ҟасҵеит, аха урҭ рыгәра лара
илымгаӡеит.
Схала сыҟан ари адгьыл аҿы. Схала заҵәык. Ҩын
хәыҷык аҿы уадак сыҩноуп. Аррахьтә аԥшәма лымаҳә дшааилак, счамадан хәыҷы аашьҭыхны сцароуп. Ԥшӡала дхынҳәааит уи ахаҵа! Анцәа дацхрааит ари аҩны!
Амҩаду ахьтә зқьаф ҟаҵаны аҩныҟа ицо аҳәсеи ахацәеи рыбжьы гоит. Урҭ зны иааҭырҟьаны иччоит, зны ашәа рҳәоит. Анахь-арахь еивысуа амашьынақәа ҿыжуеит.
Сентиабр аандаз! Елена дсыԥшаауан дахьыҟазаалакгьы! Уи леиԥш ауаҩы деилызкаауа адунеи дықәымзар ҟалап. Ирыхьи, мшәан, абасҟак изыхьанҭахазеи арҭ амзақәа! Сара сыблақәа аасыртын, анцәа сиҳәарц сҭахушәа, аҩада аҭуан снаҵаԥшит. Заҟа иссирузеи ари адунеи! Акы уалаҟоушәа анубалак, аҩызцәагь узцәырҵуеит, адырцәагьы. Уанкаҳалак, ууацәаҵәҟьагь ушьҭыхра рҭахӡам. Сара сыԥсы аасылалоит Елена данаасгәалашәалак. Ахаан исхашҭӡом уи аӡаҿы дшызбаз. Лхала дыҟаз џьысшьоит, сара уажә сшыҟоу еиԥш, зынӡаск лхала. Лымаҭәақәа аалыхлыршәшәан, иҭашәоз амра дацәыԥхашьошәа, дымԥшӡакәа аӡахьы лҿыналхеит, нас, иаҳа-иаҳа днаскьон, маҟҿаҳәара илызнеиаанӡа. Аҵыхәтәаны ашьабысҭа аиԥш, лҿыналхеит.
Аӡыхьшәашәа дӡаан аӡылаҳәа аиԥш, далакәымпылуан, лыхцәы лхы иакәшон, лыхәда иакәшон...
Евдокиа Иван-иԥҳагьы саргьы аӡәгьы иаҳзеилымкааӡеит иҟалаз: сыԥсымзар, сара сыбзиабара иалаз аԥхара Елена лышҟа ииасит. Уи саҿагыларц салагеит, аха ажәала иузынкылома абзиабара! Бзиабарак ауп ауаҩы даниуа ициуа, аха зны-зынла аӡыркәи иаҩызазаап: џьара иакуеит, џьара ицәоит. Убри акәзар ҟалап иара ԥсҭазаарас иамоугьы. Аԥенџьырқәа аартын. Еиҭа маҷк ихьшәашәарахеит. Шаҟа ибзиоузеи ахьшәашәара! Иҟалап Елена лызхәыцра сшьа сықәнамҵозар. Лара лызхәцреи иахьа иҟаз ашоуреи.
Амшә, ахышә, аԥышә, аҭрашә, аԥшьшьапык...
Иахьатәи ашьыжь лымкаала иԥшӡан. Иҟалап иацтәигьы ԥшӡазҭгьы, жәацтәигьы, аха иахьа аиԥш шьыжьӡа ааигәа сымгылаӡацызт. Аԥсабара зегьы тлаз иаҵәала ихҟьоуп, аҵар рыбжьы аҳра ауеит. Аӡыхь аиԥш ицқьоуп аҳауа. Уажәааны ауаҩы иага игәы дагозаргьы, длахҿыхӡа дҟалоит, агәалаҟара изцәырҵуеит. Автобус иҭатәоу зегьы макьана цқьа ацәа иалымҵӡац. Асаба шьҭыхны, аԥхьа игыланы инеиуеит Рамиз Рамиз-иԥа имаҵ зуа амашьына, ҳара втобусла уи ҳашьҭоуп. Кәыбрыц илахь еиқәуп – уи повест ҿыцк ҩны аредақтор иирбахьазаарын, «абри аҭоурых уааҟәыҵны абырҷман азы цәаҳәақәак уҩыр еиӷьуп» ҳәа иеиҳәеит. Саахьаҳәын, сихәаԥшит. Ихы шьҭихӡом. Арахә цәыс-жьысуа амҩа иангылоуп. Камбашьқәакгьы ирыгны, еиқәаҵәа-еиқәаҵәаӡа зны-зынла улаԥш иааҵашәоит. Сара
митәык сгәы алаҟаӡам. Иацы ауалафахәы иамшын. Аџьма раб аиԥш Кәыри ҳаԥхьа днаргылан акрыфарҭаҿ ҳанкылсын, ҳауа-ҳшәаџь зҳәара уаҩ дыҟаӡамкәа ҳархны ҳнықәиҵеит. Сара амилициа сыркын, ахыԥсаарҭахь сыргеит. Уаҟа сԥара хәыҷқәагьы сцәырӷьычит, ашәҟәгьы санырҵеит. Уи аредактор идыруазҭгьы, шьҭа дҿаҳәатәха дықәгылахьазаарын. Сусқәа шәарҭахеит. Рамиз Рамиз-иԥа иинициатива адгылара мап ацәыскит, уи акы, ҩбагьы, аӡбарҭаҟынтә ашәҟәы ааит, – ахәыҷқәа ирыцхраатәуп, мап зкуада, хԥагьы, иахатәи... Сааҵыс-ҵысит.
Кәыри дахьтәоу алаф иҳәоит, дгәырӷьаҵәа дыҟоуп. Идыруеит ҳахьцо ус дшоурмыжьуа. Сара уи ансгәалашәалак, аицәкьысра салагон. Иаҳарак исԥырхагахаз аҩыцқьа ахьаажәыз ауп. Ҳара зегьы ашьақарҩы ҳамышьцылахьаз, Кәыри ақыҭантә изаарҭииз аҩы цқьа акрыфарҭаҿы инаган ианаажә, цәгьала ҳҟанаҵеит. Иара дҷабӡа дтәоуп, аха иара арыжәтә ахаҭыԥан аҵармақьа иуҭаргьы ижәуеит. Илымҳа ашьапгьы ҵысуам.
Ауаа рацәаҩны иахьгылаз иаарыдыххылан, иаангылт аредақтор имашьына. Ихаҭыԥуааи иареи ааҭыҵит. Ҳаргьы ҳнеиит.
– Уа шьыжьбзиақәа, бзиала шәаабеит! – исарочка шкәакәа цәаҳәа-цәаҳәа изылдаз игалстук ҟаԥшь аҵданы дааҳԥылеит хаҵа қәыԥшк. Уи ҳара шефра ззаауа аколнхара ахантәаҩы Заур Фердинанд-иԥа иакәзаап. Ҳаибадырқәеит. Убри ашьҭахь иалагеит ацәажәара.
– Ашефра – аицхыраара аҿатәтәи аформақәа ируакуп, – ибжьы ааҭигеит ахантәаҩы, – убри азын ауп аринахыс ҳара иҳацхырааларц рхы изадырҵаз иҳазгәакьоу, зда ҳхәарҭам ҳгазеҭ аколлектив. Ари ақыҭан шамахамзар дыҟамзар ҟалап
нхаҩык, уи иамыԥхьо. Ииашоуп, анапаҵаҩраан маҷк ахынҭаҩынҭарақәа ҟанаҵоит, аха уи ахантәаҩы, аҩыза Рамиз Рамиз-иԥа иҳанаижьып, – иҳәан, дааԥышәырччашәа ҟаҵаны аредақтор ишҟа днаԥшит Заур Фердинанд-иԥа.
– Шьҭарнахыс еиӷьны еиҿышәкаап ҳәа ҳгәы иаанагоит, – иажәа налеиҵеит аредақторгьы.
Амитинг аҿы иқәгыланы ицәажәон. Ацәажәараҿ еицлабуашәа збон сара. Аредақтор иаасҭа еиӷьны ицәажәарц иаҿын уи ихаҭыԥуаа, ахантәаҩы иаасҭа иԥшӡаны, инеиҵыхны иқәгылон аколнхацәа.
Абнаҿы ари аҽназы иҟарҵаз ахақәеи акьыбақәеи кыдԥсалан. Уаҟа ихаланы абырҷман аизгара иалагар акәын сасгьы-ԥшәымагьы. Аха макьана цәажәаран изҿыз, ауаа рхаҭыԥан абырҷман аизгаразы ихалон ажәақәа, аха рус рзыҟамҵаӡакәа иалшәшәан икаԥсон.
Аҵыхәтәаны, ирулакгьы ацәажәара иалгеит. «Шәгәы кылблаан шәышьҭасҵап шәара ажәала аусуцәа» ҳәа аҳәозшәа амрагьы жжаӡа акәысҭхақәа кны иааҳхагылеит. Аколнхацәа ахақәеи акьыбақәеи инрықәгылан, ицәыҟаԥшь-цәыҟаԥшьӡа, итатаӡа абырҷман аизгара иалагеит. Ԥыҭҩык аколнхацәа аредақциа аусуцәа ирыкәшан реилаҳәара иаҿын: уажә ишыҟоу абырҷман ҳаҟәшәоит ҳәа иалагар, рымаҭәақәа ԥыхааса иқәнамҵо?
Хҩык раҟара аредактор идгылан, аха ицәа ианаалоз амаҭәа рзыԥшаауамызт. Акорреқторгьы акраамҭа илыдхалеит, – еиқәас илзааргалакгьы лтәарҭа ҭалаӡомызт.
Абырҷманхыхцәа наҟ-ааҟ еимданы ашәа рҳәон. Омашәа иубаша – ари ар рашәа акәын. Иабаԥырхагоу, урҭ русура иақәшәозар – ашәа зегьы рзы игәхҽыгоуп. Армарахь ашәа зҳәоз аналгалак, арӷьарахь иҟаз иаҳагьы иҳаракны иаарымырдон.
Абар, раԥхьатәи лкалаҷкәыр лыман дахьылбааз ԥҳәызбак. Уи лыблақәа лхалашо, наҟ-ааҟ дыԥшуеит. Ҳфотокорреспондент дааҟәымҵӡакәа иаппарат аихакшара даҿуп. Ҳҩызцәа аӡә дтәаны иахьатәи аџьатә еиԥылара шцо аниҵоит. Аӡәаӡәала илбааны абырҷман алагалара иаҿуп. Аиашазы, ас агьама змоу афатә аԥсабара иамамзар ҟалап. Иџьшьатәӡами, амаӷ ауп изхылҿиаауа?
Акалаҭқәа рырҭәра иаҿуп. Шьҭа имырканӡакәа инаганы, ихыжәааны абанка иҭахҩазар – хәышықәса ахыҵыргьы иахьа еиԥш иҿыцӡа инхоит.
Ирулакгьы аредақтори акорреқтори ирнаалоз амаҭәақәа рыԥшааит.
Уажәы-уажәы иааины рбырҷман ркапануан анхацәа. Абар, дахьааз Кәыбрыцгьы. Абар иахьыҟоу Баса, Кури, Алексеи Синаҭ-иԥа. Ицәгьамзаап ҳара ҳтәқәагьы. Аредактори акорректори акьыба ихамлакәа абна иаҵагылан абырҷман ахыхра иалагеит. Икаҳар ҳәа ишәама, мшәан?!
– Ишԥабзиоу, уара ассир сымбеи. Арсҟатәи зегьы абарго? – аџьшьара даҿын аредақтор, зны-зынлагьы иблақәа аарнааны, аиқәа иҭамлоз акорреқтор лганахь днаԥшуан.
– Ирацәаны иҳамандаз, иахьаагаша шԥаҳаԥшаарыз! – днеины уи днаидгылан, абырҷман ицҟәшәара далагеит ахантәаҩы. Заур Фердинанд-иԥа ииҟәшәаз абырҷман зны аредақтор икалаҷкәыр иҭеиԥсон, зны – акорректор лкалаҷкәыр. Аредақтор иахь изҭеиԥсоз еилкаауп: иҟалап деиҳабуп, амаҵура имоуп, араион анапхгаҩцәа аӡә диазҵаар дрымаирҽхәап ҳәа акәзар. Аха лара? Лара ахантәаҩ ишҟа даахьаԥшын, «иҭабуп» лҳәеит. Лыбла еиқәаҵәақәа, амзаҿа иаҩызоу лыџьымшьқәа, лхы-лҿы еиқәара, уи зегьраԥхьа улаԥш дыҵазыршәоз лмаҟҿаҳәара ахыхь уҳәа азнык азы
дымҵысӡо дааныркылт, аха иааигәа даҽаӡә дгылан. Убри инаркны ахантәаҩы иҭаххеит иҿихуаз абырҷман зегьы лара лкалаҷкәыр иҭеиԥсалар, аредақтор игәы иалсыр ҳәа дшәон акәымзар. Даҽа минуҭқәак рышьҭахь Заур Фердинанд-иԥа днаскьаны, ауарбажәқәа реиԥш, абна илаԥсаз зегьы ираҳартә иҿиҭит:
– Иазхоуп, шьыбжьонуп!
Абна илаз зегьы лбааит. Еизаз днарылагылеит ахантәаҩы.
– Аҩызцәа, иахьа ҳара ҳқыҭаҿ иҟалаз ахҭыс аҵак ду амоуп. Егьырҭ зегь шәырҟәаҵ, абри еиҳау аибардырга абаҟоу? Иамуӡакәа џьара гхақәак ҳусураҿы иҟаларгьы, аредақциа ҳадраргамарыма?
Игылақәаз еибарччеит.
– Уи уақәгәыӷны ак умыхьааит!
Еиҭааччеит.
– Алаф-лафуп, аҩызцәа. Аха иахьатәи аусеицура
аԥшьгаҩцәа абри аиԥылара ргәаланаршәарц ҳамҭа хәыҷқәак ҟарҵеит, ажәа имоуп абухгалтер.
– Зсорт ҳараку абырҷман рацәаны иахьхихыз, насгьы иҟаиҵаз ацхырааразы абри аԥаҭхь иҭоуп агазеҭ ахантәаҩы, – аԥаҭхь еиқәаҵәа иадыз араӡынтә бӷьыц аҩыра анпыҟҟала иаашьҭыхны, зегьы ирбартә иааныҟәигеит абухгалтер.
Рамиз Рамиз-иԥа иџьашьаны дыԥшуан. Аколнхацәа аинҟьара ишаҿыц иаҿын.
– Анаҩсан, абраҟа дазгәаҭаны дыҟан араиком аҿы аус зуа ԥҳәызбак. Убрыгьы иахьа зсорт ҳараку абырҷман рацәаны иахьеизылгаз азы илаҭәашьоуп араб духьқәа. Аха лара дмааӡеит! – ҿааиҭит абухгалтер, убри аҟынтә Заур Фердинанд-иԥа имазааит изыхәҭоу илиҭарц.
Заур Фердинанд-иԥа оумакгьы дымхәыцӡакәа, адухьқәа аамҵаирсын, акорреқтор лаԥхьа дҩагылеит. Игылақәаз аинҟьара иаҿын...
Ражәақәа аахдыркәшан, шьыбжьхьафара ицарц амашьынақәа ианырҭалоз, абнахьтә аӡәы лыбжьы раҳаит.
– Шәсыцхраа, шәсыцхраа! – лыбжьы цаны иҿылҭуан ԥҳәызбак.
– Шәанаџьалбеит, ахьымӡӷ аагазар ҟалап! – иҳәеит ахантәаҩы. Нас еицрыԥсса уи лыбжьы ахьгоз абнахь рҿынархеит.
– Бызусҭада, дад? – ҿааиҭит хаҵак абна ихы нылаикын.
– Назиброла соуп, аредақтор сидыруеит! – аҭак ааҟалҵеит лгәы иаҳа иаарҭынчны.
– Уахь бназгазеи, нас?
– Иазхоуп, шьыбжьонуп анышәҳәа, саргьы аха саҿагыло албаара салагеит. Иҟалаз сыздыруам, уи ааҳәын, абри аилачыра салҟьан, абра скаҳаит! – нырцәынтә илҳәозшәа лыбжьы ҭааӡа иааҩуан Назиброла.
– Бжьы бцама, баба?
– Мап, оумакгьы. Сымаҭәақәа ажыц иакуп, сызҵысӡом. – Иҟалеи, уара? – дҳақьԥсықьуа Кәыбрыц дааидгылт
аредакқор.
– Назиброла лами? Абна дылатәоуп! – ҿааиҭит Кәыбрыц
дааԥышәырччан.
– Дылрымгаӡои, нас?
– Дышԥалрымго, ара даанрыжьуама? – аччара
даҟәыҵуамызт Кәыбрыц.
– Узырччои, уара? – игәы ҵкапуа иалагеит Рамиз Рамиз-иԥа.
– Сабамыччои, леиқәа лышьымхыкәа даҳзылгаӡом рҳәеитеи?!
– Мамоу, баба, леиқәа ари аус иаԥырхагаӡам, – иқьышә цәыҟаԥшьааӡа аредактор иахь дааԥшит зықәрахь инеихьаз хаҵа фархьк.
– Ҳаи анцәа унихааит, есымшагьы лафҳәароу џьушьома!
Аиҿыхара иаҿнаҵы абна аҵырхаара иаҿыз аҷкәынцәа, Назиброла дрыманы иааҵыҵит. Уи дцәыххаа дгылан. Аха аусураҿ дшызбахьац дԥышәырччон. Сгәы иаанагеит: уажәыҵәҟьа даахырхәаны аредақтор дуԥхьоит ҳәа салҳәоит ҳәа.
Аредақциаҿ, есымша аиԥш, еилыхаран. Аӡә анахь дыҩуан, аӡә арахь. Акоридор аҿы ҭаҳмадак илабашьа кны, иҭаҭын алҩа ҩнаргьежьуа дыԥшын. Аусуцәа рхәыҷқәа, урҭ иаҳа ишрызҳауазгьы, изаҟаразаалак ҟазшьала рҽеиҭарымкӡеит. Анага-ҩагаҩ аиҭагаҩ дишьҭан, аха дылзыԥшааӡомызт. Ирыхьыз сыздырам, исмацәажәаӡакәа исаҩсит аус зцызуаз аӡәык-ҩыџьак. Уажәшьҭа сырҭахымзар акәхарын. Ԥасагьы акгьы сылшаӡомызт, аха иаалырҟьан схалар ҳәа ишәоз егьаҩ ыҟан. Уажәшьҭа еилкаан сшызхамлоз. Хәымш раахыс аресторанқәа срыҵан. Сԥарақәагь нҵәеит, саргьы сааԥсеит. Уажәы аредақтор ишә ахь сыԥшуеит. Сааит уи ааимԥааны сыҩналарц, сҿы иааҭашәо зегь иасҳәарц, иаҭаххозар, каламума, шәҟәума иаасымԥыхьашәо ак аақәԥаангьы игәыдысҵарц. Сара сзын шьҭа зегь акы акәын. Уажәы-уажәы схы сасуан алаҳәарақәа ахьнарго аҭӡаҿы икыдыз ақьаад иаҳәоз ажәақәа: «Хаҭалатәи адҵа
ахьизынамыгӡози, аҭаацәараҿы ахныҟәгашьа дахьақәымшәази, аҩы ыжәны ахырԥсаарҭаҿ дахьнанагази рзы Мкыд Ӡыркәи-иԥа иусурахьтә ихы дақәиҭтәызааит!» Еиҳагьы сԥсахы ааибакит. Исыхьлакгьы сыхьааит. Сгәы еисуеит. Сласны ашә ахь сҿынасхеит. Адкыларҭа ааимысԥааит.
Назиброла дтәаӡамызшәа дҩаҵҟьеит. Уи лыҵкы ахқәа наҟ-ааҟ иааиҵылхын, дынхырхәеит. Лхы-лҿы макьана ианымҵыцкәа ианыз ажыц шьҭақәа дааргәылаччеит.
– Бзиала шәаабеит! – аччара дааҟәыҵын, лҽаалыриашеит Назиброла.
– Аредақтор дабаҟоу! – слазҵааит иаахҵәаны.
– Ахәышәтәырҭахь дыргеит! – иааҿахылҵәеит ларгьы. – Избан?
– Избанзар, иахьа ашьыбжьон, ҳкорреқтор Лиуда
аҩнынтә аредақтор ихәы аалгеит. Абысҭа, ашәырҩа, абырҷман чаԥаны.
– Нас?
– Кранифа ашьҭахь иӷра ак ааҭалан, аԥсра далагеит. Ҳара аҳақьымцәа рахь адырра ҟаҳҵеит. Аха урҭ агханы иаазар акәхап, Рамиз Рамиз-иԥа иҽиҟьашьхьан. Ауаҩы имгәа данатуа, иага дхаҵа ӷәӷәазаргьы изынкылаӡом... Уахь иҟоуп ихаҭыԥуаа, аҟәша аиҳабацәа, – нацылҵеит аҵыхәтәаны.
Сара уи илҳәаз агәра сзымгошәа, акабинет ашә ааимысԥаан, сныҩнаԥшит.
– Абас ауп! – даақәыԥсычҳаит Назиброла лҭыԥ аҿы дтәо.
– Уажәы лышԥаҟоу, нас? – даара хьаас дсымазшәа сҵааит сара.
– Макьана дшаҿыц даҿуп, рҳәеит. Имч маҷхеит. Дрыӡәӡәан, ацәыкәбарқәа илазҭәо ихадыргылеит.
Сара маҷк схаҿы сааит. Аӡә сшьа иуз џьысшьеит. Иҟалап иузаргьы. Назиброла даҽа ажәақәакгьы сышьҭалҳәеит ҳәа сыҟоуп, аха. Уара иуаҳазар, саргьы исаҳаит. Амҩа санылан, суадахь саауан. Амҩан ахәыҷқәа сԥылон ирацәаҩны, урҭ ранацәа, рабацәа рыцын. Арҭмаҟ ҿыцқәа аахәан иргон. Шьоукы аҵаҩцәа рформа ргәыдкылан инеиуан. Сара исгәалашәон сус ианахәаԥшуаз ирҳәоз ажәақәа, уа еилдыргон аиҳабыра ахызҳәарц иаҿыз дыԥшааны дрымазшәа, ччаԥшьк рылаԥш иҵамыршәуа.
– Аҩра амацара акгьы ҳнаҭаӡом, уххь згеит, Мкыд Ӡыркәи-иԥа, ҳара иҳамазароуп аҭаацәара ӷәӷәагьы, – аҵысра иаҿыз инапы астол инықәиҵеит Сҭеԥана, – иаҳҳәап! – ибжьы ҿацаӡа иааҭиргеит еиҭа. – иаҳҳәап, аредақтор ихаҭа адҵа уиҭеит, абрыгьы-абрыгьы аҭаацәара хыбгалараны иҟоуп, еиқәырха ҳәа! Иҟоуҵои, суазҵаауеит сара! – аҽыгәҳәа днатәан, изҵаара аҭакгьы ҟаиҵеит: – ҳампалгьы узыҟаҵаӡом!
Нас аиҿыхара иалагеит зегьы. Сеимаркит, сеиҿаркит. Шьоукы аӡара сырҭарц иаҳәеит, шьоукы лахь сырҭарц иаҳәеит, аха аиҳараҩык аредақтор ииҳәаз иадгылеит.
Сара аԥшаҳәаҿы саанҿасит, аҵыхәтәантәи араӡны ԥарала акаҳуа зжәит. Нас ацҳа ахаҿы снеины сықәтәеит. Аҳауа сызхомызт. Акыр санныҟәа. Сааԥса-скараха суадахь сцеит. Евдокиа Иван-иԥҳа адәаҿы дтәаӡамызт. Ус анакәха, аҵхгьы акыр ицазаап. Ауада снагәҭасын, иаасыртит, алашара аасыркит. Ссарочка аасшәысхын, ампахьшьы сыманы сналбааит. Сҿы-снапы ӡәӡәаны арбара сналагон еиԥш, напы ласқәак сҿаԥхьа иаацәырҵын, сыблақәа хырҩеит.
– Судыруазар! – ҿаалҭит аӡәы. Уи лыхцәы сызқәа иркьыдсылон.
Сара снеилууаа сцеит.
– Быздырит, аха бара бакәымзар ҳәа сшәоит.
– Сара соуп, сара!
– Сара саахьаҳәын, аӡы зҭаҭәоз ацемент чуан ахы
снықәтәеит.
– Асҟаамҭа бабаӡи Елена?
– Ԥсшьара сыҟан уажәы сыԥсшьара аамҭа нҵәеит.
Аҵарахьы сааит, – лҳәеит лара.
Уаҳа акгьы. Лена дсыхәаԥшуан омашәа ибаны. Санынагыла, лхы сгәаҿы инықәылҵеит. Уи аҟәара-ҟәараҳәа аиҵасра даҿын. Схаҿы смааиӡацызт саргьы. Лхы сгәы иаадысхын, снылҿаԥшит. Лена лакәын...Ӡызлан лыхцәқәа лықәын, лыбла ҭбаақәа аӡмыжь еиԥш ииаҵәан.
Аԥсуаа жәабжь хьанҭак анраҳалак: «Шәышьханхыҵ» иааҩрада инамҩааит» рҳәоит.
Ашарԥазшәа ақәоура иаҟәыҵит. Ашьхақәа ирхаршәыз ахҭарԥарқьақьа аӡәы иаархихызшәа, иаалашеит. Арҭ аҩымшк амш даара аҽырцәгьан иҟан: ачараҿ амаҵ зуаз шьамханынӡа аҳәынҵәа иланаргылеит. Ашьхарахьтә аҷыхь лбааҳәаны ақыҭа иналанажьит.
Асҭана дааԥсазар акәхарын, ԥаса аиԥш заа дзымгылеит. Ашьыжьтәи ахьҭа дареиџьны даман. Илахь еиқәын. Иҟалап гәала имаӡамзар, ус, икыдҵәан илеиуаз ақәа дарааԥсазар, иҟалап ииасыз арҭ аҩмышк ԥхыӡу-лабҿабоу цқьа дрызхәыцны еилиргар иҭахызҭгьы... Иҟалап, аиашаз, игәы иамыхәоз ак ибазар, ак иаҳазар. Аҵыхәтәаны, аҵанӡа даақәыԥсычҳан, акалаҭ даҵалозшәа иҽырххо, ицәардаӷәы днықәтәеит. Убраҟагьы убыс дтәан, ацәа иалахаз иԥҳәыс лахь уажәы-уажәы днаԥшуан, шарԥазы дахьымгылаз лаҽԥниҳәарц иҭахны, аха убри иақәнагоз ажәақәагь изыԥшаауамызт. Нас деиҭаналыхәаԥшит. Еиҭах иҽааникылеит. Илахьгьы маҷк иааиқәиҵеит. «Быцәаз, рыцҳа, быцәаз, бара баҟара аҳәынҵәа иламгылацгьы аӡә дыцәахьеит» – рҳәеит иблақәа, нас амса зҵалахьаз инапсыргәыҵа
џьаџьақәа рыла лхы-лҿы ааишьшьызшәа, игәы ааҭынчхеит, дгыланы ахәшҭаарахьы иҽынеихеит. Аимҳәагь Асҭана данбагылари ҳәа иԥшызшәа, ирыԥҳақәа иаарылагьежьын, акаҩ-акаҩҳәа абжьы ааҭнагеит. Уи ахәшҭаара ашьапаҿы ишьҭаз кәасӷа кьаҿк аашьҭихын, агәы иқәԥсаз ахәа нхәыҵишьааит. Ижжаӡа иааԥшит аԥырӷы. Изырцәозыз, ианышьҭала аахыс оумак ҵӡомызт.
Асҭана иҽааилаҳәан адәы данаақәла, Ахра дааԥхашьан, дыбналан, ашьаԥа дыҵууа агәашә ахь иҿынеихеит.
– Еи, уара, агаӡа, ари зегь сара сымч ақәхома? – ҿааиҭит Асҭана, оумак ибжьы хамгалаӡакәа.
Ахра ихы ак аахазшәа, дџыџӡа даангылеит. Аиашаз, уажә дыхнымҳәыр, аб ихала ари ашьаԥа аимыхра далагон.
– Уанбанӡасцәыбналои? Уаҩ иҟаимҵац ҟоумҵеит. Уааи, арахь – иҳәан, ашьаԥа ахаҿы ишьҭаз ақды ахы днықәтәан, иқьаса ааҭыганы, аҭаҭын аиларҳәра далагеит. Ахра ишьи-ишьи еиқәҵо даахынҳәын, изқәа иаб иахь ирханы, ақды егьи ахаҿы ҭынч иҽнықәикит.
– Уара сыҷкәын заҵә уоуоп. Ахра, абаа еиԥш суқәгәыӷуеит, аха узыхшаз уангьы саргьы иааҳаҵаурҟәалеит. Сара сызшаз сылахь ус аниҵазаап. умбои, – Асҭана ишьанҵа иақәыз ацәымса игәы аиԥш ичны иҟазар акәхарын, иахьишьит, иахьишьит, аха амца акуамызт. – Дызшаз дисасуп уи аԥҳәызба, дынцәахшоуп. Хымш раахыс лшьапы дықәгылоуп, уажә акәасқьа дыҩнагьежьуа дыҩноуп. Илацәажәода? Ҳара иаҳҳәо лаҳауам, лара илҳәо ҳаҳауам. Аҿаҳацәеи адагәацәеи реиԥш ҳаилахап! Мап, мап, уи зынӡа ҳара дҳацәтәымуп! – иҳәеит Асҭана, нас ампыл шьҭԥаа игозшәа, зыфҩы лаҳалаҳауа абылра иаҿыз ацәымса иҭаҭын ахы инҭеиҵан, ихҩежьааӡа иҟаз инацәала днақәыӷәӷәеит.
– Дцыркьызаргь, длашәызаргь, сбызшәа заҳауа аӡә дыҟазҭгьы, џьанаҭ шьапыла сымцоз! – илабжыш аахаддылама уҳәартә, иажәа даналагоз игәы ԥшааны ибжьы аақәацқәацеит иара. Ахра дааҳәын, иаб днеиҿаԥшит. Уи, ҵабыргыҵәҟьан дышҵәуара дтәазшәа ибеит. Дааскьан, днаиваӷәӷәан дидтәалеит, макьанагь ицәаакыз иаб ибамба кьаҿ инапы нықәиҵан, диҿаԥшуа далагеит. Асҭана ибла ааихмырсыӷьӡакәа акәасқьаҿ амардуан аҿыԥссара иаҿыз Елисо длыхәаԥшуан.
– Уанаџьалбеит, – саб шьҭа деиқәтәазар ҟалап ҳәа игәы ианаанагоз, ацәажәара еиҭаирҿыцит Асҭана, – ахаан ирымбац-ирмаҳац аԥҳәызба ԥҳәысс даарго убахьоума? Абаҭаа ишԥаҟеиҵеи угәанала? – аҭакгьы алаисҭап алафгьы алаиасҳәап ҳәа иԥхьаӡаны иаб днеиҿаԥшит Ахра.
– О, уи Ҳанифа ԥшӡа лакәын ҳәа сыҟоуп, ианамуӡах ма ԥхыӡла димбахьаз! – иааҿахиҵәеит аб.
Ахра даалкҩакит. Иҳәарц иҭахын зны-зынла аԥа иамҳәаӡакәа ԥҳәыс дшизааргалозгьы, аха иаб аиааира иман дшыҟоу даанхар иҭаххеит.
– Саҭамыз, саб, сыццакцәазар ҟалап! – уаҳа акгьы мҳәакәа дҩагылан, ашьаԥа иаҵагылаз ашьаҟа арҵысра далагеит. Уи арҭ ашьаҟақәа ирҵысуан акырхареиҵарц иҭахызшәа, уи урҭ ашьаҟақәа аҷынқәа реиԥш акәын амҿырҟәарахь иширшәуаз. Зны-зынлагь даахьаҳәны, алҩа иагәылакыз иаб ихы-иҿы днықәԥшуан. Нас иус дааҟәыҵын, дааҭгылеит.Уи, иаб мчы кәарак иламызшәа ибеит. Ианакәызаалакгьы зхы-зҿы зхаччоз, атыша дхықәгылазаргь шәарак знымԥшуаз ахаҵа, уажәы иоуижьуаз алҩа иалаҵан ишьҭуазшәа ибон игәыӷра хәыҷқәа.
Ԥыҭрак ашьҭахь ашьаԥа еимыхны аҭыԥ иқәырҵахьан, – амҿырҟәара иаддыргылахьан, амшьамба рҽны акәасқьа иҵагылаз ауардын ианырҵахьан. Аха арахә еилиргонаҵы, Асҭана амхы аҵыхәан иҟаз алтарра днылалан, еидарак алтә быца иманы дааит. Ашьыжь дшыҟазҵәҟьа акәымкәа, иаҳа длахҿыхын, иҟалап, уи зыхҟьоз мыцхәы дахьыццакуаз акәызҭгьы. Уажәыҵәҟьа аара иаламгои агәылацәа!
Ацалаҟьаҿ иқәын ацәақәа. Хыхьтәи – Қамс ацәа акәын. Уи сынтәа даара ибыҩҩхьан, рыцҳа, ҭагалан анафа, акәтаӷь еиԥш икәымпылӡа иҟалеит. Асҭана идыруан арахә шаны адәы изықәу. Аха, иага умҳәан, инапала имааӡеи, иацуха иршьырц ақәаҵа ианыҵаргала, илымҳақәа кны дыбналеит. Егьи – Мымка ацәа акәын, уи ажә-баа иага аҿоуҵаргьы азхара ҟалаӡомызт, ахш азынгьы оумак иҳалалӡамызт. Ацәақәа ааиҵихын, ашҭа агәы инықәиҵеит. Алақәа, арҭ аҩымшк акрыфара иахашшаар шиашамгьы, аҳаргьқәа реиԥш, ихыгьыжь-хыгьыжьааӡа рҵыхәақәа рыжәҩа иҭарԥаны, ацәақәа иаарыкәшеит.
– Наҟ, наҟ, азҩа шәагааит! – абыца анышьҭиԥаа, ацәа аԥырҵра аԥсреиԥш иԥхьаӡаны аҩнаҵаҟахь рҿынархеит алақәа.
Асҭана ицәақәа аџьыка рҭеиԥсеит, нас иааигаз абыцақәа аларсны, ирхханы, алақәеи ацыгәқәеи ахьзымнеиша аца аганқәа рҿы иадиҵеит. Араҟа урҭ аԥша иаршшон, амрагь иарҩон. Акы аҳәынҭқаррахь иалеиҵап, егьи ихазы иҵәахып. Ҩымчыбжьа рыла ацәа мазеихон, иуҭаху аимаа ӡахла. Асҭана ииӡахуаз ажәцәеимаа даҽакы еиԥшӡамызт. Ахәы ҭассы, иԥхаҵәы-ԥхаҵәуа, итатаӡа. Ақалақь аҿы аимаа зӡахуеит ҳәа уцар – раб ихә иркуеит. Мап, иара иман «раб ихә» иркуаз аимаагьы, аха шамахамзар ишьеиҵаӡомызт.
Раԥхьаа ишьеиҵеит Мықә аҽырҩраҿ. Ашьҭахь ишьеиҵеит Аҟәаҟа данцоз. Уи аҽны ԥсуа гәлымҵәахык дыржуан. Ажәлар зегь еилақьызқьызуан. Рыцҳа, сасра иԥхьан дахьнаргаз, дырцәыԥсызаап, ашьҭахь адәыӷба дақәҵаны дааргеит. Аҵла иалҩрыз амаҭ ицҳаит ҳәа, дахьыԥсыз азмырхакәа, адырҩаҽны ажәлар драӷоуп ҳәа нарыларҳәеит... Ажәак ала, Асҭана иеимаақәа ҩынтәроуп иахьишьеиҵахьоу. Еиқәшәшәа игылоуп.
– Узырццакызеи, Асҭана, ҳаргьы ҳуцхраарын! – ҿааиҭит агәашә аартны ашҭа иааҭалаз Тыта. Уи диқәгәыӷны Асҭана ашьаԥа еимимхыр, мчыбжьыкгьы уа игылазаарын. Аха Тыта ари ажәа иҳәеит заанаҵ ацәажәара иҽалеигаларц, аԥсшәа усгьы ауаҩы иԥырхагаӡам.
– Аа, бзиала уаабеит, Тыта, унеи аҩныҟа! – ҿааиҭит Асҭана, саргьы уажәыҵәҟьа снеиуеит ҳәа аанарго. Аха уажәыҵәҟьа дышзымнеиуаз удырратәы иҟан, избанзар, уи уажәоуп Қамс ахы ацәа ахыхра даналага. «Ауаа уҳәеит ҳәа, рыԥсра аазшәа рыԥсы ӡаны итәоуп. Ирыҵалазеи, анаџьалбеит! Ԥаса ачара ашьҭахьгьы – чаран. Уажәы Тыта иеиԥш аӡәык-ҩыџьак роуп, егьырҭ рҽырӡеит», – ихы дацәажәон уи.
– Уахь снеир аасҭа абра саауцхраар лассы ҳалгап! – иҳәеит Тыта ихаԥыц ҩежьқәа ааирԥшын.
– Ачара бзиан ицеит, Асҭана, уажә ара сахьыҟоу азын исҳәом, асасцәа бзиақәагь уҭан, Егры инаркны ԥсоунӡа аӡә дагмызт, афатә акәзаргьы, анцәа ила, икажьын.
– Зегь шәымчала ицагәышьеит, сара схала акыр сылшозма? – нациҵеит Асҭана.
– Амш уҳәеит ҳәа, ашьаҵәҟьа аҿыҵуан.
– Цас иауан ҳәа сыҟоуп... Уф, гәышьа, – ибӷа ааиҵихит Асҭана, – абри ахы еихала агәҭа иааиҟәырԥаны, абна, ацаҵаҟа иқәгылоу ақәаб иҭаҵа!
– Ееҳ, Қамс рыцҳа, арҭ атәыҩақәа ирхасырԥарызеи ҳәа ушықәыз, ақәаб ашҟа иназгар акәхеит! – Тыта ацә ахы аашьҭиԥаан, иҿынеихеит.
Ахра иҽеиаҳәан амардуан данылбаауаз, деиҭахьаԥшит ишьҭахьҟа. Адәахьы игылоу рылаԥш дыҵамшәартә ашә лҽавакны дгылан Елисо. Уи арҭ аҩымшгьы ԥсшьахак шылмоуцгьы, амра ахьгыло лцәеи-лжьи рыбжьара акәушәа, лхы-лҿы еилыԥхон, лыџьымшь еиқәаҵәақәа кыдыхәхәа иҟан, лыхәда ҳарак ҟәашӡа иааԥшуан. «Бзиала» ҳәа иалҳәеит уи лыбжьы мыргаӡакәа, лыблақәа рыла. Иаргьы ихы аалаирҟәит: «бзиала Елисо» ауп уи иаанагоз.
– Ҳара асацәа ҳзаауеит, уара уабацои, баба? – иаҳәазба ашьац илшьуа, иҷкәын днеизыԥшит Асҭана.
– Аусҳәарҭаҿ сымцар ԥсыхәа сымам, саб, аҭаҭын аҿаҳәаразы ҳаиҵахеит. Хыхьынтә иҳақәыӷәӷәоит! – илахь еиқәиҵан, иҟамчы имагә инаниҟьеит.
– Ҳаи, амца иагааит абри аҭаҭын, жәынгьы-ҿангьы ҳахәда ишԥакылагылоу! – даагәамҵ-хамҵын, ибжьы рмаҷны инациҵеит: – Ԥҳәысаагара ахагь умамзар, изуҭахузеи ари акомисарра! Уца, баба, уца, амала ласы узаауазар уаа, мышказы акгьы ахьуам ари уҭаҭын.
Ашҭа иааҭалеит даҽа ҩыџьа-хҩык. Урҭ рыбжьы иалҵәраа иуаҳауан Асҭана иаҳәшьа Хьыкәыр лыбжьы. Ацәажәара далагар, даҟәыҵӡомызт. Иџьоушьаша, ари ачымазара лыхьны дыҟан Цақәагьы. Урҭ рҩыџьагь аҩны ианааҩнахалак, Асҭана ес-сааҭ ашә ихы нылакны днары-ҵаҳәҳәон: «Иазхоуп!»
Иахьагьы лхаҵа акнаҳарҭахь дылгозшәа длаԥцаны, Ноунтә дахо дааит Хьыкәыр.
– О, слыкәыхшандаз, закәытә ԥҳәызбоузеи Ахра иааигаз, – Елисо лырҽхәара далагеит Хьыкәыр, – закәытә планузеи , лыблақәа хааӡа, аҳәыҳә аиԥш дҟәымшәышәӡа.
– Ашҭа шәзықәгылоузеи, бара! – нарықәҿиҭит Асҭана, – аҩныҟа шәнеир, шәагьымтәари?
– Аҳәсақәа атыша ахықә аҿы еиқәуршәаргьы, убраҟагь ацәажәара иалагоит, – дцәыҵаччо ҿааиҭит Асҭана иаԥхьа игылаз имаҳә Баџьга. Аиашаз, Баџьгагь игәы иалнарҟьон аҳәсақәа ашҭа иқәгылан иахьцәажәоз, аха ибжьы рықәимыргеит, аҩнаҭа аԥшәма иҿаԥхьа дыԥхашьеит.
Асҭана ибжьы шраҳазҵәҟьа, аҳәсақәа рыхәда ашаха аахадыршәызшәа, рыбзқәа нарыхәлашәеит. Еибархәыҭ-хәыҭуа амҳарахьы инеибаԥхьан, еицрыхәхәа рҿынархеит.
– Бгәы иалымсааит, Цақәа, иаҳҳәар иабаҳҳәари акәымзар, Ахра асҵәҟьа сиқәгәыӷуамызт сара, ҳахәда шԥаԥиҟеи, бара?! Ҳашԥалацәажәо аҭаца? Ҳара ҳбызшәа лара илыздыруам, лара лбызшәа ҳара иҳаздыруам. Ҳаимшьи?
– Ашьшьыҳәа! – лқьышә лнацәа надылкылеит Цақәа. – Ари иаҳар ҳхы хиҵәоит, амалагьы дырхаган дамоуп ахәыҷ иҟаиҵаз. Иахантәарак дааҟәымҵӡакәа дгәынқьуан, ахаан хьаак змоуцыз ауаҩы, ахәхәаҳәа дшықәыԥсычҳауаз, ашарԥазы ацәа дагазаап. Саргьы санааԥш, амра гыларц аԥсык акәын иагыз.
– Даҽазныкгьы дсырбеи абри аҭаца, – дааӷьаҵәы-ӷьаҵәшәа луит Хьыкәыр, нас Цақәа аҳәсақәа раԥхьа днагылан, акәасқьахь иназгоз амардуан инаҿалеит. Амардуангьы иақәыӷәӷәазар акәхап, иааҿыж-ҿыжын, ирымпҵақьақьазшәа абӷа ааҭанарҽылеит.
Аҭаца еиҭах акәакь аҿы лхы ларҟәны даакҿагылеит. Уажәы акасы еиқәаҵәа лхаршәӡамызт. Иаҳа еилырганы иубон леиҿкаашьа.
– Дырҵаҩыми? – деиҭаҵааит Хьыкәыр, ачара аҽны инаркны жәантәраҟара дышҵаахьазгьы.
– Ааи, ус рҳәеит, аиаша уазҳәода! Ахра иаахжәаны ииҳәаз ажәазаҵәык ауп: дырҵаҩуп, иҳәеит.
– Ах, закәытә насыԥызыз ишәымаз, ах, закәытә насыԥызыз ишәымаз, лареи шәареи бызшәала шәеибакуазҭгьы! – лхы рҵыс-ҵысуа, даарыҵашьыцызшәа ааҟалҵеит Хьыкәыр.
– Шьҭа изаҳҳәода! – ацәҳәыра иқәхаз реиԥш, лнапқәа ааулыжьит Цақәа. – дырҵаҩуп... Аҵара злырҵода шәгәаныла. Аҵаҩцәагьы Қарҭынтә иаагома?
– Абызшәа акәӡам иҟоу, ауаҩ иоуп! – рхьаақәа хысҽып ҳәа лыӡбит ирзыӡырҩуаз агәыла ԥҳәыс Қаруа.
– Оо, ди, аӡә ихьаа ахәшәтәра мариоуп! – ажьакца иаҩызаз лхы-лҿы уи лышҟа иаалырҳәит Хьыкәыр.– Аха иҟалаз – ҟалеит. Дзусҭзаалакгьы, сашьа иԥа диԥҳәысуп, ачара аҽны ааиха смоуит, – ҿаалҭын, лнап иахаз ахьымацәаз ахыхра далагеит.
– Иҟабымҵан, сбыкәыхшоуп, изыхәҭоу ҽаӡәы ибҭап! – уи лнапы днахьынҳалеит Цақәа, аха Хьыкәыр лгәы иҭалкыз налыгӡар акәын.
Елисо дахьгылаз лгәы ҭыҵны ицон. Уи еилылкаауан лара лыӡбахә шрымаз, лхы инаркны лшьап аҟынӡа лаԥшыла деимдо, деиҿыршәшәаны ишлыхцәажәоз, аха араҟа дымчыдан, уи арҩаш имҵарсны иагоз ашәҭыц даҩызан. Иналаршә-ҩаларшәны, макьана цқьа илзеилымкаацыз лхьаақәа алалхылгарц, ашьа зқлыԥхо иҟаз лқьышәқәа лхаԥыцқәа иаарыбжьакны иааихалрыӷәӷәон.
Елисо лыбла еиқәарақәа аацәыҵлырԥшын, Хьыкәыр уи лнап иахалҵаз амацәаз азы ҭабуп ҳәа аанагартә лхы-лҿы ааччеит.
– Иҭабуп, сбыкәыхшоуп, иҭабуп, шәара шәыбзиараҿы Ахреи Елисои еиӷьны амаҵ руааит! – лҳәеит Цақәа, аҳәса ҵаҟа инаԥхьо.
Елисо урҭ аҩыџьа рыхьӡқәа еилырганы илаҳаит. «Анцәа иџьшьоуп... О, анцәа усзылбааԥш! Уажәада исмаҳацызт ус. Жәацаахыс Ахра ихьӡ акәын ирҿакыз. Сара исҭахуп уи ихьӡ зхы иақәиҭу ахьшьыцба аиԥш ажәҩан иалазарц, аха сара исҭахуп сыхьӡгьы иара иацзарц. Анцәа срыцҳашьа! Заҟа ицәгьоузеи ауаҩы дзеигәырӷьаша ажәа аԥшаара!»
Аиашазы, Цақәа уи дазымхәыцзаргьы ҟалап. Лгәы лҽанӡамкәа илҳәеит «Ахра-Елисо». Убри акәхеит – ахәа ицәыҵԥшны аԥырӷы шааԥшуа аиԥш, арҭ амшқәа илхадыршәыз агәырҩа иалԥшны Елисо лгәаҿы иаалашеит гәыӷра хәыҷык. Заҟа имариоузеи ауаҩы игәыӷра арцәара. Заҟа ихьанҭоузеи ауаҩы агәыӷра иҭара. «Анцәа биныҳәааит, сан Цақәа, сара бара бнапаҿы сыҟоуп, ибҳәо ҟасҵоит, иаҭаххар аӡыршы сбызӡаагылоит. Акгьы сеигӡаӡом бара бзы. Абарҭ аҩажәак рзы, Ахреи-Елисои рзы» – лгәы иҭылҳәааит лара, нас ашәқәеи аԥенџьырқәеи аалыртит, аҩны дыҩнагьежьуа лҿаалхеит. Уи илҭахын ауадақәа аҳауа цқьа рыҩналарц.
Ахра иҽы акәара ишынҭалазҵәҟьа, ахы ааимнахын, аӡыжәра иалагеит. Иҟалап уи иақәтәаз игәалаҟара иара ашҟа ииасыр, иҟалап аашьара ҵнагарц иаҿызар, аха изыхҟьазаалак, ахы аӡы иӡаанахӡомызт.
– Иҟои, Кәантра? – аӷәра ааирҵысит Ахра, иаргьы ахы аашьҭнахын, аихақәа ацқәа ирынҟьо иаанаԥшы-ааԥшит.Нас ишьапқәа надирӷәӷәалт, Кәантра иибац Кәантра акәын, икәаруа аҿынанахеит. Уи ари амчыбжь игылахьан, ладеи-ҩадеи ирхысхьан.
Аусҳәарҭа аҟынӡа маҷк набжьан. Ахра дызныз амҩаду аҟынтәи ибон анхацәа рымхқәа заа ишҭаргалаз. Аҳәысҭақәа рҿы аԥҳәаҟәақәа ҭагылан, алқәа рҿы аӡахәа иаҿахаз ажьымжәақәа, рыфҩы лаҳа-лаҳауа, аҳауа зегь ахаара алаӡҩо аканӡара иалагахьан. Ажара ақыҭа ахаҿы, аӡәы наӡаӡа ажәҩан агәы иадиӡахылазшәа, қәацара рымаӡамкәа икнаҳан аԥҭақәа.
Ахра ари аҽы бзиа ибон, ауаҩытәыҩса иеиԥш акәын игәы иаҳәоз шеилнакаауаз. Аблақәа ҟәышӡа, амагана аиԥш ахы шьҭыхны, азқәа мырҵысӡакәа даман ицон иара. Арҭ амшқәа рзы аџьабаа рацәагәышьан. Аха иара акәмызҭгьы, Ахра иԥсҭазаара даҽакала имҩасыргьы ҟаларын. Иаргьы хәыҷыхәыҷла иҿыцӡан игәалаиршәо далагеит иҟалаз...
...Мызк аԥхьа аҽ-фермаҿ ирцәыӡит иреиӷьыз ҽыхәак. Уи ааԥын иҟаз аҽырхәмаррақәа рҿы зегьы иреиӷьыз ҽын. Аҽферма аиҳабы дахьымцаз-дахьымааз қыҭак нимыжьит, аха аццышә еиԥш, иныбжьаӡ ицеит. Ахра даалаган араион аҿтәи амилициа иреиҳәеит ажараа зықәшәаз арыцҳара аӡбахә, аҽы ҳәа арашь иаҩызаз шырцәыӡыз.
– Ҳара ауаашьцәеи аимҵәаҩцәеи ҳрыхәом, шәара аҽқәа шәрышьҭоуп! – аҭак ирҭеит амилициаҿы.
– Аҽы зӷьычызгьы еимҵәаҩцәоуп! – ҿааиҭит Ахра.
– Агәыр зӷьычызгьы! – нациҵеит зцәатә кьаҿ иҭачны итәаз ахаҵа, ԥаса аасҭа ибжьы аарӷәӷәаны. – Сара исҭахуп
шәара аҳәынҭқарратә усқәа шәрышьҭалар, – иааҿахиҵәеит уи инапы астол инықәикшан. Ауаа бжьысит. Ауаа иахьатәи аамҭа аҵәы аларҵоит! – илацәақәа нцәыҵырԥшны Ахра инаилаикшеит.
– Саҭамыз, акы шәсыхәоз џьысшьеит! – иҳәеит даақәыԥсычҳан.
Убри инаркны аратәи акоммунистцәа рԥыза Кани иареи ашьҭалеит аҽқәа рыԥшаара.
Ахреи Кани еиҩызцәан, ишыхәыҷыз еицрызҳаит. Ари ақыҭан иҟаз бжь-класск еицалгеит. Даҽа мызқәакгьы Аҟәаҟа ирган аҵара ддырҵеит. Ашьҭахь, ишәҵахьоу азхоуп, рҳәан. Аҷкәынцәа зегьы аколлективқәа реиҿкаарахь ирыԥхьеит. Рықәра шмаҷызгьы ирзыӡырыҩуаз рацәаҩхеит. Ацәаӷәара еицҭыҵуан, арашәара еицҭыҵуан. Инеимда-ааимдан ашәа ҳәо, рҽагақәа цырцыруа, амхы иҭаланы инеиуан аҳәсеи ахацәеи.
Ԥыҭк зхыҵуаз ирыхргахьоу алеибырҳәон, абжьаратәқәа, – рыбжьы ҭыган акәымзаргьы, – иагьа иҟоу-ину аӡбахә рҳәон, аҷкәынцәеи аӡӷабцәеи... Уаҟа зегь еилкаан. Аҵыхәтәаны, ари аҳәынҭқарра анхацәеи аусуцәеи иртәуп, аха анхамҩатә усҳәарҭақәа рҿы, ианамуӡах, аҩреи аԥхьареи здыруа ауаа ахаргылатәуп анырҳәа, Кан акомҿараа рԥызара идырҵеит. Ахра абригадирра. Знык иадамзаргьы ргәы еизнымхаӡеит дара. Рҳәатәы еиқәшәон...
Аха аҽы аӡбахә џьаргьы ирмаҳаит. Иӡит, илбжьахәаша ицеит. Даргьы ргәы каҳаит, рҭахы-ирҭахым, шьҭа урҭ рыӡбахә рхадыршҭыр акәын. Убри аамҭазы жьҭааҩык иҟынтәи Кан иаҳаит Егры анырцә, ашәҭ ахьӡ зху қыҭак аҿы, излоу нхаҩык иашҭа иҭаны ишибаз, Аԥсни Ҟабардеи раамҷыдарахаз џьара
имгыло ҽыццышәк. Адырҩаҽны Ахреи Кани ахԥатәи рҽы рывакны Елыртәи ауахәамаҿ инкылсит.
– Улыԥха, ҳаҭ, угәаԥха ҳаҭ, уара зхьышьаргәыҵа ҳакәыхшоу, – игәаҩаӡа ауахәама ахаркәымпылқәа ирыҵагьежьны апап ибжьы ҵаҟа ихынҳәаанӡа, «а-мин! – нацнаҵон зхы-зҿқәа цәыш-цәышӡа иааԥшуаз, маҭәеиқәаҵәала еилаҳәаз, омашәа еинаалоз аҳәсеи ахацәеи рыбжьы.
Кан ишьапышьҭыбжь мыргаӡакәа ауахәама дныҩналан, аҭӡқәа рҿы дынкыдыԥшыла-аакыдыԥшылеит. Илаԥш иааҵашәеит ихьыдышьшь аџьар иадчаԥалаз Иисус Христос исахьа. Канн зынҭрыс уи иалҵуаз ашьа аԥсы ҭоушәа ибеит, уажәымзар-уажәы ихьыкәкәаны аҟада кны, зыбжьы зхарззала аныҳәарҭа иакәшоз апап иаахоз џьишьон. Аха ииулак ибла аахигеит. Аамҭа имаӡамызт.
Кан ииԥшаауаз Сандра иакәын. Уи изаҟаразаалак ҵарак имаӡамызт, аха, ишыҟалаз сеидру, бжьа-ааба бызшәа идыруан. Елыр ауахәама аныхеи милаҭрацәала ауаа шаднагалоз анеиликаа, даны араҟа амаҵура далагеит. Уиижьҭеи, даазҭаххалак зегь кылҟьа ауахәамаҿ иаауан.
Сандра ицәашьқәа наиркын, данаахынҳәуаз, ибеит аӡә дизыԥшны дышгылаз.
– Сара иахьа даара сеилахоуп, сашьа! – ҿааиҭит Кан ишҟа дааскьан. Уи ицәа иалашәеит ашә инхыҵыз ахаҵа иара дшизыԥшыз.
– Акымзарак сыздырӡом, ҳара аҳәынҭқарратә усқәа ҳарҿуп, сгәы иаанагоит уҳаццар цәгьам ҳәа, – Кан ашьшьыҳәа иарӷьа нап ндәықәиҵан, иаԥхьа игылаз инапы аԥарақәа наниҵеит. Сандра али-ԥси рыбжьара ибеит шаҟа мааҭ ыҟаз.
– Оо, мап, ари зынӡа имаҷӡоуп! – иқьышә ҵыс-ҵысуа иалагеит иара, – ари аҟара сара шьыбжьаанӡа исырҳауеит, срыцҳашәшьа, – дцар ирҭаз маҷны, дымцаргьы ԥсыхәа имамкәа даауазырит Сандра.
– Даҽа убри аҟара усҭоит! – иааҿахиҵәеит Канн.
– Ибзиагәышьоуп, – даақәыԥсычҳаит аҵыхәтәаны, – шәылбааны шәыԥшыз, уажәыҵәҟьа снеиуеит...
Абри ашьҭахь амҩа иқәлеит. Ицон иаанымгылаӡакәа, изықәтәаз аҽқәа ирмеигӡаӡакәа. Сандра аратәи амҩақәеи абызшәеи дахьрыманшәалаз азы, асар раб еиԥш, аԥхьа дгылан. Ашьыбжьышьҭахь, иҵаа-ԥшаауа, ирулакгьы ирҭахыз аҩны иазкылсит. Аҽышьҭыбжь аӡәы иаҳаны ддәылҵыргьы ҟамлоз, аха уахьгьы уаҩ дыҟамызт. Иууаӡа иҟан зегьы.
Убри аамҭазы ақәаҵаҿ ауарқь аҿҟьо, аԥынҵақәа ҭаргәаҩаны ҽык аақәырқәырит.
– Иароуп, Ахра, иара иа анцәа иџьшьоуп! – дууаӡа дыԥан аҽы днақәҵит Кан.
– Аа, шәымбои, сара зынӡа сышәҭахымхаӡеит! – ҿааиҭит Сандра илахь ааимарџахәны. – Снеины иаашәызҭызгап, нас, ҳаззыԥшыда, ҳахьааз ҳцап.
– Мап, мап, ус ҟалаӡом, аԥшәма дмааикәа шьаҿак ҟаҳҵараны ҳаҟаӡам! – иҳәеит Ахра дынҽыжәҵын.
– Аԥшәма уаха дмааӡар? – ихы-иҿы аацәиркшеит Сандра.
– Даауеит. Уи ари аҩыза аҽы адәы иқәҵаны џьаргьы даангылаӡом, – иҟәныз атапанча иԥырхагамхартә иаарҽеины, агәашә аԥхьа ишьҭаз асаҟәа днықәтәеит Ахра.
Аԥшәма иӷәтәы ҩны шьамхышәара иҳаракын, ааигәа ихыбзар акәхап, аԥса ҟауар макьана аҩазара ахымлаӡацызт. Уи иацәыхарамкәа игылан еисырла ихыбыз аԥацхагьы. Аҩни
агәашәи рыбжьара иҟаз аҵеџь аҿы икнаҳан даара икыдҟьахьаз, иҭаҟәаҟәаса иҟаз ауедра. Аџьма атәыҩақәа реиԥш, зхы еимҿаԥаӡа аҵеџь иахагылаз ашьаҟа ибжьаршәын ари ауедра лахьынҵацәгьа лазга-ҩазгоз алаба шәпа. Алаба ашьапаҿы иахьынҳалаз асаҟәа – уи аҵыхәтәантәи ажәашықәсақәа рзы анхаҩы ииӡбыз анаукатә проблемақәа иреиуан – аҵеџь аҟынтәи ӡыла иҭәыз ауедра аҭыгара армарион.
Ажәак ала, аԥшәма дызлаҟәнушьо ҳәа акгьы ыҟамызт абри аҽы ӷьычны иахьааигаз азы дыҟәнумшьозар.
Агәашә иадгылаз аҷкәынцәа аҩны аӡәгьы дыҟаӡамшәа анырба, рбжьы рдуны ацәажәара иалагеит. Сандра дахьыгылаз аҽы ашҟа ихы рханы иақәҿиҭит, аха ихьаҳәынгьы ихәамԥшит. Иабаихәаԥшуаз, уажәада ибжьы амаҳаӡацызт. Убри аамҭазы, амаа змаз калаҭ хәыҷык аӡынҵәала ирҭәны аҩны ашьҭахьала даацәырҵын, адәы даақәлеит ԥҳәызбак. Леидара хәыҷы аԥацха аԥхьа инадыргылан, ибааӡаз лнапқәа ԥыраҳәала ирбо, агәашә ахь лҿыналхеит. Шьҭа иудырратә иҟан уи амхы дшалаз, иԥхьыркәакәан иҟаз лмаӷрақәа роужьра далагеит. Аԥҳәызба леилаҳәашьагь ԥхалшьазар акәхап, дҟаԥшьшьӡа дааицрашәеит. Аҵыхәтәаны хәыҷы-хәыҷла лшьаҿақәа ирыгырхо дааҭгылан, иԥшны игылаз аҷкәынцәа блала иааимылдеит.
– Аԥшәмеи, аԥшәмаԥҳәыси арантәи рацәак ихарамкәа ԥсрак ахь ицан, имааӡац, – ҿаалҭит аԥҳәызба. Убасҟан акалашәа днарзыԥшит агәашә иадгылаз. Даргьы еилыркааит лара дшәаны, лгәы аҭҳара-ҭҳараҳәа аисра ишаҿыз.
– Хәылбзиа, аԥҳәызба?! – аурысшәа лаҳап ҳәа зынӡакгьы дақәгәыӷӡомызт иара.
– Бзиа жәбааит! – акласстә парта дахагылоушәа, лҽаариашаны, қырҭуа кцентла аҭак ааҟалҵан, лхы-лҿы
маҷӡак иаалырччеит. Уи илзацәажәоз абызшәа цас ирҳәоз џьылшьеит.
– Ҳара баб иакәын иаҳҭахыз, аха дыҟамзар, ишԥааури, даҽазны ҳаап, – ҿааиҭит Кан иҽы ахәда инапы ахьшьуа, дыззааз еилмыргакәа дшымцоз шидыруазгьы.
– Сара саб иҿы акәӡам сахьыҟоу, саншьа иҿоуп? – аҭак ааҟалҵеит лара. – Арахь сара аамҭала сааит, арҵаҩратә училишьче ашьҭахь. Ҳаԥхьаҟа, аҩныҟа, Қарҭҟа схынҳәуеит.
Нас ацәажәара далагеит Сандра. Аԥсшәа аниҳәоз уи ада акгьы изымдыруазар ҟалап ҳәа угәы иззаанагоз ахаҵа, аҷҷаҳәа ақыршәа анаацәырига, аԥҳәызба лыԥштәы ааит, лыблақәа ччеит.
– Даара саҭамзааит исыхьыз азы. Сшәыҳәоит арахь шәымҩахыҵырц, Нико уажәыҵәҟьа даауеит.
– Мап, мап, аԥҳәызба, бҳаргәымҵыр ҳҭахым, – ҿааиҭит Кан.
– Сшьамхы арсны сышәмыҳәозар... – лгәы иалырсны раԥхьа даагылеит лара.
– Ибыхьӡуи, аԥҳәызба? – днабжьаԥаланы зегь еилыркаауаз абызшәала дҵааит Сандра. Уи иаанагоз иара лара лҿы изаҟаразаалак маӡак иоур иҭахӡам ҳәа акәын.
– Еилисо сыхьӡуп! – лыблақәа ирҭажьыз лхахәы днахан, хыхь инықәылҵеит.
Уи аиашазы, ахәылԥазтәи амра еиԥш дҟәандан, лыччабжь гәыкын, лыбла хаақәа агәыразреи агәбылреи рхын. Ишьқьыруа лызқәа иқәыз лыхцәы еиқәаҵәақәа, аҵәца аиԥш иҭыхәхәа иҟаз лыхәда, лоура-лыҭбаара ари ашҭаҿы анцәа инапала иааганы иҭаиршәаз ԥҳәызба ԥшӡаны дҟарҵон.
Ахра дахьгылаз ибла иаахгылеит ахаан дыззымхәыцыз сахьак: иҟалозыз, ари аԥҳәызба гәлымҵәах, ари лыхцәы
самсалқәа ахаԥсаны, ари абла хаақәа аԥшқа ихәарԥшуа, ари ақьышә ссирқәа рыла аԥсадгьыл иазку ашәа ҳәо, агара лырҵысуазҭгьы. Ахра иҭахӡамызт уи агара даҽаӡәы итәызарц, хаҭала иара итәызарц ауп ииҭаххаз.
– Абар аӡы ахьыҟоу! – аирыӡи аҵәцеи лыман дааин, ахьхьаҳәа инҭалҭәеит.
– Азин сышәҭозар, аԥхьа сара изжәуеит, нас шәгәы иалмсуазар, абни абарҵа аханы икҿагылоу ацәардаӷәы аҿы схы нықәсҵоит, – Сандра ииҳәаз зегьы аҷҷаҳәа аԥҳәыба иаалзеиҭеигеит.
– Ишԥаҟамло, уара ишуҭаху! – дақәшаҳаҭхеит Елисо.
– Шәара уаха шәанеилго сеидроу, – инапы ҟьаны абарҵахь иҿынеихеит.
– Зынӡа исмаҳаӡеит уажә ииҳәаз, – лыблақәа ҭхаха Ахра днеиҿаԥшит лара, – сыԥсымзар, аԥсышәан.
Ахра ихы ааирҵысит.
Кан дыхраа-ӡраауа аҽы дадгылан, дхәыҭ-хәыҭуа ак иҳәо далагеит.
– Ах, ишԥасҭаху Аԥсныҟа ацара! Аԥсуаа ирызкны ажәабжь ссирқәа саҳахьеит. Зны лакәк саԥхьеит, уаҟа зыӡбахә рҳәо аԥҳәызба, лыхьӡ сгәалашәом, бжь-ҩеишьцәа драҳәшьоуп. Убри леиԥш иԥшӡоу илыбаргәузеи!
– Баргьы убас быԥшӡоуп, Елисо. Баша блыҵашьыцит алакә аҿы иббаз аԥҳәызба.
– Мап, Ахра, уи сзашьҭоузеи ҳәа ауп ишуҳәо. Ус бзиа избаӡом сара.
Елисо блала дааимылдеит иара. Амца зхыз иблақәа, ихьаԥштәыз ихахәы, ижәҩахыр ҟьаҟьақәа иҭеиҭԥш, – урҭ зегьы лыханы дыркын, иара диддырҷаблон.
– Уннан, сиҳәо закәызеи, сзықәшәаз закәузеи? – лхы еимлагәа илкит. Дызлаз ԥхыӡыз џьылшьон, шьҭахьҟа анаскьара лҭахӡамызт.
Кан иҟалаз еиликааит, уажәы-уажәы аҽы ахәда днықәԥшны, Ахра иахь дааԥшуан, аха иҩыза ак ибо ҳәа дыҟаӡамызт.
– Елисо! – ашьшьыҳәа ҿааиҭит Ахра. – Сара иахьа аиԥш агәыӷра сыман сҟамлаӡац, – лнапы аашьҭихын, лыбла дхыԥшыло даагылеит иара, – иҟалап сара инысҵран иҟоу зынӡа имаҷзар, уи ауп сыбзиабара аира иазыԥҵәоу аамҭагь абас изкьаҿу. Сара бсыццар сҭахуп. Бысцәымшәан. Сыԥсҭазаара абри бнап хәыҷы ианысҵоит, сбыҳәоит, бахӡыӡаауа игала!
– Ҳара уажәоуп ҳанеибадырыз, Ахра! – уи ихәда лҽакәмыршакәа аангылара ахьылчҳаз дацәгәаазшәа, лхы аалалырҟәит Елисо.
– Абзиабара иашаҵәҟьа ирацәаны аибабара аҭахӡам! – иҳәеит уи лызҵаара инақәырццакны.
Елисо лнапқәа Ахра иааимылхын, ашьшьыҳәа аҩныҟа ддәықәлеит. Иара дгылан длыхәаԥшуан. Раԥхьа иҵегь лшьапқәа аалырццакит, нас – дыҩны амардуан дынхалан, ауада дныҩнапҟа дцеит. Краамҭа лиарҭа дылатәан, нас лхы ахчы инылалыжьын аҳәыҵәы-ҳәыҵәра далагеит.
– Ас аԥшқацәагь ирыхьуам, Ахра. Уеилагама? – дгьыжьы-гьыжьуа ақәаҵа дыҵан Кан.
– Иуҭаху сызҳәа, џьым, сара ари аԥҳәызба бзиа дызбеит. Дсымамкәа аҩныҟа сгәарлаӡом.
– Ҳаи, ҳшьапқәа ԥҵәандаз, ҳаи, абри аҽгьы ҳаргьы ҳаибамбандаз! – џьарак дызгылаӡомызт иара.
– Сара дызбеит, Кан, ари аԥҳәызба аӡәгьы диеиԥшӡам, данааҳадгылаҵәҟьа, санхәыҷыз аахыс дыздыруазшәа збеит. Мап, Кан, иага соуҳәаргьы лара дсымамкәа сцаӡом!..
Ахра арҭ ахәыцрақәа данрылҵ аусҳәарҭа ашҭа данҭала ауп.
– Иудаҳныҳәалоит, аҩыза, акомиссар! – ҿааиҭит араион аҟынтәи иааины итәаз асас ихы-иҿы абжа еихаршәны, абжа ырччаны.
– Иҭабуп, иҭабуп! – иҳәеит Ахра маҷкгьы дааԥхашьаны.
– Ажәак ала аҭаацәаратә зҵаатәы ӡбоуп, иаанхаз аҳәынҭқарра азҵаатәқәа роуп, – ихы данҩаха, ибла асаркьақәа аацырцырит араион аҟынтәи иааз.
– Изааӡарызеи, аиҵахарақәа ҳамоуп! – дақәшаҳаҭхеит Ахрагьы.
– Ианбанӡа? – икылкаан дҵааит уи, нас днагылан иеимаа аҵарцәажәо, ауадаҿ аныҟәара далагеит. Уи ишәыз аплашь цәыш иаҵыҳәҳәон ихәда ҭарҟаца изкыз акитель. – Шәгәы иаанамгааит анхацәа ирымаӡам ҳәа, зеиԥшҭам ала ирымоуп акәацгьы, ашәгьы, акәтаӷьгьы, – ихнацәак хаирҟәалахьалан аиԥш даангылан, аԥшьбатәи инацәа иаҳа иӷәӷәаны днақәыӷәӷәаны, инациҵеит: – аԥарагьы. Ижәдыруазааит, ашәахтә ашәара ҳәынҭқарратә усуп. Уи зымшәаз илшаӡом ҳәа акәӡам иаанаго, аҳәынҭқарра дадгылом ҳәа ауп ишыԥхьаӡоу.
Итәаз ажәакгьы рымҳәеит. Амҵ ԥыруазар иуаҳауан. Зегь акы ишьҭарӷәӷәаны иакын, рыбз рыхәланаршәуан. Аӡә иԥсыԥ леига-ҩеигар, ма еимҳәак дакны дааимҳәаргьы, акы иԥырхагахарашәа ргәы иабон, азакәан еиларгоз џьыршьон.
Араион аҟынтәи иааны иҟаз ахаҵа имҩа дшықәлазҵәҟьа, еизаны иҟаз актив рыҽшаны ақыҭа ирылалеит.
– Сара исзеилымкааз акызаҵәык ауп, – ҿааиҭит Ахра даарагь игәы алаҟамкәа, Закани иареи рхала ианеизынха.
– Иарбан уи?
– Ҵыԥх Москва апленум мҩаԥысит.
– Нас?
– Нас, закәызеи, анхаҩы уеизгьы-уеизгьы жәык
имазароуп, аколнхара уи ҟашәала деиқәнаршәароуп, арахә ашәахтә рықәхтәуп ҳәа уаҟа ирҳәаз?! Москва ирӡбызи ҳара ҳҿы иҟоуи еиқәшәаӡом. Сиашаӡами сара?
Закан ихы-иҿы амаркаџьы асахьа аиуит, икылкаан Ахра днеиҿаԥшит.
Ахра ибзиан идыруан Закан дызусҭаз. Уи аҩреи аԥхьареи издырӡомызт. Ари ақыҭан апартиачеика анеиҿыркааз ашьҭахь ауп анапынҵашьа аниҵаз. Иара убри анапынҵашьагьы уажәыгь инагӡаны имҵаӡацызт. Қьаадк инапы аҵеиҩуазаргьы, ауаа ирбалар-ираҳалар иҭахын, аҩыга амарқьаф инҭшьны, ибласаркьақәа цырцыруа, аԥынҵа днаҿаԥшуан. Ақьаад зҟьашьуа ак амазар ҳәа дшәон. Нас иԥсыԥ алагаҩагара аанкылан, ашьшьыҳәа ианиҵон ҩ-нбанк: З.Л. Арҭ анбанқәа уанрыхәаԥшлак, аҟыԥҳәа иааугәалашәон ажьи иҟаиҵаз аҽеимааи, аҽы ашьапы зларчаԥоз аҵәымӷи. Уи игәаларшәо, дазырхәыцуа ауп урҭ рҩышьа шидырҵазгьы. Закан Ламба дышҵарадазгьы ауаа ицәшәон. Ахаан игәы иҭаз иҳәаӡомызт. Иавторитет иаԥырхагаз ажәак аӡәы иааиҿыҵшәаргьы, аԥырҳәа дизыҵҟьаӡомызт, икылкаан днеиҿаԥшуан, нас мчыла иқьышәқәа ааирччон.
Закан излеиҳәоз ала, Аԥсны асовет мчразы ианықәԥоз, иара ихатәы отриад иманы аменьшевикцәа дырҿагылеит. Хаҵарыла драбашьзаап аӷацәа. Рыцҳарас иҟалаз, иҩызцәа зегь ҭахеит. Иаргьы, ихала данаанха, иҽишьырц далагазаарын, аха аҵыхәтәанӡа, цқьа данхәыц «сара ҳаԥхьаҟагь ажәлар рус саҭаххап» иҳәан, даангылазаап. Ус акәу, уи атәы ҽеила аӡәгьы издырӡомызт, аха Закан ареволиуциа аус дшазыҟаз убасҟак еилаԥаҭан, убасҟак ауаҩ илаԥш иацәыхаран, иашьҭалаҵәҟьоз дыҟазаргь аилкаара игәы изақәкӡомызт.
Закан ауаа рҿаԥхьа ақәгыларақәа хҭакны иман. Дцангьы-даангьы ииҳәоз ак акәын: анхацәеи аусуцәеи еидгыланы аҳәынҭқар дшахырҳәаз, амчра рнапахьы ишааргаз, урҭ рыдгьыл иазрыцҳан ишыҟам. Ажәлар анасыԥ ду шрымаз, урҭ зегь зыброуроу дара шракәыз. Ҳара ҳҿы хаҭалатәи ахатәра аҭыԥан ауаатәыҩса рхатәра ауп иҟоу. Ԥаса арҭ ажәақәа ирыҵаркуаз Закан зынӡагьы издырӡомызт. Иҳәон, избанзар, зегьы ирҳәон. Аха иаҵанакуаз изеиҭазҳәашагь дизыԥшаауамызт. Ҳәарада, Кан ма Ахра днарыдгылар, араҟа еиҿыршәшәатәу ҳәа иҟоузеи, аха апартиатә лидер ихы изаҭәамшьеит, ахыларҟәра иҭахымхеит. Ас мацара ианбанӡа ичҳауаз, ҽнак, маҷкгьы рқьаф ҟаҵаны Ахреи Закани шаауаз, уи игәаӷьит:
– Ак уасҳәашан, Ахра, уара ишеилукаауеи абри хаҭалатәи ахатәреи ауаажәларратә хатәреи, насгьы амыругақәа ишԥарыдҳәалоу урҭ? – дҵааит Закан ганкахьала Ахра идыррақәа ԥишәарц иҭахушәа, даҽаганкахьала апартиатә ҩызара ааирԥшырц...
– Урҭ еиларҩашьатәӡам, зынӡаск еиларҩашьатәӡам, – ҿааиҭит Ахра, – аамҭа ҿыц иахылҵит аекономикатә система ҿыцгьы: адгьылқәа, ацәаӷәагақәа, мамзаргьы аарыхгақәа ҳәа уара узҿу аӡә иакәӡам изтәу, аҳәынҭқарра иатәуп. Аҳәынҭқар иуиҭоит унхарц-унҵырц ухазынгьы ауаатәыҩса рзынгьы...
– Уԥши уара, адырра умазаап, Ахра! Аиаша уасҳәап, адырра змоу ауаҩы хара дцоит, – иаԥхьа игылаз арԥыс изқәа дасру иахьишьру аилкаара уадаҩны инапы наирххеит Закан.
– Адырра змоу иакәым, измамгьы дцоит! – ҿааиҭит Ахра ажәҩан даҵаԥшуа, убриалагь изгәамҭаӡакәа Закан игәы аҟаҵәыҳәа агәыр налаирҟацеит.
– Шьоукы-шьоукы Пушкин иҩымҭақәа рыԥхьашьа рдыруеит, аха апартиазы еиӷьу-еицәоу рзеилкааӡом – ҿааиҭит инақәырццакны Закан, насгьы ишьа иузшәа игәы иаанагазар акәхап, ихы-иҿы ааихаччеит. Ахра уи ишҟа дынхьаҳәит ажәа имеикырц иҭахны, аха еилызкаауада ҳәа игәы иаанагазар акәхап, иҽааникылт.
Уиижьҭеи шықәсык аҟынӡа ҵит. Еизарак аҿы Закан дықәгылацыԥхьаӡа цәажәатәыс имоу хаҭалатәи ахатәреи аҳәынҭқарратә хатәреи роуп. Иҳәоит уи арҭ ажәақәа рҵакы еихыршәшәа-еиҵыршәшәаны апартиа иалоу анхацәа раасҭа акырӡа инеиҳаны ишидыруа ирҵабыргырц.
– Иузеилымкааз ак ыҟазар ҟалап, Ахра, сара суҳәоит урҭ аматериалқәа уеиҭарыԥхьарц. Сара исызхаҵом арахә ашәахтә рықәхуп ҳәа ҳәаны, арахь, ҳанҵәаха ажәлар афатә ахьрылаҳхуа. Акы уамжьазааит, апартиатә усура – акәамаҵамарақәа амоуп! – Ахра диабжьазшәа ааҟаиҵеит Закан, аха уи игәы ихьухьууа иҭан ақыҭсовет ахантәаҩы иажәақәа: «Москва ирӡбызи ҳара ҳҿы иҟоуи еиқәшәаӡом!» Ииҳәарц ииҭахузеи уи ала? Адуӡӡа ҩ-ҿык, ҩ-бзык имоуп ҳәа аума? Ус ауп иаанаго. «Еҳ сызлымҳак аҿамҭгьы, уара уеиԥш аҩышьа здыруандаз!» – иҿы ааихыхны дцәажәома уҳәартә иҽыназыҟаиҵеит Закан.
Астол иахатәаз ҵәыцақәак рылсзхьазар акәхарын, рыбжьы цәгьахеит. Ԥыҭраамҭак ус еилан, нас аӡә ибжьы ҵарыхәҵәаӡа ирылаҵан, иааиқәиртәеит. Абар, абыржәшьҭа аныҳәаҩ иажәа иҳәаргьы цәгьам ҳәа угәы ианаанагоз, Тыта иакәу Ианкәа иакәу аӡәы ашәа аацәыригон, азнык азынгьы инацдырӷызуан, аха иаҳа абжьы ахьышьҭыхтәыз аҭыԥ аҟны ианнеилак, абгақәа реиԥш еилаууа иааилахон.
Елисо лгәы ишаанагаз еиԥш, лассы дзыхнымҳәӡеит Ахра. Уи лыблақәа ааихмырсыӷьӡакәа агәашә ахь дыԥшуан. Уажәымзар-уажәы, уажәымзар-уажәы... «Ах, дабаҟоу ари ауаҩ, лассы саауеит имҳәаз?» – лхы дацәажәо ауада дыҩнан лара. Убри аамҭаз амардуан иаҿеибаҳәа ахәыҷқәа халеит, нас ашә иаалагылан, иџыџ-џыџӡа аҭаца илзыԥшуа иалагеит. Елисо дҩаҵыххын, иреиҵбыз аӡӷаб хәыҷы нацәала длыԥхьеит, аха уи лцәа дҭалан, дыԥхашьа-ԥхаҵо аҭаца лахь дықәлаӡомызт.
– Бнеи, бара, ак балҳәоит! – налабжьыргеит леиҳабацәа, ларгьы лыбла разқәа аҭаца иналықәылкын, уи лышҟа лҿыналхеит.
Зхахәы еилажәжәа иҟаз уи ахәыҷы, лыхцәы агаз фҩы алышәшәон, лылахь шәахсҭа хәыҷык анын. Елисо уи иллыркит печениа цырак, ахәыҷгьы, ажәҵыс еиԥш, дгәырӷьаҵәа аҩны дыҩныԥрааит. Егьырҭ, иаҳа ихбыџқәаз ахәыҷқәа, ирыдруан абас акраамҭа ашә аҿы иаангылар, даргьы ак шрыҭатәхоз, уи акәхап, аҭаца иналыԥхьаанӡа илбааны изцаз. Ахәыҷқәа аҷҷаҳәа еицәажәон – Елисо изаҟаразаалак ажәак лзеилкааӡомызт. Уи ари аус аалгәалашәацыԥхьаӡа, лцәа дааҭӡыӡон. Иҟалҵазеи, илгәаӷьызеи!
Мчыбжьык лараӡазҭгьы – ма иара дыхьшәа-шәарын, ма лара. Аха иабаҟоу, – имуит Ахра... Аиашаз, ари џьышьатәын. Знык иахьааиҿаԥшыз ицәырҵыз абзиабара иацныҟәеит. Иҟалап ус шамахамзхар иҟамлацзар. Елисо хәыҷы-хәыҷла ахәыцрақәа даамҵадырсит. Лыбла еиҭаахгылеит илхамышҭуа уи аухатәи асахьақәа...
...Нико агәашә дшазааигәахазҵәҟьа игәеиҭеит х-ҽык рымгәарххақәа ркәаданы, рыҽԥырхақәа аҭаларҭаҿ ишкыдҿаҳәалаз. Иоуразоуроу днеилбзааит, ибӷа еилашшо иалагеит.
– Елисо! – ибжьы ирдуцәар игәы наимҩырны икаҳарашәа дшәаны, ашьшьыҳәа ҿааиҭит аԥшәма. Нико ибжьы шгазҵәҟьа, ларгьы ауада дындәылҟьан, днеиԥылеит.
Асасцәа ааины иҟоуп Аԥснынтәи, – нацылҵеит дшизааигәахазҵәҟьа, уи изҵаара дазымԥшӡакәа.
Нико аҩы дашьызшәа даабалыбаҭеит, нас ихы агәашә инықәиҵан, акраамҭа дымҵысӡо дгылан.
– Сцәа иалашәан иҟан иашьҭалан ишаауаз, издырыр ахәшә аҭаны исшьуан! – даауазырит ихы дааҩахан. Елисо иҟалаз лзымдырӡо, лыблақәа ҭырхаха ланшьа дихәаԥшуан. Иаргьы дааҟәымҵӡакәа ҭаҷкәымла атах-атахҳәа агәашә дасуан, ишьапқәа аанда ианиҟьон. – Абраҟа скәалкәало сыкнашәҳ шәҭахызаргьы, Сқәама сара аӡәгьы исызиҭаӡом, – иԥсахы еибакуа иҿааихан, аҩнаԥхьа иҟаз аҩаршьҭра дҭатәаны аҵәуара далагеит. – Абра шәнықәԥшны иаашәҭаху жәга, сынхара, сырахә, аха Сқәама сзыншәыжь, акы еиԥшымкәа сшәыҳәоит. Сара сыԥсы ҭанаҵы шәара шәымаҵ зулоит! – дҩагылан ашҭа деиҭанықәлеит.
– Зны асасцәа аԥсшәа роуҳәандаз, саншьа, нас, иаауҭаху ҟаҵала. Ԥхашьарами? – лҳәеит Елисо уи илабжышқәа
лара лыбла ихыҵызшәа лгәы ааԥшааны, илбаз иахылҳәааша лзымдыруа. Адау иаҩызаз ахаҵа акьажы ҳәа дҵәуо адәы дықәлан днеиуан.
– Бзиала шәаабеит, асасцәа! – дқьышә-пышәуа даахынҳәын, урҭ днарыдгылеит Нико. – Саҭашәымҵан, ишәылшозар?!
– Уара иуҵәуо аҽы ахьааго ауп, уахьақәӡуа гәхьаас иукӡам!
Сандро аттаҳәа еиҭеигеит Кан ииҳәаз ажәақәа.
– Ҳаи, знык сҭаркыр шәхаҵкы сымцоз! Зегь акоуп аҽы сақәӡуеит сара. Шәара ишәыздырӡом, аҷкәынцәа, сара ари аҽеиқәа иадызбалаз. Уи збеит ааԥынразы Мықә иҟаз аҽырҩраҿ. Сыԥсы цеит ауаҩы тәыҩса иеиԥш иҟәышыз аблақәа санырхыԥшыла, аҳаракыра иахыԥозшәа ишьҭыхыз ахы, ирхәан иакыз ахәда, ицыҩ-цыҩуа иҟаз ацәа, еилашьқьыруаз аҵыхәаԥшӡа анызба. Нас сашьҭалеит. Изыԥсаз аҟара ҩынтә еиҳаны иақәсырӡит. Мызк ҵуеит сашҭа иҭагылеижьҭеи. Аԥшқа имаҵ шыруа шәымбахьеи, убас ауп амаҵ шызуа! Нико дцәажәон иԥси-иԥси еихьымӡо, игәи илабжыши еилаҵәо, уажәы-уажәы ичабра ҟаԥшь иблақәа ирыхшьыло.
– Мчыбжьык аԥхьа аизара ду ҳаман. Ҳара ҳконституциа раԥхьатәи амш азгәарҭон. Уи аҵыхәала иҟаз аныҳәаҿ снеит саргьы иара сақәтәаны. Уи ныҟәаӡомызт, уи сыҵакәашон, уи амҩа арҭон хәыҷгьы дугьы. Ажәлар хыҵны Сқәама иахәаԥшуан. Аушәақә аиԥхныҩлараҿы иаргьы наган ианрыласыргыла, аҽыҩцәа зегь шәан, рыҽқәа наҟ иқәыргеит.
– Еилыскааит уара ари аҽы ушеилаҳаз, аха ари ажәлар иртәуп, қыҭак иртәуп! – Кан уи ихы ак сызҭагалозар ҳәа даҿын, аха Нико ииҳәац иҳәон.
– Уҭаҳкырц ҳҭахуп, Нико ухаҵкы, угәы иаанагои? – деиҭаҵааит Канн.
– Сароу? – инацәа игәы инадикылеит аԥшәма, – аԥсуаа аҽы зӷьычыз ауаҩы ахаангьы дҭаркраны иҟаӡам! – нас инапы ҟьаны ааҵра днавалеит. Сандра еиҭеигаз ажәақәа ахҩыкгьы аарччеит.
Аҵыхәтәаны ауп агәашә данаадгылаз Нико иԥҳәыс. Иара уи дшибазҵәҟьа ашҭа агәҭахь днаскьан ҿааиҭит:
– Ԥсы зхоу аӡә дашьҭалан даашам бымҳәази?
– Ааи, исҳәахьан? – лхы аалырҵысит ашҭа данҭалоз.
– Пардон! Шәеибадыруаз! – инапы абарҵа иҵагылаз
асасцәа рахь иаирххан, дынхырхәеит. – Иашьҭалан иааит!
Аԥшәмаԥҳәыс лхы-лҿы аиқәара нахысит, – ичҳа,
иҟаҳҵари нас! – нацылҵеит ларгьы...
Нико аԥсраҿы иникылахьаз аҵәцақәа илаӷырӡ анеира
ишацхраауазгьы, насгьы ԥсабарала иара илаз ақьачакьра ишацнаҵозгьы, ибзианы еиликаауан уаҵәы дангылалак иԥсы зыҿҳәараз аҽы шимбоз.
– Зегь акоуп шәара шәсасцәоуп, насгьы асасцәа зегь шәреиԥшӡам, иҟалозар, счеиџьыка агьама жәба? – дааӷьаҵәы-ӷьаҵәит Нико аҵыхәтәаны.
Даҽа сааҭк ашьҭахь аԥшәма игәылацәа даҽа ҩыџьеи асасцәеи астол иахатәаны аныҳәарақәа ирылагахьан. Нико уажәы-уажәы иаацәыригон «ҳаи, шьыри» ҳәа излагоз ашәа. Нас игәылацәагь иаргьы рыбжьы ааиқәыршәаны, игәыҿкаагаха аҳәара иалагон. Уи иалаз ажәақәа Ахреи Кани ишырзеилымкаауазгьы, иумдырыр алшаӡомызт рыцҳара дук ишахҳәааз, угәы ааиланарӷәӷәон иалаз амыткәма, аха уи инақәырццакны ашәа иаҵаз ахаара иааунажьуан. Сандра
хәыҭ-хәыҭла иҩызцәа ирзеиҭеигеит ижәытәӡаз ари агырцәа рашәа аԥсҭазаара иақәиҭымыз ахаҵа ишихҳәааз.
– Ишԥыкәу, ахаҵа данхаҵаха, аԥсҭазаара дшақәиҭымыз, – Ахра днацралеит Сандра еиҭеигаз ажәақәа. Аԥсуаа урҭ рашәа аӡбахә шрымаз Нико игәылацәеи иареи рхы азцазар акәхап, иаҳагьы рхы-рҿқәа рыцҳатәны, иаҳагьы рыбжьқәа рҵәуаны ашәаҳәара иаҿын. Иудырратә иҟан уи ашәагьы ашәышықәсақәа ирылҵны иахьаауаз, аамҭа хьанҭақәа рыкәа иахьҭысуаз ицқьаӡа ишыҟанаҵаз.
Аҵх ашьшьыҳәа анаскьара иаҿын. Аҩы знаҳауаз Елисо, ахәылԥаз дшырбаз акәымкәа, уажәы хәыцрақәак дрылахан леирыӡ лаԥхьаҟа ииаган днаскьаны дгылан. Аԥшәмаԥҳәыс лассы-лассы дааҩналон, астол аҿы, ма ашә ықәылҵон, ма ахаҷапыр. Ахра иблақәа даарҩахан Елисо дылҿаԥшлон, краамҭагь илҟәигаӡомызт лара лхы-лҿгьы иара игәы еиԥш ибылбылуа хьаак ацралаанӡа. «Бысцәымшәан, Елисо, сара бзиа бызбеит. Абзиабара зызцәырҵыз ауаҩы – акгьы ибаӡом, длашәуп. Убри азын ауп абас сзыхжәоу, уи азын ауп избасҳәаз сара быстәхар сҭахуп ҳәа. Бара мап бымкӡеит. Саргьы аԥсҭазаара абжьы саҳауа салагеит. Сбыҳәоит, сыхаара, былахь еиқәыбымҵан!» – ихәыцрақәа аахиркәшеит Ахра.
Уи игәы иаҳәаз ажәақәа лаҳазшәа лхы аалырҵысын, иара иаамҷыдарахаз уаҩы иааизеилымкаартә даақәыԥсычҳаит. «Саргьы агәра згеит абзиабара шыхәмаррам. Уара ииашан иуҳәазаап: «абзиабара иашаҵәҟьа ирацәаны аибабара аҭахӡам» ҳәа. Иумаскӡом. Унапаҿы сыҟоуп» – иаҳаит уи иажәақәа рҭакс.
Иҟаларын Елисои Ахреи рыбжьы мыргаӡакәа изҿыз аицәажәара уаҳа иаазаҟәмҵӡаргьы, Нико инапы астол иқәимыкшазҭгьы.
– Аҩы аажәуоу, иҳамжәуоу!
– Иаажәуеит, ухаҵкы сцеит, иаажәуеит? – аху-суҳәа иааиларыԥсеит игәылацәа.
Аха Нико иқьаф шыҟалахьаз ҩашьаӡомызт. Акы – асасцәа рахь днаԥшны акы иаламҳәаӡакәа дыччон, дагьылацәҟәуан, ҩбагьы – ҷыт бжьык анымгозгьы «шәӡырҩы» ҳәа ҿиҭуан. Аҵыхәтәаны иаацәырҵит ахԥатәигьы.
– Сқәама аӷьычразы смал зегь нысхма? Инысхит! – ихы дацәажәо иҿааихеит аԥшәма, уи акы, Сқәама сымхны иргома? Иргоит! – уи ҩба, сықабла заҵә шьны ахылҩа-ԥсылҩа хааӡа ҳаԥхьа иқәсҵама? Иқәсҵеит! Уаҳа исцәыжәгаран иҟоузеи, џьымраа, уаҳа? – Иблақәа аалашан, уаха шамахамзар имцәажәацыз Ахра дниҿаԥшын, нас ихарабӷьтара изыҵагылаз ихаԥыцқәа аарԥшны хрыжь-хрыжь аччара далагеит. – Иаанхаз сыԥҳәыс лоуп. Уи слеигӡоит шәа акәым иззысҳәо, убас леиԥш иҟоу бзы-хаак лымоуп, аҩны днашәымгац шышәҳәо, еиҭах даашьҭԥаан сара сахь шәдәықәлоит.
Асасцәагь аԥшәмацәагь аарлахҿыхит аԥшәма ииҳәаз алаф. Уи ишиҳәазҵәҟьа еиԥшгьы ииҳәо изеилымкааҵәҟьогь дыҟаӡамызт. Иага ихы лаирҟәыргьы, иага ихы шьҭихыргьы асасцәа зырччашаз ак иӡбар иҭахын. – Уаҳа?
– Аӡә дыбжьаужьит, Нико, – аԥшәма аҵәы наилаиҵеит Сандра.
Елисо дзыцәшәоз уи акәхарын – лырҽхәара далагон. Леирыӡ акәакь аҿы иналыргылан, ишьҭахь ала дааины ихәда днагәӡын, ижәҩақәа рышьышьра дналагеит.
– Ари сара сыԥсы зыҿҳәароу лоуп. Саҳәшьаԥҳа. Илыхьша сыхьны сагааит! Сынтәа, ҳара ҳтәыла аҳҭынраҿы, Қарҭ арҵаҩратә училишьче далгеит. Абас далгеит, аа, – иарма нап аашьҭихын, итәаз инарылаикит. Уи инапы ахәбатәи анацәа шыхҵәаз анырба, ччараха ирысит зегьы. – Иҟалеи? – изымдыруазшәа инацәақәа ааиԥхьаӡеит, – ҟаҳ, саҭашәымҵан, ари абзарбзан ахы иҭакны ишыскыз ирцәыҭҟьан, нас ихырҵәаракәхеит! Хәба ҳәа ишәыԥхьаӡа?– иҳәан, асасцәа ахьирччаз деигәырӷьан, аҭӡаҿы зҽырхәан икнаҳаз аԥаҭхь ахь днаԥшны, ҩыла арҭәра рыдиҵеит.
Асасцәа ныҳәан аԥаҭхь шааникылазҵәҟьа, Нико игәылацәа наиҵагылан, егьи ауадаҿ днаганы днадыриеит... Ашьхарахь иаацәылашеит. Ашьыжьтәи ахьҭа мага-маго асасцәа ахьтәазгьы иааҩналеит. Аԥшәмацәеи дареи зеиԥырҵӡомызт, уажәы уажәы абзиала ҳәа еибырҳәон,
игәыдеибакылон, нас иҿыцӡан еиҭалагон ацәажәара.
Сандра мыч кәарак илаӡамкәа, иԥшь-ҽыкгьы кәадырны иҩызцәа дырзыԥшын. Ашҭа ишнықәлаз еиԥш, аԥшәмаԥҳәыс дҿаҳәатәханы даарымпыҵахеит.
– Азҩа зжәыша, Нико, Елисо хаҵа дцоит, иара ахырхырҳәа дахьықәжьу дысзыргылом. Агәылацәа шәыҟаӡами, мшәан, шәсыцхраа, шәанаџьалбеит! – зны аӡәы дигәыдхахало, зны даҽаӡәы, ашҭа дҭагьыжьуан аԥшәмаԥҳәыс.
– Илҳәаз закәи? – дыбӷаӷо дҵааит агәыла.
– Елисо хаҵа дцоит, рҳәеит, – ҿааиҭит аҩбатәи.
– Ҳоҳ, уи бзиами? – иџьашьаны дааҿырҳасит актәи, –
исымдыри уара, абас ак ыҟазҭгьы акәхап ҳәа, ианбыкәыз Нико ацә шьны амҩасцәа ианырҿеиҵалоз.
– Шәсыцхраа, сымҳәеи! – еиҭах аӡәаӡәала днарыдыххылон аԥшәмаԥҳәыс.
– Иҟаҳҵаран иҟоузеи, бхаҵкы сцеит?! – ашҭа иҭыҵыз аҽцәа рлымҳаҿынӡа макьанагь инаҩуан ицаны иҟаз агәыла ибжьы. Алашьцара еимыцҟьаа, иаха аџьра амҵан игәылҵыз агәил аиԥш, хҩык ахацәа дрыбжьакны днаргон Елисо. Аҽқәагь аҭаца дахьыргоз акәу, аҩныҟа рхы ахьхаз акәу, еивасны иахьнеиуаз рыхқәа ҳаракны иркын.
Ишылашьцара илашьцахьан Ахра аусҳәарҭа ашҭа данҭыҵыз. Иахьа қыҭа дуӡӡак дрылсит. Аиашаз, ашәахтә ашәара злымшоз рацәан. Урҭ царҭа змамкәа ҩ-бахәык ирыбжьахаз иреиуан. Шықәсык раԥхьа рырахә рыжәла анырххьан, даҽазнык еиҵаҳааӡоит ҳәа иалагар, даҽа фырҭынк аакылҟьан иаман ицар ҳәа ишәон. Ахра изеилкааӡомызт измам ирымхтәу. «Мшәан, уи ауаҩ акгьы имаӡам, имсхран иҟоузеи» – иҳәон гәаныла амҩа дахьықәыз. Аха акы еиԥшымкәа игәы ҭнашьаауан Нырбеи иҭаацәара. Мышқәак раԥхьа ууалқәа ушәом ҳәа иашҭа инҭалан, ԥшьҩык ихәыҷқәа рыблақәа ҭраа иззыԥшыз рыжәхьа аархыган иааргеит. Аԥшәма иеигәшә кны дыҵҟьеит: «саргьы сҳәынҭқарроуп, саргьы исҭахуп аԥсҭазаара!» Аха акгьы идмырҟаҵеит, ажә аԥеи иареи ааицрыхо, аусҳәарҭа ашьҭахь иҿаҳәан, Нырбеи иԥеиҳаб ҩынтә раҟара аԥҳә ааганы иамҵаижьит. Адырхаҽны Ахра уи ажә ахьҿаҳәаз дынкылсын, ашаха ааԥҟаны иоуижьит.
Усҟан заҟа ҽԥныҳәа ирҭазеи ақыҭсовет ахантәаҩы. «Уара Асовет мчра иамыцхраауа урыдгылоушәа збоит!» – иҳәеит зқьышә ҵаӷақәа уажәы-уажәы ирҵысуа, аӡә харак абаидысҵари ҳәа ааигәа итәалоз аиачеика амаӡаныҟәгаҩ Закан.
Иџьоушьаша, уи дидгылеит ақыҭаҿ ауаҩ ҟәыш ҳәа ирыԥхьаӡоз Ҭарашьгьы. Уи азҵаара аӡбара Нырбеи ижә азхондаз, уаҳа акры иҭахызма, ахантәаҩы иаб ижәзаҵә наган иаимҭоз?! Кан ииулакгьы ичҳаны даангылеит.
– Хәлыбзиа, акомиссар!
– Хәлыбзиа, Ахра!
– Хәлыбзиа, дад!
Аԥсшәа шиарҳәоз еиԥш акәын ишизыҵҟьозгьы. Шьоукы – уи дызҿу аус иԥсҭазаара аҭахызаргьы ишақәиҵоз рбон, аха иҵашьыцуан. Шьоукы – ианибоз ицхраауашәа ҟарҵон, аха абни уеизгьы-уеизгьы инасыгӡароуп ҳәа дкәалкәало дызхьынҳалаз аиашазы дырцәымӷын, дызго аӡы рбаргьы цәыкәбарк ацырҭәалон. Егьырҭ – урҭ хымԥада, гәыла-ԥсыла «хәлыбзиа, дад!» ҳәа иазҳәоз ракәын, – рыҷкәын иеиԥш дырбон.
Зны, Ахра ҽыла дыццакуа араион ахь дышцоз, Қаруа дналыхьӡеит. Уи аҽы ашьапышьҭыбжь цқьа илмаҳазар акәхап, дхьаԥшынгьы дихәамԥшит.
– Бызҵоу закәызеи, Қаруа? – ҿааиҭит Ахра иҽы днақәҵны.
– Мачхум, нан, сызҵоу. Аҩны иаҭахым иарбану? Аџьыка, ача, ашыла...
– Иааг, аҽы иагап!
– Мамоу, нан, сара ашьшьыҳәа сцалап, уара ушыццакуа збоит.
– Иага сыццакуазаргьы, Қаруа, бара ааҵәа бшаҵоу бкажьны сызцом.
– Ҳаи, анцәа уиныҳәааит, уԥсынҵры духааит! – дныҳәа-ныԥхьан, лыхәда лнапы нықәшьуа иаалрыцқьеи Қаруа. – Уеиҵасмырхеи, сара анышә зфаша!
– Гәхьаасгьы ибымкын! – лааҵәа ахы ааҿеиҳәан иахьазеиҟараз иааиҩшаны, нада-аада акәадыр инақәиҵеит. Аԥҳәыс иҟалҵара лзымдыруа, дгәырӷьаҵәа амҩа данылан даауан. Уи Ахра дахьиацәажәоз даҽа гәалаҟарак лыман, даҽакала дрыхәаԥшуан аусура, аихаҵгылара, аамҭа ҿыц. Иара Қаруа дгәаҭаны дахьаангылаз, леидара ахьлымидаз, ари асоциализм иатәу аҟазшьа бзиақәа ируакуп ҳәа лгәы илнаҭон. Аха аԥсҭазаараҿ Ахра даҽакала акәын дшыҟаз – уи аамҭас дызлиаазгьы, Аԥсны диизар, Қаруа
аидара дшаҵоу длаҩсны дцаӡомызт.
– Шәара оума зегь шәылшоит, нан! Адунеи аашәырҳәит,
аха абри ауаҩы иԥхӡаша иалҵны ак иоуртә макьана ишәзыҟамҵац.
Ахра дшақәшаҳаҭу ала ихы ирҵысит.
– Нас, сыҷкәын иеиԥш уԥхьаӡаны иуасҳәоит, сукәыхшоуп, амала, угәы иалымсааит, шәара уахгьы-ҽынгьы шәыззааԥсо аус цқьа агәра жәгаӡом. Ишԥаҟалои, гәрагарада аусура?
– Бымшәан, Қаруа, аԥхӡашагь ҟалоит, аарыхрагь ҟалоит. Аха, изызӡари, макьана ишаҳҭахыҵәҟьоу иалҵуам, аӡы ацарҭа анамам, азара азыцәгьоуп. Аха, ахы аныҟоу, ахылԥа уаҩы иԥшаауеит ҳәа иҳәалоит саб Асҭана!
– Анцәа шәеигимырхааит уабгьы уаргьы. Ухьӡырҳәаган уҟалааит! – Умццакӡозар аҩныҟа умҩахызгон?
– Сагхоит! – ибжьы рхәыҷны ллымҳа инҭеиҳәан, лааҵәа агәашә аԥхьа инышьҭеиҵеит Ахра...
Заҟантә иҳәахьазыз Асҭана: «Дад, уара зегь ргәы узыҟаҵом, зегь ргәы ҟазҵахьоу ауаҩы дмиӡац. Аӡәы игәы анынха, иага бзиара ҟауҵахьазаргьы ибашахоит. Иаҳа еиӷьуп умаҵура аҭыԥ бзиа избо аӡәы иуҭар». «Иуҳәо
закәызеи, саб, ари аҭыԥ аӡәы иҭо-имхуа сара исхатәума? Уи ахагылара Асовет мчра снапы ианнаҵеит, сцозаргьы иара сдәықәнаҵароуп!» – иҳәон аҭакс. «Уара ажьа шкәакәа зкыз уиҩызазаап» – иаахиркәшон Асҭана дааччаны.
Аха уажәы Ахра ихәыцрақәа ицәеилаԥсон. Арахь хазы ихьухьууа игәы иҵан иаб ииҳәахьаз ажәақәа. «Уара сыҷкәын заҵә уоуп, абаа еиԥш суқәгәыӷуеит, аха узыхшаз уангьы саргьы иааҳаҵаурҟәалеит...
– Ус ҟабымҵан, ԥхашьароуп! – иҳәеит Ахра, инапқәа налыкәыршан. «Ҳара иаҳҳәо лаҳауам, лара илҳәо ҳаҳауам... Аҿаҳаи адагәацәеи реиԥш ҳаилахап!.. Дтәымуп, џьым, дтәымуп!..» Ахра ихатә уси иқыҭатә уси деимырхха дыркын. Заҟа ибзиазыз ихы дақәиҭызҭгьы. Блабаа рхәаҿы аҭаҭын казарма зблыз иԥшаарагьы изымариахон, уи ашьҭаҵарҭаҿ ашә ԥҽны аҵәымӷ зӷьычызгьы диԥшаауан, ажәытә еиӷара зыбжьаз Фынеи Ҷынеи реинрааларагь иҽазикуан... Аха иабаҟоу, шьаҿацыԥхьаӡа иаб иаԥхьа даацәырҵуеит. Раԥхьа дааԥышәырччашәа ҟаиҵеит, иҭаҭын апакҳәа днаҿыхоит, нас алабжыш рхылама уҳәо, иблақәа ҟәысҟәысуа иаацәыригоит: «Уара сыҷкәын заҵә уоуоп...» Уи схасыршҭып шиҳәо, даацәырҵуеит Закан. Ихы-иҿы ԥсада мырҵысӡакәа, иблақәа ашәақь аиԥш Ахра иқәкны, ихы цырцыр ихьыԥсаау инапқәа нықәшьны, акәалаа дацрыхозшәа иқьышә ҵаӷақәа еихарӷәӷәаны ҿааиҭуеит: «уара Асовет мчра иамыцхраауа урыдгылоушәа збоит...» Асовет мчра адгылара цәажәарала акәӡам ишаарԥштәу, аус аҿоуп, Закан! Уара макьана цәажәароуп узҿу! – ашырҳәа дыҵҟьеит Кан. Агәаара ацынхәрас, ицқәа еихарӷәӷәо ибжьы мыргаӡакәа аччара далагоит Закан.
Аҽы акәадыр ааиқәихын, ацаҟьахь днаҵаҟьеит. Уаҟа, аҽыхәчараҿ иагарааны инеиргьы, аԥҳә ххны иҭаԥсан. Аха амҳара абарҵа икәадыр нкыдкнеиҳалан, данаагьежьуаз, иаб ибжьы иаҳаит:
– Уаама, баба, агәылацәа ԥшит, иԥшит, аха ухабар анырымбаӡа ицеит.
– Аамҭа сымамызт, саб! – иҳәеит Ахра, аха уи ибжьы Асҭана иаҳаӡомызт, амца агәыҵаршуа, уажәы-уажәы ашәа аацәырго, иҭаҭын апакҳәа дахо амҳара дыҩнатәан. Амҳара иахьазеиҟараз икнаҳаз акәаҷаб, ихәхәаӡа идәықәнаҵоз алҩа еиқәаҵәа, ахыбра ианазааигәахалак, иаахырхәан иныҵапҟа ицон. Ахра инеигоз асаара кны ашә днадгылан, ҩба-хԥа лапҟьа ианҿырпыланы зԥынҵа ҭарцәажәо, зшьапқәа адгьыл иҵакшо игылаз иҽы инамҵеиргылт. «Абри акәын исҭахызгьы» аҳәарц аҭахызшәа, аԥҳә иаахыҵын, ахьхьҳәа асаара инанылеит. Ажә ахьҭеикызгьы дынкылԥшит, нас ашьшьыҳәа акәасқьахь иҿынеихеит. Уаҟа агаз лампа жжаӡа иаркын, чабра каршә ҟарҵозшәа инеивас-ааивасуа алампа акәашара иаҿын аҳәымткар. Ахра иҭахын уахь Елисо илмырдырӡакәа ишьапԥынҵа дықәгылан дыҩналар, аха ауадаҿ иан лоыбжьы иаҳаит. Зынҭрыс игәы иахәеит, издыруада урҭ еицырхраан еицәажәашьак рыԥшаазар» ҳәа иӡбит. Нас еиҭа ашә дазааигәахеит. Ахра еилкааны иаҳаит иан урысшәала еилаҟәаҟәаны, дақәымчны лҭаца илалҳәоз ажәақәа:  Ахра дахьгылаз ишьамхқәа ахәа рҭалазшәа акы иҭнафаауа иалагеит, ихы-игәы зегьы ааилаҩынтын, абарҵа ахахьы икҿагылаз ацәардаӷәы аҿы днықәтәеит.
Арҭ ажәақәа рҳәара Цақәа ҟәадас илықәызшәа иҳәаны, ашә аалыртын, акәасқьеи амҳареи еимаздоз амардуан днаҿалеит. Уи лныҟәашьа ас еиҿызкааз лгәы иҭаз ахьылҳәаз, мамзаргьы дызҵахаз аус аҿы илгаз аиааира акәзар ҟаларын. Ахра днагылан ашә ахь иҿынеихеит. Аԥенџьыр аҿы даангылеит. Елисо лхы ахчы илажьны аҵәуара даҿын. Нас дыҩнамлаӡеит. Зны, дааскьан, иан илызҿыҭны афатә цәырылгарц даҳәеит, нас, уажәраанӡа рышьҭыбжь аӡәгьы имаҳарц ашьшьыҳәа иқәиргылоз ишьапқәа ашәхымс иныкәкша-аақәикшан, ауада дныҩналеит.
– Анцәа иџьшьоуп! – дласны ихәда днахьынҳалалеит Елисо, ибжьы анлаҳаҵәҟьа ибар ҳәа дацәшәаны илырбаз лылабжышқәа изгәамҭарц иара диҿамԥшӡакәа лхы-лҿы игәы иадырӷәӷәала илкын.
Закан ианаацәылашоз дааит аусҳәарҭаҿы. Ашҭа днықәԥш-аақәԥшит, иакәыршаз агәара-аанда днадгылан, аҵәҩан ааирҵысит. Инапқәа шимҟьашьызгьы инеихьышь-ааихьишьын, ичабра ааҭыган ирыцқьеит. Акгьы игәы ахӡамызт, акгьы игәы ҟанаҵаӡомызт. Дахьыҟазаалакгьы хьаас иман имаҵура. Иара – Закан, ишьҭахь ари аҭыԥ иахагылаша ауаҩы Ажара ақыҭан акәым, адунеи аҟны дыҟоуп ҳәа ицәагьы иалашәаӡомызт. Иаразаҵәык иакәын ҵаҟа иҟақәоу рахьтә зымч ақәхоз, хыхь иҟақәоу рахьтә усгьы идырын.
Ихьшәашәаран, аха уи ари аҵх иннажьыз ахьшәашәара акәын. Мрагылара ҵлашаацыԥхьаӡа иԥхаррахон, нас, иац
аиԥш иахьагьы ҵлашаацыԥхьаӡа иԥхаррахон, нас, иац аиԥш иахьагьы кәыркәа ацәашь цәиаҵәа аркны адунеи иаақәлозар акәхарын.
Закан иҽы иаҿаз аӷәра ааҿиршәан, иахымхӡакәа иоужьны адәы инықәиҵеит. «Ихианы игылазааит, ари амш дуӡӡа аиҳабыра сыԥхьар ҟалоит» – игәы иаанагеит иара. Иҵкьыҵкьеишьозшәа ашьац дылагыло, уажәааны анхацәа зегь гылан ашәа ҳәо рымхы иахьҭамлац игәы ԥжәо, икабинет ашә ааиртын, иҟамчы астол ашҟа иршәит. Аԥенџьыр аартыха иамраӡакәа, аҳауа хьшәашәа цәқәырԥаны уахь аҽыҩнанажьит. Акабинет зегьы агазеҭ «Аԥсны ҟаԥшь» ала иҵҟьан, аҭыӡқәагьы иркыдырҷаблан. Уи аԥенџьыр дылагылан ашьҭахь днаԥшуан. Ах, ишԥеиҭахыз, абыржәы, абри аминуҭ азы харантәи аӡә дааԥшны дибозар, насгьы «Закан ашҭа мацара акәӡам иибо, уи ари ақыҭа зегьы далԥшны ибоит» ҳәа игәгьы иаанагозар. «Сшәымбозар – шәылақәа ҭыҵит» иҳәарц иҭахызшәа, ихы-иҿы ааирлашьцан, днеимҳәа-ааимҳәашәа ҟаҵаны ихәдагь ааҭирыцқьааит. Ашҭа аҵыхәан игылаз ажа-ҵла ақәцә аҿы иалҩаахьаз амахә иқәтәаны иҟәба-ҟәшәо еиваҟәынд-ҟәындуан ҩ-ҟәарасак. Зны рыхқәа еидыркылон, рқьышә хәыҷқәа еиларҵон, уажәы-уажәы рҭыԥқҿа рыԥсахуан. Иҟалап урҭ абыржәы уаҩытәыҩса илаԥш рхымзар, рыԥшӡара ихнахыз аԥсабараҵәҟьа иахашҭзар алԥха рыҭара. Аӡәымзар аӡәы ибом Закан иаамҷыдарахаз. Уи даахынҳәын, иҟамчы аашьҭыхны, ашәақь аиԥш ахәы дара инарықәкны, ибла ссақәа рыла дкылԥшуа даагылеит.
Аҟәарасақәа ргәы ҭынчын. Хыхь – ажәҩан, ҵаҟа – адгьыл. Дара ракәын, дара рыбзиабара акәын адунеи аҿы аҳра зуаз. Закан «ишәақь» даара дкылԥшит, ахы аҟәарасақәа ргәышҵаҿ иааникылеит, иаангылеит иԥсыԥ алагаҩагарагьы, нас ашьшьыҳәа аҵхарҭа днаҵаӷәӷәеит. Убри аамҭаз аҟәарасақәеи иареи рыбжьара ахылҩа-ԥсылҩа аабжьаҳаит, игәынқьит аԥсабара, аҵыхәтәаны, ажәҩан иалаҵан ахысцәа иԥырҽыз ачанах аиԥш, иааимышәшәеит адунеи. Ҩ-ԥсҭазара хәыҷык аангылеит. Иаангылеит адыхҳәа зынӡаскгьы ргәырҽанӡамкәа. Дук мырҵыкәа ажа акьатрацә ҩа иалшәаны, уажәраанӡа ишеицыз еиԥш еицрымшәаӡакәа, хланҵы инҭалеит дара. Закан даақәыԥсычҳаит, ашәақь ахаҭыԥан аҟамчы ахәы ахьикыз. Иҟамчы зыбжьы мго шәақьызҭгьы ибаргәыз, ажа акьатрацә аҿы аҵыхәтәа ԥиҵәон бзиабара хәыҷык.
Ари ақыҭа – иаагылазаргь «Ажара» ахьӡын. Ақалақь аҿы абысҭа бзиа зурц зҭахыз, абазар ахь дцаны ажаратәи ашыла ааихәон. Ари ақыҭан иҿалоз аԥш алапҟьақәа даара идухон, аха ацқәа ссан. Уи иалҵуаз ашыла мыцхәы имаран, уаԥсҵәык ҭаԥсаз, ҭаацәарак еилзырго ачуан кнырхуан. Абысҭа акәзаргьы акалашәа иҳалалын, ауаҩ ицәа иалашьшь ицон. Убри акәхарын аахәаҩ данырбалак, ашылаҭыҩцәа зегьы еицҿакны «ажаратәи ашыла» ҳәа аҿыҭра изалагоз. Аха, цқьа инагӡаны игәазҭазгьы, арҭ ашылаҭиҩцәа аӡәгьы Ажара ақыҭан дмиӡеит, уахьынтәигьы дмааӡеит. Ус зырҳәоз рыҭитә иалганы аҩныҟа ихынҳәырц акәын. Ажараа хьымӡӷыс ирыԥхьаӡон ашылеи ашәыри рыҭира. Аԥсабара амалаҳәа ирнаҭаз ашәыр аԥара аҭныхны агәнаҳа рықәырҵозма? Мамзаргьы ажаратәык ашыла игәыҵатата акапанга дшавагылоу даҽа ажаратәык дибар, абырсааҭк аԥхьарца данимҵоз?! Ажәытәан зны Аԥсны аҳ иашҭаҿы Мексикатәи ҵаруаҩык дидикылозаарын. Усҟан уи имаҵуцәа рахь ихы рханы иҳәеит: «ажаратәи ашыла иалхны абысҭа жәу, ахәша алыҵәҵәа гарԥтәи ашәеилаҵа алашәҵа, рекатәи аӡарақәа
рыла аишәа шәхыб, мгәыӡырхәа аџьыкҵәаҵәа дшәырхы, кәтолаа аҳәасасыӡбал дшәырчаԥа, аҳардан жьы афҩы ахышәшәа аҷандаратәи аҩы усгьы иҟалозар акәхап»...
Изгәалашәо изларҳәо ала, асас данынаскьаргоз даангылан, иҽынкажьны ари адгьыл дагәӡит. Аха ари ақыҭан алакә иаҩызоу аԥш ҟалозаргьы, амжәеи али араҟа аҳра руазаргьы, зегь акоуп, уи ахьӡ зныршьалоз ажа ауп. Иҟалап иахьа иузымԥшаауазар, ҳәарас иаҭахузеи аусҳәарҭа ашҭа аҵыхәан игылоу алаҳамҵозар, аха уи иаанагом ари ақыҭа машәыршәа иахьӡырҵеит ҳәа «Ажара». Закан иаб ибзиан игәалашәоит икахәхәа ажәҩан иалагылаз ажа-ҵлақәа маҭәахәыс ибзиоуп ҳәа ҟиарла арантәи иҭыган ишыргоз. Уи ацәашь аиԥш итатан, ижжаӡа, алашареи аԥхареи ҟаҵо ибылуан, аиха налоуҵаргьы, ашәаӡа аиԥш ишкәакәаӡа иааиҟәԥон, ахәархь инаҿоуҵар, алар еиԥш ихны инышьҭанаҵон. Нас, абас иҟаз аҵла ааныжьны аиха агәылазшәа згәаԥшь ӷәӷәаз амжәа хҭаркуазма? Абзиа ами зегь ирҭаху? Убас иқәӡааит Ажара ақыҭан ажақәа. Ииасыз, агәалашәараҿ инхоз аҵлақәа иршәаџьҳәаҩны, ашҭа зегь амҽхакны игылоуп аҵыхәтәантәи аҵла. Ана-ара амахәқәа алҩааит, агәаҿы аҵарақәа ҭалоит-иҭыҵуеит, аха макьана аҽырӷәӷәаны иқәгылоуп уи ари адгьыл. Зԥашә ала адгьыл иаларсоу акаҳара ус имариаӡам. Уи уажәыгьы ес-ааԥынра аԥша иатәу аԥша иаҭо, адгьыл иатәу адгьыл иқәԥсо, ауапа иаҵәа ашәҵаны иаагылоит. Ицоит аамҭеи иареи реибашьра. Иарбану аамҭа иканамыжьыц! Аха акаҳарагь иагьакуп-иагьыҩбоуп... Ари ажа анкаҳауа аамҭа агәыҵәҟьагь иалсыр аҭахызар ҟалап.
Закан ибзиаӡан игәалашәоит зҽеимыртаӷа игылаз ари ажа аҵаҟа ауаа шеизалоз, аҭаҳмадцәа рԥаҵа шлақәа рнапқәа
нарылшь-аарылшьуа, аҽыҩ-сыҩҳәа иадырсуаз рлабашьақәа рыҽрықәкны, хараӡа ииасхьаз ажәабжьқәа шеиҭарҳәалоз. Аӡә иажәабжь дшалгалак, даҽаӡә далагон. Аӡәы иаацәыригоз ажәабжь иаб дахаанызшәа иҳәон, даҽаӡәы – дсабиӡаны ихаҭа далаԥшызшәа. Ҳәарада, ас еибажьоз ажәабжьҳәаҩцәагь араҟа иубалон, аха аус злаз – ирҳәоз ахҭысқәа дара рыхқәа анрыларҵалак, иаҳа аҵабырг еиԥшхон, иаҳа агәра ргон иазыӡырҩуазгьы. Уажәы уаҟа аизарақәа рҵыхәа ԥҵәеит, закәытә еиԥылароузеи, закәытә ажәабжьузеи малла Асовет мчра анырӷәӷәатәу аамҭазы! Анхаҩ иԥхыӡҵәҟьагь уи аҵла зықәгылоу адгьыл ианаҵаҭәатәу! Ари ашықәс цәажәарала аамҭагареи, ажәытәра агәалашәареи ирышықәсӡам. Иазхоуп аччареи акәашареи. Уи азын иҟоуп ахақәиҭра аныҳәа, авожд имшира аныҳәа. Ҩ-ныҳәак, еиҟароу, еизааигәоу аныҳәақәа. Акы ноиабр азы, егьи декабр азы. Актәи – авожд инапхгарала имарымажахаз аарыхра аҭагалара иазкын, егьи – иара дшамкәа дшаны адәы дықәзҵаз амш ахаҵгылара, уи аҿаԥхьа ахырхәареи аџьашьареи. Закан игәанала аполитикатә ныҳәақәа, абарҭ аҩба рыда, буржуазиатә цәынхан: урҭ уажәшьҭа иргылоуп ҳәа ззуҳәаша асоциализм агәҭакы анагӡара иаԥырхаган.
Ацә амч ахьагаша азымдыруазар акәхап, ажа инамҵалан, аблақәа ҭызза иаабҩҩит, нас зтәыҩақәа рыбжьара аԥҭа ҽыҭ акәхазшәа иҷаԥшьӡа иааԥшуаз ахы ажа инаднакшалан, ашьҭахьтәи ашьапқәа шьҭарҟацаны иканажьырц иалагеит. Шәышықәса зхыҵуаз аҵла тәыҩала иахьазмырҵысыз иацәгәаазшәа, аблақәа иаҳагьы ирцәгьан маҷӡак шьҭахьҟа инаскьан, амчқәа еизганы еиҭажәлеит. Аҟәарасақәа рцәа иааҭӡыӡан, аҳауа иалҵәраа иԥырны ицеит. Зқьаф ҭаз ацә ажа иацрыҵӡомызт. Уи иадгьыжьылон, амацәыс еиԥш
ирхуан иахагылаз атәыҩақәа зынӡа иаҭахымшәа, аҵла ашьапы иаанархон. Закан ибла иаахгылеит хашҭра зқәымыз асахьақәа, иара усгьы ацәымӷра зхыз иблақәа, иаҳагьы иџьбарахеит, аха аҳәызба зыхәда иаҵаку иҭыԥан дҟалеит, иага иҭахымзаргьы инагӡаны деиҭарылаԥшыр акәхеит зегьы.
Закан ианакәызаалакгьы дрыцәшәон ииасхьоу ашықәсқәа. Иабеиҭаху, ашьашәы иҭарблыша! Иахьа дахьнеиз цәгьаӡам. Иҳәатәы иахыԥаӡом. Ажәытәан акы дӡаалахьан, акы иҽаирҟьашьхьан, аха, анцәа иџьшьаны, дыцқьаны дӡааҵит. Аус злоу аӡааҵра ауп, иаҳаракгьы иахьа. Заҟа иҭахымзеи ииасхьоу ашықәсқәа! Абга иафаша ацә! Ашьыжь иааны ажа инаҵагылан, ихы еиланарҩынтит, иԥсахы еибанаркит. Издыруада лассы игәалаиршәар, лассы ихигар иаҳа еиӷьзар? Агәалашәара цәгьа еидароуп. Наҟ ихигап, наҟ ихҳәаны икаижьып. Абар, илымҳа ҵнахуеит арахә рыҟаабжь. Ашьҭыбжь, асахьақәа... Ашьҭыбжь, асахьақәа...
Закан иаб Пахәала, имақьа ду амҳара аҿаԥараҿ ишьҭаҵаны, кәмаанла ахәхәаҳәа аӡы нақәҭәо, аҽнынтәарак аҳәызбақәа рыхра даҿын. Аҳәызба азқәа амақьа иқәишьцыԥхьаӡа, амырхәага аҿаԥсазшәа еилаарцыруа иҟалон. Пахәала ихәда иҭалан ицоз аԥхӡы гәхьаасгьы имкӡакәа, аҳәызба аҿы инапсыргәыҵа инаҿаргыланы, ахәыц еиҩнаршәо ишихыз агәра анигалак, ивараҿ игылаз акаҷкәыр инҭеиҵон. Уи аҳәызба акалаҷкәыр иахьҭеиҵозгьы акы иамаанан – игәиҽанӡамкәа аӡә даамҩахыҵыр, рҵәахра мариан, иалудыраауазеи иааиуа дзеиԥшроу? Закан иакәзаргьы абҩа зҭыршаз ақәабқәа ӡыршыла иӡәӡәаны, цқьа икәкәарц азы иаарҳәны иргылахьан. «Сара усықәгәыӷны аколлектив нхара уаламган, баба!» – аҳәызба иахигарц даҿын Пахәала деимырхха дызкыз агәаӷ. «Сыҷкәыни сареи ҳаԥсы шҭоу ҳәыс
цыркьык иадамзаргьы сашҭа иҭырымгароуп!» – иааигәа ауаҩы дгылазар иааиаҳартә иааиҿыҵҟьеит аб.
Ахәылԥазшәа амш аашәшьын, хәыҷы-хәыҷла ақәоура иалагеит. Аха лассы иаахкәеит. Аладантәи мҩада-шьҭада зҿаазхаз аԥша, ажәҩан инаҵагьыжьын, адгьыл зырԥсаауаз аԥҭақәа наҵнацан, Ажара иалагьыжьит. Амхаҿы аԥш шьҭаҵо, абаҳчаҿ ажьи ашәыри ҟәбо, иҵәаа-ҵәаауа ицон-иаауан иара. Пахәала ажәҩан днаҵаԥшын, илахьи иџьымшьи ааиӡатәит. Адыд апҟаҩ-апҟаҩҳәа инарылахысын, амацәыс аԥацха иааҩнаҷҷеит. «Ухьышьаргәыҵа ҳакәыхшоуп, анцәа!» – ҿааилит Пахәала иԥҳәысгьы. Закан иԥштәы ихыгга урҭ дахьрыхәаԥшуаз, ажәак мҳәаӡакәа ажәҩан ахь ихы аашьҭихын, иқьышә қәац-қәацо анцәа диҳәо далагеит.
Аҳы аура шаахазҵәҟьа, иббаӡа иааҳәын, абора иныҩнаҳаит ажә, Пахәала уи днахаххын, ицырцыруа иикыз аҳәызба ахәда инаҵишьит, ашьагьы рҩашха инаигәыдлеит. Закан иакәзаргьы, ахәда инаҵакны амгәа рҟьо иҿааихеит. «Абри иахыҵыз аиҳа ухымҵааит, уара, Асовет мчра!» – ажә ахы аашьҭиԥаан, инаган абора акәакь аҿы ишьҭаз ачалт аҿы инықәиҵеит Пахәала. Алабжыш иарганы иҟаз уи уажә аблақәа шааԥшыц иааԥшуан. Иаԥхьоз дыҟаӡамызт акәымзар, иаангылахьаз урҭ аблақәа «исымоукәызеи?» ада ҽак рҳәаӡомызт. Аби аԥеи ари ажә иахан, ахаан рнапала инаган афатә арымҭацызшәа, ахаан ахш амхны ирымжәӡацызшәа, абгақәа реиԥш. Дук мырҵыкәа Закан ирҟьаз амгәа аҟынтә иааҭигеит макьанагь зыԥсы ҭаз, зхәы аинышәшәылара иалагахьаз аҳәыс ԥшқа. Абас акакала иҩнарцалон ажәқәа. «Аҟәақҳәа икшон аура, нас аҳәызбақәа кны ажәжәаҳәа иахалон аби аԥеи. Шьоукы акәац ҵааны ақәабқәа ирҭарҵон,
шьоукы – ахә-мыхә ганы анышә иарҭон. Адгьыл иамазааит, адгьыл иафааит!
Аҵыхәтәаны иааҩнарцалеит макьана ауӷә иаҵамгылацыз ацә дугьы. Убрыгьы абри ажа-ҵла иаҵагылоу ацә еиԥш амч ҭаны, атәыҩақәа харшаланы, ахашәа хы мбошәа игылан. Ацә уажәнатәгьы иархагахахьан абора иҩнашыз ашьа фҩи Закан иикыз ауреи. Зынҭрыс аблақәа ҭызза иааҳәын, еиҿыҟьҟьа икнаҳаз акәаци акәадырқәа реиԥш акәакь аҿы иқәыз ажәқәа рыхқәеи инарыхәаԥшит. Нас ахы ааланарҟәын, абораргәаҽ ишьҭаз ашьаршәы иафҩуа иалагеит. Азнык азы Закан дшәазаргьы, уажәшьҭа инапаҿы ихы ааигеит. Иахьаҭыԥу изаамырхар, изкамыжьыр – усҟан, уаӷеимшхара, иабгьы иаргьы ахы иҭарԥаны ақыҭа иалалоит. «Иаамҭоуп, уанаџьалбеит, иаарха!» – ҿааиҭит Пахәала ацә ахы нарҟәны ашьаршәы иафыҩуашәа аниба. Убри инақәырццакны иҷаԥшьӡа иҟаз атәыҩақәа рыбжьара «аҟәақ» аахгеит. Закан игәанала, имч зегьы алаҵан дасит, ишаахазҵәҟьа икаҳар акәын. Ииашоуп, раԥхьа иаабалы-баҭеит, маҷкгьы ахы ырнаан иааннакылеит, аха, нас, хәыҷы-хәыҷла аԥсы ааивнаган, еиханы иҵааны аӷәқәа ирықәыз акәац инахагылан, жьыхәҭак аалхны, ашьа аҿыҵашә афара иалагеит.
– Ҳаи, абааԥс, закәытә ҩысҭаароузеи?! – дшанханы дахьгылаз иаҳәызба аанкыланы ахыхьчара иҽыназыҟаиҵеит Пахәала.
– Ацә акәац афоит... Рыцҳара дуӡӡак ҟалоит. Иа, анцәа ҳрыцҳашьа, иа, ажәлар рыцҳашьа! – лҽыԥхьакны дааматанеиит ангьы. Аха ацә аҿамҟәара ацәыхьанҭахо иалагеит, иҭызза иааԥшуаз аблақәа хәашьуан, иахьгылаз иҵысҵысуан. Убри аамҭазы «аҟәақ» аақәгеит даҽазныкгьы ахы. Ацә аақыџь-қыџьын, инеилаҳа ицеит...
Аԥша аиқәтәаха амҭаӡакәа, ақәыршаҩы аҿаанахеит. Раԥхьа – арыц ланаҵозшәа апыҟҟаҳәа ахыбрақәа ирхысит, нас, маҷ-маҷ ашьҭыбжь аанкыло, инеимаҭәаны аура иалагеит. Иҿыцӡан идыдит, адунеи зегь ырлашан иаамацәысит. Пахәала иахнарҟьар ҳәа дшәон акәымзар, алашә ииҭаху ҩ-блакы ҳәа, иаҳагьы еиӷьишьон ас имаӡақәа зҵәахыша аҵх иахьиоуз. Аҩарҵәҟьагьы, ашҭа изықәымӡазар акәхап, ашьшьыҳәа абора иааҵалан, ишьаарҵәыраха иҟаз уи агәы инықәлеит. Аха уаҟа иқәыз ашьаршәы ақәӡәӡәаара аҩар иалшаӡомызт, уи аӡәӡәара рҩашымзар акгьы ахәомызт.
Закан ицәа дааҭӡыӡеит. Ажа иаҵагылаз ацә абыҩҩра ишаҿыц иаҿын, зны-зынлагь тәыҩала ашьапы ишажәлац иажәлон. Закан данмаҷӡаз аахысгьы дшьыцҩын, аха, ушьыцҩуп ҳәа иоуҳәар ҟалозма, иԥсы ҭанаҵы цәымӷыс уикуан. Убас рыхьхьан раԥхьаӡа бзиа иибоз аԥҳәызбеи иареи. Лара лхахәы кахәхәа лшьамхы иахысуан, лыбла ҭеиқәаҵәаақәа уажәы-уажәы даарҩахон Закан илаҵо, иаҳагьы игәы аҭра иҭамгыло иҟалҵон. Длеиҽырбон, иҭахын ажәақәак налеиҳәар, аха аҳәарҭа изыԥшаауамызт. Аҵыхәтәаны, ргәырҽанӡамкәа аӡыхь аҿы еиқәшәеит, – лара кәапеила аирыӡ аӡы нҭалҭәан данаахынҳәуаз, иара ахьацара даалҵын, дналԥылеит.
– Иҟалозар, аӡы сыржә! – иҳәеит Закан икылкаан длыхәаԥшуа. Ларгьы ажәак мҳәаӡакәа леирыӡ иара иахь инаскьалгеит. Закан аирыӡ аалымихын, лнапы иақәиҭәошәа деигӡаны ахәхәаҳәа ашьац алаҭәара далагеит. Азнык азы иџьалшьеит, еилылкааит уи ацәажәара шиҭахыз, аха илзеилкаауамызт – абаҟак ихы агәра ахьигоз акәын.
– Шәара, ажарантәи аӡӷабцәа зегьы, Селым шәиҿыԥсааны шәцоит, ишәирбазеи анаџьалбеит, уи ахаҵа! – иҳәеит мчыла ихы-иҿы ааирччан.
– Уиҵашьыцма?! – лаԥхьа игылаз ашыц амахә ажәжәаҳәа дахо, ҿаалҭит лара.
Убри инаркны уаҳа еиқәымшәаӡеит, амши аҵхи реиԥш, наӡаӡа еиԥырҵит. Ажәазаҵәак ауп иалҳәаз, аха уи иара дызқәымгәыӷуаз ажәан, иҷкәынра асакьаҳәымҭаҿ днаган дызмаз игәы ажәала икылблаан ишьҭалҵеит. Убри инаркны Закан ицәымӷхеит уи лани лаби, ларгьы цәгьарак дақәшәар иҭахымкәа дыҟамызт, аха дахьымӡаӡакәа қыҭа харак ашҟа хаҵа дцеит. Зҵаарак аныӡбатәыз, ма еилатәарак аныҟалоз, Селым иаахозгьы рацәахо иалагеит. Иара оумашәа ибаны, ииҳәара-ииура дақәымшәо, дбалыбаҭо даанхалон. Аха ашьоура дахьӡеит – уахык зны Селым ажәлар драӷоуп ҳәа дрыман ицеит. Уаҟа иара ибзгьы алан.
– Ажәлар дышԥараӷаз, бабахеит, реидара даҵанеи?.. – рҳәалон анхацәа рыхқәа ааидкылан.
– Сара Селым изы ак сҳәо анцәа сҟоумҵан, аха, – ҿааиҭит зны ас иҟаз ацәажәара заҳаз Закан, – ауаа реидара иаҵаԥсуазшәа зхы узырбо иоуп иаҳагьы дара ираӷоу!
– Нас, ансгьы хәарҭамзар, арсгьы ҽеимзар, иарбану зыгәра гатәу? – рылахь еиқәшьшьы еимпуан аҵыхәтәаны.
Закан диҵашьыцхьан ачараҿ ишьҭасны абаз шьҭкәыцәаа ицаз аҽыҩҷкәын, ажәҩан иалҵәраа инеиуаз ахьшьыцба цәҟьарас иҟаҵаны хланҵы иҭазҵахьаз ашәарыцаҩ. Аха уи лымкаала диҵашьыцуан адунеи апролетариат рԥызаҩ ҿыц. Ҳәарада, уи, Закан, дызнысхьаз амҩала акырӡа авожд дшизааигәазгьы, иара иҟынӡа дшымнаӡоз еилкааны иман. Иабаҟоу акәымзар, иара иҟынӡа днаӡозҭгьы, зынӡаск даҽакала еиҿикаауан ари ауаажәларра ҿыц. Раԥхьа инаргылан, уахыки ҽнаки рыла иқәихуан акапитализм зырхынҳәырц иаҿу, даҽакала иуҳәозар, хаҭалатәи ахатәра
иашьҭоу ауаа, нас нап рылеикуан амцхә аҵара змоу, рышә аиркуан адоуҳатә ҩнқәа. Иаанижьуан иахьашьыжь инаркны иааилахәлаанӡа, ҟыҟ-ҿыҟда аус зуа ауааи, ихьӡ ҳаракны изкуи. Закан цқьа дазымхәыцӡацзар ҟаларын акәымзар, арҭ азҵаара хадақәа рыӡбарҭаҿы авожди иареи рҳәатәы ахьеиқәшәоз рацәан.
Закан ҽыла ашҭа данааҭалоз, дара дыццакуазар, аҽы аӷәра аҿихуан, амгәырхақәа иркәадон, нас ишьи-ишьи еиқәҵо, ччаԥшьк ибла иҵамшәаӡо аҩныҟа иҿынеихон. Аха иахьа иҽгьы ихашҭит, аныҟәашьагьы. Заҟа изырласуаз дласны акәасқьахь дынхалеит, азал аҭӡаҿы иадыз асаркьа аԥхьа иеилаҳәара аахиртлан, ишәыз имаҭәақаә ааишәыхны, иҿыцӡан аҽеилаҳәара далагеит. Минуҭқәак рышьҭахь, иҽааиҵихын днанԥшылеит. Уи ишәын аласа цәыш иалхыз, зыхәда кацхәла еибакуаз, агәышԥаҿы наҟ-ааҟ ҩ-џьыбак зқәыз акитель. Уи аҵаҟа ишьан знапы азиацк иҭакыз агалифе еиқәа. Закан даанаҳәы-ааҳәит. Макьана ицәгьаӡамкәа дааиуан. Маҷк иадамзаргьы авожд дышиеиԥшхаз аниба, уи иӡбит даҽа маҷӡакггьы диеиԥшхарц. Астол амгәа ааиртын, Аду итәы ахаҭаԥсаҭа аума ҳәа ззуҳәаша ҭаҭынжәгак ааҭиган, инапсыргәыҵа аҵакны, инацәа ду хыхь иахаршәны деиҭанадгылеит асаркьа. Хаара зҵамыз иблақәа уи аҭаҭыныжәга инаихәаирԥшит. Закан иман зегьы, авожд ихахәи, иԥаҵеи, имчи рыда.
Нахьхьи, адунеи аҵыхәаҿ аӡаалара иаҿыз амра аччаԥшь ажәҩан аҵа иазааннажьызшәа, ацәҩыча аԥштәы ааҵахәмарит. Лымкаала иссируп уажәаантәи ахәылԥаз. Ари аамҭа, абаҩхатәра змоу асахьаҭыхҩы иеиԥш, угәы иааннаҵоит збара цқьа уахьымӡаз, цқьа уԥсы узмыршьаз, уаԥхьа ииаҟьаз ааԥынтәи аԥарԥалыкь иацҵан иушьҭызшәа
иуцәыӡыз хазынарак. Ари ахәылԥаз ашоура цәгьеи уф гәышьа ҳәа аԥсеивгареи рҳәааҿы игылоуп, ургәыбзыӷуа, амч улаҵо, иахьатәи уааԥсара ухасыршҭуеит ҳәа иалагоит. Аиашаз уи аҟаҵара аналшогьы убап.
Ахра дызлагылаз аԥш, аҩынашәа иахыԥахьан. Ус изыҟалаз иара идыруан. Ақыҭа усқәа еилахан, рашәан иумрашәаз ҭагалан иузыҳәҳәомызт. Амра аҭашәамҭаз адунеи инықәҭәҳәазшәа ԥшак аԥшырҭа инықәс-аақҵәсуеит, иаргьы имч ҭалазшәа ибеит иаҳагьы. Иҽагахә шьҭарӷәӷәаны адгьыл даахон, аԥшқәа иара ишәара ахьрымаз акәхап, иԥҟатәызаргьы анышә адыҳәҳәалан днавсуан – излаԥиҟозыз, иџарџаруа, ианеиҵаха х-лапҟьак усҭоит ҳәа ианаҳәарц аҭахызшәа, иаԥхьа зшьапқәа шьҭарӷәӷәаны игылаз аԥш. Уи шьыбжьонла алахь ааиқәнаҵоит, ақәа иаргәаҟуеит. Зегьы ишԥарҭаху аӡы! Зегьы ишԥарҭаху амра! Урҭ роуп адунеи аҿы аԥсҭазаара ҟазҵаз. Адунеи аҿы аԥсҭазаара змам акгьы ықәӡам: ауаҩы, аԥш, аӡы... Аха дасу ирыцуп дара ирыманшәалоу рхатә ԥсҭазаара. Сара сгәанала, ауаҩы нцәахәыс имоу аԥсабара ауп, аԥсабара уи дахшоит, аныҟәашьеи ацәажәашьеи инарҵоит, нас ҩызас дышьҭнахуеит. Акызаҵәык ауп иазымчҳауа иара, – амаҳагьара. Адунеи аҿы инхо ауаатәыҩса зегьы еицҿакны изхылҵыз аԥсабара аҩызара иашаҵәҟьа азыруа иалагар, урҭ рыбжьара амаҳагьара аҵыхәа ԥҵәар, усҟан ауаатәыҩса аԥсра иаҟәыҵуеит зынӡа.
Адгьыл иналашьшь ицеит Ахра иҽагаҿ. Ирыцҳаишьеит иаԥхьа игылаз аԥш. Асҭана иакәызҭгьы хымԥада иԥиҟон. Иԥиҟон, нас, икаҳаанӡа напыла днамҵасны иаанкыланы, ус аԥҟара зықәшәаз аԥшқәа еизганы хазы ишьҭан. Арашәара
дааҟәыҵны, иԥиҟаз аԥшқәа игәыдкыланы ашҭа данааҭалалак, агәашә иадгылаз ажәқәа зеигәырӷьашаз ак ааигазшәа рбон. Аха Асҭана дкарахаӡазар акәхап, иеидара иазқәынҵан аԥшырҭа даалҵит. Уи дангәаалак иҳәалон ахаан аԥш аҩынашәа иахсмырԥаӡацызт, ҳәа, аха Ахра даагылазаргьы Асҭана имхы иахмырԥакәа ирашәо имбаӡацызт.
– Уалҵ, баба, шьҭа иазхоит, – ҿааиҭит аб иԥшқәа ааидкыланы амхы данҭыҵуаз. – Митә гылан, митә ауит ҳәа ухы сыдумшьылан иахьа.
– Мамоу, саб, уажә иаҳа ихьшәашәарахеит, иахьынӡауа срашәалап, уара уца, уаха салгар ҳәа умшәан, – ҿааиҭит Ахра, ахәыжә-хәыжәҳәа иҽагагь аԥшқәа рыбжьара адгьыл иналаҵан еизыҳәҳәо иҿынеихеит.
Ахра аҳәынҭқарратә усқәа хәдацәанӡа дышрылагылазгьы, ицәгьамкәа идырны иман иаагылазар адгьыл иамадаз, уи заҟа гәырҩеи ԥхӡи алаз бзиаӡан еилызкаахьаз анхаратә маӡақәа. Шамахамзар, сзашьҭоузеи ҳәа иҽагаҿ адгьыл иҵеиҵомызт. Наҟ-ааҟ иҭырԥаны, ашьапы аарҵысны, нас акәын анышә ҿыц анадиҳәҳәалоз аԥш ашьапы. Иара игәанала, абас ала хымԥада инаигӡон арашәараҿ зда ԥсыхәа амамыз ҩ-уск. Ганкахьала, аԥш ашьапаҿы арҵысра – уи аизҳарахь, аинҭәыларахь амҩа ақәҵара иазҳәан, даҽакалагьы, анышә адыҳәҳәалара акәзаргьы – уи ашьапы арӷәӷәара иамааноуп ҳәа иԥхьаӡон. Зны-зынла Ахра убри аҟынӡа дкылсуан, аҿалара иаҿыз аԥши ахшара дзауз аԥҳәыси ахьеиԥшу рацәоушәа ибон. Иара игәанала, аԥш иаҿалоз уажәы-уажәы игәкылҵәагаз ахьаақәа азцәырҵуан, ихәаауан, ипҟыш-пҟышӡа аԥхӡы алҵуан. Ииашоуп, уи ашьҭыбжь уаҩы иаҳаӡом, аҵәаабжь аӡәгьы ацәа далнахӡом, аха агәра игон адунеи аҿы урҭ рхыԥхьаӡараҿы, абри аԥшгьы
налаҵаны, зыԥсы ҭоу зегьы шеиԥшу, урҭ рыԥсҭазаара еиԥшны ишнырхуа. Иара итәала, изҿалаз аԥш ахшара дзауз илеиԥшзар, данеилга ашьҭахь уи мыцхәы дымлагозар, алапҟьа зҿало аԥшгьы амла иаргатәымызт, уи хәдацәанынӡа иадыҳәҳәалатәын ҳашәиқәа рыҵәахыга, ҳгәыӷрақәа ршага анышә.
Ахра азнык азы ицәымыӷхеит ас иҵаулан зеидкылара ҵасхәым аусқәа дахьрыланагалаз, аха ари ахәыцра иааԥсарагь иханаршҭуан, иара идырра иазышьҭымхуаз азҵаарагь изцәырнагон.
Аԥш абӷьқәа лыбла рымхәырц азы напыла днарыха-аарыхо, лшьап ԥынҵа дықәгыланы Елисо арашәара иаҿыз лхаҵа дааизааигәахеит. Ԥыҭраамҭак ус даангылеит. Уи маҟҿаҳәараҩахыс деилыхын, аҽага ахьиҟоз амра иаблыз ицәа-ижьы иалсны уажәы-уажәы иаалгәыгәуан ижәҩа, иирашәоз адгьыл иаҭахушәа зны-зынла аимхәыц аиԥш иналаԥсон ихы-иҿы инықәлан иԥынҵа ахаҿы зҽааизызгоз аԥхӡы. Иахьа даҽа мчык илалан, иаҳа иџьбароу даҽа цәак ихалан дыҟоушәа лбеит. Изаҟаразаалак лгәы еихьнамшьит, уимоу, лара шьауардынк даашьҭԥааны ихалгаларгьы, иара иику аҽага нымҩаниҵар, амҵәыжәҩа кыджәан инаишьҭрашәа лбеит. Аԥхӡы злыҵәҵәа иҟаз леирыӡ лывараҿ иналыргылан, нышәгәалк аашьҭыхны иара ишҟа илыршәит. Ахра изгәамҭаӡеит анышә ԥҽыха шиаахаз, аҽага шиҟьац иҟьон. Елисо лыблақәа ҭырхаха уахь днаԥшуан, лхы-лыԥсы зегь уи арашәаҩ, уи анырхаҩы деиԥхьышьшьаауа дрыманы.
Аҵыхәтәаны, лнапы аӡы нанылҭәалан, ашәҭ еиԥш дызгәыдыԥшылоз изқәарахь илыршәит. Ахра данаахьаҳә, ишьҭахь дгылан Елисо. Раԥхьа иааиҿаччеит, нас иҽага ныҵаикшан, лара лахь иҿынеихеит. Даҽазныкгьы иқәылҭәеит
аӡы, даҽазныкгьы, аха лара лышҟа дышнеиц днеиуан, ашьшьыҳәа, лыбла дхыԥшыло. Данаалыдгыла, аирыӡ аалымихын, аӡы игәыҵхәхәа ижәит.
– Иҭабуп, сыхаара! – дхәыҭхәыҭуама уҳәартә ҿааиҭит иара, днаԥшы-ааԥшуа. Аҭак ацынхәрас Елисо лнацәа Ахра игәы инықәылшьын, агьама лбеит, нас лхы игәы инадлырӷәӷәалан, лнапқәа наикәлыршеит. Ахра уи лыжәҩахыр шкәакәақәа днарықәԥшит. Аҽага аахышәҭын, аԥшырҭа иналаҳаит.
Ауаҩытәыҩса иеиԥшуп аамҭагьы, ауаҩи иареи ршьапы еиқәыршәаны, уадаҩрак иацәымшәаӡакәа ԥхьаҟа ицоит. Иара уажәы-уажәы иԥсахуеит иҽқәа, иԥсахуеит имаҭәа, имҩа, зны-зынлагь иҟамчы нымҩанҵаны, аамҭа саԥысуеит ҳәа далагоит. Ҽнак днеиуеит аԥхьа дгыланы, адырҩаҽынгьы днеиуеит аԥхьа дгыланы, аха аамҭа ҟәыӷарас иамоу – аныҟәашәа ахьамԥсахуа ауп, – адырхаҽны иааиҟарахоит. Аҵыхәтәаны, «уажәшьҭа уара уажәраанӡа иуԥсахуаз аҽы уаҩызахеит, сывараҿ усс иумоузеи» ҳәа аҳәарц аҭахызшәа, аамҭа иара иаԥысны аҿынанахоит. «Уи сацныҟәалап, сагьаԥысып» ҳәа иҳәарц иҭахны, адгьыл аҟынтәи ажәҩан дкыдԥало ажәҩан аҟынтәи аеҵәақәа дырхьынҳало, ахәда ахьыҟам ашаха лашьҭуа, абла ахьҭам асаркьа ахаршәуа аамҭа днаԥынгылоит ҽаӡәы. Убрыгьы амҩан аҽқәа иԥсахуеит, уимоу аамҭагь са сҿы иалшозеи ҳәа иҟамчы аҳауаҿ аршәаа ахижьуеит, аха дабанӡацои уи ас мацара! Аамҭа ихьӡаны, иҟамчы иҿнажәжәаз амахәқәа зныԥсалоу амҩаҿы ибла ҭаа
даныртәаланы, ԥаса зны даԥысырц ахьиҭахыз азы абз кылырҳәҳәан ирбо, ԥхьаҟа аҿынанахоит. Ԥхьаҟа ацара акәзаап иара гәыс иамоу. Уи агәаҿы еиларсуп миллионла адақәа, анцәа иумҳәан акәымзар, урҭ руак ашьа аҭаныҟәара иааҟәыҵыр, егьырҭгьы аангылоит, аԥсҭазаарагь ахьшәашәахара иалагоит. Зегь зыбзоуроу уи агәы еизырсуа ада хәыҷы ауп.
Ахреи Елисои ирҭахӡамызт аамҭа ацлабра, аха урҭ аԥсҭазаара ахаҭа ирыднаҵон амхы алаҵара, ахшара иааӡара, асасдкылара. Ицаз аамҭақәа рыла урҭ рлахьынҵа акырынтә еиннаҟьахеит, ргәы ԥнажәеит, аха анцәа ила рымҩақәа хазы-хаз иалрымхит, шьҭарнахысгьы мҩахыҵшьа амамзар ҟаларын, избанзар ганкахьала Ахра игәы ззыҳәаз наӡахьан: «иҟалозыз, ари аԥҳәызба гәлымҵәах, ари лыхцәы самсалқәа ахаԥсаны, ари абла хаақәа аԥшқа ихәарԥшуа, ари ақьышә ссирқәа рыла аԥсадгьыл иазку ашәа ҳәо, агара лырҵысуазҭгьы». Елисо, аиашазы, уажә агара дахатәан. Ахра ишиҭахыз еиԥш, ахәыҷы данлырҵысуаз, лыбла-хаақәа рыла дихәаԥшуа, иацылҳәон лара илхатәыз лан лҟынтәи илаҳахьаз ашәа.
Асҭанеи Цақәеи рыхқәа нарҟәны ргәы ԥыжәжәо Ан илҳәоз абызшәа рмаҳаларцаз амҳара ашә ныдырҵон. Ан қәыԥши дареи ирыбжьаз агәынамӡара аԥшқа ишизымдыруаз еилукаартә иҟан, избан акәзар, шьыжьаахысгьы иқьышәқәа ҭырчааны, ԥхыӡла уажәы-уажәы дҿамҟәо ацәа далан иара.
– Ҳаҷкәын заҵә ихәыҷы заҵә! – алабжыш неималҭәан, лыласа кассы аҵыхәала иаалрыцқьеит Цақәа. – Атәым ашәа ихырҳәаауеит.
– Баҟәыҵ, банаџьалбеит. Илхароузеи уи аԥҳәысгьы, аԥсшәа лҵарц даҿуп, рыцҳа, – игәы кыдгыланы дналԥыҩлеит
Асҭана, – ацәажәарахь ихы анирхалак, зегь ҳҽизаҳкып. Ахрагь бизхәыц маҷӡак.
– Сизымхәыцкәа. Ахәыҷы абызшәа аниҵо ацәажәара даналаго акәӡам, акыкахш аниуҭо ауп. Урҭ еицалагозароуп.
– Аиеи, аиеи, еицилагазароуп! – ахәышҭаара дхәыҵха-аахәыҵхан, ишьамхы неиқәыршәны деиҭатәеит.
– Аӡӷабцәа ҭаха шҳарымҭоз, – ашыла ахьылхәуаз
акҿыҩрагьы даҟәыҵӡомызт Цақәа лыҟәындҟәынд.
– О, бара рыцҳа, абар ҩышықәса ҵырц акгьы агӡам быҷкәын дҭаацәарахеижьҭеи, бара уажәгьы агәыла ӡӷабцәа брыхәаԥшуеит! Дзеицәада ҳара ҳтәы, – иԥҳәыс дналыхәаԥшит Асҭана.
– Уахь акымзарак лыдызбалом, цқьа ҳахьзымцәажәо ауп
акәымзар.
– Иаҳагьы еиӷьуп! – днақәыӷәӷәеит иара, – сара
исылшозҭгьы аԥсуаа зегьы Елисо лаҳәшьцәа раасыргон. – Уеилагама, џьым-џьым!
– Ааи, ааи!
– Избан?
– Избан бымбои, уҳәан-сҳәанқәа маҷхон. Шәанзымеицәажәо аҟара еиӷьу иарбану адунеи аҿы! – ихы-иҿы аалашеит Асҭана, – шәеиқәышьшьы шәтәоуп, жьыбжь анааилак ухәы нықәдыргылоит, уаххьа анааилакгьы убас. Иакәым аӡәгьы иуеиҳәаӡом.
– Ус ажәак лҿыҵшәондаз, анышә агәы ыҵылхыҭгьы! – даамақарит лхаҵа днаидгылан.
– Ус рҳәон Џьумкараагьы рыҷкәын ԥҳәыс дааигаанӡа. Уажәы урҭ рҭаца аԥсышәала ахьхьаҳәа, «закәытә уааузеи сзыдналагаз, абна уаа, уажәоуп аҵла ианылбааз» ҳәа ралҳәоит.
– Дара?
– Дара ирҳәои. Ак сҳәоит ҳәа даналага, «сара сҿы ҳәатәыс иумоузеи, аџьма аиԥш уцламҳәа иаҵачны иҟоу ужакьа кәасҭхала ихызблаар аума иуҭаху» ҳәа иаҭалкит.
Убри аамҭаз игеит ахәыҷ ибжьы.
– Дҿыхеит, дҿыхеит! – рҳәеит хаҵеи ԥшәыси. Цақәа ллыхәда наҟ инықәлыжьт, Асҭанагь акы дакӡамшәа дҩаҵԥан, акәасқьахь рҿынархеит.
– Ҳаи, бабаду дукәыхшааит!
– Ҳаи, нанду днаузӡатәааит!
Беслан инапы аффаҳәа иҟьо, ахаԥыц ссақәа зҵаз иц-ишә ааԥхьаччеит. Елисо андуи абдуи дахьрыхәаԥшуаз илбон урҭ заҟа ргәы ҭыӷьӷьааны аԥшқа иахәмаруаз, уи изы акгьы ишамеигӡоз. Асаби ҳәа, Асҭана иҳәалон еиԥш, алакәҵәҟьа дины дыҟан. Ас ахаара зҵаз амоҭа, адунеи аҿы дмиӡацызт. Убри акәзаргьы ҟалап асаби ахьӡ изыԥшаара ианалага, аҭаца лабхәарааи лареи иҿыцҳаҳараӡа изеиҿанагалаз.
– Сара Арчил ихьӡзарц сҭахын, – лҳәеит Елисо.
– Уннан, хса, ари ҳхәыҷгьы дҳамалкуама? – днацралеит Цақәа.
– Хаала еиӷьзар? – иԥҳәыс ихы нлықәикит Асҭана.
– Арчил ҳара ҳҿы иҟоу ахьӡқәа иреиӷьуп, иԥшӡоуп, уи аҟәышреи ахаҵареи рахь ауаҩы иԥхьоит.
– Мы хочем другои имиа, – деиҭаҵҟьеит Цақәа, – абхазски имиа умер что ли? – дырзынкыломызт лара. Елисо илбеит Ахра иани иаби ахәыҷ хьӡы аԥшаара ахьаа ҿыц шырнаҭаз. Урҭ рхатәы хьӡы аҳауа еиԥш, аӡ еиԥш ирҭахын. Аԥшқа аԥсуа хьӡы анирымҭа, Аԥсны иазышьҭымхуаз рыцҳарак ҟалеит ҳәа ирыԥхьаӡон.
Ахра алаҿимҭӡеит, иаԥхьа иқәдыргылаз аҟәыди абысҭеи ааихьшьуа, зны-зынлагьы ахьӡ еимазкуаз аҵәы нарылаҵо, иахьнеиуаз дазԥшны дтәан. Аиашазы, иаргьы иҭахӡамызт аԥшқа Арчил ихьӡырҵар, избанзар, ажаратәи ахәыҷқәа-абзҳәацәа уи абырсааҭк Ҳарчыл ҳәа изҿырҭуа иалагон, убри адагьы уи зыччаԥшь хааӡа ари агара илаз асаби диаанӡагьы изиԥшаахьан ахьӡ – Беслан. Ашәҟәаҿгьы иибахьаз афырхаҵа исахьа, Ахра ихы иҭагьежьуа иҭан.
– Иамуӡозар, ари ахьӡ саргьы сақәшаҳаҭуп! – ҿаалҭит Елисо. – Сыԥсымзар убригьы Арчил аиԥш аҳәара мариоуп, иԥшӡоуп, иласуп.
Беслан агара даагарылхын, деилаҳәаны иабду ишьамхаҿы днаилҭеит. Асҭана ишьамхы «аӷәра наҿаикын» иааирхысхысит. Аха баша ирхысхысӡомызт, ажәытәан иаҳахьаз цәаҳәақәак ациҳәон:
Ачу, ачу, ачу, ачу,
Уара – ухаҵоуп, аха умаҷуп.
Уааины уқәтәа сшьамхаҿы,
Абри акәыз уара уҽы!
Беслангьы ахысхысра дарччозар акәхарын, сан схәы аман ианбаауеи ҳәа аҭра ихтәалан иԥшыз ажәҵыс ԥшқа аиԥш, иҿы аартны икын.
– Беслан уоума, нанду дукәыхшааит! – ахьшь аиԥш днықәсын Асҭана ишьамхы иқәтәаз асаби даақәылԥааит Цақәа. Ахәыҷы иҟалаз изеилымкааӡеит, аха аԥхьан аиԥш иабду ишьамхы дшықәымтәаз баны, илахьи ихы-иҿы ааимаирӷәӷәан, дқьып-шәыпуа аҵәуара далагеит. Цақәа илгәамԥхаӡакәа ашырҳәа уи даалыргьежьит. – Уца, уахь
уимаз, уабдуажә ишьамхыжә уқәтәаз! – ҿаалҭит, аҵыхәтәаны Асҭана ишьамхгьы аахысхысит.
Уааины уқәтәа сшьамхаҿы,
Абри акәыз уара уҽы!
– Шәыжәлагь зегь шԥеиԥшу, шәыжәла! – лмоҭеи лареи «ахьзымеицәажәоз» хьаас иҟаҵаны, Асҭана ижәла аҵәы ахьылшьуан Цақәа, – абас ауп даргьы шыҟоу, – лҭаца лахь лхы налырхеит лара, – абри иббо аҭаҳмадагьы, акомиссаргьы, аӡлагара аԥхьа инхо Кәаҵиагьы, ацәеимаа зӡрыжәуа Кәынтагьы. Иббап абригь дара дреиԥшымхозар? – аҵыхәтәаны Беслан иҿы даангылеит Цақәа.– Уажәнатәгьы иара иааиҳәаз ада ҽак ҟаиҵаӡом.
Елисо дахьгылаз дԥышәырччо, ланхәа илҳәаз ажәақәа цқьа ишылмаҳауазгьы, лхы рҵысуа длықәшаҳаҭхон.
...Абри акәыз уара уҽы!
Елисо лхәыҷы ихылаԥшуаз шлоузҵәҟьа, акәасқьа дналбаан, аҽагеи аҳәҳәагеи лыман ауҭра дынҭалеит.
– Ееҳ, ишԥашоу, анаџьалбеит, имоҭа дихәаԥшуа. – Ари аԥҳәызба дабаҟаз, дабаанагеи? Алахьынҵа закәызеи умҳәароуп, ус акәӡами, уара, сбаба хәыҷ – ихы днагәӡит иара.
– Зегьы ирҭахуп ак еиҿыркаар, ак ларҵар. Умбои, рыцҳа, дкәкә-цыкәуа, ауҭра дҭоуп, ахәсхәа лалҵоит, аџьымшьы еиҭалҳауеит.
Ақыҭаҿ аиқәҿыҭбжьқәа гон. Ана-ара аҳәысҭақәа рҿы аҟәынџь еихырган, урҭ амца дыркны иахыԥон ахәыҷқәа. «Хьи, абга иафаз, аканауахь!» – ааҩуан агәыларантәи.
– Уара, сара суҭахымзар, сналбааны ари аԥҳәыс саалыцхраап!
– Оҳ, оҳ, – нақәҿиҭит асаби.
– Бызкыда, блыцхраар ами абзиа! – днақәшаҳаҭхеит Асҭана, – ауаа зегьы рымхқәа ирҭоуп, рыхкаарақәа ԥыржәоит, ҳара есышықәсагь зегьрышьҭахьынӡа ҳаԥшуп. «Иҟалом, иҟалом!» ҳәа дҳадгылоуп ҳԥагьы. Уаҵәык сыԥшуеит, бжьыҭироуп, иԥшӡам азы, уаҵәашьҭахь Кәаҵиа ицә ахацалакы ааимхны, скәаҭан ааҭыган аҳәысҭа сынҭалоит.
Ачу, ачу, ачу, ачу,
Уара ухаҵоуп, аха умаҷуп!
– Уцәаӷәала, уцәаӷәала, ушьҭа ықәҟьа иалгоуп! – нацылҵеит амардуан иҭалан илбаауаз Цақәа.
– Бара абраҟа ҳәҳәагала ихыҳәҳәала, сара искәакәалоит! – ҿаалҭит анхәа, аха илзеилымкаазар ҳәа дшәазар акәхап, напылагь илырбо лҿаалхеит.
Елисо ланхәеи лареи аҵыхәтәаны ашықәс азы ирулакгьы иааибагомашь уҳәартә иҟан. Аха уаанӡа?Уаанӡа акыр еиқәмақарит, еибарҩит, ахықә аҟынӡа инеибагеит. Елисо есуаха лылабжыш лыкәаашо дыштәаз дааиуан Ахра.
– Мап, мап, бара бтәымуаҩуп, бара ҳара баҳтәӡам! – Елисо длыҵаҳәҳәан дындәылҵуан Цақәа. Ахра иҟалаз абырсааҭк еиликаауан, аха даламцәажәаӡакәа иани иаби алаф нараҳәаны, газеҭк аашьҭыхны аԥхьара далагон. Зны арҭ реиԥш иҟаз ахҭысқәа уахык-бжьых уахык ибо далагеит. Елисо лхала акәасқьа дыҩнатәан, аԥшқацәа реиԥш, деиҵақьуа аҵәуара даҿын. Ахра игәы иазымчҳазт, астол
днадтәалан, имышьхәылҵқәа нықәыргылан ихы еимлагәа иааикын, краамҭа иҽмырҵысӡакәа дтәан. Аҵыхәтәаны ашьшьыҳәа даагылан, амҳарахьы иҿынеихеит.
– Суҳәоит, акгьы умҳәан! – дихьӡаны икьаҿ днахьынҳалеит Елисо, – уажә иаҭахӡам, даҽазны.
Ахра аӡәы дибар ҳәа дшәаԥырҳаԥуа, алабжыш иарганы иҟаз Елисо лӡамҩақәа наҟ-ааҟгьы иаагәыдикылан, инациҵеит: «ичҳа, Елисо, ус аҭахуп!»
Цақәагь лылахь еиқәшьшьы дтәан, ашә аартны дшыҩналазҵәҟьа днаиԥылан, лхаҵа иахь лыблақәа нарханы, лқьышә лырбага нацәа нақәылҵеит. Ари иаанагоз «уԥҳәыс лҵәуара аӡбахә цәырумган, схы хиҵәоит» ҳәа акәын.
– Жәабжь лахҿыхк лабҳәазар акәхап. Лыԥсы-лыԥси еихьымӡо аччара даҿуп! – ҿааиҭит Ахра. Уи амҳарахьы даннеиуаз ишьамхы арсны иан длыҳәар иҭахын: «Иҟалозар, сан, сбыкәхшоуп, маҷӡак дрыцҳашьа лара». Убри ашьҭахь иациҵон даҽа ажәақәакгьы: «уажәшьҭа исыхьыз сыхьит...»
Акымзаракгьы имыхьӡеит Ахра. Игәы иалнахыз дааигеит. Бзиабарала дааигеит. Уи лыда ԥсҭазаара имаӡамызт. Аха «иҟалаз ҟалеит» ҳәа иани иаби иреиҳәоз ажәақәа, дара ргәы ҟанаҵон, далеилыркаауан. «Иҟалап, уеизгьы-уеизгьы лара лыда ичҳаргьы, аха дхаҵамыз, бысгәаԥхеит, бсыцца аниҳәа, иажәа дахьымхәит», – еибырҳәалон ԥаса-ԥасашәа. Аха аамҭа анца, Ахреи Елисои хара зыдӡамкәа абзиабара цқьа аныҟәгаразы ари адгьыл ишықәлаз анеилыркаа, хәыҷы-хәыҷла ихьаҵуа мацара, ишнеи-шнеиуаз, даргьы арҭ аҩыџьа рыбжьара иххаӡа иакыз ацәашьы, аԥша ахьдмырсырц иакәшар иаагылеит. Аха уаанӡа...
– Ааи, нан, иахьа аусурахьтә лышәҟәқәа лыман данааҩнала, изакәу сгәалашәом, жәабжьк ласҳәеит, ларгьы иччараха илысит...
– Уара урхыччала, – иҳәеит Асҭана аҭаҭын ххны данаалга, – уани уҭацеи аицәажәара иалагеит. Амала, аиҩызара цқьаҵәҟьа ныҟәзго дара роуп, урзыӡырҩуа уҿааухар, милаҭс адә иқәу рбызшәақәа зегь рҳәоит! – иҳәан, машьала ԥырӷык аашьҭихын, аҵәаԥшь еиԥш ииххыз аҭаҭын ақәԥсаны, еилыршәшәо иҿааихеит. Ԥыҭрак ашьҭахь аҭаҭын афҩы лаҳа-лаҳауа амҳара иныҵалеит. Асҭана инапы налшьны зынтәаха аҟара нақәихит, иаргьы аџьынџьыхәа еиԥш еиҵыхәхәа, иԥымҵәаӡакәа аҩада инапы инаццеит.
– Иахьатәи сара исхаразар ҟалап, уан анышә иагаша, лан длывагылам, лаб длывагылам? – дныҩнаҟәынд-ҟәындын, ақәасқьахь лҿыналхеит Цақәа. Уаанӡатәиқәа даҽаӡәы илхараз џьушьап!
Уааины уқәтәа сшьамхаҿы!
Абри акәыз уара уҽы!
– Уаҳа акгьы узымдырӡои уара? – ауҭрахьтә лыбжьы ааҩит Цақәа.
– Ишԥасзымдыруеи? – иҳәеит аԥшәма.
– Иарбан?
– Нарџьхьоу нарҭаа раҳәшьа дшиагаз!
– Ҟоҳ, уи аԥшқамоу, саргьы исзеилымкааит! – амш угоит
ҳәа иалҳәарц лҭахызшәа атах-атахҳәа анышә дыласуа акәакәара далагеит.
– Аџьишь? – лҳәеит Елисо аџыш еиҭаҳатә аашьҭылхын.
– Мамоу, сбыкәхшоуп, ари иахьӡуп «аџыш», – лыбз лҿыҵа иныҵалырӷәӷәеит Цақәа.
– Ох, заҟа ицәгьоузеи аҳәара! Аџьишь!
– Аџыш, сҳәеит сара, – длықәмақарызшәа лыблақәа аалырцәгьеит анхәа, аха ԥыҭрак ашьҭахь лхы-лҿы аалашан, инацылҵеит, «аџыш» аҳәашьа аныбҵалак аԥсшәа бҵаз џьыбымшьан, нан, иҟоуп хымԥада иҵатәу даҽа ажәакгьы.
– Уи иарбану? – дҵааит Елисо.
– Ибку! – лыбжьы рхәыҷны аҭак ҟалҵеит Цақәа.
– Иҟалап уи аҳәара иаҳа имариазар, – дааигәырӷьеит
аҭаца.
– Имариазар, иҳәала нас: аҳәҳәага! – ҿаалҭит лҽага
ахы дықәԥшуа.
– Ишԥа! – лышьҭахь ала аӡә лхы дасызшәа лҿаԥшылара
ааицакит Елисо.
– Аҳәҳәага, аҳәҳәага! – абџьар иҭаҵаны илкызшәа
инеишьҭаргылан идәықәылҵеит анхәа.
Аҭаца лқьышәқәа рҿы аԥхӡы хьшәашәа ықәнаҭәан ҵаҟа
днатәеит.
Уааины уқәтәа сшьамхаҿы!
Абри акәыз уара уҽы!..
Ажара ақыҭантәи ашкол – еиҿаԥшьыз ҩ-кәасқьак ирылхын. Шықәсқәак раԥхьа урҭ аҩҭаацәарак ахгара рықәшәеит. Ара инхоз анхацәагьы цқьа еилкааны ирымаӡамызт урҭ рахыгара зыхҟьаз. Шьоукы ирҳәоит аамҭа ҿыц иақәшаҳаҭымхеит ҳәа, даҽа шьоукых – ԥасатәи ашкол абылра иалахәын ҳәа. Анс акәу, арс акәу, иахыргеит...
Рынхашьа иаҵамшьыцуаз дыҟаӡамызт. Иааигәаны еидынхалон, аха аихыц ианушәа ииашаӡа алакациа иалхыз амасар аанда рыбжьан, шәырла ибеиаз рашҭа ҭбаа, ахи-аҵыхәеи узеимдаӡомызт. Ахьа иалхыз рыҩнқәа хаҵак ишәара аҟынӡа ишьҭыхны, унапы узакәмыршо ашәпара змаз ахаҳә шьапқәа рыҵагылан. Анхашьагь рдыруа, асасдкылашьагь иақәшәо иҟан ҳәа рҳәоит. Хәылԥазыла ргәашәқәа рҿы меигӡарахда иаадгылон рырахә-рышәахә. Руаӡәк иаб дыԥхьарцарҳәаҩын, иибоз-иаҳауаз хьӡыртәны ашәа ианиҵон. Ашәа аниҳәоз ихаҭа дыччаӡомызт – иазыӡырҩуаз ракәын иччоз. Изларҳәоз ала, уи зны аҳәаанырцәтәи сас дук диднагалахьан, ихәы-иԥхь аныҟаиҵа ашьҭахь, ихҭарԥа шкәакәа ихаҵаны ижакьа инапы налшь-аалшьны иаарҽеины, иԥхьарца ишьамхы инықәкны ашәаҳәара далагеит. Асас ашәақәа дырзыӡырҩрызу, ақьаад ианиҵарызу, краамҭа ииура изымдыруа дшанханы дтәан...
Арҭ аҩ-ҭӡык рхадацәа ахгара анрықәшәа, рҭаацәагьы рыццеит. «Ҳахьынӡаҟоу – ҳаицыҟаз, ҳаԥсуазаргьы – ҳаицыпсып» рҳәагәышьеит. Уи ашьҭахь шықәсы наҟьак, аҳәира рхыҵәан, атыҩ иакыз амза аиԥш, еиқәылашьца игылан арҭ аҩнқәа. «Хымҳа-џьымшьа баша изҳарбаарызеи» ҿааиҭит зны Закан актив еизганы. «Гәыӷрада иԥсхьада, ҳаарзыԥшып!» уи иажәа инаԥыҩлеит Ахреи Кани. «Ари хыхьынтәи иаашьҭу дҵоуп!» уи ажәа иахьаԥыҩлоз игәы иныҵаххны аҭак ааҟаиҵеит Закан. «Уи ахалагь акәӡам, – ихылԥа днахан, ихы ачабра нықәишьит иара, – аҵара ашықәс ҿыц иалагаанӡа урҭ ахыбрақәа ааиҿаԥшьны, иблыз ашкол аҭыԥ аҿы иргылатәуп. Изыргылода ҳәа шәҵаауазар, – аа, ажәлар ахьыҟоу. Анапхгара аус Кан инапы ианызааит!
Актив ашьҭахь урҭ аҩыџьагь дрыԥхьеит Закан.
– Шәгәы ишԥаанаго, аҩызцәа акоммунистцәа, сара сеиҳа шәара еиӷьашәшьозма анасыԥдақәа Дыгәи Лади, мамзар ажәлар рҿаԥхьа сара сгәымбылҩны сҟашәҵоу? Ус ҳзеибашьҭӡом. Шәара шәыҷкәынцәоуп, иацоуп ианшәаҳҭаз амаҵура дуқәа. Шәгәы иаанамгааит Ажара дуӡӡаҿ шәаҟара иҟәышу уаҩ даҳзымԥшааит ҳәа? Ус шәҳәозар, шәгәы шәажьоит, – инапы астол инықәикшеит Закан, – аха сара сакәу, даҽаӡәу, уи иалашәхузеи, шәара шәыгәра ргеит. Шәгәы ишԥаанаго, ҳара ҳхәыҷқәа аусҳәарҭа акабинетқәа рҿы иҩнакны аҵара-дырра ҳазрыҭару? Аусҳәарҭа – политикатә хыброуп, уаҟа ҳара ҳазхәыцуеит ауаатәыҩса рлахьынҵа, адунеи апролетариат рԥеиԥш. Убри аҟнытә иҭынхадоу аҩнқәа ааидкылан, абрахь ииагатәуп, лассы ииагатәуп. Ушьҭантәи апартеизараҿ акоммунистцәа ираҳҳәоит жәлар рҵара аус аҿы даҽа шьаҿак шыҟаҳҵаз.
Ашкол аргылара иаҿын уахгьы-ҽынгьы. Уахгьы-ҽынгьы ауасҭацәа рҟыгә-быжьқәа гон. Кан агәаларатәи ақыҭаҿ аҵәымӷ ԥсахны иааигеит, Ахра ԥшьҩык аҟауарршьаҩцәа ашьха ишьҭит. Закан есыхәылԥаз уахь днеиуан, есааира зҽеиҵызхуаз ахыбра дахәаԥшны, игәалаҟара ихы-иҿы ианыԥшуа, иҟамчы-ӷра ахәы изиацк инадкшало, иҳәон: «ари – есҽны асоциализм иаго аиааирақәа ируакуп...»
Ажәакала, Ажара ақыҭантәи ашкол ҩ-кәасқьак ирылхын. Иреиҳаз азал – клубс иҟаҵан. Ииашоуп, уи иамаӡамызт асцена, иҩнагалыӡамызт аҟәардәқәа, аха араҟа имҩаԥысуан аныҳәарақәа, аизарақәа, аиԥыларақәа. Аҷкәынцәеи аӡӷабцәеи инеимда-ааимдо ажәеинраалақәа ирыԥхьон, аӡә ддырҽхәон, даҽаӡә амра дадыркылон, арҵаҩцәа ракәзар – аҿар рааӡараҿ иҟарҵаз ашьаҿақәа рыла иҽырбон. Араҟа
еихаҵгылон лымкаала, араҟа иблаҷыц еиԥш ирыхьчон аиҳабреи аиҵбреи, ацқьареи аԥшӡареи, аҽынкылареи ахьыԥшымреи. Араҟа аҷкәынцәеи аӡӷабцәеи убасҟак иҳәатәхаҵаҩцәан, зны-зынла угәы иаанамгар ауӡомызт: «анаџьалбеит, абарҭ абас инхар, ахәыцшьа рхашҭыр ҟалоит, ҳабакылсуеи усҟан?» ҳәа.
Аҟәардә хәхәақәа рҿы итәахьан аҿар – абжьаратә ҵара иалгақәаз. Урҭ зеиҭаҳәара, зеилкаара уадаҩу хьаак рыман. Ари – аиԥырҵра ирнаҭаз хьаан. Заҟа шықәса рхыргазеи амҩан, ашҭаҿ, апартаҿ, аха аиԥырҵра рықәшәоит ҳәа ргәы иаанагаӡомызт. Иагараан еиԥхныҩлахьан, иагараан икаҳахьан. Иагараан илаҳәхьан рнапқәа, иагараан урҭ рҟәыҷуа аӡәи-аӡәи еибарԥхахьан. Иагараан рыгәқәа ааибагахьан, рыхцәқәагь еибакхьан. Иагараан еидхалахьан бжьы зхаӡам, гәнаҳа змам, ахәыҷреи адухареи еимазкуаз аҷкәынцәеи аӡӷабцәеи рыблақәа. Усҟан урҭ уаҵәтәи амш иазырҵәахуан агәыӷрақәа, иҵаулаӡан иҭарҵәахуан ашколтә шықәсқәа рымаӡақәа.
Урҭ уажәраанӡа цқьа иазымхәыцӡацызт аиԥырҵра аамҭа шааиуаз. Арҵаҩцәагьы ирарҳәон аиԥырҵра аамҭа ааигәахоит ҳәа, аҭаацәагьы ирарҳәон, изӡатәузеи, даргьы рхы азышьҭны иазыӡырҩуан, аха ақәыԥшразы «уаҵәы» аасҭа «иахьа» иаҳа иубарҭоуп, «иахьа» иӷәӷәаны иаларсуп ргәаҿы. Ус-ус ишнеиуаз, инадгылеит аҵыхәтәантәи амш. Уи шьоук рҿы иаҳа иаарлахҿыхит аешьаратә-еиҳәшьаратә уалԥшьа, даҽа шьоукы рҿы иххаӡа, игәыҿкаагаха ианаркит рынасыԥқәа наунагӡа еилазырҭәарц зҭахыз ацәашьы.
Зынӡа даҽакхозар «уаҵәы». Аиԥырҵра адырҩаҽынтәи амш. Аамҭа – ахылҩа-ԥсылҩа карҵәо ашьхаҿ иҵҩыруа аӡырца
иаҩызоуп, – инаскьацыԥхьаӡа аҽацҟьоит ахылҩа-ԥсылҩа, инаскьацыԥхьаӡа еиқәтәоит, ихьшәашәоит аӡгьы.
Рҵаҩцәақәак рыблақәа ҭаа, рнапқәа аҷкәынцәа рыжәҩа иқәҵаны итәан. Иахьатәи амш урҭгьы лымкаала еизааигәанатәит. Иҟаларын гәыла уаанӡагь абас еизааигәазҭгьы, аха абас рҽеидыԥсалан, еизгәакьан иҟазҵаз иахьатәи амш акәын.
– Ҳаи шәара, агаӡақәа, шәҵаҩцәагьы шәаргьы шәеиԥшхама? – ирҵаҩцәа аҵәы нарылеиҵеит адиреқтор.
– Шәара изышәымҳәои!.. – аҭак ҟарҵозшәа руан даргьы, аха ирҳәарц ирҭахыз инагӡаны рылаӷырӡ иднарҳәомызт.
Ҳәарада, Баграт игәы иахәон ирҵаҩцәеи иҵаҩцәеи реиԥырҵра ахьыцәгьаз. Ус анакәха, иҟоуп ахәыҷы ибзиабара, иҟоуп аҟазара. Ус анакәха, ргәы ԥхаҵәы-ԥхаҵәуа иҟан, рыламыс цқьан. Зыламыс цқьам роуп аиԥырҵра ззымариоу. Хьаа змоуц ахьаа закәу издырӡом. Ахьаа змоу ихьаа ӷьоит, имӷьо ихьаадоу ахьаа ауп.
Убри аамҭазы аклуб ашә даалагылт Баграт Аҳмаҭ-иԥа, ус анакәха, ахәылԥаз иалагон. Амузыка абжьы аҭыԥан, аҵәҵәабжьы геит. Ари – рхәыҷреи рқәыԥшреи реилыргаҩ акәын, аҵыхәтәантәи акәын рхәыҷразы, раԥхьаӡатәи акәын рқәыԥшразы.
Итәаз зегьы аинҟьара иалагеит. Астол агәҭа дтәеит Баграт, уи иармарахь – Закан, ақыҭа апарторганизациа амаӡаныҟәгаҩ, иарӷьарахь – араион аҟынтәи иааз аԥҳәыс, ибзиаӡан аҵара иалгаз ҷкәынаки ӡӷабки, рабацәа, арҵаҩцәа.
Азал аҟны анапеинҟьабжь еиқәтәаӡомызт. Жәохәҩык аҷкәынцәеи аӡӷабцәеи, даҽа жәаҩык раҟара заанаҵ иааины аҵыхәахьшәа итәахьаз анацәеи абацәеи реинҟьабжь, шәҩык реинҟьабжь ааугәалагаршәон. Баграт Аҳмаҭ-иԥа даԥырхагамхаӡеит. Аҵыхәтәаншәа, иааиԥхьбашәа ианааҟала, ихы аашьҭыхны зегьы днарылаԥшит.
– Сара сҩызцәа хәыҷқәа бзиақәа, акыр иаԥсоу аҭаацәа, акыр иаԥсоу асасцәа, – иҳәеит иара, лымкаала ивараҿ итәаз аԥҳәыс лахь дхырхәама уҳәартә аиԥш дынхьаԥшны. Лара лакәзаргьы, уи аҭакс аарлаҳәа дааччеит. – Иахьа ҳқыҭан зегь аныҳәа рымоуп, ҳара раԥхьаӡа акәны иоуҳажьуеит абжьаратә ҵара змоу аҿар. Абри ала ҳара аԥсҭазаараҿы инаҳагӡоит жәлар рҵара ашьҭыхразы Асовет мчра апрограмма.
Абри ашьҭахь адиреқтор иҳәеит аԥсҭазаара лаша аҟалара зыбзоураз ихьӡ. Рнапы анеинырҟьа ашьҭахь, иаԥхьа итәаз аҵаҩцәа дырҿаԥшуа, аӡәаӡәала дрыхцәажәеит. Аҵыхәтәаны ибжьы ааирмаҷын инациҵеит.
– Шәаԥхьаҟа ауадаҩра дуқәа шьҭоуп, аԥышәара дуқәа шәзыԥшуп. Аҳаҳи, акы шәамжьааит! Аҳаҳаи, шәымҩахымҟьааит! Аргәыбзыӷреи амали шәхырхымхааит! Усҟан, хымԥада, шәеибаҭиуеит! Сара сшәыҳәоит амазеи шәахамтәарц, шәгәаанагара шәымазарц, шәызҿу аус агәра шәгозар, уи аҵыхәтәанынӡа шәазықәԥа, шәыԥсҭазаара аҭаххозаргь иақәшәҵа. Абас иҟазар ауп асоциализм иахылҵыз ахәыҷқәа рҵас. Амдырреи агәлымҩреи ирыхҟьаны асоциализм иацәыӡхьоу рацәоуп...
Закан ихы-иҿы аахәашьын, асас ԥҳәыс днылҿаԥшны дааԥышәырччеит. Уи иччара иаҵанакуаз рацәан, аха акы иаламҩашьо иалԥшуан ҵакык; аҵара акәзҭгьы аус злоу, Баграҭ иаҟарагь аҵара змада, аха асоциализм амаҵ азызуа «агәлымыҩцәа» ҳәа дрышьҭалозма?
Аҵаҩцәагьы еилыркааит арҭ аҩыџьа рыбжьара ҩысҭаарак шыбжьаԥалаз, ахи аҵыхәеи макьана ирзеиқәҳәалаӡомызт.
– Ҵәыршыла икылжәблаала ҳаамҭа аӡаӷьақәа, аԥсҭаазара ҿыц ашьапы иқәшәыргыл. Убри шәара шәнапы ианысҵоит сара.
– Ҳа-ҳа-ҳа, – итәаз ираҳартә даачеит Закан, – уара, абзиа збаша, Баграт, аӷлам иаҩызоу арԥарцәеи аҭыԥҳацәеи иҿыцны ареволиуциа ҟашәҵа ҳәа роуҳәеит, ҳара иҟаҳҵаз ишәмыхәаӡеи?
– Иарбан усзаалакгьы ахы ктәуп идырны, цқьа еилкааны, арҿиаратә хшыҩ аҵаҵаны, абри ауп, Закан ухаҵкы сцеит, ареволиуциа.
– Угәанала ареволиуциа зегьы ирҭахуп!? – днақәыӷәӷәеит Закан.
– Зегьы ирҭахуп?– аашьақәирӷәӷәеит Баграт.
– Абри Алҵыкә дызхагылоу афермагьу? – ауаа днарылаԥшны аҵәы налеиҵеит апарторганизациа амаӡаныҟәгаҩ.
Итәаз зегьы ааибарччеит.
– Ааи, ааи, Закан. Афермаҿ арахәҭра ҿыц аҟаҵара, ашықәс ирызхаша аҟашәа аингалара, насгьы иаарышьҭуа ахш зегь аҳәынҭқарра аҭара... – абарҭ еиҭакроуп, рҿыцроуп, ус анакәха, револиуциоуп.
Аҵаҩцәа ирҳәара рзымдыруа, иџьашьаны рдиреқтор изыԥшуан. Урҭ еилыркаауан Закан дшаҵахаз, аха, изыхҟьазаалагьы, араҟа, абасҟаҩык ахьеилатәоу, абас зыхьӡ нагоу ауаҩы идырра шмаҷу аарԥшра гәаныла иақәшаҳаҭӡамызт. Ус иааӡан дара. Ас ааӡара рыцҳан. Ачҳара ааӡараӡам. Ааӡара ауп ачҳара.
Закангьы идырит дшаҵахаз. Амақьаԥшрада ахаан даҽаԥштәык знымлацыз ихы-иҿы, иаалырҟьан ашьа
нықәлеит, аха иага аундазгьы иара изгәакьаз аԥштәы азықәмцаӡакәа, инаҵаба ицеит.
Иҟаларын Закан ари ахәылԥаз аҿы атәара иазирхозҭгьы иреиӷьыз аҵаҩы Едгьы иқәгылара акәмызҭгьы. Иазирхозҭгьы, даҽаганкахьала иара игәалаҟара шьҭызхуаз ажәақәа уеизгьы-уеизгьы араҟа имаҳаӡеит. Имаҷума иара иусқәа, апарторганизациа аусқәа, апартиа алаларазы акандидатцәа рхы-рҵыхәа аҭҵаара, аколнхараҿы аџьатә леишәа аҭагылазаашьа аиӷьтәра, аарыхраҿы еиҵахоу аганқәа рышьҭыхра, араион ашҟа аинформациақәа рышьҭра. Убрахьынтә Закан иаҳа ихадароу ак ауп ҳәа иԥхьаӡон ВКП(б Ацентра Комитет ақәҵара. Уи апартиахь ауаа ҿыцқәа рыдкылара иазкын. Иара оумаӡакгьы игәы иахәаӡомызт ари ақәҵараҿы зегьреиҳа хадара змаз пунктк: уи излаҳәоз ала, аобласттә комитетқәа, атәылаҿацәқәа, апартиа амилаҭтә Центр Комитетқәа апартиа иалалаз ма апартиаҿ ишьақәдыргылоз ауаа абланк ҿыцқәа рзалырхуан ақалақьтәии араионтәи акомитетқәа иҟарҵаз аҳәарала, аҵыхәа ԥҵәазааит ҳәа аҳәон сиала ауаа апартиахь рыдкылара «Сара сыгәра зырымгазеи», – игәы иаанагон Закан. Уи «сара» ҳәа аниҳәоз игәы иҭан атәыла апарторганизациақәа рмаӡаныҟәгаҩцәа зегьы. Иаалырҟьан, апартиаҿ ишьақәдыргылоз, ма иалалоз рызҵаарақәа ақалақьқәеи араионқәеи рпатриатә напхгаҩцәа рнапы ианырҵеит. Гәрамгаразар? Закан ихәыцрақәа даарылырхит Едгьы иажәақәа:
– Акыр иаԥсоу ҳарҵаҩцәа! Шәара шәыԥсҭазааратә напынҵа абас иҟазаап: ашкол ашҭа рнапы ианкны иҭажәгалоит асабицәа, шәхы-шәыԥсы рышәҭоит, ишәааӡоит, ишәыхьчоит, шәынасыԥ иабжан иҟашәҵоит, нас наунагӡа
абзиала ҳәа рашәҳәоит. Ари ҳара ҳзынгьы шәара шәзынгьы ихьанҭоуп.
Едгьы арҭ ажәақәа иҳәеит мыцхәы игәы ԥшааны, илаӷырӡқәа хаддыло. Ирҵаҩцәа ракәзаргьы – рчабрақәа иаарыхеит. Уи, Едгьы, аҵараҿы уаха иҭрыжьуаз аҵаҩцәа дреиӷьын хәшьарала. Шамахамзар аурокқәа дрыгхаӡомызт, деиҿкаан, даара дҳәатәхаҵаҩын. Аха, иҩызцәа изларԥхьаӡоз ала, уи ихала аҟазаара бзиа ибон: ихала ампыл дасуан, ихала дныҟәон, ихала иҵатәқәа ҟаиҵон.
– Убри иаҷыданы, – иаҳа иҽааиқәкны ихы аашьҭихит Едгьы, – сырҵаҩцәеи сдиреқтори саҭарымҵозар, рҿаԥхьа исҳәарц сҭахуп уажәраанӡа зыӡбахә рымаз ареволиуциазы схатә гәаанагара. Ареволиуциа, сара иахьынӡаздыруа, – аполитикатә мчра аԥсахра ада даҽа ҵакык амаӡам.
Закан дахьтәаз ашьыжьтәи ашәаԥшь иҿахәмарызшәа даалашеит, иблақәа аҳаҵҳаҵара иалагеит. Нас, иаԥхьа-ишьҭахь даанаԥшы-ааԥшит. «Сыжәбома» иҳәарц иҭахын.
Баграт Аҳмаҭ-иԥагьы деигәырӷьеит аҵаҩ иқәгылара, аха ари ақәгылара иара иеилнаркааит Едгьы иқәиргылаз азҵаара азбжак шидыруаз, егьи азбжа макьана ишыҵәахыз. Избан, абас иҟәышу, агәынкылара змоу аҷкәын изизымдыруазеи ареволиуциа – ари амассақәа рырҿиара шакәу? Арҵаҩы игхақәа иреиуан иара.
Едгьы иқәгылара даналга, Закан инацәа уи ишҟа ирханы дааскьеиган, илымҳа дынҭахәыҭхәыҭит.
– Иуаҳау исҳәаз, баба?
– Ааи, исаҳаит! – ҿааиҭит Закан, нас хы ичабра нықәшьуа, аиааира згаз исахьақәа иҭаны итәаз днарылаԥшит. Уи иӡбит уажәшьҭа аҵыхәтәанынӡа даангыларц.
Макьана шьыжьӡан, быжьсааҭкгьы ҟамлаӡацызт, аха Едгьы днеиру-дымнеиру изымдыруа, днеи-ҩеиуа ашәаҿы дгылан. Уи Закан игәы иахәеит, ус анакәха, узықәгәыӷша арԥысуп, уа анакәха, дҳәатәхаҵаҩуп, ус анакәха, аашьара илаӡам. Дышԥалагари уи иацәажәара. Ҳәарада, гәаартыла диԥылароуп, имахәар инапы наҵшьны, иахьауа лафкгьы наиаҳәо дыҩнагалатәуп, акәымзар, ари дыҷкәыноуп, ихы қьан ақәиҵо далагаргьы ҟалоит.
Закан аҵара мыжда ауп акәымзар, аԥсҭазаараҿы иреиӷьу рҵаҩыс ихы иԥхьаӡон. Аԥсык-аԥсык игхеит зны уахынлатәи ашкол дҭаларц, аха, ақыҭаҿ акәым араион аҿгьы унеишь-уааишь ҳәа зарҳәоз ауаҩы, иара инапаҵаҟа иҟоу ауаа ихы иқәсуа, адҵа ирҭо арахь, аԥсҭазаара атәы рзымдырӡо, дрылатәар иҭахымхеит. Аиашаҵәҟьа ҟаиҵеит. Усҟан Закан егьырҭ реиԥш аҵара иҵалар акәын, ма ари амаҵура шьҭеиҵар акәын. Аха, иара игәы аазгоз, – Закан иҩызцәа амаӡаныҟәгаҩцәа макьана ирацәан, урҭ ирдыруан – ҵарала рхы шрызҭымгоз, убри аҟынтә ишьҭыхны ирыман даҽа хцәыргашьак, даҽа қәԥашьак. Ааи, урҭ даҽакала иқәԥон, иџьоушьаша, рықәԥашьа згәы иахәозгьы рацәаҩын.
– Уара, иаха усымрцәазаргь ҟалап, угәнаҳа сықәсҵеит! – ҿааиҭит Закан ашә ааиртын, адкыларҭаҿ игылаз Едгьы дизыԥшуа.
Арԥыс уахьихәаԥшуаз, жәаа шықәса раасҭагь иуҭартә дыҟан, – ашәхымс даҵакьысуа, икостиум цәиаҵәа иӡара иҭашәо, иарӷьрахьтәи игәышԥаҿы аҵӷа цырцыр зыҵдаз икомҿартә дырга аҭаны, ихахәы еиқәа даҵаҽырбо, дааҩналан днагылеит.
– Сааит, – иҳәеит иара, – сара ианакәзаалакгьы ашьыжь сгылон, ус сашьцылахьеит.
– Ааӡара бзиа змоу аҷкәын даҽакала дҟалаӡом! – ҿааиҭит Закан, – абнаҟа унеины уаатәеи, – днахан истол ахаҿы игылаз аҟәардәгьы наиирбеит, нас, қьаадқәак ртытуа днарылалан, краамҭа ак иԥшаауан. Иҟалап ҷыдала акгьы дашьҭамызҭгьы, ус иааиԥхьаз аҷкәын ичҳара ԥишәарц иҭахызҭгьы. – Иагьаурым, ҽазны исыԥшаап, – иҳәеит Закан истол амгәа наркны. Уи иага рҵаҩ бзиас ихы иԥхьаӡозаргьы, ацәажәара алагашьа дақәшәаӡомызт. – Иуцәызӡар сҭахым, арԥыс, иацтәи уқәгылара даара сгәы иахәеит, – инацәкьара шкәакәақәа цәыш-цәышӡа астол инықәҵаны, иблақәа арԥыс илаҵо даацәажәеит Закан.
Уи аҭакс маҷк дааҟаԥшьхан, дааҳәыцымыцит Едгьы.
– Уара макьана усабиуп, Едгьы, иҟалап зегь цқьа иузымдыруазаргьы. Уаб лахьыцәгьеи сареи Егры ахықәан шаҟа шьа каҳҭәахьаз аҟара ауаа аҵеџь аӡы ҭырымтацзар ҟалап, – иблақәа ааҵыс-ҵысит Закан, аха игәы шыԥшаацәаз арԥыс ибар ҳәа дшәазар акәхап, ганха дынхьаҳәын, ачабра нырхишьылеит. – Абыржә дызбо џьысшьоит, деиҿкаан, деинаалан, ареволиуциа аус дазықәԥаҩын. Уара ушысабиӡаз унижьит. Игәалашәара аҳаҭыр азгьы сара исуалуп уара сухылаԥшларц, – дҩагылан аҷкәын ишьҭахьҟа диасит иара, насгьы арԥыс игәы иаҳа иласны еисуазар акәхарын, Закан ибеит уи ихахәда адақәагьы шыҵысуаз, – Едгьы, ишсоуҳәара исцәымӡакәа, угәы иахәома уара Ажаратәи аҿар рорганизациа аусушьа, насгьы – ивараҿы днатәан, инапы арԥыс ижәҩа инықәиҵеит, – ҳапицәажәара аӡбахә ԥсы зхоу аӡәгьы изымдыруазароуп. Сеилукаау? Ари хәмарраӡам! Сара унасыԥхьар сҭахуп аусура ду ашҟа, асоциализм аргыларазы ԥсыхәа змам азҵаарақәа рыӡбарҭахь.
Едгьы оумашәа ибон абас иааигәаӡаны ивараҿ Закан дахьтәаз. «Шәанаџьалбеит, ари зынӡаскгьы ишырҳәақәо дыҟаӡамзаап, иарбану дзырҭахым!» – игәы инҭиҳәааит арԥыс. Уи зныкымкәа иаҳахьан иватәоу ауаҩ ҟәыш изы «ачарҳәаҩ» ҳәа изырҳәо. Анцәа иумҳәан акәымзар, иамхаҳәар иукузеи! Уажәы, ас дизааигәан даниватәа, иара диқәлошәа ижәҩа инапы анықәиҵа, аҷкәын дахьцара изымдыруа, Закан игәаартреи игәцаракреи рҭак шыҟаиҵаша дақәымшәо, дзықәтәаз аҟәардә дықәбылуа далагеит. Азнык азы аиҳабы уиваӷӷа утәар ԥшӡоума ҳәа игәы иҭакны дҩаҵхахарц иҭаххеит, аха уажәраанӡа ицәышӡа иааԥшуаз Закан инапқәа дышьҭарӷәӷәаны дааныркылеит. Арԥыс ибеит урҭ амч ӷәӷәа шрылаз.
– Ус анакәха, ҳаилаӡеит, Едгьы!
– Ааи, – ихы ааирҵысит аҷкәын, – сара санмаҷӡаз инаркны сашьцылахьеит амаӡа аҵәахра.
– Изуцәызӡозеи, зыгәра згаша аҷкәын дысҭахуп, ацхырааҩ сизгәаҟуеит. Ҳара акәлакцәа ҳрылгеит ҳәа ҳҳәоит, асоциализм аԥсҭазаараҿы иҟалеит ҳәа ҳҳәоит, аха макьанагь имаҷам ажәала ҳус иадгылоушәа ҳарбаны, хаз адгьыл ҳаҵызжаауа. Сара исҭахуп уцхыраара, иуаҳауоу Едгьы, сыҷкәын, сара абас исҭахуп уара уцхыраара, – ихәда инацәа наҵеикын ихы иҵегь днахан Едгьы инеиҿеикит Закан, – макьана уаҟәыҵ аҵарахьы сцоит ҳәа угәы иҭоукыз. Уи аамҭа ҳамаӡам уажәы. Уажә ихадароу ана-ара ацәырҵра иаҿу аоппозициақәа рҿагылара ауп. Уара умч, уара удырра макьана сара исызхоит. Иухоумыршҭын, Закан иус акәӡам унапы ианысҵо, – ашырҳәа дҩагылан ауада дааҩналеит, – ажәлар рус ауп. – Унеины аҿар раԥхьа унагыла, нас, абри Закан исеиҳәаз ҳәа ухоумыршҭын, уара уҟалоит ажәҩан
аҟынӡак унапы наӡо, адгьыл аҿы иуцәшәаны ихырхәо. – Аҷкәын днықәԥшит зҽызыԥсахыз Закан ихы-иҿы, ибеит иаапкны зыҭра иҭагьыжьуаз уи иблақәа. Иҿы маҷӡак иаартны инхеит, аҭӡаҿы икыдыз апатреҭ дшахәаԥшыц дахәаԥшуан.
Изымычҳакәа дҩагылан, апатреҭ дахәаԥшуа далагеит арԥысгьы. Зака еиликааит ихала дшыҟамыз.
Аколнхацәа реизара лассы иалгон, аҩбатәи азҵаара иааннакылт акәымзар.
– Сара иџьасшьоит, – дҩагылеит абригадир Арсен, иикыз алаба аԥынҵа адашьма инықәырӷәӷәаны, – ауаа шәкы инаркны шәиҩынҩажәижәаба џьамш рҟынӡа андырҳахьоу, – Маница ихы налықәикит иара, – бара хынҩажәа џьамш роуп ибырҳахьоу, ари хәарҭам, ибдыруазааит, ауаа рԥынҵа ашьа кылсуа аус аныруа аамҭазы, лара лҳәыс лаԥхьа иргыланы абазар далоуп.
– Иабаалгап, угәахәуаз, нас, арсҟатәи аԥара! – ҿаалҭит ԥҳәыс быргк лыбжьы ала дырдырыр ҳәа дшәозшәа, иналарҩашьашәа.
– Егьырҭ иабааргеи? – ихы аашьҭихит Закан.
– Сара сгәы иаанагоит, – дҩагылеит Кан, – Маница лҭагылазаашьа иахәаԥштәуп ҳәа – арахь астрах рҳәеит, арахь – асамаблажение рҳәеит, акәтаӷь алаҵатәхеит, ашә алаҵатәхеит. Аԥҳәыс лымч ақәымхеит, сшәыкәхшоуп, сшәахтәгь сшәап, схәыҷқәагь ак рзаасхәап ҳәа абылра иаҿыз лҭаҭын аҵымхӡакәа аҭитә лыман дцеит. Убри аҟынтә Маница аколнхара лалцара сара сақәшаҳаҭӡам.
– Уиашоуп, баба, уиашоуп!
– Атәыла мбгеит, нас, ҭаҭын бӷьыцқәак аҵҩаазар!
– Еицәоугьы ҟалахьеит! – еиларԥсон итәаз.
– Мап! – иҭаҷкәым цәыш хәыҷ астол инықәкшан
дҩаҵҟьеит Закан, – аколнхара еиҿаҳкаазар, уи иамоу
аԥҟарақәа ҳрыцныҟәап! Аколнхара иацәыбнало, ацхыраара азымҭо, даҳзыҵәахӡом. Жәларык ишаабоз аҵәаԥшь иаҩызоу аҭаҭын наҵблаа ицеит. Шәара ижәдыруама бӷьыцк иадамзаргьы аҳәынҭқар имал ауаҩы дақәӡыр шилшо?!.
– Иаадыруеит, уажә иҳамбеит...
– Ижәдыруазар, аибаҵәахра ҳаҟәыҵып, абри ҳагуп абри ҳабзоуп ҳәа иаацәырган иаҳҳәап. Ишәмуӡозар, – ибжьы ааҭирҟьеит Закан, – Маница аколнхара лалцара иаанаго, аџьа леишәа арӷәӷәара ауп! Досу ишиҭаху иҟаиҵо далагар, иахьакәым ҳкылсуеит, ҳанхамҩагь еилаҳауеит.
Маница лылабжыш лыкәаашо дахьтәаз, лхы дҩахаӡомызт, ауаа дзырҿаԥшӡомызт. Аԥхынрахь ианықәла, лыԥш лымҵәан, зынчара ашыла лымаӡамкәа даақәхеит. Агәылацәагь лыцхрааит, аха ианбанӡалыцхраауаз, ахықә аҟынӡа днеизар акәхарын, лықабла лаԥхьа инаргылан, абазар ахь дцеит. Аҵла иалыҩрыз амаҭ ицҳаит ҳәа, дызлаҟаз азмырхакәа, аҽныҵәҟьа араион ахьтә шьоук аакылысын, аҵыблаара иаҿыз лҭаҭын акт инанҵаны ицеит. Ус лылахь ианызаарын акәымзар, ас шлыхьуаз лдыруазҭгьы, иҟьаҟьаӡа илыршозаргьы, дмыцәаӡакәа иаҵылхуан.
– Сара аӡәгьы дсыршәаӡом, сара инасыгӡоит апартиа адҵа, – ибжьы аалаирҟәит Закан, – асоциализм иачҳаӡом аашьара, аҽахыгара, убри аҟнытә иахьа еизаз, аколнхацәа, шәыххь згеит, Маница аколнхара лалцара азҵаатәы ииашан иқәшәыргылеит.
– Маница аколнхара далҳцарц акәӡам араҟа ҳзеизаз, – ҿааиҭит Кан.
Закан ихы аашьҭихын, аччареи аиқәаҵәахареи еимаркуаз иқьышәқәа ҵысҵысуа ауаа днарылаԥшит.
Ҳзеизеи, нас угәанала? – уахь дымԥшӡакәа ҿааиҭит аҵыхәтәаны.
– Ҳзеизеи, умбои, Закан ухаҵкы сцеит, аиашазы аԥҳәыс рыцҳа деиҵахеит, убри аҭыԥ иқәаҳҵар ҳҭахуп.
– Зынӡа шәгәы цәымсахама, абааԥс, сара исықәшәҵа убри иԥхасҭахаз аԥшь-килограммк! – дҩыҵаззеит Кәаҵиа.
– Аԥҳәыс деиҵахазар, илыцхраатәуп! – ибжьы геит даҽаӡәгьы.
– Ус ҳалагар, аколнхара зхы аланыҟәзго рацәаҩхоит! – иҽыриашан даагылеит абригадир.
– Утәа, утәа, Арсен. Иудыруазар сҭахуп, Маница леиԥш иҟоу аҳәса шракәу аколнхара ныҟәзго. Лықабла заҵә ҭира изылгаз – ашәахтәқәа алалшәарц ауп, аус дацәыбналарц акәӡам. Ишәзымдырӡои, Маница абыда ахьы иаҩызоу ҩыџьа аҷкәынцәа шылааӡо? Убарҭгьы Ажара иатәуп. Уаҳа акымзарак ҟалымҵаргьы, уи асоциализм аҿаԥхьа луал лшәахьеит. – Маница хәыҷы-хәыҷла лхы аашьҭылхын, лылабжыш рыцқьо ауаа днарылаԥшит. Уи иаҳа-иаҳа лыбӷа еиҵылхуан, иҟалҵара дақәшәаӡомызт.
– Афырхацәа, шәара, афырхацәа! Иахьа даара ибзиан шәхы аашәырԥшит! – Кани Ахреи днарҿаԥшԥуа, амақарра даҟәыҵӡомызт Закан. Ҳаиқәшәахра ҳаҟоуп еиҭа, сара ишәсырбап Закан Ламба дзакәу!
Едгьы акабинет ашә шааиртыз аниба, Закан истол днахууан, уи днеиԥыҩлеит.
– Уан иуалҳәазар акәхап, иара иацыҵәҟьагь усҭахын, аха жәлар раӷацәа иахьрықәӡбауаз амитинг ахь уцеит анырҳәа, сҽааныскылеит. Иубама, хыхь ажәҩан, ҵаҟа адгьыл ҳәа ҳазхәаԥшуаз ауаа зҿыз! Макьана ҳабаҟоу, – Едгьы ижәҩа
данкны дааиган, астол ҿаԥшьы днадыртәалан, иаргьы днаидтәалеит. Уи иҭахын Едгьы дирцәажәарц, иҵегь еизааигәахарц, абра изиурц. Аха аҷкәын макьана дцәажәаӡомызт. Иҟалап дыԥхашьозаргьы, иҟалап игәиҽанӡамкәа иибаз агәаартра ицәыхьанҭазҭгьы, ишьара дықәнамҵозҭгьы. Аха, ацәажәара дшаҿыц даҿын жәлар зегь хыхны измаз ауаа – аҳәаанырцәтәи агентцәан, шпионцәан, троцкистцәан. Саргьы уара иуасҳәоит, сыҷкәын, иухоумыршҭын, – ибжьы ааирмаҷит иара, – ажәлар рхыхра иаманшәалоу, узеигәырӷьо, иргәаԥхо ауаҩы ианакәзаалакгьы ацәгьа игәы иҭоуп. Цәажәарала, ҟазшьала, уаҩышьала урҭ рнапаҿы иааганы, нас, уанақәымгәыӷӡо зны иужәырҵоит, – инапы зқәыз Едгьы ихәда ааилаирӷәӷәеит Закан. Угәы ишԥаанаго, уи акәзар Ахреи Кани ҳқыҭан мыцхәы бзиа изырбо?
– Мап, мап! – ихы-иҿы цәышхо иалагеит Едгьы.
– О, уара сыԥшқа хәыҷ, – уажәраанӡа ирӷәӷәоз ибӷа ааишьышьит Закан, – заҟа уеиҵахозеи, иузеилымкаауа заҟа ирацәоузеи? Сара сеиԥш иҟоу рыгәра умго уалагар, аԥсҭазаара амаӡақәа ахаангьы иузеилкааӡом. Аԥсҭазаара храӡагоуп, сыҷкәын, ацәгьа-мыцәгьа ааннакылоит. Ацәгьамыцәгьа – ари ахш ихыршәлоу аиқәаҵәа иаҩызоуп, аԥштәгьы бжьнахуеит, агьамагьы. Аха, уара ираӡала ҳәа иҟоу зегьы аԥсабара анапы иаҳзанҵаӡом ҳара, – дҩаҵҟьан дгьыжьуа ауада дныҩналеит Закан, – аԥсабарагь иамазароуп ацхырааҩцәа. Урҭ зусҭцәада, – иаалырҟьан абџьар ҭирҟьозшәа даақәгьыжьт иара, – уара, сара! Иацыҵәҟьагь усҭахын, – ибжьы ааирлахҿыхит еиҭа, – избанзар, жәацы, аџьа дисциплина арӷәӷәара иазкыз аколнхацәа рзеиԥш еизараҿ еиҭааԥшит ақыҭа анапхгаҩцәа Ахреи Кани иааныркылаз амҩа ҿыц. Сара иҟасҵаз анализ ишсанаҳәо ала,
урҭ аоппозициа иадлеит. Убри аҟынтә исыӡбеит угәра ганы абарҭ ақьаадқәа усырбарц, – истол амгәа даахан, хаз-хазы иҩыз ҩ-тетрад бӷьыцк Едгьы иаԥхьа инықәиҵеит Закан.
Аҷкәын раԥхьа даабалыбаҭеит, аха иахьакәу, уаҵәакәу, зегь акоуп ас иҟоу ажәа иазыӡырҩтәын, ас иҟоу ақьаадқәа дрыхәаԥшуа иҿынеихеит.
– Ааи, аха апрель 20 рзы иҭыҵыз «Правда» иануп апартиеи аиҳабыреи рықәҵара.
– Уи зысзымдыруеи сара, насгьы изызкузеи, имаӡамзар? – ихы нарҟәны Едгьы иааиҿеикит Закан.
– Аҵыхәтәа ԥҵәазааит ҽыҵгас иамазаалакгьы аколнхацәа аколнхара ралцара, аҳәоит уаҟа, – ҿааиҭит уи азы ҽԥныҳәак ирҭар ҳәа дацәшәозшәа.
– Алахшақәа, – ихаԥыц ааихаирӷәӷәан, аҭӡахьы дыԥшуа даагылеит Закан, – уи рдыруазар акәхарын дара. Аха, ишԥазаауеи, – ашырҳәа даақәгьежьааит еиҭа, – аҳәынҭқарра анхацәа рырҳәра иаҿызшәа иоуз агәаанагара. Ара уахәаԥши, иану убап, – даҽа қьаадк иџьыба иааҭигеит иара, асамаблажение, астрах, ашә, акәтаӷь – абарҭ зегьы аԥҳәысеиба, иабаалго ҳәа дықәгылеит Кан. Иаанагозеи угәанала? Аҳәынҭқар анхацәа ирҳәуеит ҳәа акәӡами? Абри ашәҟәаҿы иԥшаатәуп даара икшо ажәак, угәы ишԥаанаго, иаҳзыԥшаару, Едгьы? – аҷкәын иблақәа днархыԥшылт уи.
– Иаҭахызар, ишԥаҳамԥшаауеи! – ҿааиҭит аҷкәын.
Аҽыҩ ҷкәын дыкәлаауа амза зҵаҷҷоз ахьацара днаҵԥраан, акәара хәыҷ дыҭҟьаны еизаданы ишьҭаз адәыԥшӡа днықәлеит. Уи даауан ажәабжь ссир иманы, аҭаца
дшааргоз араҟа иҳәарц, ҳәара аҭахума, гәырӷьаҿҳәашас мпахьшьума, хәымџьарума, иаҭәаршьоз ак игарц. Аҭацаагара збарц зҭахыз ахәыҷқәа ари ачара кажьны аҩныҟа ицозма, харантәи иԥырны аҩны иазааигәахоз аҽуаҩ ҷкәын рылаԥш наиқәшәеит.
– Наҳар агәырӷьаҿҳәаша иман даауеит, Наҳар! – ашҭа аадырлахҿыхит. Зегьы ирдыруан уи аҭацаагацәа дышреиуаз.
– Ихырсасиуа ашьаԥаҿ итәаз ахацәа ацәа иалҵит, шьоукы аҟамақәа рхианы амардуан ахаҿы иаагылеит, даҽа шьоукых, амза каххаа ишыԥхозгьы, рцәашьқәа жжаӡа ашҭа иаақәлан, агәашә ахь рҿынархеит.
– Ашәа зҳәо арахь шәааскьа, ҳашәмырԥхашьан, амарџьа! – аҭаларҭаҿ аӡӷабцәеи аҷкәынцәеи реизгара даҿын аҩнаҭа иацәыхарамыз рԥыск. Ахәыҷқәа ракәзар, рыҽшаны аанда инахагылеит, дыҟан ашҭаҿ игылаз ақәԥсҳа иқәлаз, аандаҿ аҳра зуаз амжәаҵла иқәлаз. Дук мырҵыкәа аҽыҩ ҷкәынгьы ашәах иарганы иҟаз иҽы аӷәра аҿакуа ашҭа дааҭалеит.
– Анасыԥ бзиа анцәа иуиҭааит, баба! – инеиларԥсеит злабашьақәа зҵаԥсаны иааиԥынгылаз аҭаҳмадцәа.
– Уреигәырӷьааит, баба, шәеигымхааит!
– Ҳнапы ианышәҵаз наҳагӡеит, аҭаца дрыман иаауеит! – иҳәеит арԥыс, иҽы дақәтәаӡамызшәа дҩақәԥан, – лара дыԥшӡоуп, деинаалоуп, уаҳа исҳәарызеи, сеидру, – иҳәан, днеины знапы ыргьежьуа иааиуаз ан лгәы иқьышә надиҵеит, нас, даахынҳәан, зхы-зҿы лашо игылаз аб даагәыдикылеит, нас аԥсшәа раҳәо, игәыдкыло иҿынеихеит егьырҭ иԥшызгьы.
– Еиҳаугьы уқәнагоит, нан, акәыт иалшаз акәтаӷь ҳәа, – ан заа ирхианы илкыз аилаҳәара наилыркын, ижәҩа еиҭах лнапы аақәылшьит: «Сукәхшааит, нан!»
– Аԥшәмаԥҳәыс иакәым акы ақьаад илаҵаны иулыркызаргьы ҳаздырам, – агәырӷьаҿҳәаша зегьы ирбарц шиҭахыз дырдыруа ҿааиҭит аԥшәма.
– Усҵәҟьа хьаас ишәкызар, ижәба, нас! – аҽуаҩ ҷкәын ақьаад аахиртлан, иаалихит ачыхә змаз ампахьшьы, уи аҵаҟа иаҵан иҟьаҟьаӡа иԥаз хәымџаркгьы. – Сара сзықәгәыӷуаз арҭ руак акәын, – иоуз агәырӷьаҿҳәаша игәы алаҟан иҽахьы иҿынеихеит аҷкәын.
– Акы суазҵаауеит, Кәынта, – зегьы ираҳартә ибжьы ааиргеит Адамыр, – имаӡамзар, абри агәырӷьаҿҳәаша аазгаз арԥыс иҳаиҳәааит, арахь уаасзыӡырҩи, Кәынта, о, Кәынта, абри уаха иаарго аԥҳәызба анцәа анасыԥ лиҭааит, хаҵа сцом ҳәа мап лкын, дырзыҩнымгеит ҳәа саҳаит. Абри ииашоу, ииашаму?
– Мап лку-илымку уи сара исыздырам, аха иахьеибаҳҳәаз аҭыԥ аҿы ҳаннеи, лара дқәацәӡа дгылан, – ҿааиҭит аҷкәын азҵаара зҭиуаз лафк иҳәарц шиҭахыз дырны.
– Ус уара умсааит, дқәацәӡа уа днеины дышгылаз! – днацралеит агәырӷьаҿҳәаша здызкылахьаз ан. Игылаз ааибарччеит.
– Уара ԥҳәыс данаауго убасҟан иубап уӡӷаб дқәацәӡа дахьынӡагыло, – нацылҵеит аҵыхәтәаны.
Убри аамҭазы хыхьынтә илбааҷҷоз амза ашәахәақәеи ихааӡа ицәаз ари ақыҭеи иргәылԥрааны ачара ззыԥшыз аҩнаҭа ашҭа иаақәҩит инырхагоу, ирҿиагоу, ирхаҵагоу аҭацаагара ашәа. Уи абжьы иацны иааскьон шәышықәсала ауаҩытәыҩса ибзазара зырԥшӡоз, шәышықәсала агәыӷра ҿыцқәа изҭоз, зда шҭа лаша ҟамлоз, зда аҩнаҭа мыччоз анасыԥ.
Аҭацаагра ашәа шиаҳазҵәҟьа иҽы днақәтәан, ихы шьҭыхны уахь ирханы, «шәара шәааскьала, ҳара ҳахиоуп» ҳәа иҳәарц иҭахызшәа, зегьы дрылҳәҳәо ашҭа дықәгылан дыԥшуан агәырӷьаҿҳәаша аазгаз арԥыс. Даҽа минуҭқәак рышьҭахь, аҭаца дрыман ашҭа ианааҭалалак, уи гәаныла дцәажәар илшон: «Оҳ, гәышьа, ҟыҟ-ҿыҟда ҳаилгеит, шьҭа сара сҭынчуп!» Иара итәала, ари, даараӡа зыҿҳәара кьаҿыз амаҵура аныҟәгарагь усҵәҟьагь имариаӡамызт.
Аҭацаагацәа аҩны ишазааигәахазҵәҟьа, ашҭа иҭагылан иԥшыз аҷкәынцәеи аӡӷабцәеи урҭ рашәа аарымырдеит. Аҷкәынцәа урҭ инарԥылан, рыҽқәа рышькылқәа аанкылан инақәрхит, нас иааизгьы иԥшызгьы ааилагылан, рашәа неилаҵаны акәасқьахь рҿынархеит. Убри аамҭаз ажәҩан иаҳагьы ирлашо, ахысбжьқәа геит. Шьҭа ари ахысбжь ахьынӡанаӡоз зегьы ирдыруан ари ашҭаҿы агәырӷьара шыҟаз, аҭаацәара ҿыц шиз. Акасы еиқәаҵәа зхаршәыз аҭаца хәыҷи зыблақәа цырцыруа, зхы-зҿы лаша-лашо наҟ-ааҟ илывагылаз аҭаца ҩызцәеи акәасқьа абарҵа ианныҵалоз аамҭазы, рхаҿы игеит аҽыҩҳәа ацыԥхь зҿыҵыз аҟамақәа реиҿақшабжьы: уи – еиднагалаз рыбзиабара ари ацыԥхь еиԥш ицқьазарц азы; ахаа-мыхаақәа лықәрыԥсеит, – аиҳабы аиҵби рҿы дхаазарц азы; аԥара ҿырп лымҩа ианырԥсалеит – амал даргәаҟуа дҟамларц азы.
Акыжкыж абжьы ршьапқәа ақәыршәаны, ашҭаҿ еицлабны икәашон зыҷкәынреи зыӡӷабреи ирҭагылаз аҿар. Уаха араҟа имҩаԥысуаз ачара иахылҵуан даҽа маӡак – акәашараҿ иԥхаз алашара, аиҿаԥшраҿ ииз абзиабара.
– Аҳа, сшәыкәхшоуп, – ауаа рыгәҭан даагылеит ҭаҳмадак дӡышӡа, – аҵх ахьигацәаз азы саҭамыз ҳәа шәаҳәаны, аԥшәма дшәыҳәоит шәнапқәа ӡык нрықәшәҭәарц.
– Аҩынаҳацәа, абысҭанҵаҩцәа, акәацшаҩцәа... –
– Аҭацаҩызцәа рҭыԥ...
– Аҳа, шәыххь згеит шәааццакы! – анапыӡәӡәарахь ауаа
дрыԥхьон аҭаҳмада.
Амҽырҟәараҿ илатәаны аԥхьарцаҿы алаф ашәа зҳәоз
ахаҵа изыӡырҩуан гәыԥҩык. Уи иашәа ахкы ааиҳәацыԥхьаӡа, аҟырҟырҳәа иааибарччон икәшан игылаз. Ашҭа аҵыхәахь – аиқәԥара иаҿын жәаф-жәибжь шықәса ирҭагылаз аҷкәынцәа. Зны-зынлагь ргәы ааибагалон, аха аиқәԥара мчыла аӡәгьы ишрыдимҵаз дырны, иааибагалон.
«Лагәсҭан зынӡа дсаҟаҭхеит, даҳцәагоит акрыфара. Уи дыԥсуазар – даҳжыр акәхоит, ашьарақәа рывараҿ» – алаф ашәақәа дшырҿыц дырҿын амҿырҟәара илатәаз ахаҵа.
– Шьҭа ишәыртәа, аҵх шәымган! – иааҩуан аҭаҳмада ибжьы.
Ашьаԥаҿ иааҭынчрахеит ашла агәи агәаҵәеи кны данаагыла. Ивараҿ рахәыц еҵәала иқәҵаз ампахьшьы лнапы ԥшӡақәа ирхаршәны даацәырҵит уи ацәажәара даналгалак ҳамҭас изыркышаз ԥҳәыс еиқәак...
– Аа, нан, ус ҟоумҵан, амардуан иазымчҳар алшоит, – аҽуаҩ амардуан дшаадыххылазҵәҟьа ԥҳәыск дааӷьаҵәыӷьаҵәит.
– Ихы ицәымӷума, мшәан, ари арԥыс! – неиларԥсақәеит дызбақәаз.
Аҽы ҳәыҵәы-ҳәыҵәуа, иаҿарххаз аӷәра иацҳауа, ахы имхны амардуан иаҿаларц иалагон, аха иақәтәаз аҷкәын иааиқәиргьыжьаауан. Аҽы иақәтәаз уи заҟа иргәаҟуаз аҟара, абла амца хылон, аԥлакь ршы иангылазшәа икәаша-кәашон.
Ашьаԥа аҟынтәи ашәаҳәабжьи анапеинҟьабжьи шааҩыц иааҩуан. Ашьыжьтәи амра ҟәба-ҟәшәо уахь иныҵалан, аҵх
иарааԥсахьаз ахацәа рыблақәа иаархахәмарит. Аиашаз, аԥшәмагь иҭахын иаха еицтәаз игәылацәеи исасцәеи иахьатәи амра иаԥылар, уи уаҳа еиӷьны иаанарԥшуан иара пату иқәырҵарц шиҭахыз. Уи еилкааны идыруан – крыфан ацара апату ишатәымыз, аԥшәма ицгәырӷьара акәын апату. Убас ауп ишыҟоу аҩыжәрагь. Аҩыжәра акәӡам апатуқәҵара, аныҳәара ауп апатуқәҵара.
Ашьыжь ачара ашьаԥа аҵыхәахь инаскьеит. Уа еизибагеит ашәаҳәареи акәашареи иаманшәалаз аҿари алафҳәара зықәҿиоз еиҳабацәаки. Уи акәхап, урҭ ак рымҵырхуазшәа аӡӷабцәа цо-иаауа рымаҵ ахьыруаз рылаԥш иҵашәаргьы зырҭахыз. Аҷкәынцәа ахьыҟоу аӡӷабрагь ыҟоуп, урҭ амши аҵхи реиԥш еишьҭаӡам, урҭ ажәҩани амреи реиԥш еицыҟоуп.
Даҽазныкгьы амардуан днадыххылеит аҽуаҩ ҷкәын, еиҭах аҽы ашьапқәа аашьҭнахит амардуан иаҿанагаларц, аха ақәыргылаха зынӡакгьы иамраӡакәа иаақәирҵәрааит. Зынҭрыс аҽгьы иаргьы шынеимоу амардуан аԥхьа икаҳар ҳәа ишәаны избоз зегьы ргәы аҭҳара-ԥҳара еисуа иааилахеит.
– Амашәыр ҟауҵоит ҳәа ирҳәаз умаҳаӡеи, уара?! – ашьаԥахьтә ибжьы аарӷәӷәаны ҿааиҭит амаҵ зуаз хаҵак. Аҽы ашҭа агәы иқәршә иахьцоз ашьапы иаҵҟьоз анышә, ахәлаԥҵысқәа реиԥш, ихаха-хахаӡа хыхь рҽынкнаҳаны, ашьшьыҳәа икаԥсон.
– Зегь акоуп дхамлар иуӡом! – ҿааиҭит даҽаӡәы. Иҟалап аҽы иақәтәаз аҷкәын иҟазшьақәа зегьреиҳа еиӷьны уи идыруазҭгьы.
Аишәа иахатәаз рхыԥхьаӡара иагхацыԥхьаӡа Кәаҵиеи Тытеи иаҳа ауаҩ илаԥш иҵашәон. Аҩыжәраҿ аҩыџьагь атәыла
дырбгаӡомызт, аха ачара аныҟәгара иацхраауан. Урҭ шеигәылацәоугьы, иахьа хәлаанӡа ишеицугьы, уаха рызхара изеицәажәаӡомызт, уажәы-уажәы рхы еидкыланы изакәзаалакгьы ччаԥшьк зламыз хҭысқәак рыӡбахә рыман.
– Ҳара ҳтәқәа анцәа иалоумкын, анцәа суҳәоит! – лахь изҭаша аӡә дцәырҵыр ҳәа дшәозшәа, ихәыҵагәан анцәа днаиашьапкит Кәаҵиа.
Тыта уахантәарак дзыцрыхоз акәакәшь ажәҩашәаҟьа кәацк ақәӡамкәа иааирыцқьан, Кәаҵиа инаииркит.
– Сыбла иабо џьушьозар ҟалап, – иҳәеит иара, аха уажәраанӡа излацәажәоз ажәабжь дагәылахалан дамамзар акәхарын, днанԥшыларц иаашьҭихын, амра аганахь ирхеит. Краамҭа дахәаԥшуан илахь еиҵауало-еиҵыхуа, ихы-иҿы еиқәылашьца.
– Сынтәа аҽаҩра зеиԥшрахозеи, Кәаҵиа? – ҿааиҭит хаҵак ашьаԥа ахаҟынтәи аҵәы алаиҵарц. Итәақәаз аҟырҟырҳәа иааччеит.
– Ԥшык ԥшь-лапҟьак аҿалоит, – иҳәеит, дҩаҵҟьан, итәаз еиҭааирччеит зқьаф ыҟаз ҷкәынак.
– Мап, мап, уи акәӡам, аҳәсақәа ҩыџьа-ҩыџьала ахшара рауа иалагоит! – аҿар ргәырӷьабжь еиқәтәаӡомызт.
Кәаҵиа урҭ ирҳәоз иаҳаӡомызт. Уи, аҳәынҵәа илахаз аҳәыс еиԥш, ажәҩашәаҟьа инаҭаз ахьаақәа иқәпапан доурыжьӡомызт. Абар, ибла иахьаахгылаз асахьа ҿаасҭа, ажәҩашәаҟьа ианыз асахьа. Ажәҩан ахь зҽыҳаразкыз аџьҵла, акакалқәа рҭыԥан ашәҭқәа рҿан. Хаҵа кьаҿк, аԥарда змаз ахылԥа ихаҵаны, аиха кны абри аҵла днықәлан, инапқәа ҵаҟа илбаашьҭны ашьапы аҵаԥиҟон. Аҵла зықәгылаз ашҭаҿ иԥшын аџьар рацәаны – урҭ реиҳараҩык агалстукқәа рхан, реиҵараҩык – рыжәҩа ачынқәа ықәын. Иԥиҟоз аҵла
аҵәаҟьақәа рцынхәрас ашьа алҵны, игылаз ауаа ирыҵалон, аха аӡәгьы жәак иҳәаӡомызт, ианырҳәозгьы «нагӡара уқәзааит» рҳәон ахаҵа кьаҿ иахь иԥшны. Ашҭа аҵыхәанӡа лхы-лҿы ҿаасҭаханы, лхахәы еилыжәжәа ԥҳәыск аҳәҳәара даҿын: ажәҩашәаҟьаҿ цқьа ибарҭаӡамызт Кәаҵиа, уи аԥҳәыс харантәи зегь еиқәбылуа ааскьара иаҿыз амца лбон.
Кәаҵиа абас иикыз Абаҩ днадхалаӡон, ԥҳәызбак аԥаҭхь кны иаԥхьа даацәырымҵызҭгьы. Аха уажәыгьы ихаҿы дзааиӡомызт, иибаз асахьақәа ихы-игәы еилаҩынтуа дрыман.
– Ҳгылап, Тыта, ҳгылап! – ҿааиҭит агылара иҽазыҟаҵо.
– Уаангыл, Кәаҵиа, ԥхашьароуп, ацҭәы ҳалырхыргьы рылшоит.
Кәаҵиа аԥаҭхь кны игылаз аӡӷаб дналҿаԥшит. Уи акгьы мҳәаӡакәа лыблақәа ҭаа иара иқәкны илкын, издыруада, ихаҿы дааир, аԥаҭхь шԥаанимкылари ҳәа лгәы иҭакны. Аӡӷаб лгәы ишаанагаз ала, Кәаҵиа ишьа дықәҟьан дызмаз, иахырҟьацәан арыжәтә ижәызар акәхап!
– Арыжәтә ҳагхеит ҳәа раҳама, баба? – ҿааиҭит аҵыхәтәаны ииулакгьы ихы иҭагьыжьуаз асахьақәа даарылҵын. Аӡӷабгьы илбеит уи ижәны дшыҟамыз, лгәаҿы ишьҭалаз аминауаҭра лхы-лҿгьы ианыԥшызар акәхарын, дааҟаԥшьхеит.
– Ари аҷкәыни аӡӷаби ртәы акәзар, уи анбыкәу ҵәыцала иаҳкиижьҭеи! – ҿааиҭит Кәаҵиа иҟасҟасо иҭәыз аԥаҭхь аанкыло.
– Мап, мап, ари зегь иреиҳау ныҳәаҿоуп! – лҳәеит аӡӷаб.
– Иацгьы иахьагьы ари аҩнаҭаҿы зегь иреиҳау аныҳәаҿа аҷкәыни аӡӷаби рныҳәаҿа ауп! – ааҿахиҵәеит Кәаҵиа. Убри инақәырццакны аҿаанахеит урыла зегьы дреиҵоума ззуҳәаша, аха маха-шьахала еиқәшәаз арԥыск ибжьы ҵар.
– Кәаҵиа, ухаҵкы сцааит, Кәаҵиа! Иахьа ачара ду ҳахатәоуп, аҩнаҭа лашоит. Абас изыҟаларызма Сталин дуӡӡа иакәмызҭгьы? Изыҟалаӡомызт! Убри аҟынтә ҳуҳәоит адунеи алахьынҵа знапы иаку ари ауаҩ иныҳәаҿа абаша ала акәымкәа, ҳара ишнаҳкылаз еиԥш, ԥаҭхьла иҳазнукыларц.
Кәаҵиа аҟаԥыҳәа еиҭааигәалашәеит ажәҩашәаҟьа ианихыз асахьақәа...
– Шәара ишәылшоит, баба, сара шәысмацлабын! – деимырхха дааныркылеит ашьаԥа аҵыхәахьтә ихәаԥшуаз аблақәа.
– Ее, ус умҳәан, Кәаҵиа... Ари аныҳәаҿа убас иҟоу ныҳәаҿоуп, ашьабысҭа иоуҭаргьы иажәуеит.
– Ашьабысҭа гаӡами, баба, унапаҿы иҟазар, иамжәыр иабацои зугәахәуа?
– Ҳара ҳаума, нас ишьабысҭацәахаз? – аԥаҭхь аанызкылахьаз аӡә иакәхарын, ашәа иҳәару, ацҭәа ҟаиҵару цқьа еилырганы измамыз хаҵак уажәы-уажәы ибжьы ашьаԥа иааҵыҩуан.
– Ҳшәыҳәоит аиҿыхарақәа шәырҟәаҵырц! – дахьтәаз дҩаҵҟьеит ахаҵа кьаҿ, – ҳара иаҳкуп иԥшьоу аныҳәаҿа.
Кәаҵиа аныха иакыз аӡә еиԥш дахьгылаз дынхеит. Иԥсахы ааины ихәда иааҵагылеит. Ақыџьқыџьра иаҿыз инапқәа ирызгәамҭаӡакәа аԥаҭхь дырнаау, цас иҟаиҵоз сеидру, аҵыхәа иаҵҵәраан иҟаԥшьӡа астол ақәтәара иаҿын илаҳалаҳауа аҳардан жьы афҩы зхыз аҩы. Тыта ила ҭаа уи дихәаԥшуан, уимоу зынҭрыс ихиҭәалозшәагь ибеит, аха ҿиҭӡомызт.
Убри аамҭазы адәахьы аҳәсеи ахацәеи рышьҭыбжь цәгьахеит. Кәаҵиа иԥаҭхь иаԥхьа игылаз аӡӷаб иналиркын,
дууаӡа астол днахыԥан, ашҭа даақәлеит. Аҽы амардуан инаҿысын, абарҵа иҵалахьан.
– Ашьшьыҳәа, амарџьа, ашьшьыҳәа! – рҽааиқәыркит адәахьгьы аҩнуҵҟагьы.
– Абарҵа шәыҵыҵ, абарҵа!..
– Ари, уаҩ иҳәатәы имаҳаӡозаап...
– Шәымшәан, бабараа, шәымшәан, абарҵа иачҳартә
иҟоуп?– ибжьы наирган, амардуан даҿалан иҿынеихеит аԥшәма, – иқәнаго ишәҭ, иқәнаго ишәҭ! – аҳәса ихы нарықәикит иара.
Ԥҳәыск аҭаца дзыҩнагылаз ауадахьтә мпахьшьы шкәакәаки духь сапынки ашә иаакылырҳәҳәан, аҽы дшацәшәо мҩашьо, аԥшәма инеилыркит.
– Анасыԥ анцәа иуиҭааит, аҽықәтәара анасыԥ уцзааит! – иҳәан, днеины аҽуаҩ инааиҭеит. – Аҵәцагь шәаах!
– Уҩнаҭа хи-хшареи агымзааит, Баџьга! – игәы иқәкьасо аҵәцагь ааҭаирцәын, ихыруаа ишьҭахьҟа иршәит, иҽгьы ишьхәа наирбеит. Аҽы зынҭрыс еихеит, аха амардуан ашьапы ақәымшәозшәа абазар акәхап, шьҭахьла иҭрысын, аҭӡы иадҳалеит. Аҭӡы икыдыз апатреҭ ду лалыҩрын, иԥыххааса адашьма илықәҳаит. Убасҟан ауп иууаӡа ианааилахаз зегьы. Ихьшәашәеит иахьгылаз. Аҽыҩ-ҷкәын зынӡагьы изгәамҭазар акәхап, иҽы ахы ақәыршәны амардуан иаалбаан, анышә ыҵыртто ашҭа ааиҩшаны, икаууа агәашә инахыԥан ицеит. Абас акәзар ҟаларын ишыҟаз уи ибзиалаҳәашьа.
– Уннан, хаас иҳахьзеи?! – лыбжьы аӡәы иаҳар ҳәа дшәаны, лхы-лҿы еимлагәа икны избаз днарҿаԥшы-аарҿаԥшит аҭацабарҭаҿ амаҵ зуаз аԥҳәыс. Апатреҭ зҭасаз ԥыххааса ицеит. Асаркьаԥҽыхақәа дахьрыҵаз иара усгьы
иссаз, уцәа уааҭдырӡыӡаартә иаҩысҭааз иблақәа, аџыр рахәыцқәа реиԥш иқәҳәаз ихахәы еиқәаҵәақәа еицакра рымаӡамкәа иааԥшуан. Уи раԥхьаӡа акәны аҩнаҭаҿы иҿыцӡан иаанагаз аҭаца гәхьаас дикӡамшәа, адашьмаҿы дықәжьын. Дкажьын иблақәа адгьыли ажәҩани рахь еиԥшны ирхысуа, иҭаҭынжәга инацәа ахарӷәӷәаны.
Аҭаца дааҭрысын, асаркьаԥҽыхақәа иаарыҵхны иаашьҭылхит апатреҭ – уи изаҟаразаалак цәҟьарак анӡамызт, џьаргьы иҭаԥҽӡамызт, иҵәырҵәыруа, иумпыҵҵәраан ицарашәа иҟан. Анаҩсшәа игылаз астол иқәылҵар лҭаххеит, аха аҭыԥ лзымԥшааит, насгьы ҭацабара иааиуаз, зқьаф ыҟазгьы маҷызма, данырныҳәоз ирҟьашьыр ҳәа дшәеит. Ибырфынԥсараха ирхианы аҭӡы иадгылаз аихатәы каруаҭ инықәылҵаргьы лыӡбын, аха аӡәы изгәамҭаӡакәа днақәтәар, ирҟәыҷыр ҳәа дшәеит. Дахьынаԥшлакгьы – аҭыԥ ыҟаӡамызт, дахьынаԥшлакгьы, ма ак кнаҳан, ма ак кыдыршәылан. Аҭаца дгәаҟуа апатреҭ дшааннакылаз анылба, амаҵ зуаз аԥҳәыс дналыдыххылан, иаалымхны абысҭа нахьылшь-аахьылшьын, ԥаса иахькыдыз аҭӡы инадҵаны, абри ауп уара иуқәнаго ҳәа лҳәарц лҭахызшәа, апҟаҩҳәа ҭаҷкәымла днасит. Маҷӡак шьҭахьҟа дааиҭаҵын, днахәаԥшит. Иӷьазӷьазуа аҭӡы икыдын апатреҭ. Дахькаҳаз зхароу иԥшаара даҿушәа, ибла ссақәа дрыбжьахәымго, ацәыркыҷы иафахьаз ихы-иҿы џьбараӡа, иҭаҭынжәга ахаҿы инацәала лара дҭарӷәӷәаны дикызшәа, дааԥшуан иара.
– Абарҭ аизарақәагь ҳаргьы анцәа ҳаибаумырбан, – ҿааиҭит Кәаҵиа ҽыла иқәхх иааз ахаҵа днеиԥылан.
– Уажәа уеиҷаҳала, Кәаҵиа, уажәа! – наиабжьеигеит ахаҵа аҩныҟа амҩахыҵра мап ацәкны, иҽы анаақәиргьежьуаз.
– Сажәа самеиҷаҳакәа, сыцәқәа ҭоукып! – нациҵеит Кәаҵиагьы, аха аҽуаҩ иаҳартә иҟамызт, хара дцахьан. – Изакәызеи, шәхаҵкы сцеит, араиком аҟынтә ауаҩы дааит рҳәан, аизарахь ҳааргеит, апартиа рыцқьатәуп рҳәан – аизарахь ҳаргеит, аконституциа ҿыц ҟаҳҵеит рҳәан – ҳаизеит. Уажәы абжьыҭира аҵыхәала ҳаизыргоит.
– Аизараҿ унеит ҳәа оумак умыхьит. Зынӡа бӷеиҵыхха умаӡамшәа ҟаумҵан, – амҳара аҟынтәи иааҩит иԥҳәыс лыбжьы.
Урҭ ажәеимадара иазрыцҳамхаргьы ҟаларын, ашҭа иқәыз аҳәыс азаақьҳәа ихәааны агәашә аҿы иаацәырҵыз аин ахь аҿынанахазҭгьы.
– Ҽааныбзиала, еиҳабхьеит! – аизарахь ацара иҽазирхио далагеит Кәаҵиа.
– Исхьаша анцәа исыҭала! – ҿаалҭит аԥҳәыс акы дацәшәазшәа лыбжьы раӡаны.
Аусҳәарҭа ауадаҿы ауаа еизахьан. Ҩыџьа-хҩыла рыхқәа неидкыланы иахьеицәажәоз, ашьхыц реиԥш, рыбжьы еилаҩынтуа иҩнан.
– Сшәыҳәоит аҭаҭын ахара шәаҟәыҵырц! Ҳашәхәаҽуама, уара?! – днарылаҳәҳәеит Ахра. – Ҭарашь, ухаҵкы сцеит уаазар утәа, нахьхьи игылақәоугьы шәааидыӷәӷәал, – ақыҭсовет ахантәаҩы астол ицахатәаз днарҿаԥшит. Араиком
аҟынтәи ирҭааз асас ивараҿы дтәан Закан, уи инаҩс – Кан – аколнхара ахантәаҩы.
Ахра урҭ данырҿаԥшы еиликааит ақыҭантәи аџьажәлар еизара иалагар шрылшо. Ахра инацәақәа дызхагылаз астол инықәирӷәӷәан, инациҵеит:
– Аҩызцәа, иахьа ҳаззеизаз зегьы ижәдыруазар акәхап, – маҷк дааҭгылан, инациҵеит, – алхрақәа ҳрылагоит. Иреиҳаӡоу Асовет ашҟа.
– Сынтәатәи алхрақәа даҽа ҷыдала шьахәӡакгьы рымоуп, – дахьтәаз икарандашь аашьҭихын, ҿааиҭит Закан. Ақыҭсовет ахантәаҩы иажәа даԥыҩлеит иара, аха уи азин ирҭон ирхианы имаз ажәақәа: «Ҳара ҳабжьы иаҳҭоит ҳвожд ду» – иаахиркәшеит, ихы-иҿгьы аалашан зегьы днарылаԥшит.
– Уи убжьы иумҭаргьы иара игоит, ҳара ҳтәы даргәаҟӡом! – нациҵеит Ахра, – аха абжьыҭира ныҳәоуп, ҳаихьӡарақәа удырбоит, убри аҟынтә уи ҳаԥылоит аныҳәа ду иаҟаратәны.
Асаси Закани ааиҿаԥшын, иааиҿахырхәеит.
– Абар, уи амшгьы ааин ахышә иахьылагылаз! Ауаҩы ачарахь дцозаргьы иҽеиҿикаауеит.
– Иауазар, шәеиламлан! – днарылаԥшын, ҿааиҭит Ахра, нас аҷыт бжьы гозар иуаҳартә иааҭынчрахеит. – Иаҭахузеи иаадыруазарц? Абри атәы ҳаиҳәарц иахьа араион аҟынтәи дааит Ҭаркәыкә Маҷкәыкә-иԥа, – еидарак каижьызшәа игәы ааҭынчхеит ақыҭсовет ахантәаҩы.
– Ачарахь ицо ауаҩы алхрақәа рахь ицо ауаҩи ирзеилоу сара цқьа исзеилымкааит, – дааччашәа ааҟаиҵеит асас, – аха уи иаанаго изҳәаз идыруазар акәхап.
– Оумак имҳәеит, абааԥс!
– Ак шәыламӡо шәышԥаҟалеи шәара рыцҳақәа! – акәакьаҟынтәи иааҩит ԥҳәыск лыбжьы.
– Сара сықәгылара акоментариа шәсырҟаҵом, – инапы аашьҭихит ацәажәаҩ.
– Изакәи иаҭахым ззиҳәаз? – ивараҿ итәаз Кәаҵиа ихы наиқәкны ҿааиҭит Асҭана.
Кәаҵиа аҭак ацынхәрас ицәа дынҭасын, азҵаара зҭииз днаиҿаԥшит. Уи иаанагоз, ари ажәа закәу здыруазҭгьы дара зхатәоу астол садымтәалози ҳәа акәын.
– Декабр 12 рзы ҳтәылаҿ имҩаԥысуеит аполитикатә хҭыс дуӡӡа – Иреиҳаӡоу Асовет ахь адепутатцәа ралхра. Абольшевикцәа рпартиа, апартиа иалам аусуцәа, анхацәа, амаҵурауаа, аинтеллигенциа ирыдгыланы рыбжьы рырҭоит иреиӷьу аԥацәеи аԥҳацәеи. Ус анакәха, урҭ апартиа иалоугьы апартиа иаламгьы ирзеиԥшуп.
Абри ауп, аҩызцәа, ҳара амч ҳазҭо. Ҳара еилых ҳамаӡам. Апартиа иалоугьы апартиа иаламгьы уск ауп ҳаззықәԥо... Изеиԥшразыз ҳара ҳтәыла амалуааи акапиталистцәеи рхаан? – қьаадк дахәамԥшӡакәа, акакала ажәақәа игәаларшәо, абранӡа дааит ацәажәаҩ, аха абраҟа хымԥада дшакуаз идыруазҭгьы акәхарын, иаԥхьа иқәыз агазеҭ аахиртлан, ииҭахыз аҭыԥ инацәа нақәикит. – Аиашазы, ииасыз ҩажәа шықәса рыла илашьцаз, акультура змамыз, ирыцҳаз, изиндаз, атәыла азин ҿыцқәа чаԥаны, ахатә економика ауасхыр шьҭаҵаны, акультуратә лашара шьҭыхны тәыла ӷәӷәаны иҟалеит. Ҳара ҳҿы наунагӡа мап рыцәкуп анхашьа акапиталисттә системеи аексплуататортә классқәеи. – Ацәажәаҩ абранӡа даннеи, Закан ихы ҩышьҭихын, уи дихәаԥшуа далагеит. Ицәа иалашәан иҟан уажәымзар-уажәы иара итәала ибзиан иидыруа азҵаарахь
дшиасуа. Аҵыхәтәаны ацәажәаҩ иҳәеит Закан дыззыԥшыз ажәақәа: «Ҳара ҳҿы аарыхга маҭәахәқәа хаҭалатәи хатәраӡам».
Апарторганизациа амаӡаныҟәгаҩ дыштәаз изҳаит, иблақәа еиҳагьы иаацырцырит, ихы-иҿы шам-шамуа Ҭаркәыкә Маҷкәыкә-иԥа иахь иааирҳәит. Ацәажәаҩгьы уи игәаҳәара идыруазшәа Закан днаиҿаԥшит. Апартиатә организациа амаӡаныҟәгаҩ игәы аартны уи ииҳәаз дшақәшаҳаҭу ала ихы ааирҵысит.
Ҭаркәыкә Маҷкәыкә-иԥа ақыҭаҿы ҳара ҳанхаҩыжәлар ирымаз ақәҿиарақәа данрылацәажәоз, ҷыдала дааҭгылан иҳәеит арахәааӡараҿ аиҵахара шыҟоу. – Дарбан нхаҩызаалакгьы жәхьак, ҩы-жәхьак имазароуп. Ари адҵа апартиа иҟанаҵеит! – днақәымчит ацәажәаҩ.
– Уажәа саԥыҩлеит, аха, – ҿааиҭит ибжьы паӡа агәҭаны итәаз хаҵа шлак, – амц зшәымжьаӡои?
Ҭаркәыкә Маҷкәыкә-иԥа ицәа дынҭасын, астол иахатәаз днарҿаԥшит. Урҭгьы акгьы рымҳәаӡеит.
– Шәзыԥшузеи, мшәан, Ианкәа ииҳәаз шәзеилымкааӡеи? – иаԥхьа итәаз днарылаԥшит Ахра. – Иацы арахә шәымоуп, шәкәлакцәоуп ҳәа анхацәа ҳнарылалан, иаагылазаргь аус зуаз ауаа рырахә рымхны, иахьаҳашьҭыз жәдыруеит, сара изысшәырҳәои. Уажәы – даанаԥшы-ааԥшит Ахра, – арахә анышәҵароуп шәҳәеит. Шықәсык раԥхьа иҳахьыз ҳмыхьӡои? – дааҭгылеит ақыҭсовет ахантәаҩы.
Асас иқьышә ҵысҵысуа иалагеит, Закан ихы-иҿы иқәз адақәа рҽааныркылан, хәыҷы-хәыҷла иааиқәаҵәахеит.
– Ииашан еилыскаама, Ианкәа? – Ииашоуп, баба ииашоуп!..
Нуца абиблиотека ашәа шаалыртызҵәҟьа Елисо игәалҭан, ашәҟәқәа зқәыз аҭӡы даадҵны дылԥылеит.
– Ишԥаббеи ибгаз ашәҟәқәа? – дҵааит Елисо.
– Сара уажәоуп ианеилыскааз Иуа дзакәыз. Ҳаргьы ашколаҿ ҳархысуеит иара иҩымҭақәа. Аха урҭ ахрестоматиа иануп, изаҳҵогьы ахәшьара ҳаурц ауп. Уажәы даҽакуп, уажәы схазы саԥхьеит. Заҟа иӷәӷәаны ижәлар бзиа ибозеи Иуа.
– Шаҟа ихыҵуеи Иуа? – днабжьалеит елисо.
– Ҩажәихәба ихыҵуан! – ҿаалҭит нуца лхы нарҟәны. – Уи дышқәыԥшӡаз иҩит иҩымҭақәа зегьы. Иҳаракны икын уи аиҩазыреи абзиабареи рышәҭқәа.
– Заҟа диеиԥшузеи ҳара ҳ-Николоз. «Мҩада-шьҭада ишьҭхысаа инеиуеит сара срашь саманы»...
– Мап, мап, исмаҳаӡац, насгьы уи абызшәа сара зынӡаскгьы исзеилкааӡом.
– О, Николоз символтә поетуп. Уи иҩымҭақәа рҿы ихагалан икуп ижәлар рыхьӡ, абзиабара цқьа, адунеи аҿы иаша.
Нуца арҭ аҩымҭақәа лыздырӡомызт. Уи ахәбатәи акласс аҿы дантәаз аахыс алитература лҽадцалан дыҟан. Лара излалҳәоз ала, зегь зхароу Лермонтов иакәзаарын. Ахәбатәи акласс аҿы иахысуан «Ҳаамҭа афырхаҵа» ацԥҵәаха. «Бела» захьӡыз ари ацыԥҵәаха данаԥхьа нас аҩымҭа шеибгаз илыԥшааит. Усҟан лара лымшынҵаҿы ианылҵеит абас иҟаз ацәаҳәақәа: «Бела – ахаареи аԥшӡареи раҳҭынԥҳәыс лоуп. Заҟа иссирузеи алакәқәа ирылган иааргазшәа иҟоу Казбич иҽы! Гәнаҳа угымзааит Печорин! Раԥхьа уара адгьыл аҿы уины уҟан, нас изуҭада ашҳам! Заҟа уџьбароузеи аамҭа!
Уара уцәажәашьа сыхнахит, Максим Максимыч...» Абри инаркны лурокқәа дшаарылгалак, ари абиблиотека дааҩнаххуан, уеизгьы-уеизгьы шәҟәык лымгар луӡомызт. Уи шықәсыкгьы класск аҿы дахамтәаӡакәа жәаба рҿы дааит, аха уахьлыхәаԥшуаз дҭыԥҳа наӡа-ааӡан дҟалахьан.
– Рыцҳарас исыхьыз саргьы уи ароман самыԥхьаӡац. Сара сахьҭаз иаҳдырҵоз ацыԥҵәахақәа ракәын. Ажәытәӡатәи алитературагьы ҳахысуан. Ҳомер, Еврипид, Софокл... Ҭеимураз Чахрухаӡе, Русҭавели...
– Ах, закәытә насыԥузеи ибымоу, Елисо?
– Избан, Нуца, ус быззсыҵашьыци бара?
– Сара «Илиадеи» «Медеи» рыда акгьы самыԥхьаӡац, –
лыбжьы аамаҷхеит Нуца.
– Бзыԥхьаз ахыԥхьаӡара акәӡам аус злоу, Нуца, урҭ
шеилыбкааз ауп. Шьоукы ашәҟәқәа рыӡбахә рҳәоит иалаҽырбарц, ражәақәа аладырԥшӡарц, даҽа шьоукы ашәҟәы иаԥхьоит уи аҳауа аиԥш иԥхьаӡаны, зда ԥсҭазаара ыҟам мчыс иҟаҵаны.
– О, сақәшаҳаҭуп. Ашәҟәы закәу ирацәаҩны ирҳәахьеит, сара сзын уи акры аҵанакуеит. Уи сара исабжьоит, исацәҳауеит, сус аӡбоит. Саргьы иараҿы сыԥхамшьаӡакәа исҭаху зегь сҳәоит. Бжеиҳан уи бзиа избо арԥыс иҭыԥан игылоуп. Ҳаицәажәоит, ҳаиҿаԥшуеит, ҳагәра еибагоит.
– Ус анакәха, бара быҩуазар ҟалап!
Нуца аҩыга аашьҭыхны шамахамзар цәаҳәак ақьаад ишанылымҵацызгьы, аԥхьара хҭакны иахьлымаз азы «ашәҟәыҩҩы» ҳәа илышьҭан. Иҟаларын лгәаҿы уи ажәа лгәаԥхозҭгьы, дыхнахуазҭгьы, амҵәыжәҩақәа лыҭан ажәҩан ашҟа дагозҭгьы. Зны, лхала, аҩны данынха, аҩыга
аашьҭылхын, амрагыларахь дыԥшуа, дгәамҵны, дрыцҳахәха ақьаад ианылҵеит нас иԥжәаны икалԥсаз ацәаҳәақәа:
Убзиабара – уи ауп са смазара,
Уи сыԥсахуазар хәыҷӡак,
Медеиа лхылҵ реиԥш, са сыԥсҭазаара
Наӡаӡа ицәартә анцәа иҟаҵа.
Уаҳа лхатәы жәеинраала дазхьамԥшӡеит Нуца.
Ақыҭаҿы ирылсны анхацәа изларарҳәахьаз ала, заҟа рҽеибаркны, еиҿкааны рҽагмырхаӡакәа бжьыҭира иалагоз аҟара, аимак-аиҿак маҷхон, иқәҵуан ацәгьа-мыцәгьа, ибеиахон ажәлар. Раԥхьаӡа акәны ари аусҳәарҭа иамаз ауаџьаҟ авараҿы ауаҩ ишәара инеиуа ахьацаҿы еиқәын. Апатреҭқәагь кнарҳаит, аха зегь зыцәшәоз ауха ақәа леины ибжьнахыр ҳәа акәын. Анцәа иџьшьаны, ахәылԥаз ажәҩан цқьаӡа, араӡын аҿыҵаԥсаны адгьыл ашҟа иааԥшуа иалагеит. Ашарԥазы асааҭ фба рзы араҟа ашә ааимԥааны иааҩналон аҭаҳмадцәа, ахацәа, аҳәса, итәақәоу аныҳәа рыдырныҳәалон. Закан асааҭ фба рзы минуҭк шагу араион ашҟа адырра ҟаиҵон абжьыҭира ишалагаз ала. Ашьҭахь инеиуан Ажара ахәахьтәи аколнхацәа – урҭ уи ашықәс азы ачаи жәла алаҵара иалагеит. Абна хырҿеит. Хьацеи, џьи, араши, – ирбоз зегь ҟәаҟәаса еиларҵеит, аӡқәа ахьыҵыҵуаз иҭадырбеит. Нас ирышьҭагылан абжьыҭира иалагон ҵаҟатәи Ажара аколнхацәа. Араҟа иаадрыхуаз аҭаҭын ауаа дуӡӡақәа рыҭҭынжәгақәа ирҭаҵаны иахон. Аҵыхәтәаны инеиран иҟаз аколнхацәа – Ажара аҩадахьы инхоз ракәын. Урҭ иҭаргалоз аԥш алапҟьақәа ирмеигәырӷьоз уаҩ дыҟамызт.
– Сгәанала зегь хиоуп! – иҳәеит Ахра, нас ауаџьаҟ ашҟа днаԥшын, аиԥхныҩлацәа ыҵирҟьозшәа инапы иҟьеит. Уи иаанагоз амца ҭашәҵ ҳәа акәын.
Ауаџьаҟ амца ҭашит. Иадтәалақәазгьы ргәышҵа ԥхазар акәхап, шьҭахьҟа инаскьақәо иалагеит. Ауаџьаҟ аԥхьа иӡлачны ишьҭаз адашьма, алҩаҵә ахылзз ацәаакыра алҵуан. Ахра дындәылҵын, маҷк ахьҭа иареиџьхьаз иҽы днадгылеит. Уи аҳәынҵәа иаганы иҟан, иара дшабазҵәҟьа ишҟа ахы аанарҳәын, инеиҿаԥшит. «Зынӡа сухашҭыма, уара рыцҳа!» – рҳәазшәа ибеит аблақәа. «Уаала, џьым аҩныҟа, ус иҟоуп сара сусура? Аҩны ҳнеир, аԥҳә узысххып, асаара ианҿырпылан аԥш усҭап, маҷк аҟара ҳаԥсы неиҭаҳкып! Нас ҳаиҭадәықәлап, уаҵәтәи амш егьырҭ иреиԥшӡам, уақәшаҳаҭӡами?»
Уи изҵаара ишақәшаҳаҭу ианаҳәарц аҭахызшәа, аҽгьы ахы рҵысуа аҿынанахеит.
Раԥхьа амца абз аацәыҵнарҳәҳәеит, нас ажәҩан иаҵаршәыз амза аҟынӡа инаӡаны аҽааиҵнахырц аҭахызшәа, ахыбра иҩагәылҟьеит.
– Ҳаи, рацәа ҳаишьит! – иҽы днақәххын дҩаҵҟьеит Ахра, аха иаалырьҟан ибжьы ихәлашәеит, ибжа имнахит. Ари аҩҿык змаз аца мызк аԥхьа ҩышә калаҭ аԥш ҭарԥсеит. Жәласы ирҭахын.
Ажәлар еизаны уедрала-ԥҳалла ахыбра аӡы ақәырҭәон, шьоук ҵаҟантәи, шьоук акьыбақәа ирҿагыланы. Кан иеиха кны аԥш зқәыԥсаз аӷәқәа ркылԥҟара даҿын.
– Шәыццакы, шәхаҵкы сцеит, ҳаԥшыжәла былуеит шәымбои, шәыццакы!.. – дӷьаҵәы-ӷьаҵәуан иара.
– Гәыӷра умаӡамкәа уиасааит! – ашәира иаҿын ҳәсеи хацәеи.
– Ахра, суҳәоит, – дшибазҵәҟьа ибжьы аагеит Кан, – абрахь алаԥанрахь дцеит, рҳәеит...
– Ааи, ааи, ҳаргьы иаабеит, абри аҳәысҭа иҭаршәны дцон хаҵак, хымԥада иара иоуп ҳаԥшыжәла амца ацразҵаз.
Аԥш аҷыҷфҩы адәы иаақәлеит.
– Ҳагәнаҳа узымгеит!..
– Уннан, хаас, ҳабла шааԥшуа иаҳцәыбылуеит!..
Кан ииулакгьы ҩ-ӷәык аҵаԥиҟеит, алапҟәақәагь
цәыҵҩырны рҿаархеит. Нас уи илақәыԥсеит хәыҷгьы дугьы – калаҭла, калҭла, напыла иԥыр-ԥыруа амца зыцраз аца иаҵыргон аԥшыжәла. Амцагь зны-зынла аԥсы аӡозшәа ҟанаҵон, аха зныхгьы аҽеибаркны иқәԥа-қәсуа ахыбра иаақәлон. Аҽыр-ҽырҳәа еиҭаналаҭәон аӡы, еиҭааихаԥсуан, еиҭах еиқәаҵәаӡа алҩақ ҩагылон, аха уи илашьҭарххны иҿыцӡан аҽааибанаркуан амца. Шьҭа еилкаан аца азҿык аиқәырхаразы ақәԥара ишаԥсамыз.
– Шәыццакы, шәхаҵкы сцеит, иҵегь шәыццакы! – алҩақ даганы аԥш зқәыԥсаз аӷәқәа рыҵаԥҟара дшаҿыц даҿын Кан. Уажәы-уажәы ашиҵә ҳәа адгьыл аҿы иааиларԥсон рак-рак инеиуаз алапҟьақәа, ажәла.
– Аҿа ҟамлар шәҭахызар акәхап, иаабап ишыҟамло! – аҳәысҭа иҭаршәны инеиуаз аҽы дахьақәтәаз, ихаԥыц еихарӷәӷәа икын Ахра. Ицон Кәантра анышә ашьапқәа рыла иҭыжәжәо, аца збылуаз амца иаргьы иашьҭалан инеиуазшәа, ахы ақәыршәны, хазы Ахра игәԥжәара еидараха иаманы. Аҳәысҭа аханы лаԥанран. Ииаҵәаӡа, адгьыл зегь хыбны измаз арҭ аҵлақәа, уажәааны рыбӷьы карԥсон, ихахаӡа амза ирнаҭоз алашарагь иаргьы ргәыҵарҳәҳәарц рҭахызшәа ихианы иԥшын. Абас иҟан ари аԥшаҳәа зегьы, еилаԥаҭаны, еиларсны, еицәыӡыр ҳәа ишәозшәа рҽеидкыланы игылан
дара. Ахаангьы иԥырҟаӡомызт алаԥан, избанзар – амца иақәуҵар иарцәон, маҭәахәыс ухы иаурхәаргьы, нарха амаӡамызт. Аха иԥшӡан, иҿыхаз афҩы рханы, унапқәа рыкәмшо ижәпахон, улаԥш рхьымӡо ажәҩан иалалон, урҭ рымҵан ԥстәи шәарахи аҳра руан.
Ахра алаԥанра дшылалазҵәҟьа, итапанча ааҭиган ахац наҿиршәеит. Зҽыҳаракны игылаз аҵлақәа амза рҽаҵадыршәын, иаадырлашьцеит. Аҽы алаԥанра агәы ааиҩнашан, уаҳа анаскьара мап ацәнакуазшәа, иџыџӡа иаангылт. Ишьапқәа надирӷәӷәалт. Ахра идырт аҽы ауаҩы дышгәанаҭаз. Азнык азы ицәа дааҭаӡыӡеит, дарыхьҭашьт. Нас, хәыҷы-хәыҷла ихы инапаҿы иааигеит. Ашьшьыҳәа акәадыр дҩахыҵын, днаскьаны, лаԥан шәпак ашьапаҿы дааԥшит. Уи идыруан ааигәа ҵлак аҟынтәи абџьар ахы шиқәкыз. Аҵла ибӷа надиҵан, даатәеит.
– Убналан узымцеи усҟак ухаҵазар?! – ҿааиҭит Ахра итапанча еиҵыхны ишьҭаз ишьамхқәа инрықәҵаны.
– Аԥшыжәла шыбылуаз збарц сҭахын! – ибжьы аагеит анаҩстәи алаԥан шьап иадтәалаз ахаҵа.
– Аа, Иона уоума?.. Сара асоциализм агәаӷ змаз аӡәы иҟаиҵаз џьысшьеит. Уара иухьи, уара унхаҩынеи?
– Аа, Ахрахеит, уара уҟәышыз џьысшьон, уаргьы угаӡахама? Инаҭазеи анхаҩы аколнхара? Ашәахтә? Исоуҳәозар, уаҳа инаҭеи?
– Адгьыл абоугеи?
– Аԥсуа изхаша адгьыл есқьынагьы иман.
– Уара унхаҩ хаҵазар, ухы мацара уазхәыцӡомызт.
Адгьыл даҽаӡәы имамзар ҟалон.
– Иабасыхәеи? Аҭауад иҿы снеины аус зур, санцоз
ҟәрышьқәак сџьыба иҭеиҵон, аколнхараҿ аус зуан, сцәа
ккаӡа иаасхнахит. Ихоуҵома уара, Ахра, иаарыцқьан хәышықәса ҵуеит акапеи снамҭеижьҭеи, – дҩаҵҟьан, Ахра иахь шьаҿак ааҟаиҵеит Иона. – Сыԥшәма, сминауаҭуп ус ахьысҳәо, ацәашь аиԥш дӡыҭит, деилыҵит. Схәыҷқәа ҟьантаз-ҟьантазӡа адәы иқәхеит. Сара аҭауад иҿы аус зур сҭахуп. Ихоуҵома?
– Заҟаҩ умада... ахәыҷқәа? – Дааиҵанарӷәӷәеит Ахра. – Ԥшьҩык!
– Заҟа ихыҵуеи аиҳабы?
– Хәышықәса!
Ахра игәы иҽанӡамкәа аччара далагеит.
– Еи, уара, уеилагама? – ишәақь ахы лаирҟәын, иҽааиҵихит Иона.
– Сеиламгаӡеит, аха аколнхара ҽеиӡам умҳәаз? Арахь, аколнхара уаналала ауп ахшара уауа уаналага.
– Аа, уи ус иақәшәеит. Аколнхара ҟалар, зегь ҳаихытта ҳцоит рымҳәоз, сара аҽада, ииашаз џьшьаны ԥҳәыс даасымгеи?!
– Ухәыҷқәа рыцҳаумшьаӡои?
Иона илахь ааиқәиҵан, аҭак аҟаҵара даҟәыҵит. Уажәоуп урҭ игәы ианыҵала, уажәоуп ихәыҷқәа дрыхԥааны дызгоз агага неи-ааиуа иаԥхьа ианаагылоз. Закәытә рыцҳароузеи иҟаиҵаз! Аха уажәшьҭа ахьаҵра ауама?
– Уҿы еихашәыма, узымцәажәои? Цак ублит ҳәа асоциализм узынкыло џьушьома, уара гәаҟ! – аҵла ихы аадихын, ибжьы ааҭигеит Ахра. Кәантрагь аԥшәма иааирԥшыз агәеицамкра ацәа иалашәазар акәхап, аҿах-аҿахҳәа аԥхьатәи ашьапқәа анышә иҵанакшон.
– Узгылозеи уа, арахь уааи! – наидиҵеит аҵыхәтәаны.
– Усеихсыр? – ҿааиҭит Иона ишәақь наивакны.
– Сара исҭаххар, усгьы суеихсуеит.
– Изла? Сара аҵла савагылоуп!
– Уи зынӡа исԥырхагаӡам, – иҳәеит Ахра, уажәшьҭа акгьы
хьаас имкӡакәа. – Знызаҵәык ажәҩан ахь схысуеит, нас аҷыҷмаса аиԥш иааукәшоит зегьы.
Иона деиҭаанҿасит. Ихы еимлагәаны иааикын, дзыдгылаз алаԥан инадиҵеит. Ԥыҭраамҭак ус дыԥшын. Ахра ицәа иалашәеит Иона ҩ-мцак дшырбылуаз, акы дшоу-нажьуаз, егьи дшааннакылоз. Убри акәхап, диԥырхагамхеит, уаҳа идимцалеит.
Минуҭқәак рышьҭахь Ахра ивараҿ дтәан Иона.
– Сара сакәзар, схала снеиуан аусҳәарҭахь! – ибӷа аҵла иаадихит Ахра.
– Ее, усҵәҟьа сумыргаӡан, схала сцәырҵырц аума аца зызблыз?
– Асовет мчра иаҭаххар, уара уакәым, ажәҩан аҿы зхәыц зылшәаны иалоу аҵыс ԥшааны иаанагоит.
– Асовет мчра, Асовет мчра!.. – дааҟрым-ҿрымит Иона, – уи иаҭаххар, акгьы зхараӡам ауаагьы кәалкәало икнанаҳауеит. – Уара азин узҭада ҳара ҳаԥсы зыҿҳәароу аус алакьысра, – атахҳәа Иона ихәда днамҵасны иааикит Ахра, аха ихы инапаҿы иааган, дук мырҵыкәа дааиуижьит, – сааигәа умтәан, суҟьашьуеит, нациҵан, маҷӡак днаскьеит.
– Са соума иҟьашьу? – дааҵхахеит Иона иԥсы аниоу.
– Ужәлар рыԥхӡаша зықәҭәоу амал абылра иаҿуп, унапала иублит. Уеиҭасазҵаауеит «сара соума иҟьашьу» ҳәа. Уара иахьеи уахеи узлагылоу, уеидара уцышьҭызхыз, рыҩны уаннеилак ууаҩыз џьшьаны иухаҵгылоз, аԥхӡы уцказҭәоз ргәыӷра ублит!
Уи ихы аалаирҟәын даатәеит. «Анцәа адәы сзықәиҵеи, сара рыцҳа, зыг-зҿы амҳәо асабицәа абыда адәы иқәсырхарц акәызма?» – инеимаҭәаны аҵәуара далагеит иара. Дҵәуон ахәыҷқәа реиԥш краамҭа, деиқәтәаанӡа.
– Сара скыдҵан сыршьуеит! – агәра ганы ҿааиҭит иара.
– Ацәгьа аҟаҵара иацәымшәо ауаҩы, аԥсрагьы дацәымшәазароуп! Ауаҩы аԥсра анизыцәгьоу, дызхыԥсаауа анизымдыруа ауп! – нас итапанча иџьыбахь днахан, иҽы ашҟа иҿынеихеит.
– Ахра, сукәхшоуп, усыцхраа, суҳәоит иҟасҵаша соуҳәарц! – дӷьаҵәы-ӷьаҵәуа ахыҭҟьа аиԥш алаԥанра илҟьаз аҽы дашьҭалан иҿынеихеит Иона...
Аца аҭыԥан ицәыббыл-цәыббылӡа игылан уи ашьапқәа, урҭ уажәыгь алҩа рхылҵуан. Инахаран, иҟәашӡа, амза агәылҷҷо ишьҭан еиқәдырхаз аԥш-жәла. Кан инапқәа еиқәҿаҳәа, ибла ҭаа уи дахәаԥшуан.
– Ахра, усыцхраа, Ахра, сукәхшоуп! – иаҳа-иаҳа иааигәахон Иона ибжьы.
Ахра иагарааны дмааргьы Елисо дышьҭалаӡомызт. Уи дизыԥшын анасыԥ зшо анцәа иеиԥш. Уи лассы-лассы дахьылымбоз, иара изыԥшра иаҳагьы илылшо дҟанаҵон. Зны ԥхыӡла дылцәыӡуан, – лгәы ҭыԥсааны дааԥшуан, зны ԥҳәызбак дхихуеит ҳәа ларҳәон – уи шымцыз агәра лгаанӡа дгәаҟуан, дӡыҭуан. Абас ицон иасуаха, абас ицон амзақәа. Аха знык иадамзаргьы елисо аҵыхәтәанынӡа дымԥшыкәа имшаӡацызт. Уаха уаҳа лылымшеит. Ари абжьыҭира аҩныҟа доунамыжьзар акәхап. Агараҿ иҭаҳәахаа ицәаз Беслан
игараҟәҟәақәа ааԥыртлан, дынхықәылкит. Уи раԥхьа дқьышә-шәыпырц далагеит, аха дук мырҵыкәа аҽырххара дааҟәыҵит. Елисо ахәыҷы уаҳа агарахь днамгаӡакәа, лывараҿ дналыриан, днахан ахыза наиқәылҵеит. Еиҭа ашә ныҵраан адәы днықәԥшит. Уи Ахра ишьаҿақәа рышьҭыбжь лаҳарц убас илҭахын, адгьыл аҿы ашышкамс ықәланы инеиуазар, илаҳарын. Абыржә еиԥш аҵх аангылан илымбацызт. Уаха аиԥш ахаан уаҩы дизымԥшӡацызт.
Дабанӡаԥшуаз, ашә ныдылҵеит. Алампа афҭил аалалырҟәит. Дыҟаӡам, дыҟаӡам. Ацәарҭа ашьшьыҳәа ахыза дааҩахан, днышьҭалеит. ԥыҭраамҭак аҭуан даҵаԥшуан. Хыла ирӷӷаны иҟан аҭуан. Уи Асҭана исасцәа рабџьар ауп изырӷӷаз. Усҟан иаргьы иаҳа дқәыԥшын. Бзыԥынтәи сасцәақәак изымҩахыҵын, аӡәык-ҩыџьак игәылацәа идырҳаны, илшоз ала рхәы ҟаиҵеит, еицәажәеит, еибадырит, иагьеибаныҳәеит. Аха зқьаф ҭоу ауаҩы қьафла дымныҟәар ауазма? Ауха шаанӡа ашәа рҳәон, нас аҭаца дааргозшәа ахысра иалагеит. Убри инаркны мчыбжьык инреиҳаны Асҭана иҩны ахыб иԥсахуан, аха игәаҿы изаҟаразаалак гәынҷыхьак нымхеит. Убас насыԥ иман ихы иԥхьаӡон асасцәа ишахәҭоу аиԥш иахьидикылаз азы...
Елисо гәаныла аҭуан ианыз ахҭыԥқәа рыԥхьаӡара даҿын, аха иага лундазгьы илзыԥхьаӡаӡомызт. Зылашара иагхаз алампагь лԥырхаган. Ари, ус аамҭа алалгарц акәын изылԥхьаӡоз. Нас деиҭалагеит агәаҭеира. Дааҳәын, ахәыҷ иахь лхы нарханы днеиҿаԥшит. Лнацәа днахан иԥынҵа хәыҷ инақәылкит, – ари Ахра иԥынҵа ауп, – лҳәеит гәаныла, – нас иқьышә инадлыркьыслеит. Аԥшқа иқьышә ашәҭқәа рҳауа аиԥш иԥшқан. Аҵыхәтәаны ихахәы лнапы налылшьит. Уи хьыԥштәылан, убрыгь иара итәы еиԥшын. Даҽа минуҭқәак
рышьҭахь ацәа аакылсын, Елисо лыблақәа ишырҭагәыбзыӷуаз, ашьшьыҳәа иаахҩаны иналхыҵит.
Ахра иҽы аҭыԥ инықәиҵан, ашьшьыҳәа ашә ааиртит. Ицәан иҭаацәа. Зынҭрыс ари ихаҿы изаамгаӡеит, избанзар, уажәада Елисо дизымԥшыкәа дышьҭамлаӡацызт. Ахра данааилак, дыԥан ихәда дахьынҳалон, иара лхы ааигәыдирӷәӷәалон. Аха уажәы аҵх цацәахьан, аԥшра дарааԥсеит, рыцҳа! Ицәатәы кьаҿ ҟаԥшь анишәихуаз ашьҭыбжь шыцәгьаз идыруан, аӡәгьы имаҳартә дацклаԥшны иааишәихын, дахьыныҩналаз иныкнеиҳаит. Иеимаақәа ааишьихын, акаруаҭ ашҟа дааскьеит. Ииарҭаҿ ишьҭан дара, еиҿаԥшуа, рыԥсыԥ хааӡа илага-ҩаго. «Шәара – сара сыԥсҭазаара, шәара – иагаџьара сыҟазаргь ари аҵх салууаа саазго, шәара – сара атәаха сызымҭо» – иҳәеит иқьышә ҵысҵысуа гәаныла, нас ибжьы иргама уҳәартә инациҵеит: – Заҟа срыцҳахоз арҭ аҩ-насыԥк сиарҭа иларшәымызҭгьы! – акаруаҭ аԥхьа даагылан, Елисо иҽылхырҳәҳәан еилажәжәа иҟаз Беслан ихы днагәӡит. Уи раԥхьа акәны иҽеимыртаӷа аҵх иалсны иааз иқьышәқәа лара лӡамҩа инықәиҵеит. Елисо дааҳәыцымыцит, нас, иара шиакәыз анылдыр, ихәда лнапы накәлыршеит. Еиҳаз насыԥ лара лзын иҟаӡамызт.
– Ашьшьыҳәа, Беслан дҿыхоит! – ллымҳа дынҭахәыҭхәыҭит Ахра.
– Ушьҭамлаӡои?
– Уажәыҵәҟьа, аҵхыбжьон сгылароуп!
– Ианбанҵәо аҵхыбжьон агылара?! – лҳәеит Елисо
еилмыргаӡакәа, нас инапы хьшәашәақәа лгәыдырӷәӷәалан, рырԥхара далагеит.
– Ах, заҟа ухьшәашәоузеи, Ахра. Мшәан, акалашәақәа уҟоушәа збоит. Избан, Ахра?
– Мамоу, Елисо, сара сшыҟац сыҟоуп, амала иҵегь еиҳаны бзиа бызбоит. Иҟалап уи акалашәа сҟанаҵазар.
– Ус анакәха, суҳәоит саргьы цқьа усыхәаԥшырц. Сара акалашәа сыҟаӡами? Саргьы уара уда схәарҭаӡам! – лҳәеит еиҳагьы лыбжьы рмаҷны. – Ԥаса арҭ ажәақәа уара ухала уакәын изызкыз, уажәы урҭ ирыцлеит уара исуҭаз аԥсҭазаара абзиабарагьы. Сара абзиабара сцәыӡыр – исцәыӡуеит аԥсҭазаара абзиабарагьы.
– Уажәшьҭа быцә, – инапқәа лымхны дгыларц далагеит Ахра.
– Исыхьыз сыздыруам, Ахра, уоусыжьыр сҭахӡам, – дааӷьаҵәыӷьаҵәит лара.
– Сыԥсы сшьар бҭахӡами?
– Ишԥасҭахым, ишԥасҭахым! – илымҳаҿ илҳәон лара, аха ихәда дахьынҳалан ишылкыц илкын...
Ахра данышьҭалоз деиҭанылаԥшит аиарҭа. Иаԥхьа иаацәырҵит ԥасатәи асахьақәа: «Иҟалозыз, ари аԥҳәызба гәлымҵәах, ари ахцәы самсалқәа зқәу, ари абла хаақәа аԥшқа ихәарԥшра, ари ақьышә ссирқәа рыла аԥсадгьыл иазку ашәа ҳәо, агара лырҵысуазҭгьы».
– Ҳара уажәоуп ҳанеибадырыз, Ахра! – лҳәеит усҟан лара.
– Абзиабара иашаҵәҟьа ирацәаны аибабара аҭахӡам! – иҳәеит иаргьы азҵаара аҭакс.
Ахра данышьҭалагь лассы дызмыцәаӡеит. Дааҟәымҵӡакәа днаҳәы-ааҳәуан, хьаак ихы алигар, даҽа хьаак дагәылаҳауан. Илацәа анҭаагьы аԥхыӡ еиқәаҵәақәа дыргәылак дрыман ицеит. Ибжьы имнахызар ҟалап Елисои иареи ирызкыз аԥхыӡ. Ах, заҟа ицәгьаз уи аԥхыӡ! Рыцҳашьарак аздырӡомызт. Шаҭарак ҳәа иашьҭаӡамызт.
Иара Иисус иеиԥш абжьыҭара ҟалараны иахьыҟаз ауада аҭӡамц аҿы дкыдырҵеит. Харас идырҵоз анхаҩ ижәзаҵә ахьоуижьыз акәын. Ихы цырцыруа, имаҭәа ҭбаа аԥша ҭышәшәа, Ахра дихәаԥшны иблақәа илакшо, азҵаара ықәиргылон Рым ахылаԥшҩы Пилат:
– Иҳаҳә абраҟа зегьы ишраҳауа, изоуужьзеи ашәахтә зымшәаз анхаҩ ирахә?
– Иҭаацәагьы иаргьы амла инҵәон, зегь зымчу! – иҳәеит Ахра аарлаҳәа ихы дҩахан, иагьибеит арҭ ажәақәа зҳәоз Пилат иакәымкәа Закан шиакәыз.
– Уара иудыруама акгьы змам ауаҩы адунеихаан иоураны дшыҟам?
– Ус шԥоуҳәо, зегь зымчу, акгьы змам роуп зегь зауа! – иҳәеит Ахра, аха арҭ ажәақәа ҳәаны далгаанӡа д-Заканӡамкәа д-Пилатхан даатәеит.
– Ари ҳара иҳахәо уаҩым, дыргәаҟны дышәшьы! – ҿааиҭит ихы цырцыруа аӡбаҩ, нас даҽа ҩыџьа ахацәа иркыз Ахра даашьҭырхын, ржьаҳәақәа нкыланы инапқәеи ишьапқәеи аҵәымӷ дуқәа рылаҵо рҿаархеит. Убри аамҭаз лхәыҷы дылгәыҵаршәны, ллакыҵақәа ҵшәааны, лхахәы еилажәжәа дааҩнаргалеит Елисо.
– Ах-раа! – угәы ҿнакаартә дхәааит лара.
Ахра инапқәеи ишьапқәеи аҵәымӷ ахьрылаз, ауаҩы илаӷырӡ аиԥш, ашьа алхәраан кәаԥ-кәаԥла ҵаҟа акаԥсара иаҿын. Елисо лывараҿ игылаз ахаҵа, уи зыжә ауижьыз анхаҩ иакәызшәа ибеит Ахра, – иаҳәызба ааҭиган, ицырцыруа лыжәҩа инаҵакны, лыҵкы ааԥиҟан, дҟьантазӡа даақәиргылеит. Иан деилыхны дышгылаз уаҩы ибар иҭахымызт, Беслан инап хәыҷқәеи ихи Елисо лгәы инықәыршәын, иҵәахит.
Ахра дкәалкәало дыкнаҳан.
Деиҭаҳәҳәеит Елисо, Ахрагь ихы иасызшәа акаруаҭ даақәтәеит. «Ҳаи, анцәа ишәиааит, сааҭк-ҩсааҭк исымазгьы сышԥазмыцәеи!» – дгыларц даналага, иааԥсара дзымгыло дышьҭагәаны дааннакылеит. Асарнықь неихьишьын, асааҭ дахәаԥшит. Макьана аамҭа хәыҷык имагәышьан, аха дызлацәои. Ачарҳәацәа, акәлакцәа, алегионерцәа – ԥсцәа-бзацәас иҟоу зегь дреиԥхыӡуа далагеит. «Анаџьалбеит, Беслани Елисои ак рмыхьуандаз! Урҭ рыда адунеи иқәсхузеи сара! Закәытә ԥхыӡ гмыгузеи лара илыдызбалаз! Елисо рыцҳа, дхагахазшәа, агыгшәаг ддырххозшәа деимыжәжәа, аԥшқа лгәы дықәыршәны дышԥагылаз!» – ихы дацәажәон иара. Знык-ҩынтәгьы ихы шьҭыхны уахь днаԥшит – иԥҳәыси ихәыҷи рахь. Абзиабара ахаҭа ауаҩы изеиҭа-ҳәозар, ари асахьа аиҭаҳәарагь ҟалоит.
Агылара далагеит. Ахра икьаҿ ҟаԥшь ахькнаҳаз уаҳа даламкьысӡеит, иахьа ныҳәами, иҵәахны имоу аласа кьаҿ ишәиҵар еиӷьуп. Даанапыршьшьы-аанапыршьшьын иԥшааит, амаҭәакнаҳарҭа аҵаҟа игылаз аимаақәа ишьеиҵеит, нас урҭ акгьы нарзиҟьан, дындәылҵит. Ашырҳәа аҵаа еиԥш ихьанҭаӡа, доунажьыр аҭахымшәа, ахьҭа аҽааигәыднажьлеит. Аха уи агәхьаа мкӡакәа абарҵаҿ икнаҳаз иҟамчи икәадыри аакнихын, ацаҟьахь иҿынеихеит.
– Еҳа, ҳе, ҳее! – ақыҭа зегь еимнадартә ибжьы шьҭыхны ажәҩан иалеиҵеит Ахра ашҭа дшынҭыҵызҵәҟьа. Уи ибзиаӡан идыруан ибжьы зегь раԥхьа иани иаби ишраҳауаз.
– Ҳаи, сыҵәҩаншьап, убжьы шәышықәса игалааит, ацәаха шԥаҳаумҭо! – даагәамҵ-хамҵшәа ҟаиҵеит Асҭана, аха игәаҿы зегь акоуп иацашьыжь аахыс иимбац иҷкәын ибжьы хааӡа инықәлеит.
– Моу, дызмыртәозеи ари ахаҵа? – дааҳәыцы-мыцит Цақәагьы, – ҭакәажәык быжьҭцуҭак лыгәхьаан, лара аӡәгьы дигәалашәаӡомызт ҳәа, иара асовет мчра зегь ныҟәзгап ҳәа даҿуп, арахь аӡәгьы игәхьаа икӡам...
– Нас, бара бгәанала, ҳаҷкәын аус ахьиуа азы зегь иара ихәаԥшлароума, уаҳа ус ыҟаӡами? – дынхықәтәаланы азҵаара лиҭеит иԥҳәыс.
– Ауаа зҿы убаӡом, ҵхыбжьон дгыло акәым, аӡәы ари аамҭа акы абацәызӷьычри ҳәа дхысхысуа дашьклаԥшуеит.
– Аҷкәын дызқәу амҩа цқьоуп, аӡәы итәы Акба Тагәгьы
иҭахымызт Асҭанагь иҭахым.
– Сара исҳәом уи акы ааигааит ҳәа. Усҟан ҽнакгьы уаҩыс
дсыԥхьаӡом..
Ахра ибжьы иара изымдырӡакәа иани иаби арбаӷьқәа
реиԥш иааиҿанаргылеит. Аха, ишыдыдуа еиԥш қәа ауам, рҳәоит. Ишалагаз акәымкәа маҷ-маҷ аӷәра аҿарӷәӷәо ишааиуаз, аҵыхәтәаны иааибаргәыбзыӷит.
– Бгыл, нас, бгыл, зегь акоуп уажәшьҭа ҳзыцәаӡом, ҳҽеибыҳҭап. Ажәлар ирыхәо анцәа иҟаҵа! – дааныҳәа-ныԥхьан, ахәшҭаарахьы иҿынеихеит Асҭана, – сымаҭәақәа сызҭыбгар, шьҭа иҟәкызаргьы ҟалап, Ахра ичара аҽнаахыс исшәысымҵаӡац, – инарма еиқәеи ихарԥи рыла дшеилаҳәаз аҽҳәахь иҿынеихеит. Аԥсыӡ ӡыда ишхәарҭам аиԥш, иаргьы хәшҭаарада акгьы даԥсаӡамызт. Иага чмазара имазаргьы, игәаҵа акны иҟазаргьы, абиа ацәа аахыхны, еиҵажәны, ҵәыцак ааҵхны апҟаҩ-апҟаҩ ҳәа итҟәацуа абри амца дагәыдԥшыло, ихыҟаԥшьааз аӡы анижәлак, дыккаӡа далҵуан. Днаган амра ашьапаҿы дуртәаргьы, амца дадымԥшылакәа игәы ԥхаӡомызт. Иагарааны иашҭа уҭаларгьы, ипашә-пашәӡа ахьацеи ашәи еилаҵаны амҿы
изкыдгылан. Аԥш рацәаны ианҭеигала, иҩны қәа кылымсуа ианыҟала, амҿырҟәара бзиа аниоу, нас аӡынра бааԥс ааргаргьы, гәхьаас икӡамызт.
Абар, амца ахы еиҿеикит. Амцагь «ԥырры» ҳәа абжьы шьҭыхны аибакра иалагеит.
– Еет, аӡә дыҽхәо даауеит! – иҳәеит амца ашьҭыбжь дазыӡырҩуа.
– Сара мыжда, уаргьы уи игәра згаша аӡә уоуоп! – икәымжәи икабеи иааигәаны дрыхәаԥшуа иааҩналгалеит Цақәа.
– Ари аҩ иафазаргь ҳаздырам, алашара баахи?
– Аҩ иамфакәа, абырфын иалхуп.
– Бара агаӡа, аҩ иафо абырфын акәӡам, аласа ауп.
– Ус акәзар, шәара шәгьамақәа еиқәшәаӡом! – ҿаалҭит
Цақәа, – уара абырфын зуфозыз, нас?
Асҭана ихы дааҩахан, изымбатәбараха ибаны
длазҵааит:
– Ианбыкәыз, бара, сара абырфын анысфоз?
– Усыхәаԥши, сумфозҭгьы убап! – лхаҵа иаԥхьа
даанаҳәы-ааҳәит Цақәа.
Аамҭақәак рышьҭахь аҩыџьагь рҽеилаҳәан игылан, урҭ
ирдыруан ашьыжь инеир Ахра игәгьы ишахәоз. Асҭана икәымжәи икабеи ишәиҵеит, иеимаақәа ишьеиҵеит, аларҭа ҟаԥшьқәа зықәгылаз имаҟа иҟама шамаз инаимӷаиҵеит, иԥшрагьы зынӡаск аҽаԥсахит.
– Уажәыҵәҟьа ҳаауеит, нан, нас ҳара ахәыҷы ҳанидтәалап, бара инхан иҟоу ҳәсақәак брыццап.
– Ибзиоуп, зынӡа ибзиоуп! – ҿаалҭит Елисо даадәылҵын. Инеиуан хаҵеи ԥҳәыси маҷк еицәыхараны – иара иӡара калаӡа, ашлара ихнаҩаз ихахәы ҵрыффаны, ԥшьбаҟа-хәбаҟа
шьаҿа аԥхьа дгылан. Лара – иара иҿы изаҟарзаалак ус лымаӡамшәа, иныҟәашьа лбарц лҭахызшәа ишьҭахь дгылан. Уи иқәҿыҭны даанкылан, зны рахәыц шкәакәак иеиқәа иалылхларын, даҽазны – ацәыцә зқәыԥсаз ижәҩахыр лыршәшәаларын.
Аусҳәарҭаҿы иахьеиԥш илахҿыхны ааигәа ирымбаӡацызт. Абжьыҭирҭа анаҩс иҟаз ауадаҿы ашколхәыҷқәа ықәгылан. Шамахамзар урҭ зегь аблуз шкәакәақәа ршәын, агалстукқәа рхан. Аӡӷабцәа аԥхьа адашьма иқәгылан, ашьҭахьҟа – аӷәы ықәҵаны, маҷк иааҳаракны игылан аҷкәынцәа. Ӡӷаб еиқәаҵәа хәыҷык ачарашәа цәырылгеит, нас раԥхьа игылаз аҷкәын инапы иацныҟәашәа, ашәаҳәара иналагеит. Уи иаалымидеит ҷкәынак, нас адруҳәа анапеинҟьара иалагеит. Акәашара иқәлаз аҷкәын иеилаҳәашьа угәы еихьнашьуазҭгьы, иқәлашьа угәы ааҟанамҵар ауӡомызт – акәашара данаалон, дласын. Ашьҭахь далихит ԥҳәызбак. Уи лнапқәа ажәҵыс еиԥш иааиҵылхын, иара диҿамԥшӡакәа дгьыжьыгьежьуа даақәлеит. Ҩынтә рҟынӡа иааикәшеит, нас ԥсуаҵас иалагеит. Уи акәашара лаԥшҵашәароушәа икьаҿуп, уи амацәыс иаҩызоуп.
– Ҳаи, шәыԥсынҵры духааит, бабараа!
– Ас иҟоу ахшара змоу ирыбаргәузеи!
– Ахшара бзиа дуааӡар – зегьы дыртәуп, ацәгьа дуааӡар –
уара дутәуп! – ана-ара еиларԥсон аиҳабацәа.
– Амла уамгаӡеи, уан дукәхшоуп, – даанаԥшы-ааԥшит Цақәа лыҷкәын дахьгылаз днеины, – сушьыр ҳәа сшәоит акәымзар, шәсаки мгьал саки абраҟа исызҭоуп, иусҭон, –
хәыҷыкгь дшәо ҿаалҭит лара.
– Сан, акырбымазар, иааг, исыркы! – ажәжәаҳәа иаалымихын, афара далагеит. – Ох, заҟа агьама бзиоузеи ари амгьал, амажәа хшла ибкәаҳазар ҟалап.
– Ааи, уан дукәхшоуп, – лҳәеит уи амажәа хшла ишыкәаҳамызгьы. – Анышә зфандаз, уан, издырыр иҵегь аасмыгози, аха жәаха ҽнак еиԥш, усацәҳар ҳәа сшәеит...
– Усҟан амла сакӡомызт, сан, – иҳәеит Ахра, нас иани иаби шәца ҳәа надирбан, абжьы ахьырҭиуаз дныҩналт.
– Ахра избахьоу иакәымшәа збоит, уара акры еилукаауазар? – аӡәгьы имаҳауазшәа шылбазҵәҟьа, Асҭана дыхҭалкит Цақәа.
– Акымзарак сымбеит! – аӷырԥ аалхиргеит ишьҭалан инеиуаз аԥҳәыс. Уи ас иҳәеит, аха игәы ҭынчӡамызт, избанзар, иҷкәын иблақәа маӡак ҵәахны ирыман, уи уажәоуп ицәырҵуа ианалагаз, уажәоуп аҵаа аиԥш деиԥхьышьшьаауа ицәеи ижьи ианахысыз. Иахьагьы, ибжьы ҭины дшаадәылҵызҵәҟьа, Кани иареи аусҳәарҭа ашьҭахь инавалан, маҷк аицәажәара иахьӡеит. Рыцҳарас иҟалаз, Ахра ашәҟәы изаларҵеит, уи уаҩ дук ихьӡ даара иатәамбакәа џьара иамхаҳәеит ҳәа. Ҩынтә раҟарагьы араион аҟынӡа иԥхьан дыргахьан. «Уазхәыц, иудыруазеи ак уамхаҳәазар, уиазы аӡәгьы укнеиҳаӡом!» – иҳәеит зхы-зҿы ацәашьы еиԥшны иара иацәажәоз ахаҵа.
Аха Ахра игәалаиршәоз ҳәа акгьы имаӡамызт. Уи ихы инаркны ишьап аҟынӡа дыцқьан. Дыцқьан ашәахтә азы дкараха ажәлар данрылазгьы, аца амца азыркыз даниԥшаауазгьы, хыхь ажәҩан, ҵаҟа адгьыл ҳәа ԥшьҩык ахшара ргәыӷрақәа здыз анхаҩ ижә ашаха хҵәаны ианоуижьуазгьы. Ахра дыцқьан изхара имбац Елисои иареи рбзиабара аиԥш. Изхара димбацызт, избанзар, уи ибзиабабара иацәӡаны иаамҭа зегь ирзеиԥшу аус иақәирӡауан...
Ахра дҩагылан аԥенџьыр шааиртызҵәҟьа, иуадаҿ ихьшәашәаӡа аҳауа ааҩнашылеит. Аӡынтәи амра ахаараҵәҟьагь агәаҭара цәгьан, убасҟак иацәыхаран иара ашҭа иқәгылаз аӷәтәы усҳәарҭа. Уи андыргылоз аамҭала ҳәа ауп ишдыргылаз. «Макьана ҳаԥсы ахыц иакуп, амчра нагӡаны анхацәа иргар, ҳбеиахар, нас еихҳәа-еиҵҳәа иаҳмыргылои» рҳәон усҟан. Уиижьҭеи заҟа шықәса цазеи, амчра акәзаргьы еиҳаны иабаруҭо, аха абри абеиара мыжда ауп ирмоуз. Иага рузаргьы – акы инахәлабга ицон. Ҵа змамыз мгәацәак. Анхацәагьы уи хьаас ишԥаркымыз, аха иркызыз...
Иаарыцқьан мчыбжьык ҵуан Ахра икыдҟьара иаҿижьҭеи. Игәы кыдгылаӡан дыҟан. Дарбан, мшәан, уи дызԥырхагахаз? Изигәҭасуазеи ихы-иԥсы зқәиҵо ауас аҟны? Заҟа ҵуазеи
иҭаацәа дрыламтәеижьҭеи!
– Уаҳцәыӡӡеит, уара рыцҳа! – ҿааиҭит жәаха ҽнак
Асҭана, – ҳара егьаурым, аха ахәыҷы уибаргьы уиздырӡом. Елисо лхы-лҿы аалашан, асҭана днеиҿаԥшит. «Суҳәоит, баба, иҵегь дықәкша, иҵегь уиабжьа» ҳәа акәын уи лыблақәа
ирҳәоз.
Зынҭрыс ахра игәы иалакьакьеит иаб дааҟәымҵӡакәа
абжьгарақәа ахьииҭоз, аха ганкахьалагь дақәшаҳаҭын, избанзар, уи Елисо лгәы иақәшәон.
Асҭана ихы азцон иҷкәын игәахы ибылбылуа хьаак шыҵаз, рыцҳарак дшьаҳаны дшамаз, аха иага иундазгьы уи ахы-аҵыхәа нагӡаны изеилымкааит. Ахра уҳәеит ҳәа, акалашәа дшоуп акәымзар, «саб, абас-абас сақәшәеит, иҟасҵарызеи?» – ҳәа иҳәар, умшәан, баба, абас-абас иақәшәаз, абас-абас ҟаиҵароуп ҳәа аҭак иимҭарыз? Ахрагь
маҷк дааунажьрын. Ауаҩы игәахы ҿызкаауа аниҳәалак, аԥсҭазаара иаҳа изымариахоит. Аха Ахра цәажәашьа имаӡам. Иаԥхьа иааины иаагылоит иац ашьыжь араион аҿы дназԥхьаз ахаҵа исахьақәа агәыр еиԥш зыҽилазыкшоз уи иажәақәа: «Ҳара ҳаицәажәара маӡоуп. Даҽаӡәы ианиаҳа... – усҟан уаҟа иҽааникылеит ахаҵа-абаа, – нас саргьы акгьы схараӡам».
– Сушьырцаума? – дҩаҵҟьеит Ахра.
– Анцәа иумҳәан! – иара итәӡамшәа иааирԥшыз ихаԥыцқәа даарылаччеит уи: «Узхылҵыз ыҟоуп, иухшаз ыҟоуп... ахьымӡӷ дургома?» – аччара дааҟәыҵит иара. Ахра идырит уи аҵыхәтәантәи иажәақәа рҭыԥан ииҳәарц ииҭахыз зынӡа даҽа ажәақәак шракәыз?
– Убри ауп афашизм! – ахаҵа-абаа иимҳәаз ажәақәа ихәда ҵкаа иааныркылеит Ахра.
– Абри акәын саргьы еилыскаарц исҭахыз, – деиҭаччан, длеи-ҩеиуа ауада дныҩналеит уи. – Ҳара асоциализм ҳаргылоит ҳәа ҳтәоуп, иара ҳтәылаҿы – афашизм иԥшаауеит.
Аиашазы, Ахра дшәаны акәӡамызт арҭ аицәажәарақәа рыӡбахә иаб иҿы изимҳәоз. «Машәыршәа амаҵура зауз хымдырк ак иҳәазар, уи иажәақәа арахь еиҭаҳәаны, абырг ишьара дзықәсырҟьари» ҳәа акәын ичҳаны дызтәаз.
Иахьа ашьыжь абиуро аҿы днаган лахь ӷәӷәа ирҭеит. Политикала цқьа дымшәыц ҳәа иҟьаҟьаӡа ашәҟәы ицырҵеит. «Иблақәа ҭарбааны Ҭаркәыкә Маҷкәыкә-иԥа... Ауаҩы гьангьаш». «Шәабанӡацои Закангьы уаргьы, ишыдыдуа қәа ауам рҳәоит, срыцҳара шԥашәхьымӡари!» Ахра ихәыцрақәа убасҟак дрылахалеит, аԥсык игхеит ихала ацәажәара далагарц.
Кәантра акьыркьырбжьы геит. Игеит ацәа далнахырц иаҿызшәа. Иҟалап игәалаҟара анырзар, иҟалап иахьантәарак аԥшра агәы кыднаргылазар. Ианымацәысуа аиԥш, аӡни аԥхыни реилыҵымҭаз ианыдыдуа аиԥш.
Аиашазы, игәалаҟара аҽеиҭанакит. «Иухьзеи, абааԥсы, умшәан, уҽырӷәӷәа» ҳәа ианаҳәазшәа ибеит аҽы. Иаргьы истол аҿы днеин, амгәа аартны, иҩеижь-ҩеижьӡа ҩ-лапҟьак ааҭигеит. Нас иҿынеихеит Кәантра ашҟа. Ахы шьҭыхны иџыџӡа изыԥшын, дааигәахозшәа анаба, иааҭрысын, ишҟа аҿынанахеит.
Убри аамҭаз, аҳәынҵәа ацратата, иааԥса-икараха ашҭа иааҭалеит аԥошьҭамҩангага дзықәтәаз аҽы.
– Ахра, уанаџьалбеит?– ҿааиҭит аԥошьҭамҩангаҩ, – Уанаџьалбеит, газеҭк ҭыҵны иҟоуп, иахьантәарак еимырҟьа аӡбахә рҳәон, иудыруеи... Уаргьы уаԥхьар? – ииҭахыз мҳәаӡакәа, Ахра иахь агазеҭ иаирххеит иара.
– Иҭабуп. Сиуарна уажәыҵәҟьа сара исыхәо ҳәа акгьы збаӡом.
– Сеидру, оумак ауп рҳәеит, сара сзаԥхьаӡагәышьом? – ихы днахашшааит аԥошьҭамҩангаҩ.
Аҩны даннеи ауп Ахра ианибаз агазеҭ «Правда» ианыз ақәҵара. Уи икрыфарагь мап ацәкны акәасқьахь дышхалазҵәҟьа, алампа наиркын, ашьушьа нахаиргылеит.
– Ари ахаҵа, акалашәақәа дызбоит, уара! – ҿаалҭит Цақәа ахәшҭаара згәы аҭаны итәаз Асҭана ижәҩа днацрасны. – Издыруеит хьаак шимоу, аха иара иҳәом, сара исызидымцалт. Иҟасҵари?! – инапы ҟьаны инациҵеит
иара. – Хәшәык амазаргь сеидру?
– Амцаҿ ҳаштәоугьы ахьҭа ҳанҵәоит...
«Акоммунистцәа апартиа ралцараан апартор-ганизациақәа иршьҭуа агхақәа» – днаԥхьеит Ахра, нас мчык илалазшәагь ибеит. – Ари – Адуӡӡа иажәахә иалхыз қәҵаран. Иудыруеи анцәа дизылбааԥшыр! Иудыруеи Асовет мчразы иԥсы шиҭиуа еилыркаар! Ахра ианакәзаалакгьы игәы каижьӡомызт, ианакәзаалакгьы агәыӷра иман. – Сшьа зуеит, Елисо! – дгәырӷьаҵәа даалҿаԥшын диԥырхагамхарц длыҳәеит. Мчыбжьык еиҳангьы иҵуан уи абас игәы алаҟан длымбацижьҭеи, ажәа хаак лара лҿы иҿамшәеижьҭеи.
Елисо лхаҵа игәалаҟара лара лышҟа ииасызар акәхап, амҳараҿы итәоу агәырӷьаҿҳәаша рылҭарц лҭахызшәа, дласны дара рахь дналбааит.
«Апартиа анапхгаҩцәақәак – аҳәон уаҟа, – иахьынӡахәҭоу игәцараркуам апартиа иалоу ауаа, урҭ шынхо-ишынҵуа рыздырӡом, хаҭала ирцәыхароуп. Егьырҭ зегь урҟәаҵ, дара ркадырқәаҵәҟьагь цқьа еилкааны ирымаӡам. Урҭ ирылшоит акы иалаҳәаӡамкәа апартиа иалоу ауаа иасны идырҽхәар, ма иаарысны ирҟәаҟәар...» – Ҳаи, анцәа шәиныҳәааит, ҳаи, сшәыкәхшааит! – акәкәуҳәа дыҳәҳәо ддәылҵырц акгьы игӡамызт Ахра. Уи ихаҿы иаацәырҵит иара ихала игәникылаз асахьақәа: хымԥада арҭ ацәаҳәақәа зыхҳәаау дара рпарторганизациа ауп, иасны идырџьо Закан иоуп, иаарысны ирыпҟо иареи иара иҩызцәеи роуп. Иаабапишь, анаџьалбеит, наҟ иҟоу? – ихы нақәжьны еиҭах ақәҵара аԥхьара дналагеит иара: «Апартиа анапхгаҩцәақәак зқьҩыла, жәанызқьҩыла ауаа апартиа ралцара уссгьы иркӡам, ҳара ҳпартиа дуӡӡоуп, иагаҩ алуцаргьы ианыԥшӡом ҳәа ирыԥхьаӡоит. Апартиа иалоу абас ирызныҟәо ауаҩы ихы инаркны ишьапаҟынӡа апартиа иаӷоу аӡә иоуп...»
Ахра ари ақәҵара даԥхьо днаскьацыԥхьаӡа иара иԥсҭазаара иазкыз, иара ихаҭа деиҭазҳәоз ажәақәа иԥылозшәа ибон. «Аду акгьы ибаӡом, акгьы иаҳаӡом ҳәа ргәы иаанагоит шьоукы-шьоукы. Имбазар – жәбеит!» – гәаныла дмақаруан иара. – Уи иҟоу зегь ибоит, иҟоу зегь идыруеит. Иаҳауеи, уаҳа акгьы саҳәомызт адунеи аҿы, иахьа ашьыжь сыздыргәаҟуаз иаҳазшәа дыҟандаз. Сталин иоума Заканраа рыбжьы иаргәаҟуа?! Уи адунеиабжьы иоухьеит. Арахь сара аҵәы сыларҵарц иаҿуп, уи убжьы иумҭар – аҭӡы укыдыргылан иумихуеит ҳәа аанагозшәа сара исҳәаз. Сара уи игәра згон. Сара уи игәра згоит. Рыцҳарас иҟаиҵаз – Заканраа рацәаны иваиртәеит. Ирылихуазеи, ианаџьалбеит, рхы ҭам, ргәы ҭам...
«Украинатәи КП (б ԥасатәи амаӡаныҟәгаҩ, апартиатә еизарақәа раан, ацәажәаразы иқәгылоз ауаа ихы нарықәкны ҿиҭуан: «Уара, уажәраанӡа ажәа зҳәоз, унапала иҩны иқәуҵахьоума аӡәызаҵәык идамзаргьы ицәгьа зҳәо ашәҟәы?»
Ахра аԥхӡы наиқәнаҭәеит. – Анцәа иџьшьоуп, аиаша аԥсы ҭазаап, рыцҳа! – арҭ амшқәа иқәырҵаз аидара маҷмаҷ ихьҳәазаны адгьыл ахь икаҳауа иалагеит. Абыржәынахыс иблақәа хтит. Уахынламызҭгьы, Кәантра днақәтәаны, «ажәлар акы шәацәымшәан, Аду зегь идыруеит!» ҳәа ҿыҭуа ақыҭа зегь дрылсуан.
«Арҭ афактқәа иаҳдырбоит, – даԥхьо иҿынеихеит Ахра, – ҳара ҳпарторганизациақәа рӷьыраки урҭ рнапхгаҩцәеи иахьа уажәраанӡагьы ихы-иҵыхәа еилкааны дышцәыррымгац адәахьала асабрада зҿоу аӷа. Уи шәгәы шәҽаныз ҳәа ауаа дрылаҳәҳәаны, иара ихы иҵәахуеит, апартиаҿ иҽеиқәирхоит. Ари акы, ҩбагьы, арепрессиақәа
мҩаԥганы ҳара ҳболь-шевиктә кадрқәа ҟәаҟәаса еилеиҵарц даҿуп, ҳгәы изымҩартә иҽыҟаиҵоит.
Абас асабрада зҿоу аӷа – дчарҳәаҩуп, уи ианакәзаалакгьы агәҽанызаарахь дрыԥхьоит зегьы, – «иаҿаԥиҽырц» дашьҭоуп, апартиеи ажәлари раӷацәа рахьырхәра иаҿу рылаԥш ахирԥоит.
Абас аасбрада зҿоу аӷа – ҩ-ҿык змоу рԥхашьагоуп, уи ианакәзаалакгьы апарторганизациақәа рҿы мцхәы агәырҩа узцәырызго аҭагылазаашьақәа ҟаиҵоит. Хаара здым акоммунист ихьчара даҽа коммунистк иҽазикыр, уаӷеимшхара, усҟан ржәытәра дашьҭалоит, ацқьара шрыгыз узырбо аусқәа еидигалоит.
Абас асабрада зҿоу аӷа – уи дмаҳагьоуп. Хаара здым акоммунист ихьӡ ала иқәырҵаз ашәҟәы аҭҵаара ианалагалак, ахы ахьцо, аҵыхәа ахьцо узеилымкаартә еиԥш аҭагылазаашьақәа ҟаиҵоит, иҟам-иным ихы иархәаны, ашшыԥхьыӡқәа еиҿикаауеит...»
Ахра дзыԥхьаз ақәҵара убысҟак аԥсҭазаара иазааигәан, уаҳа иахиҳәаара акгьы изнымхеит. Уимоу, игәи-игәи ааилаԥшит. Нас, изранарыжьуеи урҭ ари аиԥш аҿаасҭара? Изуалда ацәгьа зус ацәгьа иақәыршәара? Амца абна былуа иаауазар, иаанкылатәӡами?
Адырҩаҽны Ахра крыфаны дҽыжәлеит. Ас шамахамзар иҟаиҵаӡомызт. Издыруада иахьа лассы аҩныҟа дхынҳәыр! Заҟа ҵуазеи Беслан хәыҷгьы ишьамхы дықәмтәеижьҭеи! Амш ааилашәшәрахь ахы шкыднаҵазҵәҟьа Елисо дааҟәымҵӡакәа ашә ахь дыԥшуа далагеит. Лыбла адхалеит уаҟа икыдыкнаҳалаз икьаҿ ҟаԥшь. Уи акьаҿ акәын ишәыз раԥхьаӡа данылбазгьы. «Сара иахьа аиԥш агәыӷра сыман сҟамлаӡац, иҟалап сара инысҵран иҟоу зынӡа имаҷзар, уи
ауп, сыбзиабара аира иазыԥҵәоу аамҭагь абас изкьаҿу. Бсыццар сҭахуп. Бысцәымшәан. Сыԥсҭазаара абри бнап хәыҷы ианысҵоит, сбыҳәоит, бахӡыӡаауа игала!»
Беслан хәыҷы иҽиреиџьын, аҵәуара далагеит.
– Иухьи, уан, умҵәуан, мама, – имгәа хәыҷы лнапала ишьышьуа ихьаа лыртәон Елисо.
Ахәыҷы деиҭацәеит дҭаҳәахаа. Аамҭа иаҳа-иаҳа инаскьон. Елисо уи ихы-иҿы дықәԥшуан акалашәа илзымбатәбараха, дрыцҳашьаны. Беслан зыг-зҿы амҳәоз, изаҟаразаалак мчы змамыз, акгьы ззеилымкаауаз уаҩ хәыҷын. Деиҭаҵәааит ацәа дшалаз. Елисо ахәыҷ имгәа еиҭалшьшьит. «Иҵалазеи, анаџьалбеит!» Аха асаби дыцәан. Ан лгәы аҭҳара-ҭҳара иҭыҵны ицо иалагеит. Иҟалҵара лыздыруамызт, дгәаҟуан. Ихьанҭан лыцәа, ихьанҭан лыҵх. Ашарԥазшәа лылацәа ааихьылшьзаап, аха дыҭрысны дааԥшит. Елисо дшәан ашә аартны адәы днықәԥшит. Асҭана иеигәышә кны ауҭра дҭан. Цақәа «сыбӷа сымҩырны ицоит» ҳәа лхы дахашшаауа абарҵаҿ дтәан. Анцәа иџьшьоуп, урҭ гылахьеит. Данаахынҳә, ашә аҿы иадкнаҳалаз акьаҿ ҟаԥшь ҵаҟа икажьын. Елисо лгәы нҭыԥсааит, акьаҿ хьанҭаӡа иаашьҭылхит. Уи ауха алампа шаркыз ишеит, Ахра аҩныҟа дмааӡеит.
Шьыбжьышьҭахь ҟалахьан Асҭана дааԥса-дкараха данааи, иахьада ихеимҵацыз ихҭарԥагьы ааихихын, амҳара абарҵа иалыҳәҳәоз аҵәымӷ инахьишьит. Уи ацәажәарагь иҭахӡамызт, илахь ихьшәашәаӡа аԥхӡы алҵуан, амш ус иҟазу, дарыхьҭышьуазу изеилкааӡомызт. Заҟа лассы
деихәлаҳазеи! Адәахьы дахьԥшуаз, ҵаҟатәи ихацлымҳә изышьҭымхуазшәа инхьашьшьны иҟан. Нахьхьи игылаз ал ду акьатрацә аҿы уарбажәк нықәтәеит. Акьатрацә хыхәеит, аха иԥымҵәакәа иаанхеит. Иаргьы иҽникылон акәымзар, абас ихьанҭаны акәын арҭ ииасыз аҩ-мышк иара ижәҩа ишықәжьызҭгьы. Аха Асҭана дызҵаз аидара зырхьанҭоз иҷкәын ихабар ахьизымдыруаз мацараз акәӡам, уи иеидара архьанҭон акгьы зхараӡамыз ауаҩытәыҩса ишьҭра иацысҵап ҳәа адунеи иқәлаз амаалықь иҵәуабжь.
Елисо акгьы мҳәаӡакәа аԥшқа дышьҭалҵон, длыргылон. Лара аҵыхәтәантәи амшқәа рзы Беслан игараҵара даҟәыҵит. Заҟа дџьашьатәызыз лара, Ахра уажәыҵәҟьа дааиран даныҟаз, лгәы хыҭхыҭуа, ишьаҿақәа дырзыӡырҩуа дтәан, лассы-лассы реиқәшәашьа лгәалалыршәон, уажәы урҭ зегь ҟалеижьҭеи амбатә ҵуазшәа, акгьы гәхьаас илкӡамшәа ауҭра дҭалон, ашҭа лыԥссон, маҭәа гәарҭак еизганы илыӡәӡәон. Иҟалап аԥсабара иалмшацызҭгьы ҩажәиак шықәса ирҭагылоу, ԥшра-сахьала анцәа ииныҳәаз аԥҳәызба иҟоу зегь еилкааны, дрызхәыцны мҩак алхра, аха лара арҭ амшқәа иаалырьҟан аԥышәа лырҭеит, ари адгьыл дықәлеижьҭеи даара акыр ҵуазшәа дҟарҵеит. Ақәыԥшра – қәыԥшран. Елисо ллампа афҭил ларҟәны, ауадаҿ имаҷхаз алашара анцәа хша леиԥш далаӡсо лышьҭаларҭахь даннеиуаз, убасҟан акәын зынӡа дзаҵәханы даныҟалоз, уи илыгын лаҳаҭыр збоз Ахра инапқәа, уи илҭахын бзиабарала ибылуаз игәы азыӡырҩра. Мап, дахьышьҭоу иага дуазыруазаргьы, иаҳаракгьы иара ихаҭа-ԥсаҭа хаҵаҵас дахьлымам ауп, лара лыԥсҭазаара лыцызшахьоу аӡә иеиԥш акәӡам.
– Исоуҳәозеи, уара? – лыбӷа кны амҳара аҟынтәи даадәылҵит Цақәа.
Асҭана раԥхьа ак иҳәарц даахьаҳәшәа иун, аха аӡә игәы иҽаниҵазшәа даангылеит.
– Акгьы соумҳәаӡо, баша уныҟәозма иахьантәарак, абыржә абра сыҳәҳәаны ажәлар еизызгар? – иаԥхьа диасны даагылеит лара.
– Баангыл, барамыжда, ичҳа, – акы дацәшәозшәа ибжьы рмаҷны иналаҭеикит иԥҳәыс.
– Сара сзыцәшәо сыҷкәын иоуп, егьырахь сзыцәшәо ҳәа аӡәгьы дсымаӡам. Уи дыцқьан, грак имҭакәа дсааӡеит.
– Бара быда хшара аӡәгьы имааӡацызшәа ауп ишыбҳәо?
– Егьырҭ рыхшара ашьшьыҳәа аҩны итәоуп, хьаа-баа рымаӡам, шьоук ӷьычуеит, шьоук аҳәынҭқар имал амца ацрарҵоит, шьоук бжьахәҳахәҭуеит...
– Усҵәҟьагь иҟамӡам, – иҵегь ибжьы ааирхәыҷит Асҭана, – жәацуха ашкол адиректор дыргеит.
– Уннан! – даангылеит Цақәа, – Баграт рыцҳа, – нацылҵеит дызрыцҳаз лхаҭагьы илзымдырӡакәа.
– Иацуха Арушьан дыргеит, Аҟәа агазеҭ иалаз ауаҩы, иахагьы Самсон иҷкәын дыргеит, рҳәеит, цқьа ииашоу сыздыруам.
– Издыруада, – лгәы аалҟажеит Цақәа, – џьара еиқәшәаны иҟалар, аиаша еилыркаанӡа ргәы еибарӷәӷәаларын...
Ахра ишьҭахь дхьамԥшӡакәа, ихы иқәжьны, аарлаҳәа ибжьылашаауаз акоридор дыбжьаланы днеиуан. Уи ишьҭахь игылаз ахаҵа бырг, абџьар шикызгьы, уахьихәаԥшуаз даараӡа илан дшыҟазгьы, абаандаҩы дааҭгылар, ма ишьҭахьҟа дхьаԥшыр иуӡомызт.
– Ушиашоу уцала! – днақәыӷәӷәан ҿиҭуан иара. Абаандаҩы дназгоз ахаҵа ибзиаҵәҟьан идыруан, уи дхьаҳәыргьы, дааҭгыларгьы акымзарак шилымшоз, аха ус иҟан абахҭа аҵасқәа, ус дашьцылахьан иара.
Акоридор оумакгьы иоуӡамызт, уи ихаҿы иаҿаҟаҵаз амҿтәы мардуан ҵаҟатәи аетаж ахь улбаанагон. Ахра ибзиан иҵахьан ари амҩа – зны ҵхабжьон иԥхьон, зны – ашамҭазы. Днеицыԥхьаӡа ирҭоз зҵаарак акәын: «Ианбыкәз асовет еиҳабыра мчыла абжьқәа анеизыргоз?» – иара игәы ҭыӷьӷьаа дрыҳәон: «Шәанаџьалбеит, сеилышәкаа, урҭ ажәақәа сара даҽа ҵакуп ирысҭо!» Иага дақәшәаргьы Ахра игәы иаанагаӡомызт иажәа абри аҩыза ахырхарҭа шьҭнахып ҳәа. Уара ушыбзаз уԥсит ҳәа иарҳәар ихеиҵар ҟаларын, аха ари изхаҵомызт.
– Аҩажәифбатәи ажәа иҿырхырц даагоуп! – ибжьы оумак ихамцалацәакәа – ааиҭын, аихашә илагылаз аҷкәын иҿаԥхьа иҽааириашеит ахаҵа. Аҷкәын аӷьӷьа-агәгәаҳәа ашә ааиртын, ауадахь дныҩналеит, аха абырсааҭк даадәылҵын, абаандаҩы ашәахь инапқәа наиирбеит. Астол иахатәаз ахаҵа ацәҩыча аԥштәы змаз икитель ахәда аибаркра далагеит.
– Сара Арвелод сыхьӡуп, Санаиа, – уус мҩаԥызго соуп! – раԥхьаӡа акәны ихы дааҩахан, Ахра дниҿаԥшит. – иҟалоит сара акала суҭахымзар, усҟан уара асовет закәанра иунаҭо азин ухы иархәаны, сара мап сцәукыр улшоит.
Ахра ииҳәара изымдыруа, ицәы дынҭасит.
– Ус анакәха, усықәшаҳаҭуп! – ҭынч ҿааиҭит ашьҭаҵааҩ.
– Саргьы схәыҷӡам, уаргьы ухәыҷӡам, ҳаидызгалаз аус
акәзаргьы, даарагь ихәмаргаӡам. Убри аҟынтә, сара исҭахуп ҳаицәажәара гәаартыла имҩаԥысырц. Сгәы иаанагоит, заҟа аҵабырг ҳазааигәахо аҟара аусқәа маншәалахап ҳәа. Араҟа
аӡә дыкнаҳан даҳшьырц ҳаармышьҭӡеит, – алампа афҭилгьы маҷӡак дааҩахан, дҩаҵҟьеит, – аҳәара зыхәҭоу «саҭамыз» иҳәап, лахь зықәнаго лахь ирҭап, абас ауп аусқәа шыҟоу! – иқьышә ҵаӷақәа ааихирԥхьан, Ахра ибла дхыԥшыларц днеиҿаххит ашьҭаҵааҩ.
Ахра ибла ааихмырсыӷьӡакәа иҭацәӡа иаԥхьа иҟаз аҭӡы дкыдыԥшылон.
Санаиа игәы иамыхәаӡеит иаалырьҟан иҵҟьара абаандаҩы хьаас иахьимкыз.
– Ужәла, ухьӡ, уабыхьӡ! – днақәымчны ҿааиҭит.
– Урҭ зегь ҩны уаԥхьа астол иқәуп.
– Узыхҭаркаазеи, нас, уара? харас иудырҵозеи? – актәи
азҵаара аҭак игәы ишамыхәазгьы, аҩбатәи азҵаарахь диасит иара.
– Жәацгьы, иацгьы уи азҵаара аҭак ҟасҵеит! – ҿааиҭит Ахра.
– Ари азҵаара аҭак уԥсы ахьынӡаҭоу ҟаҵатәыс иуқәшәоит! – абаандаҩ ишьҭахьҟа дниасын, ихаԥыц еихарӷәӷәаны ихәда инықәиҳәеит ашьҭаҵааҩ.
– Ишыҟаҵәҟьоу уҳәар иаҳа иузеиӷьуп, акы уамеигӡан, аӡәы уимеигӡан! – акәакь аҟынтәи аԥсышәала иааҩит хаҵак ибжьы.
Ахра аҟаԥыҳәа уахь днаԥшит. Уи ахаҵа НКВД аформала деилаҳәан, макьана дқәыԥшын, ихы-иҿы лашон, уахьихәаԥшуаз, адунеи амаа иара икушәа агәалаҟара иман. Абаандаҩы идырит уи араҟа дызтәаз: ибызшәала иацәажәар, издыруада иаҳа иҽааитытыр ҳәа рыӡбызар акәхап.
– Уазхәыц, Ахра, сара исҳәаз уазхәыц! – абаандаҩы диҳәарц иҭахызшәа игәы иҭыӷьӷьааны еиҭах аԥсышәала дцәажәо иҿааихеит ахаҵа. иҟаларын ари аиԥылара иара
изын даара акраҵанакуазҭгьы, абраҟа дманшәалахар, абаандаҩы ихы-игәы ырԥшааны ак изирҳәар, иҭацәӡа иҟаз ичын ромбк нықәгыларгьы.
– Ҳара ибзианы еилкааны иҳамоуп Адуӡӡа изы иуҳәаз ажәақәа уара ухала ишутәым, – еиҭах ишьҭахьҟа диасны даагылеит ашьҭаҵааҩ.
– Ишԥа? Сара схала ҩажәак сзымҳәо сыҟоума? Дарбанушь уажә иҿыцны Асовет мчра иаԥырхагахаз?
– Цқьа уазхәыци, – еиҭааҩит ишьҭахьынтә азҵаара.
– Исыздыруам анысҳәа, исыздыруам! – иааҿахиҵәеит Ахра.
– Уазхәыци, уазхәыци Ахра Акба апартиа далцазааит анырҳәа, араиком амаӡаныҟәгаҩ Мез Арӡынба ииҳәаз. Ахра Акба иԥышәоу уаҩуп, уи апартиеи ажәлари гәыкала дырзыҟоуп ҳәа дықәымгылаӡеи?
– Дықәгылеит, изӡатәузеи уи?
– Изӡатәузеи, изӡатәузеи! Арӡынба Мез – Кан ианшьа иԥа иоуп, Кани уареи шәаниз аахыс шәеицуп. Абри ауп ҩысҭаарас иаҵоу уара умаӡа.
– Уара угәанала, – ибжьгьы ааирӷәӷәеит Ахра, – Кани, сареи, Мези аполитикатә лашәра ҳхарԥаны ҳаҟоуп, абри акәакь аҿы итәоу аҷкәыни уареи аполитикатә лашара ықәшәырҷҷоит.
– Уахь иумырхан, Акба, уахь! – Ахра иварахь дааиасит ашьҭаҵааҩ. – Шәара ишәҭахын алхрақәа раан ажәлар шәырбыжкырц. Шәара ажәлар ирашәҳәеит адуӡӡа шәыбжьы ишәымҭар шәынирҵәоит ҳәа.
– Мап, – ишьапы даақәгьежьааит Ахра. Уара иуҳәаз хыҭҳәаауп. Уаԥхьа ианвар 19 рзы иҭыҵыз ВПК (б) Ацентр Комитет ақәҵара.
– Саԥхьахьеит, саԥхьахьеит. Уи уара иухәоит ҳәа уӡбызар, баша угәы уажьеит. Усҭ абраҟа унапы аҵаҩ, – уи инаскьеигаз ақьаад даԥхьо иҿынеихеит Ахра.
– Сара Кани Мези рыӡбахә сымҳәаӡеит, – ақьаад астол ашҟа инықәиршәит абаандаҩы, – урҭ рыхьӡ зну ақьаад сара снапы аҵазыҩӡом!
– Суҳәоит уеиҭазхәыцырц, уара иуҭаххар аус бзиан ицоит! Иазууазеи ахыргәамҵра? Уазхәыц, уара уҟәышми? – акәакь аҟынтәи еиҭагеит иӷьаҵәы-ӷьаҵәуаз аҷкәын ибжьы.
– Умшәан, џьым, уара, ухы уааӡап, аха сара сахьгылоу ирыцҳасшьо, ауаҩра илҵуеит ҳәа шықәсынаҟьак згәҳәԥы уҿакны изкыз уан рыцҳа лоуп! – ҿааиҭит Ахра уи ахаҵа игәаӷ кны.
– Иазхоит! – астол даахыҵын, аҷкәын иахь иҿынеихеит Санаиа, – абыржәыҵәҟьа ажәа-ажәала еиҭаг абаандаҩ иуеиҳәаз ажәақәа...
Ахра еиҭах аҩажәифбатәи аномер ахь дрыман идәықәлеит. Араҟа уаҩы ишимбац илашьцан. Лашара хәыҷык ҟазҵоз инаҳаракны иамаз, аихатә лабақәа згәыларсыз аԥенџьыр акәын. Аҭӡқәа цәҩажәӡа иҟан, ҵаҟа ахаҳә иалхын. Ажәак ала, ари аномер злеибыҭаз ҩ-маҭәахәк рыла акәын: ахаҳәи аихеи. Амҿы иалхын аҭӡаҿы игылаз аҟәардә, аха убригь ҵкьыҿхьан.
Ашырԥазы ахьҭа ачҳара цәгьахон. Усҟан иара иҽреиџьны ара имаз абамба палта иҽылеиҳәон, сзыцәар здыруада ҳәа иблацәа ааиқәиԥсалон, аха дабацәоз иахьа хәлаанӡа, уаха шаанӡа дыргон-дааргон, ирҭац азҵаарақәа ирҭон, иҿырхырц ажәақәа иҿырхуан. Абас инеиуан амшқәеи аҵыхқәеи. Заҟа иҭахызыз иани иаби рыбла дҭаԥшыр. Ишԥагәхьааигеи, агәырҩа иаганы адәы иқәзар ҟалап. «Саб,
хымԥада, маӡала ихы иасызшәа, ииҳәо-ииуа изымдыруа дынхеит. Елисо сабаанагеи ҳәа дгәамҵуазар акәхап. Беслан хәыҷ...» – Ахра аԥшқацәа реиԥш илабжыш аахаддылт.
Уи уажәыгь агәра игаӡомызт дышҭакыз. Уи уаҩҵас изеилкааӡомызт асҟаамҭа иус ахьырмыӡбуаз маанас иаҵаз, инагӡаны ихы азцомызт харас иду. «Мшәан, абысҟак игаӡақәоума хыхь аус зуа, сара сажәақәа рҵакы рзеилымкаауа. Сара исҳәаз – уи шәара шәыбжьы имоургьы гәхьаас икӡам ҳәа ауп. Иамоузеи, нас, уи? Закани сареи ҳабжьы Сталин дуӡӡа даргәаҟит ҳәа аӡәы иаҳаргьы ԥхашьарами». Убасҟан аҭӡы иалҵны иҿыцӡан илымҳа иааҭаҩит арахь данааргоз ауха иазҵаауаз абырг-шла ибжьы: «араҟа аус злоу Аду уара убжьы даргәаҟуеит ҳәа акәӡам. Аус злоу уи ауп, – иахьынӡаилшо ихы иҭеигаларц Ахра ишҟа дынхьаҳәит иара, – бжьык зыгхаз ауаҩы, гәнамӡарак рзынижьит ауп. Еилукаау? Ус анакәха, инагӡаны иҟамлеит аполитикатә акзаара! Ари акы. Ҩбагьы, уара иуҳәеит «Убжьы иумҭаргьы иара игоит» ҳәа.
– Аиеи, гәышьа!
– Умбои, уара ухала ухы азцеит. Уи иахьатәи аамҭаз иаанаго, убжьы иумҭар, мчыла иумихуеит, убжьы иумҭар ухы хиҵәоит ҳәа ауп, – аҵыхәтәаны арҭ ажәақәа аӡәы иаҳар ҳәа дшәаны ибжьы ааирмаҷит абырг-шла.
– Суҳәоит исурҳәарц сажәақәа сара ишеилыскаауа, – абырг-шла ишҟа иблақәа ааиҵихит Ахра.
– Иаҭахӡам, сара ибзиаӡан еилыскаауеит уара уажәақәа рҵакы, аха, еиҭасҳәоит, урҭ иахьа ишеилкаатәу, сара ишысҳәаз ауп.
Ахра оумашәа ибаны абырг-шла днеиҿаԥшит.
«Уара иуҭаххар ухы ҿухуеит, Акба, анцәа иџьшьоуп,
усабиӡам, адыррагь улоуп, аха уҟазшьа злазбо ала, ахҿыхра уцәуадаҩхоит...»
Аиха згәыларсыз аԥенџьыр аҿы маҷк иаацәыҵлашеит. Ашара адунеи ақәлара иаҿын.
Асҭанеи Кәаҵиеи еицхырааны аца ашьҭахь игылаз акәаҭан аавырган, ашҭа агәахьы иааскьаганы, иахәаԥшуа иалагеит. Акәаҭангьы ажьакца иакхьан. Кәаҵиа ацаԥха аашьҭихын, ацәеиха еибаркны измаз абру ааиргьежьт. Нас иамихит ац, аҵыхәтәаны – абарбалгьы. Асҭана акәаҭан амаақәа ахьктәыз дицхраауан акәымзар, даҽакы далакьысӡомызт, араҟа днымхозшәа акәын дшыԥшуаз. Уи ибзиаӡан идыруан адәы иқәу ауаҩы днымхар ада ԥсыхәа шимамыз, адәы иқәу изын шьҭахьҟа амҩа шыҟам. «Ҳаи, Асҭанахеит, уҷкәын акәты имӷьычт, аџьма имӷьычт, дхаҵан, хаҵа уск дақәшәеит, уара иуҵалазеи» ҳәа игәы иаанагон иашҭа дыхьықәԥшуаз. Абри маҷӡак имч ҭанаҵон...
Асҭана иашьцәа акгьы рҳәаӡомызт. Зынӡа ирҭахӡамыз зҵаарақәак аацәырган ирҭон, аҭак ҟаиҵаргьы аҭак ҟаимҵаргьы дара рзын зегь акакәын. Иара еиликаауан рашьа Ахра иӡбахә игәаладыршәар шырҭахымыз. Ибзиаӡан еиликаауан, аха ираҽԥниҳәаӡомызт. Асҭана ианакәызаалакгьы, иахьакәзаалакгьы аҽынкылара бзиа ибон. Адугьы ахәыҷгьы рҿы иажәа дазымхәыцкәа дцәажәаӡомызт. Нас, ихьзеи, ианаџьалбеит, иҷкәын иззиҳәазеи амшқәа цацыԥхьаӡа иаҳа-иаҳа игәы ҭызфаауа ажәақәа: «Уара сыҷкәын заҵә уоуп, Ахра, абаа еиԥш суқәгәыӷуеит, аха узыхшаз уангьы саргьы иааҳаҵаурҟәалеит, сара сызшаз сылахь ус аниҵазаап умбои... Илацәажәода, ҳара иаҳҳәо лаҳауам, лара илҳәо ҳаҳауам, аҿаҳацәеи адагәацәеи реиԥш ҳаилахап!..»
– Акры уҳәазма, Асҭана? – ихы дааҩахан уи днеиҿаԥшит Кәаҵиа.
– Мамоу, џьушьҭ, сара ҳәатәыс исымоузеи, – ҿааиҭит аҭакс.
– Ус умҳәан, Асҭана, ас ахьыҟалахьоу унеины ргәы урӷәӷәахьеит, уара иухьи уажәы?
– Ее, гиди, аӡә игәаҟра алацәажәара мариоуп! – иҳәеит Асҭана.
Уи, аиашазы, дахьгылаз ихы дацәажәеит. Кәаҵиа ибзиан иаҳаит Асҭана аҵыхәтәантәи иажәақәа: «аҿаҳацәеи адагәацәеи реиԥш ҳаилахап...» Аха уеизгьы-уеизгьы абас уҳәеит ҳәа иҿеимкит, иҿеикыргьы уи Асҭана игәы иаҳагьы иканажьуан, «салган сыҟазаап, схы сшацәажәаз сызгәамҭаӡеит» – иҳәарын. Убри ауп Кәаҵиагьы ус баша ак иаҳазшәа зыҟаиҵаз.
Дук мырҵыкәа ацәеиха цырцыруа инаҿеиҵан, инеимакы-еиҿакны ашҭа ашьҭахьтәи агәашә инҭыргеит. Кәаҵиа ицә хацлаки Асҭана ицәи ааивадыргылан, ауӷә нарықәҵан, иааҵарҳәеит. Кәаҵиа акәаҭан ахы адгьыл инықәыргыланы, ажәҩан днаҵаԥшын, иқьышә аақәац-қәацеит. Асҭана игәеиҭеит уи анцәа дышиҳәаз, «абзиара ҳақәыршәа» ҳәа диашьапкызар акәхап, уаҳа ирҳәозеи, сеидру ахкаара анԥыржәо! Иҟаларын аԥшәмагь уажәы ибжьы дацәыԥхамшьаӡакәа инеиҵыхны «хыхь» иқәтәоу диашьапкуазаргьы, аха анцәа ихаҵгыларагь зны-зынла агәалаҟара иадҳәалазаап, ахьаа змоу иаҟара анцәа ицәымшәо адунеиаҿ дҟамлаӡац.
– Хьи, сымҳәеи! – ибжьы ааҭиган Кәаҵиа, – раԥхьа угыл Асҭана, аҵыруа ахы ҳкаанӡа, – иҳәан, иара иаамҷыдарахаз уаҩ дызхәарҭам уск даҿызшәа, акәаҭан амаа ааникылт
Кәаҵиа. Ацәеиха адгьыл иныҵашьшьын, еиқәаҵәаӡа иаанарҳәит.
Ацәаӷәара алагара ныҳәак иаҩызан Асҭана изы. Уи аҽны акәты ршьуан, афатә хаақәа ҟарҵон, зегь астол еицахатәон, уимоу агәылацәа анаднагалозгьы ыҟан. Иахьа уи зынӡа игәаламшәаӡеит. Шеи-шықәсеи иаабжьамыжьӡакәа ныҳәас дызԥылоз амш, иахьа инабжьаӡит.
– Уааи, уара, ассир усырбоит, уааи! – ашҭа аҟынтәи лыбжьы геит Цақәа.
– Иҟалаз бымҳәои? – ихәыцрақәа дрылҵны данаангыла, ацәқәагь аангылеит, илымҳа лара лахь ирханы деиҭаҵааит: – Иҟалеи?
– Иҟалаз сҳәаанӡа уԥшыр, нас иусырбаран иҟоузеи?! Уласны уааи! – еиҭаҿылҭит Цақәа.
Асҭана ишьамхқәа ацыгәҵыхәа ахш рыхьтата, дҳақьԥсықьуа ашҭа дааҭалазар, Беслан ишьапқәа еимыртаӷа, «сшәырҽхәа, ахаҵара ҟасҵеит» ҳәа иҳәарц иҭахызшәа, ихыиҿы ччо, ихала ашҭа дықәгылан.
– Оо, даду дукәыхшааит, оо, угәнаҳа рықәшәааит! – Асҭана дшымгәыӡӷоз хыхьынтәи иҷкәын дынкаԥшызшәа, ихыиҿы аԥсҭазаара ықәланы, аччара зхашҭхьаз иблақәа ҭыԥхо Беслан ишҟа анаскьара даҿын. Зынҭрыс изхамҵаӡеит харантәи иибаз, ахәыҷ иакәзаргьы иазхоуп ауаа ргәы акыдтәалареи аҳәазареи ҳәа иҳәарц иҭахызшәа, аки-акиҳәа иҿҭны, иара ида уаҩытәыҩса изеилымкаауа бызшәала дцәажәон.
– Адгьыл иҵаԥҟа, абааԥс, адгьыл иҵаԥӡа! – ҿааиҭит ибжьы еиҵихыр дкаҳар ҳәа дшәаны, – алаԥш цәгьа иҟәыгазааит! – даахьаҳәын, даанаԥшы-ааԥшит иԥҳәыс аҳәызба лыман дааиаанӡа ҳәа.
Аиашазы, арҭ аминуҭқәа гәырҩала ииасыз амшқәа хырҩарц иаҿын, иагьхырҩеит азнык азы, аха урҭ аԥшқа игылареи итәареи ирыдҳәалан, анарха рымаӡамызт, иӡышуа архақәа ақәаԥсата анраахалак «рцәа-ржьы» ишалабо аиԥш, ари ашҭа иқәз аҳауа иналашьшь ицеит.
– Баҟәыҵ, баба, уи аус, баҟәыҵ, бҽыбымшьын, – иҳәеит Асҭана иҭаца лахь днаԥшны. – Брыцҳами, амҩагь бнықәнҵәа бцеит. Насыԥ имазар, даап! – хәылԥазык Елисо дыргәыбзыӷуа даалыдтәалеит иара.
– Избан, сзаҟәыҵуа! – икналҳауаз ахәыҷы маҭәақәа лыбла аархылган, лабхәа днеиҿаԥшит, – хара имазар саргьы издыррын, рыцҳарак ҟалеит, уаҳа акгьы.
Асҭана зынӡаскгьы иҭахӡамызт ари аус башьҭыҵ ҳәа лабжьигарц, избанзар, еиликаахьан уи ахы -аҵыхәа ӷәӷәала ишеилаԥаҭаз, ашьҭалара ишаԥсамызгьы. Уи акәын ихы ахьигара изымдыруа дызтәаз. Аха ибзиан идыруан лара макьана даазгоз аиаша аԥшаара шакәыз. Анцәа иумҳәан акәымзар, знык иадамзаргьы уи игәрагара лцәыӡыр, усҟан хымԥада, иаркны аҭӡы инкыддырҷаблаз ацәашь аиԥш, днықәӡыҭ дцон...
Абас ицон амшқәеи аҵхқәеи. Ажара ақыҭа шыҟац иҟан. Закан ақыҭсовет аиҳабыс дҟарҵеижьҭеи, ари ашҭа зныкгьы дықәымлацызт, ақәлара акәым, харантәи давсынгьы дымцаӡацызт. Елисо уи ихаралҵаша акгьы шылзымдыруазгьы, ҩныҵҟала џьара лгәи-лгәи еилаԥшуан. Ахра иҟамзаара анс акәу, арс акәу иаргьы ибз алоуп ҳәа илыԥхьаӡон. Уажә ааигәа Закан абиблиотекаҿ дахьнеиз, Елисо убас еиԥш иҟоу блақәак илырбеит, дахьцара изымдыруа, дҳәаҵәы-ҳәаҵәуа дықәхеит, ииҳәарц ииҭахыз ихашҭит. «Лыԥшӡара, лгәыкра акәзар ҭыԥ изымҭаз? – игәы
иаанагеит Кан, аха аԥшӡара иарԥхашьоз аблақәа, Кан иахьынӡаидыруаз ала, иара ихаӡамызт. Уи ибла хҩаны измаз, Елисо лхы-лҿы измырбоз, – зынӡа даҽакын. Рыцҳарас иҟалаз, уи ларгьы илыздыруамызт, даҽаӡәгьы издыруамызт. Закан арахь акы даанагар акәхап ҳәа, аԥҳәызба лгәырҩа даганы дааиуазма!?
– Дук мырҵыкәа ахыб ҳаԥсахуеит! – ҿааиҭын дындәылҵит.
Амш ахәлԥазрахь ахы анкыднаҵаҵәҟьа, икыдхаҽа ақәа алеира иалагеит. Ажара ахаҿы иара усгьы аҳаргь еиқәаҵәа аиԥш иааҟәымҵӡакәа икнаҳаз аԥҭа еиқәаҵәақәа ақәа рыцрышәшәон.
– Ара ақәагьы ианалагалак аҟәыҵшьа аздырӡом акәымзар, иаха иауз ҳзымхоз? – иҳәеит аишәа ахаҿы итәаз Асҭана.
– Ееҳ, амшгьы бжьысит, ауаагьы бжьысит, – нацылҵеит Цақәа, саан гәаҩала ахарҵәы нарызшо, – ԥаса ааԥынра шамахамзар ишаарҩараз ицон. Аарҩара аныҟала уца ашә аартыз, аӡысаамҭа аныҟала, – уца ашә аркы, – иҳәалон саб қәхәлацәгьа. Иара, ҳцашә аартызаргьы, уеизгьы-уеизгьы иззаҳҭахыда, сукәхшоуп. Арҭ рзыну? – лнапы Беслан дызкыз Елисо лахь иналырхеит Цақәа, – арҭ рызхара ажәҩан икыдлан иԥшаатәызаргьы исыԥшаауеит! Сара хьаас исымоу... – даақәыԥсычҳаит акгьы мҳәаӡакәа.
Ақәа иҵегьгьы иарӷәӷәеит, ишнеи-шнеиуаз аԥшагьы наҵалан, акәаҷаб ахьықәгылаз иахашьқьыруа иахаз амца аԥша аахо иалагазар акәхап, анахь-арахь ахырхәара иаҿын.
– Ицәоума, ицәааит! – даагәамҵит Асҭана, ишыц мҳаҵә ахәы хәхәаӡа.
– Аа, аа, аа! – ибжьы амҳара иҩнагьыжьуан Беслан.
– Ҳаҩны канамыжьуандаз, уаҳа акгьы сҭахымызт.
– Иҵегь уҭахызар? – лхаҵа иахь лхы налырхеит Цақәа. – Мап, мап, ари блазҵааи?
– Сара? Сара исҭахым! – иааҿахылҵәеит Елисо
аԥсышәала.
– Уара, нанду дукәыхшоуп, уара иуҭахӡами акгьы? –
Цақәа дгәыбзыӷуа днеин, ахәыҷы дырчыхәчыхәуа, инапы кны даалырҵысит.
– Ари иакәымзар, сыԥсра убааит схагамхозҭгьы.
– Наҟ бца! – ҿааиҭит дгыло, – бара бхагахар моу, сара аарлаҳәа сыԥсы ҭоуп.
– Еи, уара амҽеи, ауаҩы дхагахозар, уара иулшома ма иулмшома ҳәа узгәалашәода! Анцәа ииҭаххаз ҟаиҵоит, ихьышьаргәыҵа сакәхшоуп.
– Анцәагьы даҳзылбаамԥшит, ауаагьы...
Закан иҽы агәашә ишнадгылазҵәҟьа иаангылеит. Абз змаз ихылԥа цәыш ааихихын, ичабра шкәакәа ихы цырцыр инықәишьит. Изыхҟьазаалакгьы аҿыҭра маҷк ицәымӷын. Аха дыззааз мҳәакәа дцозма.
– О, Асҭана, Асҭана, уҟоума? – ибжьы наиргеит оумаӡак агәра мгакәа.
– Сыҟагәышьоуп, сызургои! – абарҵа дааҵалеит Асҭана, нас, иҿызҭуаз Закан иакәушәа аниба, иҭахӡамкәа агәашә ахь иҿынеихеит.
«Ух, шьашәы уҭарблааит, уара аҿаасҭа, иҟоуҵахьо ухашҭхьоума, арахь уааины ҳгәашә улагылоупеи!»
Асҭана агәашә ахь амҩа дахьықәз нҵәара ақәмызшәа ибон. Аԥсцәаҳа исахьа змоу ари ауаҩ гәырӷьарак ааигеит ҳәа аӡәы иҳәо имаҳаӡац. Агәашә азганк аҿы ажә абз кылырҳәҳәаны ашҭа иҭаз аҳәыс ахы арбзара иаҿын. Аҟәарҭ акәҷарақәа аманы ауҭра иҭыхон, тәамҩахә амаӡамкәа аԥшаара иаҿын. Думышьҭын ари агәашә иадгылоу аҽуаҩ дабаны, ахаангьы имеишыкәа иаанымгылацызт, аха иахьа иаҵалаз уара идыр, аҵыхәа ду абарбал аиԥш аҟәаҟәа иқәыргылан Асҭана ишьҭанеиуеит.
– Ицәгьоу ҳәа ак уасҳәарц акәӡам, Асҭана, – ҿааиҭит Закан, аԥшәма цқьа дшизааигәамхацызгьы, Ахра ихәы жәгар ҟалоит ҳәа аарыцҳан, заа ишәасҳәарц сыӡбит. – Чоу! – нақәиргеит уи адәықәлара иара усгьы ишазыҟаҵазгьы. Аҽы аақәҵәиааит. – Ишәхашәмыршҭын, уаҵәы асааҭ жәеиза рзы уаҟа шәыҟазароуп, аҟәатәи абахҭаҿы.
Аҟәатәи абахҭаҿы Асҭана знызаҵәык днанагахьан – аколнхарақәа рышьақәыргылараан. Тыта иаб, ибз ҭахҵәартәы, аколнхара – ари еибажьароуп иҳәазаарын, абраҟа дҭакын. Асҭана, иааигәаӡоу гәылак иаҳасаб ала, Тыта дицны ихәы ргахьан.
Абахҭа ахаҭагьы ақалақь иацәыхаран акәын ишгылаз. «Амца ҭашәааит!» рҳәон ауаа уи аныргәалашәоз, ма иаҩсны џьара ианцоз. Абаагәара акәыршан, игәаӷьны аҵыс зҭаԥырӡомызт, аҭӡамцқәа ракәзар џьара ицәҩажәхахьан, џьара ишкәакәан. Излахыбыз акыцҵәҟьагьы аҟаԥшьыра ацәыӡхьан, агәырҩа ԥшрас иамоу здыруада акәымзар, убри аԥшра акәын зынҭрыс ауаҩы иахикаауаз. Абахҭа ашьҭахь, акьа иқәтәоу аупбажә еиԥш, ҭанақьыла ихыбны игылан, аԥшырҭа. Инаҳәы-ааҳәуа абџьар кны уи иаҵагылаз ахаҵа,
Асҭана цқьа изеилымкааз формала деилаҳәан. Уижьҭеи хәба-фба шықәса ҵхьан.
Арҭ агәалашәарақәа зегьы амацәыс еиԥш иласны Асҭана иаԥхьа илиаҟьеит. Иҭабуп аҳәахагь цқьа дақәымшәаӡеит. Аха иара алак-ҩакра даҿын. Иаҳәатәызма «иҭабуп» ҳәа? Мшәан, анс акәу, арс акәу Ахра хәашабга дзықәшәаз арыцҳара иаргьы далахәуп. Иара ихымҟьаз акгьы ҟамлаӡеит.
– Ииҳәазеи ари аԥсцәеирымга? – Закан ишәира даҿызар акәхарын, дызлацаз амҩахь дыԥшны, лқьышә ҵыс-ҵысуа аҵыхәтәаны ҿаалҭит Цақәа.
– Ахра ихәы жәгар ҟалоит, иҳәеит.
– Уннан, иԥсы ҭазаап, рыцҳа! – ашҭаҿ лҽынкалыжьын, адгьыл дагәӡуа далагеит лара.
Асҭана илахь-иџьымшь ааиӡатәын, аҩныҟа иҿынеихеит. Елисо илҳәара лзымдыруа ашҭа даақәхеит, илкыз аҳәымсаг лымпыҵшәан ҵаҟа икаҳаит. Зынҭрыс ак лҳәарц далагеит, аха лҽаанылкылеит. Цақәа дааҟәымҵӡакәа адгьыл дагәӡуан, ажәҩан ахь лхы шьҭыхны анцәа диҳәон.
– Ус ҟабымҵан, мама, бгыл, ԥхашьароуп! – Елисо днеин, Цақәа лнапы днамҵасит. Иаалырҟьаны уи лхы-лҿы иқәлаз агәалаҟареи, мызла аԥшреи, алабжыши идырчалахьаз лыблақәеи ак еимаркуазшәа аиҿыхара иаҿын. Цақәа ари ԥхыӡыз џьылшьон. Ԥыҭраамҭак Елисо илалҳәоз лаҳаӡомызт, нас, маҷ-маҷ лхаҿы дааиуа далагеит. Аԥхӡы хьшәашәа аалықәнаҭәеит.
– Елисо, сбыкәырбануп, нанхеит, беиҭаиазҵаа аҭаҳмада, ииашоума ииҳәаз?
– Аԥсшәа баҳауазар, иашоуп.
– Нас, аҩныҟа уааи ҳәа зиоумҳәеи ас иҟоу ажәабжь аазгаз?
Ауаҩы мыжда дышԥашоу! Шьҭыхшьа змам аидара иаҵоуҵаз ауаҩы, уаалаган маҷӡак иеидара иацрухыр, уинахыс угәнаҳа зегь ухысхуеит ҳәа далагоит.
Амра аахашлахьан Асҭана Кәаҵиа иашҭа данҭалаз. Аԥшәма иҽагаҿы ақдыхҵәаха иқәкны, қлыбла ахра даҿын. Ашҭаҿ иқәын аҳәарақәа. Аҵеџь ахықә аҿы ихьыхәаны игылаз аԥхын-ҵәа, иналаршә-ҩаларшәны аҟаԥшьхара иалагахьан.
– Уиԥымлои, уара?! – ауҭра иҭаз аԥшәмаԥҳәыс лыбжьы илымҳа инҭасит Кәаҵиа.
– Биҟәамҵуеи, абааԥс, аусура мшха! – ҿааиҭит Асҭана игәалаҟара мцхәы имӡаӡакәа.
– Бзиароушь уаазцаз? – иҽага нкаиршәын днаҵааит аԥшәма.
– Абзиараҵәҟьагь абаҟоу, аха арахь санаақәла суаҩсны сзымцеит, ари Ахра хәашабга ихәы аажәгар ҟалоит ҳәа аарыцҳаит.
– Уи... Ишԥа? – иҿы иаирҳәара дақәымшәеит Кәаҵиа. – Ишԥа? Мшәан, уи зынӡа ибзиоуми? О, бара арахь бааишь зны, иҟоу бмаҳаӡои?
– Арахь санаақәла, суаҩсны сзымцеит, – ибжьы рхәыҷны ииҳәац еиҭеиҳәеит Асҭана.
– Ус уара умсааит, арахь машәыршәа ушааз! Ари еиӷьу ажәабжьыс исоуҳәарц иуҭахызыз, сашьа, уааишь аранӡа, угәдскылоит, – Кәаҵиа инапқәа рыла уи дааигәыдиҳәҳәалан, ибла аҵәах ааҭиргеит.
Аԥшәма уаҳа ажәак имҳәаӡеит, игәы ԥшаазар акәхап, Асҭана имбартә аиԥш дхьаҳәны даагылеит.
– Иудыруазеи, анцәа иџьшьаны, лахьынҵак имазар, – лнапы аффаҳәа иргьыжьуа, ижәҩахыр аагәыдылкылеит аԥшәмаԥҳәыс.
– Аҳа, нас, аҩныҟа унеишь, ари аҩыза ажәабжь ҳазымҳәацызгьы фырџьанк наиҳаркхьеит.
Асҭана сыццакуеит аниҳәа, аишәаҿ еирыӡк аҩи, аҷыркәа рҵәи, ашәи рыда акгьы ықәрымҵаӡеит. Маитәи амра гәыбзыӷуа ашҭеи абаҳчеи ирхысхьан, аха амҳараҿы макьана ихьшәашәаран. Ахәшҭаара агәаҿы иахакнаҳаз акаҵкәыр аҿы ҩба-хԥа шәха ҭаханы иҟан, аихац ажьҵаа ахаӡамызт. Амҳара, абжьааԥны аиԥш, алҩа ҩначӡамызт, – аҭаацәа ангыла – аӡә ауҭра дҭалеит, аӡәы аҽагахра далагеит, аӡӷабцәа ракәзар, ашколахь ицеит.
– Ҳабакылнагари абри аамҭа, уахьахәаԥшуа, Асҭана? – ҿааиҭит Кәаҵиа раҵәцақәа ирҿыхәан ианаақәдыргыла.
– Аамҭа ҳалацәажәома, уара абзиа збаша, аамҭа даԥырхагоуп ҳәа зда дсымамыз аҷкәын дсыцәдырӡит.
– Угәы ишԥаанагои, абри аиакәымрақәа ртәы иара Адуӡӡа иеилкааны имоушь?!
– Уи иеилкааны имамзар акәхап ҳәа, Ахра ҳаиҟәаҵып, дҽеимзааит, ари Арушьан, Самсон иҷкәын, ҳдиректор – иреиӷьӡоу арԥарцәа ырӡны аус зцырурц ирҭахыда, исзеилкаауам сара!
– Абри бзиарак ахылҵӡом, Асҭана иухоумыршҭын уҟанаҵ, абри мышкызны иҿкны иаацәырымҵуазар убап.
– Ус угәы ахьуҟажо даара ибзиоуп Кәаҵиа, мышкызны ицәырҵуанда, – дынхьаԥш-аахьаԥшын иԥсы ааиӡеит Асҭана, – акәлакра рхараҵаны иреиӷьу анхацәа ааҳалхны иргеит. Дабатәи кәлакыз Адамыр? Ҳара дҳаиԥшын. Аха ҳара ҳаасҭа аусура бзиа имбозыз – хыжәк иман, ҽык иман зҳәаз иеиԥш,
иахьагьы -уаҵәгьы аӡиас еиԥш дцеит. Иҿкны ицәырымҵӡеитеи акгьы.
– Ицәырызгода?
– Уоу, убри ҳәа! Ицәыригааити!..
Асҭана оумаӡак днымхаӡеит Кәаҵиа иҿы. Ашҭа
дынҭыҵын, армарахьтәи агәара дынхыҵны, ибӷа иаҳа ириашаны иҿынеихеит. Уи ишьапқәа џых-џыхӡа иргылон, ижәҩахырқәа шьҭихуан, зны-зынлагьы хаҵак амҩа данылан дышнеиуа изаҳауа иалардыррац, иахмырҟьацәакәа дааимҳәаны, ихәда ааҭирыцқьауан.
– Тыта, ушԥаҟоу, Тыта, агәылацәа аибабара ҳаҟәыҵит! – ибжьы ааиргеит Асҭана, Тыта дызҭарашәоз аколнхара амхы данаавала.
– Исыбаргуи, Асҭана, схы амца аркызар арцәаха сымам, ухаҵкы сцеит. Арахь арашәатә ҟалеит, арахь алаҵатә сымоуп. Аԥшыжәла сымҵәеит акәымзар, уажәраанӡа иаазгаӡомызт, – иҽагаҿ азна анышә аақәиӷьӷьан, аҽыҩҳәа амхагәҭаҿ инаирсын, иара ишҟа иҿааихеит. – Ахра ихабар? – ибжьы ныҵакны дҵааит Тыта.
– Ихәы аажәга ҳәа аарыцҳаит! Ус баша сиасны сцон, иуасҳәарц сыӡбеит! – ҿааиҭит Асҭана, оумакгьы дамеигәырӷьазшәа ҟаҵаны.
– Ҳаи, ухаҵкы сцааит! – иҳәеит Тыта дааиԥхьхәыцшәа ааҟаиҵан, – ҳаи, ухаҵкы сцааит, Ахра, – аанда иҽынахаижьын, даахыҵны Асҭана игәыдкылара далагеит.
– Ушеигәырӷьоз здыруан, нас сиасны сахьцоз иуасҳәарц сыӡбеит.
– Анцәа уиныҳәааит! Уи деибга-деизҩыда дхынҳәуазар, сыжәхьа лкажьны изысшьуеит, – Тыта игәырӷьара ҳәаак амаӡамызт.
Аха лымкаала игәырӷьоз Асҭана иакәын. Уи ақыҭаҿ инхоз зегьы ирдыруазарц иҭахын иҷкәын иԥсы шҭоу, уаҵәы ишаашалак иԥҳәыси иҭацеи уи ихәы шырго. Иарбану Ахра изы иара дзеигӡо, знызаҵәык, ибаҩи ицәеи рыда еикәыршамзаргьы, дҭыган диоур, уаҳа акры иҭахума, иԥсы ихҭнимҵои. Аус злоу зныктәи ауп.
Асҭана иахьашьыжь иоуз агәыӷра хәыҷ иԥсҭазаара зегь аанарҳәит, ӷәӷәала адгьыл дықәнаргылеит, игәиҽанӡамкәа дышуаҩыз ибеит. «Издыруада, – ихаҿы гәырҩак аамацәысит зынҭрыс, – Ахра иҷкәынра иаԥысзар, издыруада аамҭа закәу изеилымкаазар? Сара стәы еилкаауп, араҟа маӡа ҳәа акгьы ыҟаӡам, сара сақәӡбуеит ауаа рҭакра, ацәгьаҳәара, аибаҭира! Аха уи ада аиқәырхара цәгьазар ари аамҭа ҿыц. Аԥсыӡ еиԥш иҵәырҵәыруазар, усҟан иулшон, цқьа унапаҿы иааимлагәа иукаанӡа».
Абас дхәыцуа иҩны даадгылон Асҭана ахәыҷқәа рцәажәара дааннамкылазҭгьы.
– Ҳарҵаҩ илҳәаз бмаҳаӡеи, ҳдиректор иеиԥш Ахрагьы Асовет мчра даӷан, лҳәеит, – ҿааиҭит амжәа амахә иқәтәаз аҷкәын, ҵаҟа игылаз аӡӷаб лахь ихы рханы.
– Иҭаркыз ракәу, иҭазкыз ракәу Асовет мчра иаӷацәоу, уи аамҭа иаҳнарбахра иҟоуп ҳәа иҳәеит сара саб, – ҵаҟантәи аҭак ҟалҵеит аӡӷаб. – Кәтиа, Кәтиа, абрахьтәи амахә рышәшәа, иҩежьӡа иаҿоуп.
– Уажәыҵәҟьа! – ишьапы нықәкшан амахә аниршәшәа, аттаҳәа аӡӷаб еиҵылхыз лыҵк хәыҷы инанԥсалеит. – Сыздырам, ҳдиректор Багратгьы, ҳкомиссар Ахрагьы Адуӡӡа ҩ-ҿык имоуп ҳәа рҳәазаап, ҩ-ҿык имазҭгьы ари аамҭа бзиа аазгодаз?
– Абацәеи анацәеи ҳаманаҵ, аамҭа бзиоуп, Кәтиа, насгьы ҳара иабаадыруеи уи цәгьоу ибзиоу.
Асҭана ахәыҷқәа ирҳәоз аҟаҵәыҳәа игәы иаланаҵеит, иахьатәи игәалаҟара абжеиҳаракгьы, аԥхынтәи аԥҭақәа реиԥш, иааицәеиԥхьыттеит. Урҭ дрыдгылар, драцәажәар иҭахын, аха уажә иреиҳәашаз изымԥшааит. Акызаҵәык, иеиликааз уи ауп, ахәыҷқәа аимактәы рыман. Урҭ ирызгәаҭаӡомызт инықәырԥшны ицәырыргаз азҵаара дара рыԥсҭазара амҩаҿ лассы-лассы ишцәырҵуаз.
Ахра ихәы шнаргоз иарҳәахьан, аха иага дыԥшындазгьы инаргомызт. Аамҭагь ықәҳа ишцоз, шьыбжьышьҭахьрахь ахы нкыднаҵеит. Ивараҿы ашарԥазы инаган ивадыриаз аҷкәын, зны ихы кны аихатә каруаҭ дылатәон, зны ашырҳәа дҩаҵҟьан, аҭыӡқәа рыбжьара аҳатәы иҳауазшәа аныҟәара далагон.
Аҷкәын ҩажәифба-ҩажәибыжьба шықәса рҟынӡа ихыҵуазар ҟаларын. Ихахәы аацәхаԥшьын, иблақәа ацгәыблақәа реиԥш иӷран, илахь ҳаракын, иҭбаан, ихацламҳә инаҵакны ихахәы аԥшра змаз ижакьа ааркьаҿны ирҟәыдны иҟан. Уи инацәкьарақәа оумашәа ибаны дрыхәаԥшуан Ахра. Урҭ шкәакәан, ашьа рылаӡам ҳәа угәы иаанагарын. Урҭ анапқәа рыла, Ахра игәаанагарала, аҽага укыр ҟаломызт, аиха усгьы ирзышьҭыхӡомызт.
Арԥыс Синаҭ ихьӡзаарын. Уажә маҷк деиқәтәеит акәымзар ашырԥазы аҩажәифбатәи аҿы данааргаз, ала кыдҟьо, аҳәа кыдҟьо, дыҩнан. Дыԥан аҭӡы дкыдԥалон нас
арахь алашара аазгоз, абри аԥенџьыр заҵәыкгьы дкылажьцәон.
– Аҽадақәа ҳашԥарылахеи, аҽадақәа! – дыҳәҳәон Ахра иахь днаԥшны. – Сара исҳәеит ауаажәларратә ҿиара – ари иԥсабаратәу ҭоурыхтә процессуп ҳәа. Исҳәеит, ианысҵеит. Дара, абарҭ аҽадақәа, мап рҳәеит. Ауаажәларратә ҿиара зегьраԥхьа иргыланы асубиект ма ахаҭа ибзоуроуп рҳәеит. Анцәа ҳрыцҳашьа, сара зынӡагьы мап ацәыскӡом хаҭалатәи афактор, аха ауаатәыҩса рыхдырра иацымлакәа, уи иабзоураны аекономика мҿиакәа, инеиԥынкыланы ауаажәларратә ҿиара зыҟалаӡом. Сиашаӡами, удинаныс? – ихы лаирҟәын, Ахра дахьтәаз днеиҿаԥшит Синаҭ.
– Сара сынхаҩуп, ухаҵкы сцеит, ус иҟақәоу цқьа исзеилкааӡом! – ҿааиҭит Ахра оумашәа ибаны.
– Унхаҩызҭгьы аполитика аҵыхәала уааргозма?! Уаргьы-саргьы, Ахра, ухаҵкы сцеит, ҩынҩажәижәаатәи астатиаҿы ҳақәгылоуп. Аха убри астатиагьы имаҷымкәа ахәҭақәа амоуп. Иаанкылоу аидеологиатә позициа аиашамразы – хԥа инадыркны хәба рҟынӡа, ашықәс сықәырҵоит, уи сахьихәаԥшуа сара исԥыршьыр ҳәа сшәоит.
Уи уажәы маҷк деиқәтәаҵәҟьеит.
Аӷьӷьаҳәа ацаԥхақәа рыбжьы геит.
– Ахра Акба, ухәы ааргеит уҭаацәа. Урҭ рхы-ргәы бзиоуп,
хьаас ҳҟаимҵааит ҳәа уарҳәоит. – Ахра аҟәардә аашьҭиԥаан, аҭӡы икыдыргыланы, аихатәы лабақәа зҭасаз аԥенџьыр днахьынҳалеит. Уахьынтәи, ибзиан акәымзаргьы, уаҩы ибарҭан абахҭахь иааиуаз ицоз. – Баша уҽкыдумшьылан, урҭ цеижьҭеи акрааҵуеит! – ахылаԥшҩы иааҩнеигалаз амакәани ихтыз аконверти аҩналарҭа ашә аҿы инышьҭеиҵеит. Уи иааишьеи, инаԥш-ааԥшышьеи рыла, угәы
иаанагарын абыржәыҵәҟьа иҭыԥ аӡәы иаамҵаирсуеит, иаргьы усурада ари адунеи ҟьаҟьа даақәхоит ҳәа.
Аха абырсааҭк дҩалбаан, ишьи-ишьи еиқәҵо аконверт аашьҭихит. Уаҟа иҭан жәаба-жәаба ицоз ҩ-қьаадки иан лнапала лаҭын шрифтла аԥсышәала иҩыз асалам шәҟәы. «Иуасҳәарызеи, сыҷкәын заҵә!» – актәи ацәаҳәа днаԥхьеит, илабжышқәагь аахаддылт. Ари акыр шықәса аҩра иаҟәыҵны иҟаз иан лнапала иҩын. Уи еиҭалгәалалыршәазаап арҭ анбанқәа, ашкол шықәсқәа... Иара иаҳаҭыр азы, иара – лыҷкәын изы илгәаламшәо, иҟалымҵо иарбану? Асҭанагь идыруан ҟыжә-быжәқәак, аха иара иҳәалон аиԥш, аҩра аасҭа аӡрыҩра иаҳа еиӷьеишьон. «Ухаҵкы сцааит, баба: ак ухараҵәҟьаз џьысшьон!» – ари хымԥада аб-иажәақәа роуп. – «Беслан асалам уиҭоит!» – араҟа имаӡоу ҳәа акгьы ыҟаӡам. Инагӡаны иҳәамыз ажәақәа, инагӡаны иҩымыз ашәҟәы. Заҟа рхәыцга ажәа, бзиабара ажәа агызыз Елисо лыхьӡ ала ианыз ацәаҳәа!
Ахра ашәҟәы ааилаирҟәыҷны икит, аха Синаҭ иҿаԥхьа ихы лаимырҟәырц амакәан ахыртлара далагеит.
– Уааи, ухаҵазар, креицаҳфап, ари сани саби рнапала иҟарҵеит! – иҳәеит Ахра, Синаҭ днеиҿаԥшын, нас иҟаԥшьшьӡа иӡны акәты ааҭигеит. Уи аҵаҟа иҭан бысҭеиқәҵа дук ашәырҩеи ашәеилаҵеи алаҵаны. Нас ицәырҵуа иалагеит ауҭраҭыхқәа, аџьымшьы, анаша, апамидор... Ахра аҩны дыҟаз џьишьеит. Уи аҟаԥыҳәа иааигәалашәеит ихәыҷра ашықәсқәа: ашкол аҟынтәи дшааилак, амгьалса аашьҭԥааны ауҭра дынҭалон, зны рыӡӷқәа кылҵәраауа апамидорқәа дрыцҳауан, зны – иџарџаруа иҟаз аџьымшь шьапқәа ааҵхны, ҭаҷкәымк иаҟараз ахы аарыцқьаны аӷәырџҳәа днацҳауан...
– Оо, аҩыза, уара иахьа акы еиԥшымкәа убеиазаап! – ибла ҭаа афатәқәа дрыхәаԥшуа даагылеит Синаҭ.
– Уԥхамшьан, иф! – шәымацараха иҟаз абысҭа абжа аамаԥиҽын, акәты азшьапык нақәҵаны уи импыҵеикит Ахра. – Мап, мап, сара уиаҟара сзыфаӡом! – Ахра мыцхәы ирыцҳаишьоз Синаҭ инапы хьыԥсаақәа рыла иикыз абысҭа даҽазныкгьы иаамаԥиҽын, аиҳара ирхынҳәит. Нас дмыццакӡакәа ҿаҵак аамихит. – Сани саби абысҭа анырымфо рызхара рфеит ҳәа ирыԥхьаӡаӡом. Сара уиаҟара чысхәс исымаӡам, – иҳәан, иамихыз аҿаҵа иҿыҵахь
ианнеигоз, аӷьӷьаҳәа акамера ашә аартыбжь геит.
– Саҭамыз, ианаамҭамыз ауп, аха уажәа уҿыхразы иуԥхьоит! – иҳәеит ахылаԥшҩы иҿаҵагьы аалбааидеит. Синаҭ идырит изыԥхьаз иара шиакәыз, иҿаҵа иаанхаз ибысҭеи икәтшьапи инрыбжьеиҵан, ибла ҭаа Ахра дшиҿаԥшуаз, даадәылҵит. Абахҭа ҭацәит. Уи нахыс уаҳа иҟаӡамызт уи ихабар, уажәы-уажәы иҵҟьара, алекциа даԥхьозшәа иара
ихаҭагьы изгәамҭаӡакәа иаацәыригоз ацәажәаратә ҟазара. Ахра крымфаӡакәа, уажәымзар-уажәы Синаҭ даауеит
ҳәа дыԥшын.
Абаандаҩы ихәы иагхан иахьнаргаз машәыршәа
иҟамлаӡеит. Адкыларҭаҿ итәаз иҿыцӡан еиликааит Акаа рҟынтәи ахәы аагара азин ҟаҵазу-иҟаҵамзу, нас аҷкәынцәа қәыԥшқәа рнапы ианырҵан, афанера иалхыз ачамодан иҭазгьы амакәан иҭазгьы хәыцхәыц иааимырдеит. «Ари ҟалаӡом, ани ҟалаӡом» ҳәа зны аҳәаса сыӡбал зҭаз аԥаҭлыка ҭыргеит, зны аџьынџьыхәа ҭыргеит, нас асаанқәа ирылагеит. Урҭ инарыдырҟьалеит кәтык, шәхак, зҳәаз еиԥш. Аидара иаҵалан иааз рыблақәа ҭхаха ажәжәаҳәа аимдара иаҿыз асолдаҭ қәыԥшцәа ирыхәаԥшуан. Асҭанеи Цақәеи рыԥсы
ӡаны иахьгылаз «анаџьалбеит, ак ахараҵан идмырхынҳәуандаз» ҳәа гәаныла анцәа иашьапкра иаҿын. Аҷкәынцәагь ан лнап ҟәанда зхьымсыц, уи лкыкахш иамааӡац шьоук реиԥш, рҿаԥшылара цәгьан, иааҟәымҵӡакәан рхы ларҟәны иркын. Урҭ ари адгьыл аҿы имиӡазшәа, ари аҳауала рыԥсы ларгаҩарымгацшәа иҟан. Аха ус рылахь ианызар акәхарын. Уажә иҷкәынцәан, рнапы ианыз аус аҿы иаԥсаны рхы аадырԥшыр акәын.
Елисо урҭқәа лзымычҳазар акәхап, днаскьаны даагылеит. Уи акы еиԥшымкәа ирыцҳалшьо далагеит Асҭанеи Цақәеи. Урҭ ргәы лнапы ианушәа аҭҳара-ҭҳараҳәа аисра иахьаҿыз лбон, рыблақәа ҭырхаха ажәҩан ашҟа идырхалон, макьана ршьапы иқәгылазшәа иҟан, аха ас иҟаз ашьапықәгылара аасҭа ашьамхарсра иаҳа имариазар ҟаларын.
Зынӡа дҵыкәкәо далагеит Цақәа даазқәылаз. Ахра данырга ауха инаркны мчыбжьынаҟьак дкәаҩӡа дтәаны агәашә ахь дыԥшуан. Лыбжьы ныҵакны амыткәма ҳәо агәашә аҟынӡа днеиуан, лхы шьҭыхны агәарбжьара дныбжьаԥшуан, нас амыткәма шылҳәац иҳәо аҩныҟа дхынҳәуан. Цақәа акгьы лхамышҭӡагәышьеит, рыцҳа, аха зны-зынла лылацәа ахьааиқәылԥсоз азы убас лхы агәаӷ ӷәӷәаны илкын, иахькыдылҟьара лыздырӡомызт. Уажәааигәа зны, ҵхыбжьонк, абри дахьцаз збап ҳәа Асҭана дҩагылан абарҵа дааҵалазар, Ахра ипалтажә лыкәршаны, лхы абарҵа аханы анышә зыбжара ыҵыҳәҳәоз амақьа иқәҵаны, адгьыл аиԥш лыԥштәы лхыгга дыцәан Цақәа.
– Ҳаи, бара рыцҳа, ҳаи, быгәнаҳа рықәшәааит! – игәы иныҵаххит Асҭана. Ус ибжьы иргеит акәымзар, дшанханы лышьҭыхра дақәымшәаӡеит, аха лара игәынқьуаз
ауаҩытәыҩса ибжьы лаҩшәозма, аҭҳарцәҳәа дааԥшын, лхы ашәира далагеит.
– Схы тҟәацны ицон, – нацылҵеит аҵыхәтәаны, ишыҟалаз сыздыруам, абри амақьа ианықәсҵа, ихьшәашәамыз, иахәазшәа збазар акәхап, сылацәа нҭаазаап! – аарла даалгеит лажәа.
– Бгыл, иазхоит, ахьҭа былалоит. Ҳара даҳтәызар, адунеи аҵыхәан днанагаргьы дыӡуам, даҳтәымзар, ибасҳәари акәымзар. – Убри аамҭазы Елисогьы лхалаҭ цәыш лышәҵаны акәасқьа даалбаан, Цақәа лыжәҩа аашьышьны, лыблақәа днарҭагәӡит. Урҭ еибажьон акәымзар, аӡәгьы ихы нықәҵан ҭынч дыцәаӡомзаарын. Шаҟа хкы лгәалашәоз Елисо лыблақәа ҭааӡа Асҭанеи Цақәеи дахьрыхәаԥшуаз.
Нас ихдыртлеит ашәҟәы. Уи неимҵарк-ааимҵаркит, инеиҿаԥшы-ааиҿаԥшит, аха иаԥхьоз ауаҩы дырзымԥшааит.
– Шәара шәца, шәыҷкәын ихәы иоуеит! – иҳәеит адкылаҩ. Убри ашьҭахь хԥа-ԥшьба сааҭ ашәҟәы ианыз аиҭагареи ажәа-жәала уи ахы ахьхази реилкаара иазхәыцуан абахҭа аиҳабацәа. Асҭана ицзи иареи аҩныҟа амҩа ианықәлагьы, краамҭа ҿырҭӡомызт, ишнеи-шнеиуаз раԥхьа аӡә ацәажәара далагарҳәагь иацәшәон. Убас, рышьҭыбжь мыргаӡакәа, иҭацәыз рчамадан рывакны, амҩаду аҟынӡа иааит ахҩыкгьы. Урҭ агәра ргеит рыҷкәын иԥсы шҭаз, иахьазы
уаҳа акгьы рҭахымзар акәхарын.
Ахра крымфаӡакәа дыԥшны дыштәаз иааилашәшәит.
Акамераҿы апырпылџьыкеи ауҭраҭыхи рыфҩы лаҳа-лаҳауа иҩнан. Уажәы-уажәы дҩагыланы ашә акылҵәараҿы дкылԥшуан, аха изаҟаразаалак шьҭыбжьык иаҳаӡомызт. Абахҭа ҭацәыз џьушьарын, зны-зынла аҭӡы иалсны иааҩуаз абжьқәа мгозҭгьы. Ахра иаҳахьан абаандаҩцәа аҭӡы
икыдсылан еицәажәоит ҳәа, аха уи ахи-аҵыхәа иара издырӡомызт. Баша инапқәа хиҟәаҟәаауан рыцҳа, аҭак изҭоз ҳәа уаҩ дыҟаӡамызт. Убри аамҭазы аӷьӷьа-ӷьӷьаҳәа ацаԥхақәеи асаԥаҭи рыбжьы ааган, ашә ҟьаҟьаӡа иаатит. Ахра дшанханы дыԥшуан, аха ӡәгьы дыҩналаӡомызт. Иаргьы днагылан, иҟалаз збап ҳәа иҿанынеихоз, ар рымаҭәала еилаҳәаз ҩыџьа аҷкәынцәа қәыԥшцәа Синаҭ наҟ-ааҟ иҵагылан даарган, акамера акәакь аҿы дыртәаны ицеит.
Уи имаҭәақәа ԥыжәжәан, иԥынҵеи иҿи рыла ашьа аауан, ицәыҟаԥшьыз ихахәы, нас иааныжьны иҟаз ижакьеи маҷк еиқәаҵәахазшәа иҟан. Адауы иаҩызаз аҷкәын, иаҟара игхазшәа ибеит, иблақәа акгьы рҳәаӡомызт, зны-зынла иҵысҵысуан акәымзар, дыԥсыз џьушьарын. Ахра ииҳәара-ииура дақәымшәеит. Иҭаҷкәым ааираҵәан, апҟаҩ аахиргеит аҭӡы, нас ибжьҳәаны иршәырц иҭахызшәа днадыӷәӷәалеит. Аха ари аҭӡы акажьра уаҩытәыҩса илымшаӡацызт. Убас иҟаҵан иара, иҟаҵан уи ауаҩытәыҩса инапала. Иагаҩ рхәыцрақәа, ргәыӷрақәа шаҳаҭс иаман, иага залымдара абахьан. Иагаҩ рхы адкыланы ианырҟьахьан ирԥеиԥшыз еилкааны. Аха аҭӡы – ҭӡуп, ахаҳә иалхуп. Уи ҟазҵо ахаангьы дазхәыцӡом иззыҟаиҵо, уи дзызхәыцуа акызаҵәык ауп – иҟасҵаз аӡәы игәы иахәандаз, издыруада анцәа дысзыл-бааԥшыр ҳәа.
– Ҳа-ҳа-ҳа, – аарла дааччеит Синаҭ, ашьагьы акәаԥ-акәаԥҳәа ахаҳә адашьма инықәтәеит. Ахра ихәы иақәыршәыз ампахьшьы аашьҭиԥаан, иеирыӡ иҭаз аӡы нақәҭәаны, нас ицәаакыз ампахьшь ала Синаҭ ихы-иҿы ирыцқьо далагеит.
– Схы... сызнымкылакәа... – аарла иҳәеит Синаҭ, нас ибз былгьо иҿы иҭахеит.
– Ухаҵами, абааԥс, ичҳа, иҟоуҵарызеи! – Ахра акгьы шилымшоз имдыруаз, дыргәыбзыӷны ихьаа акала дацхраарц иӡбит.
– Схы... сызным... сызнымкы-лакәа... – ажәақәа ҟаҟо еиҭах сцәажәоит ҳәа далагеит Синаҭ.
– Ухы узнымкылакәа укаҳазар? – абас иҳәарц иҭахызар акәхап ҳәа ӡбаны алашара зхамыз иблақәа днархыԥшылеит Ахра.
Синаҭ инап хьыԥсаақәа иҟьеит. Уи иаанагоз сара исҳәарц исҭахыз узеилымкааӡеит ҳәа акәын.
– Иарбану, нас, уаҳа? – иџьашьаны инапқәа нарҳәы-ааирҳәит Ахрагьы.
– Иарбану умбои, – днеихан, имч зегь ааизигеит ҵаҟа итәаз, нас, уи иаҳа изымариазар акәхарын, аччара далагеит. – Схы сыз...нымкыла...кәа... адуӡӡа ихәы исҭеит.
– Аа, еилыскааит, – иҳәан, дҩагылеит иҟалаз анидыр, – уи акәзаап убз агәаӷ зыркыз.
– Ҳа-ҳа-ҳа, – еиҭах аччара далагеит Синаҭ.
– Ус, уҳәар аасҭа, уаҩҵас аҭак ҟоуҵазҭгьы, уажәы ҳаидтәалан кырҳамфоз, – ачыс ашҟа ибла ҭаа дыԥшуа ҿааиҭын, иҽынарҟәны арыцқьара деиҭалагеит.
– Крыф... уара... – иҳәеит ихы шьҭыхны.
Ахра уи ижәҩа инапы наҵеиҵан, дышьҭкәцәаа дырҳәазаны акаруаҭ аҿы днаган, днылаириеит.
– Крыф! – аҳәара даҟәҵӡомызт Синаҭ. Аха ибла аихмырсыӷьӡакәа акаруаҭ иқәыз арԥыс дихәаԥшуан.
Убри аамҭазы иҿыцӡаны иаагеит аҭӡы акыдсылабжь. Синаҭ уи шиаҳазҵәҟьа, инапы аашьҭихит, ихгьы дҩахарц иҭахны иааириашеит. Абас дӡырҩуан иара иҟынтә аҭӡы акыдсылара иаҟәыҵаанӡа.
– Ҳа-ҳа-ҳа, – иҿыцӡан дааччеит Синаҭ, – суҳәоит, аирыӡ сыҭ. Ахра оумашәа ибаны аирыӡ даахеит, Синаҭ иахьиҭахыз еилкааны игәы инықәиргылан, раԥхьа знык днахыкәласит, уи ашьҭахь дааҭгылан, ҩынтә еиқәырццакны дасит.
– Ари закәи? – дҵааит Ахра.
– Суҳәоит, абас аҭ... аҭак ҟа...ҵа! – иаалеиҟәаҟәеит аиарҭа илаз. Уи адыр...ра уиҭарц иҭ...ахын уҩыза ип...ипҟара иаҿуп ҳәа.
– Иаанагои, нас, сара иҟасҵо аҭак?
– Иалгеит! – еиҭах ашьа аҿаанахеит. Ахра аҭӡы днадгылан, даара ихы-игәы азышьҭны, иҩыза ишиҳәаз еиԥш, атыгә-тыгә нахиргеит. Убри инаркны иааҭынчрахеит, ҭӡыла аицәажәара иаҟәыҵит. Ауаҩы дангәаҟуа ашьҭыбжьҵәҟьагь ихы ишԥаирхәо, шәанаџьалбеит, заҟа ирацәоузеи адунеи амаӡақәа!
– Ахәылԥазтәи аныҟәарахь, шәласы! – абжьас кҿацаланы иркуазшәа, абахҭа ашәқәа зегь еицаатит. Абаандаҩцәа мыццакӡакәа, рышьи-рышьи еиқәҵо аҭыҵра иалагеит. Убасҟан акәын ашҭаҿ алашарақәа анырацәахоз, убасҟан акәын аԥшырҭа ақәцәан иқәтәаз ахаҵагьы иаҳа игәиҽанҵаны данаагылоз. Зегь аҵәы иахарҵон акәымзар, дарбан баандаҩыз ари абаагәара иахыԥаны ибналоз!
Ахра знык-ҩынтә дааҭгылан, абаандаҩцәа иаарласны илаԥш нархигеит, аха ааидыруаз ҳәа аӡәгьы диԥыхьамшәеит. Дыҟазаргьы, аақ-аақҳәа шьоук ушьҭахәаауа ишуцу иабоуԥшаари!
Ари абахҭаҿ иҭакыз зегьы иеицәажәаны иҟазшәа, ржакьақәа аужьын. Иҟаларын ари аамҭа ҿыц ааиаанӡа, уи ҽырҩашьагас, ма ианамуӡах, ҽырбагас ирымазҭгьы. Заҟантә дибахьаз Ахра иаҳаракгьы арҵага шәҟәқәа рҿы, ажакьа зҿаз
Сталин. Уи, шамахамзар, ихы рыликааӡомызт дызватәаз ареволиуционерцәа, даараӡа ицәымӷуп ҳәа рҳәон ахӡыргара. Аха ирнаҭозыз ажакьа иахьа? Иҟалап агәкаҳара, ананамгара аанарԥшырц рҭахызаргьы.
Ахәылԥаз маҷк ауп иахьныҟәа. Аха уи зыԥсаз абаандаҩ ида уаҩытәыҩса издырӡомызт. Аԥхӡ ҵәыҵә фҩи, ашоуреи, амшцәагьа ашьҭахь ашьхахьтә илбааҟьаны зҿаазхо аҩар аиԥш, урҭ ҩалагылон абааҿы иҭакыз аҳауа...
Ахра акамераҿ даннеи, араҟагь аҳауа ҿыц шыҩналаз ааудырратә иҟан. Уи абырсааҭк аирыӡ аашьҭиԥаан, иҿыҵакны, игәы иқәкьасо аӡыжәра далагеит. Изхара аӡы ҟалаӡомызт, иҟәандан, агьамагь зынӡа даҽакын. Еех, изыԥсазыз ажаратәи аӡы, дара рымхы аҵыхәаҿ, ӡынгьы-ԥхынгьы еиԥхьбарак азымдырӡо иҵыҵуаз. Уи, аиашазы, аԥсы ҭан, адгьыл ҵаула ныжьны адәы ианаақәлоз, ауаҩытәыҩса игәы еиԥш акәаракәараҳәа еисуан, аракәын иахьалагоз амшын дуӡӡахь нҵәара зқәымкәа инагаз амҩа-па. Уаҟа аԥсаатә ихықәтәалан, рқьышә ҩежь хәыҷқәа нӡааркылон, иаргьы убас ихьшәашәан, угәы иаанагарын, урҭ уажәыҵәҟьа иаахнаршәап ҳәа. Ашарԥазы ихықәгылон ашьабысҭақәа рқьышә хәыҷқәа қәац-қәацо, уи иаҭаауан амахәыда иарӡышхьаз ажьақәа.
Ари аӡыхь акәша-мыкәша амжәеи, алреи, арасреи еилагылан. Урҭ рҽеилашьны, рҽеилаӡҩаны аԥхын уи амра цара иацәырхьчон. Ӡынла – аԥша ҵәҵәи аҵааи ргәышԥқәа надкылан иаагылон. Иҟалап урҭ ракәымзаргьы аӡын аԥхара еиқәзырхоз. Аӡыхь бзиа аԥхын ихьшәашәоуп, аӡын иаҳа иҟәандоуп. Ус рҳәо иаҳахьеит Ахра. Изыхьҟои? Сеидру! Еиҭах аԥсабара амаӡақәа ауаҩытәыҩса имаӡақәа.
Ахра иижәуаз аӡы ахьҟәандаз иаҷыдангьы, атыҩша фҩы ахикаауан. Ԥаса-ԥаса зынӡа изыжәӡомызт, уажәыҵәҟьа иааиҿихрашәа ибон, аха ауаҩы дызмышьцыло иарбану. Дкаҳа-бӷало аныҟәара далагоит, нас дашьцылоит, раԥхьа игәы иамыхәо зегьы аҵыхәтәаны дрышьцылоит. Абарҭқәа зегьы урызхәыцуа уҿааухар, угәы иаанамгар ҟалаӡом аԥсҭазаара ахаҭаҵәҟьагь шьцылароуп ҳәа, аԥсабараҿ ауаҩытәыҩса иҟазаара уеизгьы-уеизгьы ԥсыхәа змам хҭысны иҟаӡам ҳәа.
Ахра игәаҿы аҟаҵәыҳәа агәыр еиԥш иаланаҵеит Синаҭ иӷәи-ҵи бжьы. Уи илацәа еиқәԥсаны, дыхәхәаӡа дахьықәиаз, иқьышәқәа хиқәаҵәааӡа иҟан, ихьанҭаӡа акәын иԥсыԥ шылеига-ҩеигоз. Зны-зынла ак сҳәоит ҳәа далагон, аха иажәақәа уаҩы изеилкааӡомызт, ашоура дарбарџьеиуан. Синаҭ иҿаԥшылара цәгьан, Ахра ашә днадыххылан, агәақь-агәақьҳәа асра далагеит.
Кәыркәа мза адгьыл иқәцеиуан. Ашәаԥыџьаԥ еималаны, игәҟаҵагаха иҟан. Заҟа ибзиаз ақәа рымазҭгьы, аха ҩымз ҵырц акгьы агӡамызт қәацк нықәымҭәеижьҭеи! Аҳәсеи ахацәеи амхы иалагылан, шьоукы рҽеибаркны аҽагашәа ҳәо ганкахьы маҭа дук рыманы инеиуан. Даҽа шьоукы урҭ иаарымдан наҟынтәи рҿаархон. Ахацәа аҳәса ирывагыланы ианырашәо рмахәҿа иаҳа иӷәӷәахоит. Абар, Тыта, иаԥхьа игылаз аԥшқәа неилиҳәа-ааилиҳәон, Нуца лганахьгьы днымҩахыҵны, инеиԥкааны анышә ааилаиргьежьит, ихы иқәыршәыз ачабра иавҵҵәрааны уажәы-уажәы зҿаазхоз
аԥхӡгьы имахәарқәа иаарықәԥсон. Уи идыруан «Тыта уҳәеит ҳәа, имахәҿақәа заҟа иӷәӷәоузеи» ҳәа лара лгәы ишаанагоз. Амхы ҭыҵны ицоит ҳәа ззумҳәарызыз! Ахи аҵыхәеи
улаԥш рхьымӡо, имшынха иҭагылан.
Закани Кани ҽыла ари аԥшырҭа иаваз абна иаваршәны
иааиуаз, иахьеиҟараз ианааи, иаангылеит. Амхы аҟынтә ашәаҳәабжь ааҩуан. Закан аҽыжәҵра иҽшыназикызҵәҟьа, Кан ахьышәҭҳәа иаԥхьа дынкаԥан, иҽышькыл ааникылеит. Аиужьра дынҭаԥшын, абз змаз ихылԥа ааихыхны, ицырцыруа иаахитыз ихы ачабра нықәишьит.
– Аколлективизациа уҳәеит ҳәа, закәытә мчузеи иамоу? – зхы хшыҩла итҟәацны ицо аӡә иеиԥш ҿааиҭит Закан.
Кан зынҭрыс оумашәа ибаны уи днеиҿаԥшит: иажәақәа ииашан иҳәозу, алаф рылазу изеилымкааӡеит. Аха аҵыхәтәаны иӡбит: ианбыкәз Закан аколлективизациа алаф анахиҳәаахьаз!
Заҟа дҟәышузеи, аԥсынҵры дуӡӡа зауша ари ҳаиҳаб дуӡӡа, – ихы-иҿы иқәцеиз амра дацәыбналан ашәшьырахь днаскьеит Закан, – ауаа аус анеицыруа ргәы еибарӷәӷәоит, еидгылоит, агәалаҟара рызцәырҵуеит ҳәа ӡбаны ауп абри аколлективизациа заԥиҵаз.
– Сара уи зыӡбаз Ленин иакәыз џьысшьон – аколлектив, ма асоветтә нхамҩа аиҿкаара, иара игәҭакқәа иреиуан! – аҭак ааҟаиҵеит Кан, нас иҽы аҿыҵа ааихирԥан, аӷәра аҿыхны иаауижьит. Аҽгьы аҿы анҭацәы, ииаҵәаӡа абна иаваз аҳаскьын ыфо аҿынанахеит.
– Ленин илшап зугәахәуаз ари дыҟамызҭгьы! Ари – абни ауп, – армарахь инапы наирххеит Закан.
– Ари – абни ауп, ааи, аха абни ҳәа узҿу амца ҳнаркцәеит, иахьа, – ҿааиҭит Кан. Уи идырит арҭ ажәақәа
шиамхаҳәаз, аха шьҭахьҟа хьаҵшьа имаӡамызт, насгьы, изӡатәузеи, абыржәы еиӷьны ианбеиҳәоз?! Закан иблақәа рҽааныркылеит, ихы-иҿы ааҵыс-ҵысит.
Арашәацәа рымаҭақәа шьҭыхны иаҳа-иаҳа ашәшьыра иазааигәахон. Уажә лымкаала раҳаҭыр рбон аԥш шьапқәа, ахәыжә-хәыжәҳәа рыкәша-мыкәша иныҵацалан иаарыӷьӷьон, нас игәӡаӡа анышә нарыдҳәҳәалон. Егьи амаҭа аазгозгьы ашәшьыраҿ иааӡарц акгьы рыгмызт. Тытеи Нуцеи рҽага аҟәуақәа аҟәах-аҟәахҳәа еинырҟьон, – аҽага анышә аҿашьыпыр аҟьара хьанҭацәахоит.
Ахаҿы изнеир, аԥсшәа ааибыҳәаны, еиҳаб-еиҵбыла аӡы хьшәашәа ржәуеит, рҽагақәа ракәзаргьы инкаԥсаны, рыхәқәа ирықәтәоит. Аиҳабыра рааира иааннакылеит акәымзар, аҿар – аҷкәынцәеи аӡӷабцәеи – аԥсшьара зырҭаху аӡеиқәҭәаразын ауп. Аӡеиқәҭәарагь иаҵоуп, дара еиқәызҭәо раамҷыдарахаз даҽаӡәы изымдыруа маӡак: уи ашәҭ афҩы хаа ахуп, уи гәыӷроуп, уи бзиабароуп.
– Уа бзиа жәуит, ажәлар шәхаҵкы! – аӡәаӡәала инапы рыҭо иҿынеихеит Закан.
– Бзиа збаша, бзиала иаабаша! – неиларԥсеит арашәаҩцәа. Закан дишьҭагыланы зегьы даарылсит Кангьы.
– Аиаша шәасҳәап, абри аҩыза амшха арашәарагь агәаӷьра цәгьоуп, – даарылагылан илаԥш зегьы инархьигӡеит иара. Абас иҳәар урҭ иаҳа дырзааигәахап ҳәа игәы иаанагеит уи.
– Ацәгьеи абзиеи ҳәа ҳлаԥшуа ҳаатәар, аӡынра амла ҳакыр акәхеит! – иҳәеит Тыта иҽаарҟәышшәа.
– Акры зуз, акры ифеит! – налаижьит даҽаӡәгьы.
– Иҳауз ҳахнартәалеит ҳәа аӡәы иҳәо уеизгьы-уеизгьы исмаҳагәышьац! – нацылҵеит ԥҳәыск иаалхылхыз лчыҭ касала лхы-лҿы рбо.
– Ус акәгәышьоуп, баба, аха, иҟоу бымбои, – иҽагахә дахьықәтәаз аҵәаԥшь иаҩызаха икәалаԥ иааҭиган иҭаҭын арҵәира дналагеит Сырбеи, – ауаа ируа ҳаргьы иааулароуп. Ҳҽаҵаҳархома, нас?
– Аиашаҵәҟьа иҳәеит, Сырбеи, – Закан ибжьы шаагазҵәҟьа ишҟа иаахьаԥшит зегьы, – ажәлар иҟарҵо ҳаргьы иҟаҳҵалароуп. Иҟарҵои ажәлар? Ажәлар апартиа амаҵ руеит. Урҭ иаадрыхуа зегьы дара ираҳҭо ҳалагар, изырӷәӷәода ҳара ҳҳәаақәа, иаанызкылода германиатәи афашизм, адәныҟеи аҩныҵҟеи хәцәахьы иҳамоу аӷацәа?
– Уиашоуп, ҳукәхшоуп, уиашоуп. Сара инҭасыԥсо шылацк сымамзаргьы, аибашьра анцәа иҟоумҵан! – дныҳәа-ныԥхьеит зықәрахь инеихьаз ԥҳәыск.
– Зынҭаԥса бымаӡамкәа «Нагӡара ақәзааит асоциализм» ҳәа аҳәара цәгьоуп, Маҵиса, – ҿааиҭит ҷкәынак.
– Оо, нан, уи уара иуҭаху ахьӡҵа, амала ҳаҷкәынцәа еибга-еизҩыда инхааит. Саазқәылаз, цәгьалаҵәҟьа сшәо салагеит. Ахра абыржәыгь саԥхьа дгылоушәа збоит. Баграт? Иуы уашьуамызт, иҳәа уашьуамызт.
Итәаз балыбаҭо иааилахеит. Закан игәы иаанагомызт ари аԥҳәыс абаа акы иалаҳәаӡамкәа жәантә изқәыӡбахьоу аус аӡбахә аацәырылгап ҳәа.
Аиашазы, Баграти Ахреи рус ақыҭа ахы-аҵыхәа иахьаламцәажәацыз ыҟамызт. «Апартиа ус иаԥхьаӡозар, ҳәатәыс иҳамои, иароуп нцәахәыс ҳазхәаԥшуа» – рҳәон акәымзар, аӡә дҩагыланы урҭ рыхьӡала цәахыхга ажәак изҳәаӡомызт. Ари аҩыза аҭагылазаашьа хыхьгьы оумаӡак иргәамԥхаӡеит. Аҽныҵәҟьа араиком аҿы дынкылырган апартиатә лидер ҿыц Иасон лахь ӷәӷәа наиҭан, дааурышьҭит.
Ас еиԥш иҟаз ацәажәара даҽа уск ашҟа дкылнагар ҳәа дшәазар акәхап, Закан иҟамчы инапаҿы иааирӷәӷәеит. Уи аҽықәтәара дазхиан.
Закан дзыҩнатәаз ауада ес-ҽны аҽеиҭанакуан. Ҷыдала илаԥшықәҵан иман дызхатәаз астол. Зны ауада агәахьы инасгьеигаларын, зны аган ахь. Астол аҿаԥшьы хымԥада иамазар акәын. Ԥасатәи акомиссар иаан уи ыҟаӡамызт. Ишԥаҭахым, иаҳҳәап, акоммунист ма апартиа иалам аӡә дааҩналан, даагылазар Асовет мчра цәгьарас иазихәыцхьо зегь иҳәарц иҭаххеит. Усҟан Закан истол амгәа дынҭалоит, аиқәареи аҩежьреи еимаркуа тетрад бӷьыцк аагәылхны, инапы ианырҵаны жәаха ҽнак араион аҿы ирҭаз амарқьаф иҩыга нҭшьуа аҩра далаиргоит: «Сара, абрыгь-абрыгь, раԥхьатәи амшқәа инадыркны Асовет мчра гәыкала сазыҟоуп. Аха, «аҽы ԥшь-шьапык шаҵоугьы џьара ишьацәхныслоит» ҳәа, асоциализм аргыларазы ақәԥараҿы сшьацәхныслақәахьеит... Уи ихы-игәы иҭоу зегьы ақьаад ашҟа аиагара даҿнаҵы, Закан иара иабжьигалап: аҳаҳаи, акы уацәымшәан, ианбыкәз аиаша зҳәо дыкнаҳан даныршьхьаз, иаартны аиаша зҳәаз иоуп акоммунист иаша, ус иҟоу апартиа иханалагоит». Араион аҿы ибзарӡы шьҭыҵуеит. «Ҳаи, Закан ахаҵа, ҳгәыӷрақәа шԥоумырӡи! Ажәлар ргәы аартны иуацәажәо иалагеит. Ари партиатә баҩхатәроуп». Ус даҽа маҵурак ааимпыҵаҳаргьы ҟалоит. Ленин аҵара, аҵара, аҵара ҳәа ак хҭакны иман. Уажәы аҩреи аԥхьареи ззымдыруа заҟаҩ ыҟоузеи, аха аԥсабара ирнаҭаз ахшыҩ рхы иархәаны, ажәлар рынхамҩеи ркультуреи напхгара азыруеит. Закан ианакәзаалакгьы аџьшьара аиҭон апартиа, уи ус иҟоу ауаа кажьны иахьымцоз азы. Аха ихи
иареи рхала ианааидхалалоз, аҭыӡқәаҵәҟьагь ираҳар ҳәа дшәаны, ишиҭахымыз иаақәиргылон зҵаарак: апартиа иаҭаххозар, изақәҵарыма иара, Закан, ихы? Шәышьхарнахыс, ус иҟоу амш аҽнынӡа анцәа дноумышьҭын!
«Апартиа иаҭаххозар, – аҿахҳәа истол ҿыц инапы нықәикшан, ихы дааҩахан иара, – адунеи аҿы иҟам-иным идеиак азы зыԥсҭазаара иамеигӡо зқьҩыла, афанатикцәа ыҟоуп, урҭ рхы ақәырҵалааит, урҭ ашьцылахьеит, урҭ рыԥсҭазаара зегь ус иҟан. Апартиа сара саҳәан иаасымгаӡеит!»
Уаӷеимшхара, уи игәы иҭоу ааиҵырдыраар, аҵла дықәцалан ахаҳә игәыдырҵо иалагоит. Иисус Христос иеиԥш дааиҵыхны, дкыдҵаны, аҵәымӷқәа иларчаԥоит. Аӡ, знызаҵәык азин имазҭгьы?! Заҟа лассы рҭыԥ иқәиҵарызыз Кангьы, Иасонгьы, урҭ рҩызцәагьы! Аха дшәоит, идыруеит, ажәлар ргәы кыдгылар, рзакәан наҟ зымҩа инышьҭаҵаны ишааиҿагыло. Макьана дыбзиахәӡа дааиуеит – Ахреи Баграти иара иԥсҭазаара амҩа иангылан, зегьы ирылҷҷаауан. Урҭ анықәгылалак ашьҭахь, Закан изыӡырҩуаз дарбан? Усҟан иара иԥсахы ааибакны ихәда иныҵагылон, ажәҩан икыду аԥҭақәа аԥшацәгьа рыҵасны ианкыднажәо аиԥш, игәахы кыджәан иларышьҭуан. Уажә ибаргәузеи? Кани Иасони роуп, аха, ус днаскьалап, урҭ ирыхәаша хәшәыкгьы шԥеизымԥшаари?
Абасала, астол аҿы аҿаԥшьы аиҭеит Закан. Уажәшьҭа апатреҭқәа ракәын аус злаз. Иабакыдҵатәу урҭ? Руак иаҳа ауаҩ илаԥш ахьаахо, иаҳа иахьылашоу аҭыԥ аҿы икыдҵатәуп. Егьи уеизгьы, икыдумҵар ауам, иахькыдуҵалакгьы ҟалоит. Руак ауп аус злоу. Закан иалихит реиҳа бзиа иибоз апатреҭ. Уаҟа зсахьа аныз ахаҵа ихахәы еиқәаҵәан, иҿыҵакыз
аҭаҭынжәга ахы инацәа ақәырӷәӷәаны икын. Закан игәы иаанагон: «ари анацәа ду иаҵарӷәӷәаны иикыу сара саӷацәа роуп ҳәа». Иаҳа иахьылашаз, иаҳа иахьубарҭаз икнаҳан иара. Егьи – армарахь икнаҳан. Избан, абас изкыдуҵеи арҭ апатреҭқәа ҳәа аӡә диазҵаар, ииҳәашагь ӡбаны иман: «Сара сгәы армарахь икыдуп макьана: егьи агәҭа изкыдузеи ҳәа шәҳәозар, – арма-ӷьырма ҟамларцаз иалхуп агәҭа».
Иасони Закани ркабинетқәа рыбжьара иаҿаз ашә ацаԥха акомиссар иџьыба иҭан. Уи илшон апартиатә иачеика анапхгаҩы дыҟамзаргьы, уахь дныҩналаны ақьаадқәа неилыхааилихыр, акы игәы азҩар, ак лаԥшықәиҵар. Аха Иасон илшаӡомызт акомиссар дыҟамкәа уи акабинет ахь аҩналара. Убасҟан ауп иара еилкааны ианидыр – аус злоу узхагылоу аус акәӡам, аус иахагылоу иоуп, даҽакала иаҳҳәозар, Закан иоуп.
Иасон апартиеизара ааиртит. Иқәгылаз азҵаатәгьы рылаҳәаны, иажәа дналагеит.
– Ииасыз апленум агәра ҳнаргеит аарыхратә процессқәа раан лацәааихьшь шыҟаҵатәым. Иаҳҳәеит, еиҭаҳҳәеит, аха актәии аԥшьбатәи абригадақәа рҿы аҭаҭын аҵыблаан игылоуп. Ахуаарҿ ԥшь-тоннак ачаи аахырхын, уа иаангылт. Ижәдыруазааит, ҭабуп ҳәа аӡәгьы ишәаҳҳәаӡом. Убри иаҷыданы, – Закан иахь днаԥшит Иасон, иаанагоз сажәа егьи ахәҭахьы сиасуеит ҳәа акәхарын, аха аҭаҷкәым еиԥш азҵаара иқьышә инықәххит.
– Хыхь-хыхь ацәажәара ҳгәы ԥнаҵәахьеит! Уара ажәахә ҟауҵозар иаҳзеиҭаҳә, имӡакәа: дарбану зҭаҭын ҵыблааз, изыхҟьазеи уи, цхыраарас иҟаиҵазеи анхара ахантәаҩы аҩыза Кан, ацхыраара изыҟамҵозар, – избан, ухаҵкы сцеит! Араҟа аҳәатәы маҷӡам! Сиашаӡами, акоммунистцәа?
– Уиашоуп, уиашоуп! – инеиларԥса-ааиларԥсеит итәақәаз.
– Сиашазар, шәхаҵкы сцеит, сара исиҭаз азҵаарақәа шәара ишәтәуп ҳәа исыԥхьаӡоит, аҭак ҳарҳәааит! – итәаз абзиара дырганы, даарҿаччеит Закан, аха излацәажәоз азҵаатәы аҵакы иҵегь ишьҭихырц инациҵеит: – уҳәан-сҳәанла апланқәа ҳзынагӡаӡом. Ҳара ҳнапы иануп Ҳаԥсадгьыл амчхара арӷәӷәара...
Елисо адкыларҭаҿ дшааҩналазҵәҟьа, астол хәыҷ иахатәаз аԥҳәызба днагылеит.
– Араҟа апаритеизара цоит, – ҿаалҭит аԥҳәызба, нас
адкыларҭеи акабинети ирыбжьаз ашә днадыӷәӷәалеит. Цқьа иамкуаз ашә иавҵысны ицәажәоз рыбжьы шааҩыц иааҩуан.
– Арҭ аизара иалагазар, ианалго сеидру, – лылахь еиқәылҵеит Елисо.
– Ԥыҭраамҭак баатәа, лассы иалымгозар, нас даҽазны баап, ма еиҭаҳәатәык бымазар, сара ибзеиҭасҳәап.
– Имаӡоу ҳәа акгьы сымаӡам, аха схаҭа снеир сҭахын Кан иҿы, издыруада уи дсыцхраар.
Елисо ацәажәара далгаанӡа ҳәа дымԥшыкәа, уи илкыз ақьаад бӷьыц аалымылхын, лылаԥш нахылгеит: ашәҟәыԥхьарҭа иақәыз аҟауар баан, ақәа кылҩырны инеиуеит, ашәҟәқәа аԥхасҭахара иаҿуп. Сшәыҳәоит ахыб ақәшәҵарц!
– Даҽа ҩымз-хымыз рышьҭахь, зынӡа иааҳазгәамҭаӡакәа аӡын ааиуеит, усҟан абиблиотека ахыбра уаҩытәыҩса дашьҭалап ҳәа сыҟаӡам, – илҩыз ахыхь иацҵаны илҳәарц лҭахушәа дцәажәон Елисо. Мшәан, ари доуҳатә беиароуп, иҵыблааз аҭаҭын ахьӡала аизара иаҿуп, ауаҩытәыҩса иҟәышра зықәгылоу амазара дхьаҳәны дахәаԥшӡом аӡәгьы. Араҟа, машәыршәа иаанханы иҟоуп Блок, Ахматова, Цветаева рышәҟәқәа... Ара иҟоуп...
– Урҭ зусҭцәада? – аарла лыбжьы ҭкааны дҵааит аӡӷаб. Иҟалап ас дахьҵааз маҷӡак иԥхалшьазаргьы.
– Урҭу? Ажәак ала ишԥасҳәари! Урҭ рпоезиа – ари аԥшӡарақәа раҳра ауп.
– Ҳара аӡәгьы азин иаҳҭаӡом армарахьтәи аппозициақәа рахь рхьынаара, – акаҩ-акаҩҳәа акабинет аҟынтәи ибжьы ааҩуан Закан. – Ҳара иҳазхоит ҳқыҭа ҳабла ишабоз игылоз, аха ианаамҭаз иҳазнымкылаз атроцкистцәа Ахра Акбеи Баграт Чагәбеи. Урҭ рыӡбахә ҳҳәалоит еизарацыԥхьаӡа, избанзар, урҭ анхацәа рмассақәа рҿы хьыӡ-мыӡқәак рҳаны, апартиеи дареи еиҿадыргыларц ӡбаны ирыман.
– Уи хыҭҳәаауп! – ҿааиҭит ивараҿ итәаз Кан.
– Мышкызны аҩыџьагьы дыриашоит! – еиҭагеит хаҵак ибжьы. Елисо ихьшәашәаӡа аԥхӡы лықәнаҭәеит.
– Ҳара ҳласцәаны ҳрыгәҭасит ҳаҷкәынцәа...
– Ак ахьырҳәаз, ак ыҟазар акәхап!.
– Ҳара акгьы ҳаздырӡагәышьом...
– Урҭ еибгала изыхынҳәыр, изгәаԥхақәогь ҟалашт...
– Иаҭахӡам гәынхәҵысҭала ацәажәара! – ихьыԥсааӡа
иҟаз иарӷьа нап астол инықәикшеит Закан, – ижәмуӡозар, сара исымоуп даҽа информациакгьы, изышәцәызӡозеи, ҳаҷкәынцәа ахҩыкгьы еидгыланы асоциализм аргылараҿы ҳтәыла алидерцәа рроль лазырҟәша аусқәа мҩаԥыргон, ажәлар рҿы урҭ рыхьӡ ладырҟәуан. Еилкааны изласымоу ала, Ахра ихарарҵоз зегьы аҵабыргхара иаҿуп.
– Ее, баба, ухы ажьҵәы иадыркыр, иудыруа акәым, иузымдыруагь унарҳәоит...
Елисо лышәҟәы аақәылхын, шьа-кәарак лылаӡамшәа дцәышӡа лҿыналхеит. Уи ԥыҭраамҭак аҳауа лызхаӡомызт, аҿыгәҳәа аӡә лхы дасызшәа акакаҷ ыҵашәон. Лгәы ҭыҵны
ицарашәа еисуан, ах, заҟа дҭынхадазыз лара, заҟа дзаҵәызыз иахьа. Ахра ихәы анырга, гәыӷра хәыҷык лоуит, харантәи аҵх лашә иаалаҷҷаз аеҵәа аиԥш лашара хәыҷык лызкаҷҷазшәа баны дыҟан. Мап, ас мацара аанхара цәгьоуп. Уи илҭахӡам Беслан абыда изҳаларц, Ахра иԥсҭазаара хьанҭа ахәыҷ ҽыԥныҳәагас имазарц. Мап, мап! Ачҳара хәшәӡам, ихәшәу агәырӷьара ауп. Ачҳара зҭаху – ажәлар рус азы ахы зықәшәаз иоуп. Абжьааԥны – ачҳара еинаалагоуп. Ачҳара – ҟазшьа аарԥшыгоуп. Ачҳара хаҵараӡам, ачҳара – шәаргәындароуп. Ачҳара – ԥхьаҟа ацара акәӡам, аангылара ауп.
Уи лшьаҿақәа иаҳа иӷәӷәазшәа лбеит, лылаԥш иҵашәаз амҩақәагь рҽааидырҵан, акны лаԥхьа инышьҭалеит. «Абасҟак ицәгьоума Адуӡӡа иахь ашәҟәыҩҩра, абасҟак ихьанҭоума аиаша аԥшаара? Сара сыԥсы ҭанаҵы Ахра дсыԥшаалоит, иара сара сшиԥшаауаз аасҭа иаҳа гәыхшәарада».
Нас ашьшьыҳәа лаԥхьа иаацәырҵит иара исахьа, иқьышәқәа иларҳәаз, лхы-лгәы зегьы аазырҳәыз иажәақәа: «Сара иахьа аиԥш агәырӷьара сыман сҟамлаӡац. Иҟалап сара инысҵран иҟоу зынӡа имаҷзар, уи ауп сыбзиабара аира иазыԥҵәоу аамҭагь абас изкьаҿу. Сара бсыццар сҭахуп. Бысцәымшәан. Сыԥсҭазаара абри бнап хәҷы ианысҵоит, сбыҳәоит, бахӡыӡаауа игала!» Арҭ ажәақәа агара аиԥш дырҵысуа днаргон Елисо. Уи уажәыҵәҟьа астол днадтәаланы аҩра лҭахын. Ҳәарада, ари, аҵыхәтәантәи акәзаргьы гәыӷра дуӡӡан. Уи агәра ганы дыҟан луаз зҳәоз ашәҟәы Сталин инапаҿы иаанкыланы даԥхьап, абри аԥҳәыс уеизгьы-уеизгьы илыцхраатәуп ҳәа ахаҿы џьара ианиҵап ҳәа.
Ахәылԥазтәи аҳауа гәыбзыӷуа аԥшаҳәа иаақәлеит. Зны, ана, зны ара амҩачаԥа ианыршәлан иниаҟьон аҽуардынқәа. Ауаа реидарахәыҷқәа кны инеилыс-ааилысуан. Зжьакьақәа ӡыш-ӡышӡа зҭеисԥыҳәқәа еихаршәшәо абаҳчаҿ иҵаз аҭаҳмадцәа Асҭана изымдыруаз абызшәала рыбжьы рдуны еицәажәон.
Асҭана иҭаацәеи иареи ирдыруан Аҟәаҟа изызцоз ахаҵа акгьы дшамыргәаҟуаз, аха хәык ҟаҵаны изыргар игәы ҟанаҵап ҳәа рыӡбит. Уи иҿы аус анроу, аиашазы, иҟалап ихәы аҟаҵара маҷк иманшәаламзаргьы, аха иага ус акәзаргьы, рнапы ыркало ақыҭантә изымцеит. Абысҭа уны, иҟаԥшьӡа ҩашәхак рҩаны, банкак аџьыкҵәаҵәа, аҳәаса саӡбал ахыххыла иарганы аш иалхыз акарзина азганк инҭадыргылеит. Егьи аганаҿ – акәты ӡны ҭаҷкәымк-ҭаҷкәымк иааиуаз ахы змаз аџьымшьы, акакаҷ хыҳәҳәыла ҩынтәршыра ауатка.
– Сыԥсымзар абрахь, ашьхарахь ихало амҩахь ауп! – ҿааиҭит Асҭана илаԥш ақалақь инахиган, – исхашҭит баба. Иаҳа санқәыԥшыз зны саб симан даахьан.
– Ҳхалап, нас. Ҵаара ԥхашьароума, ауаа ҳразҵаап, – лҳәеит Елисо.
Абри ашьҭахь ашьхахь ихалоз амҩақәа хԥа ирнылан аҵыхәанӡа илбаауан дара, аха Асҭана иибахьаз аҩны иақәшәаӡомызт. Аӡәык-ҩыџьак аанкылангьы иразҵааит, – урҭгьы иаԥсаз ҳәа акгьы рзымҳәеит, аҵыхәтәаны, иаргьы дкарахазар акәхап, хаҳә аандак днадыӷәӷәалан, иблақәа ҭаа дыԥшуа даагылеит. Уи уажәымзар-уажәы инеимаҭәаны дҵәуап уҳәаратәы илахь еиқәын. Лара лакәзаргьы, лчабра хәыҷы лхы-лҿы инықәшьуа, иҿымҭӡакәа, лгәырҩа ҵәахны
иара дизыԥшуан. Иҟаимҵарыз иарбаныз уи ахаҵа, знык иадамзаргьы иҷкәын ибла анхыԥшыларазы. Знызаҵәык акәын ииҭахыз, нас дмаҵуҩны анцәа ишьапы дадҿаҳәалазаргьы ичҳауан. Елисо лгәы ҿнакааит уи иԥшышьа, анцәа диҳәозшәа зны-зынла иқьышә қәацқәацо, ихы иара итәӡамкәа ус ихәамц иахагылоушәа иахьыҟаз. Абыржәы лымкаала, гәаныла даҳәеит аби аԥеи еиқәшәарц, лара егьлурым, лара илычҳауеит. Илычҳауеит ани абри раҳаҭыр азы, абзиабара аҳаҭыр азы. Ас иаҳа илзымариазар акәхарын.
– Бааи, баба, баргьы бысшьит, сара анцәа иишәиша, абнахь иавагалоу амҩа гәаҳҭап, – даалҟьан иаԥхьа игылаз аидарагь аашьҭиԥааит Асҭана.
Аҵыхәтәаны иақәшәеит иара дзышьҭаз аҩны. Уи, аиашазы, ашьхахь узгоз амҩа алагарҭаҿ игылан. Авараҿ ахьхьаҳәа ииасны иаауан ӡы-3ҷак. Амшцәгьақәа раан ихыҵуазар акәхарын, наҟ-ааҟ аҟәараҿы ақьаади, афархьи, кьынтыжәи иқәжьымыз ҳәа акгьы ыҟаӡамызт. Аҩны ҩбаны еихагылан, абыркьыл ҭыҟҟаны мҿыла иҟаҵан, убри инаҷыдангьы ихьанҭа-хьанҭаӡа ажьымжәа еиқәаҵәақәа зхьынҳалаз аӡахәа иагәлакны иҟан. Асҭана идыруан иара дзызнеиуаз ахаҵа аҩбатәи аихагылаҿ дшынхоз, игәы маҷӡак еихьнашьуан ас еиԥш иҟаз ауаҩ ду ақалақь аҿы дзызҵаауаз аӡәгьы дахьизымдыруаз. Иара ибзиаӡан игәалашәоит иаби иареи еицны ара ианыҟаз. Ишԥаидикылеи усҟан! Длахҿыхӡа, дыччо, дгәырӷьаҵәа! Ҳаԥхьаҟа Аԥсны шыҟало, заҟаҩ аҵара ду роуран иҟоу, заҟа шәҟәы ҭыҵуа, ари адгьыл аԥсуа ихьӡ шаху – шамахамзар ииҳәаз зегьы Асҭана игәалашәон. Уи мацара аума. Асасцәа аангылара мап ацәкны иандәықәлагьы, ишәымуазар, иҳәан, ихтыз имаҵуга машьына иақәыртәан ишьҭит. Убри аахысгьы уи Асҭана
игәаҿы дыҟоуп ихахәы еиқәаҵәаӡа, илахь ҳаракны, иблақәа ҭбааӡа мцхәы иҟәышу, згәы былуа хаҵаны. Иныҵыҩ-ааҵыҩны излаиаҳахьаз ала, иара дзызцоз ахаҵа аҵыхәтәантәи аамҭазы маҵуралагь дышьҭырххьан. Абарҵа даныҵалоз Асҭана игәы ааҭӡыӡеит. «Анаџьалбеит, сидыррыма, анаџьалбеит дсыцхраарыма, уи дынцәоуп ҳәа рҳәоит! Иара иахь сааит сшьамхнышгыларц, зда дсымам сыҷкәын дсызҿихыц» Елисо мыч кәарак лылаӡамкәа иаалымҵызшәа, амардуан аҵыхәтәанӡатәи аҿагыларҭаҿ даангылеит. Асҭана ашә дасит атыгә-тыгәҳәа. Аҭак имаҳаӡеит. Деиҭасит.
– Иҟалазеи, мшәан, аҵәҵәа асшьа узымдырӡои? – иитәымыз бызшәала дцәажәо даадәылҟьеит зхахәы ҟаԥшьыз ԥҳәыск.
– Саҭабымҵан... Саҭабымҵан... – ииҳәо дақәымшәо даақәхеит иара.
– Иуҭаху ҳәа! – дааӷьал-палит икылкаан диҿаԥшуа, нас маҷк аҟара дааиԥхьхәыцаан, аидарақәа лылаԥш аархылган, инацылҵеит: «Аа, шәара ԥасатәи аԥшәма дышәҭахызар ҟалап?! Уи, – ҿаалҭит дынцәыҵаԥшын, – даҽа уадак ирҭеит, иаҳа иӷәӷәоу, иаҳа ибзиан иҭахкаау!»
– Ҳаи, сыбӷа шԥаԥуҵәеи! – аҵанӡа даақәыԥсычҳан, шьҭахьҟа ахынҳәраҵәҟьа илымшо даақәхеит Асҭана.
– Уаала, баба, уаала! – инапы даахеит Елисо.
Абар ҵхыбжьон ҟалеит, Елисо лқьаади лкалами аанкылан астол дахатәоижьҭеи. Адәахьы арҵуқәа аҷыжь-ҷыжьра иаҿуп, амза ахаҿы гьамгьамуа ажәҩан иаҵәа агәы
аҽаҵаршәны иааԥшуеит. Ахҳәара иалагаз аԥшқәа зны-зынла инрылсуаз аԥша урҭ рыбжьқәа ааихьнашьуан. Иҭынчран ауадаҿгьы. Иҭынчран, иаалырҟьан зҽаазырӷәӷәоз Беслан хәыҷ ихәда абжьада. Астол аҿы иқәацәӡа иқәгылан алампа. Уи иахагылаз асаркьа асаби ибла алашара хымԥхаларц азы тетрад бӷьыцк кылҵәаны иахаршәын. «Заҟа шықәса ҵуазеи Урыстәыла дуӡӡа дахагылоижьҭеи, ақырҭшәа ихашҭзар? Аха ауаҩытәыҩса ихатәы бызшәа ихашҭуама, мшәан! Уи ахәыҷы дахьииз иҵыҵуаз аӡыхь иацҵан ижәхьазар, агага аиԥш дахьцалакгьы иццоит, данԥсуа ицыԥсуеит». Нас Елисо даҽазныкгьы лҩыга амарқьаф инҭылшьит. Нап бзиала, лынбанқәа еиҟараны ианылҵеит раԥхьатәи хажәак: «Акыр иаԥсоу, Сосо!» Уи ихәыҷыхьӡы лҩит доуҳала лара иаҳа дшизааигәоу аалырԥшырц, уимоу, издыруада ихәыҷра ашықәсқәа игәалашәаргьы ҳәа ӡбаны. Аха ари аҩыза «аҩсҭаара» иагаҩы рхы иадырхәахьан, уи ашьҭахь иагаҩ агәырӷьара рҭаахьан, иагаҩгьы агәырҩа. Раԥхьатәи ацәаҳәа. Заҟа ихьанҭоузеи, заҟа игәыҿкаагоузеи лара лзын. Мшәан, иззылыҩуа лара дылтәыми, лбызшәа имаҳауеи! Ари заҟа игәырҟычгоузеи! Лылаӷырӡ аалыҿшәан, иԥшӡаӡа иҩны иқәыз ажәақәа инрықәҭәеит.
Иҽыцны далагеит аҩра. Уажәшьҭа иӡбуп уеизгьы, қырҭшәала илыҩуеит. Ус иаҳа деиликаап, ус иаҳа дазхәыцп лара луаз. Ауаҩ игәы иаҳәо зегь реиҳа еилызкаауа ахатәы бызшәа заҵәык ауп. Елисо илгәалашәеит ашкол аҿы ахәыҷқәа зегьы иреиӷьаршьоз иара иажәеинраала:
Ҳаи, ҳаи, ахьшь уахамлан,
Ари ашҭа шарԥазыла.
Сушьуазаргьы исызуҭом,
Са сыкәҷышь хәыҷ, сыхазына!
«Заҟа иԥсыршьагоузеи уара уажәақәа! Ах, заҟа иҟәандоузеи дара? Абри акәҷышь хәыҷӡаҵәҟьагь уахӡыӡаауеит, уи ухы ақәуҵар уҭахуп. Сара агәра згоит уара уда ари адгьыл еиқәырхашьа шамам, уара уда ишыҟамло ашьыжьтәи амреи ахәылԥазтәи аԥша хьшәашәеи. Иарбану, нас, анышә зуҵыржаауа?»
Абраҟа, абри ашәҟәаҿы уи анышә иҵызжаауа дреиуоуп ҳәа лҳәарц лҭаххеит Закан. Аха иаахжәаны дзаламгеит. Ашәҟәы ззылыҩуаз ауаҩы иаҭәалшьартә иҟаз ажәақәа лзымԥшааит. Лхы астол иқәылҵеит, аԥхыӡцәгьа далоушәа агәаҟра даҿын. Адәахьы аҵх наскьон. Аеҵәақәа реимхәыц блақәа неихаԥса-ааихаԥсо адгьыл агәы иқәхәмаруан.
«Сара уара уахь ашәҟәыҩҩра згәаӷьит. Саҭоумҵан, Сосо, – даҽа ажәақәак нарыцылҵеит уаанӡа ианылҵахьаз ацәаҳәақәа. – Саха шумамгьы здыргәышьоит. Аха азалымдара санкыднацала, исымҳәар сгәы иамуит. Ужьара иаҿуп, сукәхшоуп. Апартиа аӷацәа аанаҳкылоит ҳәа ауаацқьақәа ирҿагылеит. Раԥхьа машәыршәа иҟалаз џьысшьон, уажәы саргьы агәра зго салагеит...»
Абра даннеи, лара илҭаххеит ҷыдала Ахра ишҟа диасны, иус бзиақәа дрылацәажәарц. Ус иагьыҟалҵеит, аха хшыҩҵакык аҟынтәи даҽакахьы аиасышьа дақәымшәеит. Лгәы иаҭаху рацәоуп, арахь зегь узанҵом. Аԥхьара даналагалак, аамҭа рацәаны имнахыр ҳәа дшәоит. Уи иаамҭа асоциализм аргылара ишазку уеизгьы илдыруан.
«Сара схаҵа Ахра ихьӡуп. Даагылазаргь уара унапала иааугаз аамҭа ҿыц амаҵ азиуан. Уажәы даашьҭыхны
дҭаркит. Уара иуаҭәамыз ажәақәа иҳәеит, рҳәеит. Сара уи хасҵаӡом! Иахьантәарак асоциализм амаҵ уны, дааԥса-дкараха уаха данааилак уара ухьӡ ныҳәаны ишьҭалоз ауаҩы, уара уда аԥсҭазаара аангылоит ҳәа изыԥхьаӡоз акомиссар, сара сыԥшәма Ахра Акба, атроцкистра ихартәаны, ааи-би ззымдыруа шьоукы-шьоукы апартиа амаҵ руазшәа, ршьа аларуеит, рыхгьы аланыҟәыргоит. Суҳәоит, сызкәыхшоу Сосо, ухы румҭан! Сара избоит ушыржьо, уара адуӡӡа иуцхраауа думаӡамкәа аума ас адәы ушықәу! Иҟалап иҟоу зегь удыруазар. Усҟан, исзеилкаауам, акгьы зумҳәозеи? Акгьы зумҳәазеи аԥсуаа рҿахәы зҳәаз рҵеи хазына Нестор данҭаха? Уи уара дуҩызан, сара иахьынӡаздыруа. Шәара ишәыхәаԥшны аԥсуааи ақырҭқәеи еишьцәас иҟеибаҵон, анра-аԥара рыбжьарҵон. Жәохә-ҩажәа шықәса уи ихылҵгьы иаргьы ухьӡ ҳәаны иқәуан, згьама ссиру фатәык роур, ухәы ҭаршәны иузырҵәахуан, аԥсуа ԥҳәыс аҳаҟьа дадыртәаланы, уара бзиа иубоит ҳәа аххыла иарганы, апырпыл иабылуаз лнапқәа хчааны аџьыка лдырхуан. Нас, дышԥаҟалеи уи апартиа даӷаны? Уи ажәлар драӷазҭгьы данужыз ауха, иашьцәа уа инеины ибаҩқәа уцәӷьычны иргаӡомызт. Аԥсуаа рҿы ажәлар раӷа дырҵәахӡом!
Уара иҟоу зегь удыруазар ҟалап, Сосо. Иацы сара Октиабртәи аныҳәа ахьӡала ашкол аҿы иҟаз ахәыҷқәа ргәырӷьарахь снарыԥхьеит. Аԥшьбатәи акласс аҿы итәаз аҷкәынцәеи аӡӷабцәеи апионеррахь ирыдыркылон. Убраҟа исаҳаз ажәабжь ауп сара сзырхагаз: асабицәа апионер қәыԥш иуасиаҭқәа ҳәаны ианалгалак, ҭоуба руан уи аҽны инаркны аҩнгьы адәахьгьы рхатәы бызшәа – аԥсшәа шырымҳәо, урҭ хатәы бышәас уара убызшәа шышьҭырхуаз ала. Схәы-сжьы
қақаӡа еилагылеит, ашоура сыжәлеит, схы ахьызгара сзымдыруа, сҳәаҵәы-ҳәаҵәуа сықәхеит. Сара ари адгьыл иқәиааз аҵлақәаҵәҟьагь игәаӷьны сызрыхәаԥшӡомызт, уи иалшәан икашәаз абӷьыц «ҳшеимырҵәо ббома, Елисо», ҳәа санаҳәар ҳәа сшәон, уи аҟынтәи аҽԥныҳәа сазыԥшуан. Саныхәҷыз исаҳахьан арҳәра иазкыз акымкәа-ҩбамкәа ажәабжь ҿаасҭақәа. Иансаҳалак ауха сзыцәаӡомызт. Зегьреиҳа сзыргәаҟуаз аԥшқа иӷьычра иазкыз, рыцҳашьара зҵамыз ажәабжьқәа ракәын. Абырсааҭк сыбла иаахгылон ишқәыԥшыз ашлара иалагоз, ацәашь еиԥш аӡыҭра иаҿыз ани аби, ишәаԥы-рҳаԥуа, ибжьы имыргарц азы зыжәлар абџьар ахы адкыланы, аҽыхәда иқәкны инаргоз асаби насыԥда. Оҳ, заҟа ихьанҭоузеи ари, аха уи аасҭа иласума амилаҭ абызшәа рымхра, абас ала дара рырҳәра! Ари – ажәлар ԥеиԥшда рааныжьра ауп иаанаго.
Иҟалап иҟоу зегь удыруазар уара. Зҿумҭуеи, нас, иҟоу зегь удыруазар? Аԥсуаа ҳара ҳшьапы анеихаҳга нахысгьы аешьареи аҩызареи ҳдыруан. Уара уаҟара адунеи аҭоурых здыруада! Уара ашәа ззуҳәо у-Қырҭтәыла арабцәа ианырга, уи аҳәынҭқар аԥсуаа рҳәынҭқар иахь дшьамхышгылан аҳәара ҟаиҵеит. Мап, нас, зынӡаск ихы лаирҟәырц акәӡам, иҭагылазаашьа даара ишыхьанҭоу ааирԥшырц азы. Усҟан аԥсуаа раҳәақәа аҳауаҿ иаацырцырит, ашьхақәа ирхысны, аӡиасқәа ирхыԥрааны Қырҭтәыла ахьчарахь рҿынархеит. Аидгылара иаԥырхагаӡамызт урҭ ԥсабарала еиԥшым ҩ-бызшәак ахьырҳәоз, ҩ-ҵаск ахьрымаз. Урҭ, зан лыблақәа цқьа иҭаԥшны игәыдзымкылацыз. Аԥацхаҿ зхылҵ икьаас бжьы мгацыз аԥсуаа рыҷкәынцәа рыԥсҭазаара, ижәытәӡатәиу Ивериа ахьчара иақәырҵон...
Уара иҟоу зегь удыруазар ҟалап, Сосо. Сара џьашьатәыс исымоу иахьақәҿумҭуа ауп. Мшәан, ақәҿымҭрагьы – ақәшаҳаҭра ами иаанаго? Абрыгь уара уоуп изҳәаз!
Сара асаби дсымоуп, Беслан ихьӡуп. Аԥсуеи ақырҭуеи ҳцәа далҵит. Есуаха уи сиқәҳәацәан ауп ацәарҭахьы дышназго. Дсыргәыбзыӷуеит, сиашьапкуеит. «Саб дааиаанӡа сыцәаӡом» ҳәа дхырсасиуа аҽҳәа дыҽҳәатәоуп, ма ҵхыбжьонӡа дкәаҩӡа аиарҭа дыларшәуп. «Мама, саб дысҭахуп, мама, саб данбаауеи» иҳәоит имч зегь ацәа ианимнахлак, нас инапы гәыбзыӷ хәыҷқәа сыхәда иакәиршоит. Суҳәоит, Сосо, анреи, ақәыԥшреи, ацқьареи рыхьӡала суҳәоит, Ахра доуужьырц. Уи акгьы ихараӡам. Уи ак ихаразар, усҟан саргьы исхароуп!
Ашәҟәы ануоулак лассы усзаԥхьа, аҭакгьы лассы исзыҟаҵа! Уаанӡа уара ухьӡи уусқәеи рҿаԥхьа сшьамхышгылан сыԥшызаауеит...»
Абасшәа ихлыркәшеит Елисо лышәҟәгьы, нас иаҳа аԥсеивгара лоузшәа лбеит. Излоуи, мшәан, аԥсеивгара?! Лара лхала дшыҟац дыҟоуп, мрагыларахь аԥҭақәа шхыц ихуп. Беслан иаб дшизыԥшу аҵх иааимнахуеит. Амҳараҟынтәи ишааҩыц иааҩуеит Асҭанеи Цақәеи ргәынқьбжьы.
Елисо ԥыҭраамҭак лхы астол инықәылҵеит. Уажәыҵәҟьа ашәҟәы х-кәакьк аҭаны иаалырҽеиуеит, лнапы нақәырӷәӷәаны иаалыриашоит. Абри ашьҭахь Аҟәанӡа иганы амҩа иқәылҵоит. Лхы дааҩахеит еиҭа. Аҵхи ашареи еибарххо ианеилыҵуа аиԥш, лышәҟәы деимырхха даман. Уи иагәылан лгәыӷрақәа, лыԥсҭазаара зегьы. Ари ашәҟәы уазҳәаган, анцәа дацхраар, амҵәыжәҩақәа аиҭон, иԥырны игон зыхьӡ аҳәоз иахь.
Адәахьы ашара адәы иаақәлон. Аккаҳәа еиларԥсеит арбаӷьқәа. Аҵарақәа еиқәҿыҭуа, аибарххара иаҿын. Акы абжьы – ақьышәқәа ирбжьыҵуаз ашәышә бжьы еиԥшын, егьи абжьы – амақьа иқәыршьуаз аҳәызба абжьы. Акы иаламҩашьо игон ардәына абжьы.
Алампа иҭаз агаз ҭанҵәозар акәхарын, алашара иагнархан, асаркьа азганк аҷышәра иалагеит. Уи аганқәа рҿы иқәыԥсан ари аҵх иалагӡаны зыԥсы ҭалаз, аха ари аҵх нҵәаанӡа изызнамгаз аҳәымткар. Елисо дҩагылеит. Иҿыцны, еиҭа лгәы былы-былуа иалагеит. Лхы аҭӡы инадылҵан, икыдлырӷәӷәалеит, напыла дасырц лҭахын. Избан, мшәан, уажәами абасҟаамҭа дзықәгәыӷуаз ашәҟәы ҩны даналга? Уажәамыз аԥсеивгара анлоуз? Урҭ зегь баша иниасны ицама, лара лгәаҿы цәашьык ххаӡа иамыркӡакәа?
Иҟалап, ԥаса лгәы еиқәызҳәалаз ашәҟәы аиԥш, арҭ алабжышқәагь леидара лыцшьҭырхызар. Ауаҩы, иаҳаракгьы аԥҳәыс, знык инеимаҭәаны дызҵәуар, илхылымго акгьы ыҟаӡам. Лхы аҭӡы иаадылхит, ицәаакын иаргьы. Даахьаҳәны лышьҭахьҟа дынхьаԥшит.
Беслан иқәихыз ахыза азганк, ишьапы аахарҟәалашәа иақәҵан дыцәан. Иқьышә хәыҷқәа маҷӡак иаартын, иблацәа, алашара иҟанаҵозу ус иҟазу сеидру, ихиаҵәаан, инапысыргәыҵа ихцә хышқәа ақәԥсаны ихы иаҵан, иԥынҵа хашәшәала хәыҷ гәнаҳарада, иԥшӡаӡа, иааԥшуан. Елисо акраамҭа дымҵысӡакәа дгыланы уи дихәаԥшуан. Уи Ахреи лареи рыԥсыҭыҩра иакәын, идақәа рҿы ршьа леиҩеиуан, рцәа ихан.
Беслан алаԥш икызшәа иҽааирххан, еиԥхьытта ажәақәак иҳәазшәа ааҟаиҵан, иҽааиқәикит, ихәда хәыҷгьы ашьхарҵыс аӡы анажәуа аиԥш аҟара иԥшқаны абжьы аагеит.
Елисо лшьамхы арсны акаруаҭ аԥхьа днагылан, ахыза зқәымыз ишьапы, иалшәан икашәо абӷьыц аҳауа ишаҿахәмаруа аиԥш, ашьшьыҳәа лқьышәқәа нархылгеит. Нас иԥынҵа дагәӡит, ихы-иҿы дагәӡит. Иара уи дидырызшәа инапқәа ааирхахан, Елиса лыхәда инакәиршеит.
Елисо адәы данықәла илбеит: аҳәыс ҳәуа аҩны аԥхьа инаркны агәашә аҟынӡа ишнеихьаз. Ԥсыӡак аҟара инарҭбааны ашьац аҿы уи ақьышә ашьҭа анын. Аха агәашә аҿы ианнеи шьҭахьҟа изыхнымҳәӡеит – адунеи аҿы зегь иреиҳау амч – анра амч иааннакылеит. Иҟанаҵалакгьы, ахы аакылнаган, зшьапқәа папаӡа ашҭахьтә аанда иадгылаз аҳәыс арыбзара иаҿын. Избалакгьы игәы иаанагар ҟаларын: ажә ашҭа аҭалара аасҭагь, аԥа хәҷы ааигәара иҟазар аҭахын ҳәа. Абраҵәҟьагь иҟан анра-аԥара, агәакьара, абзиабара.
Лара амардуан дналбаан ажә ашҟа лҿыналхеит: агәашә иадылцар ҟаларын, лыбла ишабо аанда зканажьри! Ажәгьы иадырзар акәхап, аԥа арбзара иааҟәыҵын, аблақәа ҭаа лара илзыԥшуа иалагеит. Елисо лгәылҽанӡамкәа мчык дааннакылеит. «Сара сышәԥырхагам, рыцҳа!» – лгәы иааҭылҳәаан, дхынҳәны лҿыналхеит.
Раԥхьа акәасқьа аҵаҟа лыԥссеит, нас аҩаршьҭрақәа ҭылԥсааит, уи ашьҭахь – лҳәымсаг шьҭыхны адәы днықәлеит. Зҽеиҵҳәан ажәҩан иалагылаз амжәа, иӡнызаргьы иԥхнызаргьы абӷьы аналмышәшәоз ыҟаӡамызт. Уи ари амжәа дааҵалацыԥхьаӡа иаалгәалашәон Беслан ила аарлаҳәа даныҟазтәи ашықәс. Усҟан акалашәа дышәпан лара, лнапқәа инадыркны лшьапқәа рҟынӡа ажьымцхә ркын. Дызбахьаз дизымдырыртә аҟынӡа днеихьан. Аха, иазууазеи, амжәакакал хҭакны илыман: «Уиаҟара бымфан, сыҷан, аԥшқа данилак илеижьа неиуа далагоит» – ҿаалҭуан Цақәа,
нас «исзеиҭагеишь, ҽааны умнеит» ҳәа Асҭана днаиашьапкуан. Ирулакгьы еицхыраан илзеиҭаргон. Елисо оумашәа ибаны, акыр-кырҳәа дыччо, иаҳагьы ихҭакны амжәакакал лыҟәшәон. Иаргьы нацәахык-нацәахык инеиуан, ахаара ахьыкәкәа ҵаҟа икаԥсон, хыхь иаҿан.
Ҽнак, Асҭанеи Цақәеи аныҟамыз ауп, Ахра диҳәеит лара: «Амжәакакал сҭахуп, исзыршәшәа, ухаҵазар!» «Амш бгоит, амжәакакал аха сымоума, алаҵарақәа ҳархьымӡар ҳәа сшәоитеи», – зынҭарс мап лцәикит Елисо. Иара дақәшаҳаҭхар, хымԥада, лҽигәыдыршәалан дгәыдылкылон, аха мап аник, лылахь ааиқәылҵан, ак лымпыҵшәан икашәар ҳәа дшәо ашьшьыҳәа, ақаруа аиԥш ихыбны амжәакакал зҿаз аҵлахь лҿыналхеит.
Ахра уи длышьҭаԥшуа дахьгылаз, лгәаҳәара ахьынеимыгӡаз ааицәымыӷхеит. Насгьы ирҳәо иаҳахьан «зцәа зтәым аԥҳәыс илҳәо нагӡалатәуп» ҳәа. Аҩны дныҩналан, ауарҳал аадәылигеит, нас амжәакакал аҵаҟа инышьҭеиҵан иааиҵихын, амжәа дынкыдлеит. Ауарҳал ахаҿы иҟаз амахә ширҵысыз еиԥш, акырцх еиԥш акакалқәа нылаԥсеит. Елисо лыблақәа аалхаччеит, длахҿыххеит. «Уажәшьҭа заҟа бҭаху бфар ҟалоит», – иҳәеит иара, инапгьы ашьшьыҳәа лхы-лҿы иқәишьырц даалзааигәахеит, аха аӡәы дибар ҳәа дшәазар акәхап, иҟәандаӡа хаарак лызныжьны, иус ахь иҿынеихеит...
Абора ааигәара аҭәырӷәы кыдгылан. Елисо уи аашьҭылхын, ашҭа ахаҿы иқәз ауац нанҵаны ауҭрахь илыршәит. Нас абӷьқәа лыҟәшәеит. Агәарбжьараҿ игәырҩозшәа игылан Кәантра. Угәы иаанагарын аԥсы ҭаӡамшәа. Аҽы ахаҵареи, аԥшӡареи ирдыргоуп. Уи амцабз ианаҩызоу ауаҩы данақәтәоу ауп. Усҟан иара амч ҷыда алалоит. Аԥшәма уи
дақәгәыӷуеит, иаргьы аԥшәма иқәгәыӷуеит. Ахра данҭарк, харантә, ааигәантә аҽаахәацәа идналагеит Асҭана. Раԥхьа ауаа бара-барақәа изыркуан, аха аҳәара ззымгәаӷьуазгьы ыҟан. Шьоукы Кәантразы ажәхьақәа ақәҵа рыцҵаны иаархәар рҭахын, шьоукы ацәаӷәацәқәеи аԥши. Аха аҭаҳмада уаҩытәыҩса дирцәажәаӡомызт. Знызаҵәык аԥсык игхеит иҭиирц, аха усҟангьы амал деилаҳан акәӡамызт «Асҭана, ухаҵкы сцеит, аҽы иақәтәо, изырҩуа дамазароуп, ас усда-ҳәысда амхы ианҭоу, ишҽу ахашҭуеит. Уҽы рыцҳаушьозар – сара исаархә» – иҳәеит харантәи икалаӡа зҽеилаҳәаны иааз арԥыск.
Асҭана дҿаҳәаны дакит ари ажәа. Аиашазы, аҽы адәеиужь иқәымлозар, апҟацаҳәа аҟамчы ахызҟьо дамамзар, нас, изакәытә ҽузеи! Арыцҳашьара – хақәиҭраӡам! Ахақәиҭра – ахаҵа ибжьи адәеиужьи роуп.
Иаргьы даалк-ҩакит ус аниаҳа.
«Суҳәоит, мап сцәумкын, игәаӷьы иузыгәаӷьуазар, саргьы ԥынҵала аӡы зжәуам, унапаҿы сыҟоуп!» – иҳәеит аахәаҩ аԥшәма илак-ҩакра ихы иархәаны.
Аха Асҭана ахәыцрақәа наикәшеит. Иаԥхьа иаагылеит Кәантра зҽаласаны, алаҳәа аиԥш аҽқәа ирылырҵәраан инеиуаз иҷкәын исахьа. Усҟан ари аҽы зынӡа аҽархагон, аҩра ишаҿу инышьҭԥраан ихаларашәа ибон. Ажәлар рнапы аинҟьара иалагон. Кәантра аблақәа ҭыҵны ицон, ахы шьҭыхны иакын, аԥынҵа ҭашәашәаӡа иҟан, иахьгылазгьы акәашара иаҿын. Ахра инапы ахәда иқәшьуа, ахы шьышьуа аарла-аарла иааиқәиртәон. «Баба, ари аҽы бзиоуп, гәалашәарагас иумаз ҳәа усуҭаргьы, иҟамлац акгьы ҟамлеит, аха сара сабуп, сыҷкәынзаҵә иԥсы аҿҳәаран, иахьгылоу санахәаԥшлак, уажәыҵәҟьа уи абӷахь
дынхалозшәа збоит... Иуасҳәари?» – илаӷырӡ аауама уҳәартә дааҟалеит Асҭана.
Арԥыс даақәыԥсычҳан, ҩажәа заҵәык иҳәеит: «Саҭоумҵан, Асҭана!»
Абас иаанхеит Кәантра, иаанхеит агәы ҿыӷьуа, ахала. Зны-зынла уи ашҭа иааҭеицалон Асҭана. Аӷәра ахеиҵон, акәадыр аакныхны иақәиҵон, амгәархақәа ирӷәӷәон. Кәантрагьы аблақәа шаҟь-шаҟьо анаԥшы-ааԥшра иалагон, ахәдагь архәон. Аха абӷахь аӡәгьы днеиӡомызт. Асҭана уи аӷәра аанкылан, ашҭаҿ аныҟәара далагон. Убри аамҭазы ишьап хәыҷқәа хтны, дбыжәгәаламуа даацәырҵуан Беслангьы. «Даду, ачу-ачу!» – ҿиҭуан ибжь хәыҷ хацаланы. Асҭана уи даашьҭыхны, дышшәоз акәадыр днахаиртәон. Уи аҩыза гәырӷьара ыҟаӡамызт асаби изы. Беслан дканажьыр ҳәа ишәозшәа аҽмырҵысӡакәа адәы иқәныҟәон иаргьы. Ҩынтә-хынтә абас ашҭа ахы-аҵыхәа иакәшон, нас, «аҽықәтәарагь бзиоуп, аха уареи сареи ҳусқәа хаз-хазуп» ҳәа аҳәарц аҭахызшәа, иџыџӡа иаангылон. Асҭана асаби аҽы даақәхны аԥш лапҟьа наиркуан, Кәантра ақьышә ҵысҵысуа аӷәырџ-аӷәырџҳәа аԥшлапҟьа афара ианалагоз, Беслан хәыҷ уи дахәаԥшуа акыркырҳәа дыччон. Аҽы ахы аашьҭыхны ахәыҷы инаиқәнакуан: «укьатеиах ԥызҵәо иарбану, баба, уара ақашь ануфо сара сухыччома?» – аҳәозшәа ибон Асҭана. Нас акәадыр аақәхны аӡы намҵаиргылон. Абас ицон ари аҩнаҭазы даара ихьанҭаз амшқәеи аҵхқәеи. Уажәгьы, Елисо дшабазҵәҟьа, Кәантра ахы ақәыршәны агәашә иаадгылан, аҽхырҳәҳәан ашҭа иҭаԥшуа иаақәырқәырит.
– Исаҳауеит, Кәантра, исаҳауеит! – лҳәеит Елисо уахь днаԥшны, нас днеины, агәашә аартны инҭалыжьлеит. Уи ашҭа иааҭагьыжьын, ажәжәаҳәа аҳәра иалагеит. Асҭана
иныгеи иҟәардә хәҷи кны амҳара дааҩныҵын, ашьшьыҳәа ажәхьара иҿынеихеит. Ацгәы хырбза-кәырбзо абарҵа иҵатәаны, аԥшәма ахш иманы данааиуа ҳәа иԥшын: уи иҭырбзааны иажәуан анышә абарҵа аҭаҩаҿараҿы иазҭарҭәоз, ианыдраӡоз аныга аҵаҿ инхоз ахш. Цақәа амҳара ҵаҟатәи ашә аалыртын, ахьыруа чуан ацырӡәӡәарах ашыҩҳәа злапҟьақәа ашлара иалагахьаз аԥш инаҵалҭәеит. Елисо аҩнаҵаҟа иҵакыз аҟәарҭ акалаҭ шырхылхызҵәҟьа, аибархьусура иаҿыз акәҷарақәа рыбжьы ӡаны, ирызкалԥсаз ахрыӷ инақәпапан иркит. Аҟәарҭқәа ракәын ҿааихак змамыз, ҿԥықәла иԥшаауа, акы иахыкәласуа ак ҟәшәо акәҷарақәа ирымҵарыԥсон. Адәахьынтәи иааҩуан аныга ианҭәалоз ахш абжьы. Ауҭраҿ иҭагылаз аӷба-ҵәа зны-зынла иаҿшәаны абақҳәа иҭаҳауан. Аҩны авараҿ зҽеимыртаӷа ахыбра иқәларц зҭахыз аԥсуа лаҳа, икәымпылӡа, ажьӷырла аԥшра аманы ихьыссы иахьаҿаз, рцәақәа ирзымкыкәа ихышьшьаны, ацхарпа рҿыҵыкәкәа иааԥшуан. Алқәа рҿы рыфҩы лаҳалаҳауа, аԥҳәызба илықәу ахцәы шәпақәа реиԥш, икнаҳан ажьымжәақәа.
Изыԥсоузеи уажәааны гәырҩада аҟазаара!
Амра ахы ашьхара иқәкны Ажара ақыҭа иналаҷҷеит.
– Баба, бара иахак бмыцәаӡазар ҟалап, бҽыбшьуама? –
иҳәеит Асҭана иҭаца данлаҩсуаз. Елисо аҭак ҟамҵаӡакәа иара иахь даахьаԥшит.
– Иаазқәылаз ажә шарыло иалагеит, – аҽԥныҳәа ааҟалҵеит Цақәа, нас аҭӡы иахшьыз ахраӡага аакнылхын, Асҭана илиркыз аныга лыманы ачуан ахь лҿыналхеит.
Иара идыруан акәасқьаҿ иахантәарак алампа шаркыз. Игәы ҟанаҵеит зынҭрыс. Игәы ҟанаҵеит, избанзар, зда димамыз иҷкәын изхәыцра иеиқәырхара дашьҭан лара. Ахра
дызлаҳаз аӡиас ццак иалхра еиԥшны иаргәаҟуан иаргьы ларгьы.
Асҭана даахынҳәын, амардуан дналбааит, агазеҭ ԥжәаха иҭаҭын нылеиҳәан, амца наиркит. «Сажәымҭа шԥацәгьаз, сара ахлаҳәада, саагылазар уаҩ цәгьарак изызмуӡацызт, иарбану, нас аҭӡы скыдҵаны анцәа сгәы иақәкны дызгылоу шҳамла ихырку ахыц. Сара ара сыԥхаҵәы-ԥхаҵәуа сиоуп, саб иашҭа саақәлан сныҟәоит. Уара нахьхьи уҟоуп, рыцҳа, ухала, уахгьы-ҽынгьы ахаҳә ҭыӡқәа уркыдыԥшыло утәоуп. Изурызеи, иҟасҵарызеи, ухьӡ ала сахьнымҩахыҵлакгьы ашәқәа ыҵарҟаца иакуеит. Сҽысшьыр, акыр иухәарыма, сыҷкәын?»
– Ушьҭал, уара рыцҳа, закәызеи уаҟа уҟәынд-ҟәындуа узтәоу, аҩсҭаацәа ухалама?! – Цақәа лыбжьы ихәыцра даалнахит Асҭана. Нас уаҳа лажәа ҩбамтәкәа ацәардаӷәы днықәтәан, ашьшьыҳәа аҽеилыхра дналагеит. Ахьҭа дакызшәа дарыхьҭашьуан, ихыза иваџьгәан дахьышьҭаз.
– Еҳ, анцәа, шаҳҳәоз, дышԥааҳалгеи аҵыхәтәаны. Уара, абри ҳаамҭа цәгьахазар? – лхы аашьҭылхын, дҵааит Цақәа. – Нас, ибзиоуп ҳәа акәызма бара ишыбдыруаз! –
иааҿахиҵәеит иара.
– Уннан, хса, иуҳәо уацәымшәаӡо, уара!
– Сара сзыцәшәоз ҟалеит, уажәшьҭа зегь акоуп.
– Нас, Ахра дыхнымҳәӡои, уа дахьҭаку дҭадырбаауама? – ашырҳәа арҭ иажәақәа дыҵдырҟьеит лара.
– Ахра имацара иоума, бара рыцҳа, уи иеиԥш заҟаҩ ҭаку
бдыруоу?
– Сара сзын иҟоу иаразаҵәык иоуп! – Еиҭах ашьшьыҳәа
лгәы аҩада иҩарханы лцәарҭа днылаиеит лара.
– Анцәа ҳәа аӡәыр дыҟазар, анцәа сиҳәоит, зыбз ала ҳаҷкәын заҵә дыӡыз, ибз ахы аышьшьаны исырба! – лылахь-лыџьымшь аалӡатәит дахьышьҭаз.
– Бара згәаӷ бымоу Закан аҟьашь иоуп. Ари аус ахьынтәаауа иаҳа ихароуп, рыцҳа.
– Ишԥыкәу ишыхароу, иуазҳәада ус? – деиҭанықәтәеит Цақәа лхы еимлагәа икны.
– Ус акәымзар ббахра быҟоуп мышкы зны, уаанӡа ҳазнеиуазар, сара, абри аҭаҳмада гаӡа сажәақәа бхабмыршҭын!
– Изырымҳәои, нас, ус акәзар?
– Ирҳәоит азами абахҭақәа здырҭәыз! – налаҭеикит агәра ганы. Иҟалап иҵегь ак иҳәарц иҭахызаҭгьы, аха иҽааникылеит.
– Уара ус акәын ушыҟаз ианакәызаалакк, џьара аӡәы аҟамчы ихырҟьаргьы, изыхҟьаз иакәымкәа, даҽаӡәы ихароуҵон. Уиаҟара уӷәӷәазар, уиаҟара еилукаауазар уцарауеи зегь зхароу иҟынӡа.
– Ҳаи, бара агаӡа, сара уи иҿы сызнеиуазҭгьы, ара, бхаҿы сианы ажәа бымасклозма?! – дааҵхахеит иаргьы, нас ибжьы амчра ацәыӡуа, инациҵеит: – Ахра изын сзеигӡо ҳәа акрыҟоума, сыԥсы ҭанаҵы крымфа-крымжә, еиқәада-еимаада уи амҩа сықәлан сымцалоз?
– Нас ҳара ҳтәы ҳәа акгьы ыҟаӡамзаап уҳәар смаҳаи! – даақьып-шәыпит аҵыхәтәаны Цақәа.
Урҭ уи ашьҭахьгьы измыцәаӡеит, аха уаҳа рыбжьы гаӡомызт, зыхәда аҳәызба аҵаркыз шьоукы реиԥш, изықәшәаз ианаалазшәа, аҵх иалаԥшуа ишьҭан.
Аамҭақәа рышьҭахь Елисо лҽеилаҳәаны дналбааит.
Амҳараҿы дыҩнамлаӡакәа дышцоз лдырзар акәхарын, уи лыхьӡ ҳәаны длыԥхьо абарҵа дааҵалеит Цақәа. Анхәа лыргәаара шымариоу лдырзар акәхап, Елисо даахьаҳәын, зынӡаск ари аҩнаҭа иалахәӡам аӡә леиԥш, ашә дахьаалсыз сасҵас даангылеит.
– Иҟабҵозеи, баба, амла бҽыбшьуама? – иҭаца аҽԥныҳәа налиҭеит Асҭана, уи акрымфаӡакәа аусурахь дцарц ахьылҭахыз азы.
– Абнахь бныкҿаланы крыф, ашәи абысҭеи адулаԥ иҭагылоуп! – ҿаалҭит анхәа. Цақәа илылшон Елисо дааҩналаанӡагьы уи лҿы инҭалҟаҟаша ак лызлырхиар, аха абас иаҳа еиӷьылшьеит: аҭаца заҟа акҿаҩра хҭалкуа аҟара, аҩны дазгәакьаны дҟанаҵоит. Елисо лабхәа диҿамԥшуа акәымкәа, аҭӡахьы лҿы рханы акы анацҳаха дахьымӡацкәа, саан ҟаԥшьык ачаҩыр анҭәалан дааҩналеит Цақәа.
– Иф, иф, иаҳа барӷәӷәахоит! – лҳәеит Елисо дналҿаԥшны.
Ахра изқәа аҭӡы иадҵаны ҵаҟа дтәан. Ихы-иҿы еималахьан, иблақәа ҟаԥшьын, дҭыгга дыҟан. Зынӡаск дзаҵәхеит иҩыза дыргеижьҭеи. Уи данимаз иаҳа игәы ӷәӷәан, уи иоуп Ахра иблақәа хызтыз... Адунеи дықәзырԥшыз, иҟаз-иныз иазҳәаз. Ах, заҟа дгаӡазыз иара.
Дааҟәымҵӡакәа асаба ақәтата иҭкәиӡа ихаҿы икнаҳаз алампа дахәаԥшуан, зынгьы дааҩагыланы акамерахь алашара аазышьҭуаз аԥенџьыр аҵаҟа анеи-ҩеира далагон. Иналаршә-ҩаларшәны арҵәаа-арҵәаа ҳәа игәыҿкаагаха,
иԥсҭыхгаха илымҳа иааҭаслон лахьынҵацәгьа змаз аҳәса рыбжьы. Уи ахаан ихашҭӡомызт иацуха, иажәа иҿыхны данааргоз аиԥыргалаз аԥҳәыс қәыԥш лсахьа. Иҟалҵазеи, анаџьалбеит, уи цәгьарас, илылшозма уи ацәгьара аҟаҵара? Илаԥш лхьысит. Ҩажәи-ҩажәихәба шықәса раҟара лхыҵуазар ҟаларын, лшьамхаҟынӡа инеиуаз лыхцәы иахозар акәхарын, ахьшьыцба зыхьӡаз ардәына ахәы аиԥш еилыжәжәа иҟан, ихьыжә-кәыжә илшәыз лыҵкы иалԥшуан ашәыта иарганы иҟаз лгәҳәԥы шкәакәақәа, амаахыр иаҩызаз лыблақәа ракәзар – џьарак иаангылазшәа иҵысӡомызт. «Аҭӡахьы шәнаҳәы, аҭӡахьы шәнаҳәы!» – анахьынтә-арахьынтә игеит ахылаԥшцәа рыбжьқәа. Уи аҭӡахьы ишынаҳәтәыз лхаҿы изымнаӡеит, аха лгәы кыдызххьаз абжьы илнардырит ак шыҟаҵатәыз...
Ауха Ахра дызмыцәаӡеит. Илацәа ааиқәиԥсар, иаԥхьа иаацәырҵуан мчы змаӡамыз аԥсҭазара ацҵаразы, ауаҩытәыҩса ишьҭра амырӡразы ишаны адунеи иқәыз абахҭа ҳәса хәыҷқәа рсахьақәа. Урҭ ахьымӡаӡеит рысабицәа рызхара агәԥҳәыхш рҿаҵара, рхацәа рыблақәа рхыԥшылара, урҭ аҵагылан иркын зыӡбахә рмаҳацыз, ирзеилымкаауаз, ирзышьҭымхуаз зҩа хьанҭак, еидара еиқәаҵәак. Ирызҭада, мшәан, аҳауаҵәҟьагь зцәа иазмырсӡацыз, агәырӷьара алаԥшыха иахьымсӡацыз урҭ аҳәса хәыҷқәа ари аҩыза амч! Иҟалап ааԥын раԥхьатәи ашәахәала ирҿыхоу ашәҭ еиԥш дара ирызцәырҵны, уи закәыз еилкааны макьана ирымам ацәалашәара акәзар, иагьраԥхьатәихаз, иагьҵыхәтәантәихаз, ажәҵыс аниаҟьара аҟара зыҿҳәара кьаҿыз абзиабара акәызҭгьы!
– Ари дызусҭада! – аԥҳәыс дивган данырга ашьҭахь, ихы ахылаԥшҩы инаиқәкны ҿааиҭит усҟан Ахра.
– Уаԥхьаҟа уцала! – инақәырӷәӷәаны инаидиҵеит Васили, нас, даҽа маҷк ианынаскьа, ибжьы ҽаӡәы имаҳартә, иныҵакны ашьшьыҳәа инациҵеит: «Ҳнеир иуасҳәоит».
Аиашазы, Васили ари абахҭахь инасыԥ даанацеит. Шықәсык аԥхьа, ари абырграхь зхы кыдызҵахьаз акадртә афицар, иқьаф ҟаҵаны дшыҟаз, еимарк здырхуада, иеиҳабы илакыҵа дныҵасын, иааиреиқәаҵәеит. Убри акәхеит, уи наӡаӡа лахь иҭаны ари абахҭахь даарышьҭит хлаԥшҩыс. Иара уахьихәаԥшуаз – дҳаракын, илан, ихиҿы ҳарамрак анубаалаӡомызт. Длафҳәаҩын, дкәашаҩын, ашәҟәқәа дрыԥхьахьан, аха ари аус аҿы аԥыжәара шимаз дзацәажәоз иирдырӡомызт. Длаирҟәырц иҭахымзар ҟаларын. Абӷа змаз иара иҩызцәа аӡәырҩы, иара идырреи ицқьаны ихәыцшьеи ишрыҵашьыцуазгьы, афицар ичын ҳарак шьҭырххьан. Васили Игнат-иԥа заҵәык иакәын икапитаныз, уажәы убригьы имырхит. Оумашәа иубаша, уи ихьыз зынӡаскгьы гәхьаас икӡамшәа, ус аҭахызшәа акәын дшыҟаз.
Иаарыцқьан шықәсык аԥхьа дыршьит Ахра иԥыргалаз аԥҳәыс лхаҵа. Уи аҵыхәала ажәлар ашәы ршәын. Уи илҳәарц рҭахын лхаҵа аҳәаанырцәтәи аԥшыхәцәа иҽрыдҳәаланы адунеи апролетариат рвожд дҭарханы, акапитализм архынҳәра игәы иҭан ҳәа. Иҟам-иным лзымҳәеит. Аԥсеиқәырхаразы иҟам-иным аҳәара – мгәеиқәырхагоуп. «Абри шәымаз!» – дырҿажьцәон, уаҳа анлылымшалак. Нас амажәа аиԥш деиларпыҵны иаалхысуан. Ҿылҭӡомызт, дгәынқьӡомызт, аибашьраҿ иԥышәаз ахаҵа иеиԥш, илычҳауан ахьаа.
– Еилыскааит бхаҵа бзиа дшыббо, – ҿааиҭит зны ажәаҿыхҩы уи гәхьаас дызмоу аӡә иԥшрақәа ҟаҵаны, – уи ҳара пату ақәаҳҵоит. Аха бхаҵа дыҟаӡам, – акәкәуҳәа
дыҳәҳәан, даалҿаӷьаӷьеит уи – Иарбану шьҭа бзыцәшәо? Иага ҳундазгьы иаҳзымԥшааит уи! Иҳәа, бара аҩсҭаа хәыҷ, – мчыла ихы-иҿы ааирччан, иц еихаршәны инациҵеит: – иҟоума адунеи аҿы бара бзыцәшәо акы?!
Лара лхы дааҩахан, ихаҩҩала лаԥхьа игылаз ахаҵа днеиҿаԥшит. Азнык азы уи ихы амаҭ азы акәызшәа лбеит, ицламҳәа еизыхәхәашәа, иблақәа ҭикәаҵәааӡа, иԥынҵа аҵаҟа иқьышә иахьӡаша ԥаҵа ҟаԥшьык ықәҵаны иҟан.
– Амаҭ! – лҳәеит лхаԥыцқәа ааихарӷәӷәаны, – санмаҷыз аахыс иарада акгьы сацәшәаӡомызт.
Убри ауха Ахра иаҳаз аԥҳәыс лыҵәаабжь зыԥсы ҭаны ицәаз зегь арҿыхазар ҟалап. Уи убасҟак игәкыдшьааган, еидаран абри адунеи зегь иара иақәзаргьы ишьҭнахыр ҟаларын. Убасҟан акәзаап уи лыблақәа зегь рзеиԥшны ианыҟалаз, дҟәашккараӡагьы данышлаз. Сима дызҭатәаз аҟарс аҿы амаҭ асахьа змаз арезина шьқьыруа илыҵарҵеит.
Ахра деиҭатәеит аҭӡы ибӷа надҵаны. Илацәа еиқәиԥсан, дҭахәхәа ахәыцрақәа дрыман рҿынархеит: Абар, рашҭа ҭбааҭыцә, абар, аӡаӡа дарганы аҳәарақәа рзы ами иман дахьааҭалаз Асҭана. Уи длах-ҿыхӡам, иныҟәашәа иагхан иҟоуп. Иҷкәын иус иахҟьаны ихәда иқәлаз аидара дархәазар акәхап. Елисо лҽеилаҳәа-лҽеилаца аусурахь дцоит. Даҽа ԥыҭрак ашьҭахь Беслан дшааԥшыз дирдырырц иҳәҳәабжь акәасқьа иааҩнаиргьежьуеит. Нас Асҭанеи Цақәеи уи ивагьежьуа, икәхшо уахь рҿынархоит. Иара иакәын, ибӷа аҭӡы икыдҵаны, иблақәа хҩаны, гәаныла иашҭа дҭаныҟәо абахҭа дҭатәоуп. Уи игәы дыҵалаҵәҟьеит Елисо. Заҟа ибзиаз изеилкааӡомызт иара илыцымҩаԥигоз аамҭа. Уи азы анцәа иаԥхьа ишьамхы арс днагыланы «ҭабуп» имҳәацызт, есымша ас иҟалоз џьишьон. Уажәшьҭа, мышкызны адәы дзықәлар,
иҟаиҵаша идыруан. Зынӡаскгьы даҳәаӡомызт асовет аныҟәгара, Закан игәаԥхоз дахаиргылааит, иара, Ахра, есышьыжь гәадурала Беслан днеиҿаԥшны, уи ашьҭахь «анцәа биныҳәааит, ари иҩыза ахаҵарԥыс адәы дахьықәу азы» ҳәа леиҳәарц иҭахызшәа маӡала Елисо лыбла аагәыдкылан, иҽага ҟьаҟьа аашьҭыхны рашәара дцон. Аԥхӡы илҩырны аҿаанахарын, иара иҽага алаҳәахӡы иаҩызаз амхы инаҵшьуа, аԥшқәа еилыхуа дышнеиуа, изгәамҭаӡакәа, аԥсата еиԥш, аӡы хьшәашәа ибӷа инақәҭәарын. Иаргьы идыррын Елисо дааины дышгылаз, аирыӡ аӡы хьшәашәа ҭаҭәаны ишаалгаз. Иҟалап зынӡаскгьы аӡба дамкуазар, иҟалап уи аӡба дшамкуа ларгьы еилылкаазар. Аха зегь акоуп аирыӡ иҿыҵеикуеит, иҿыҵыхәхәа аӡы ахьижәуа, лара длыхәаԥшуеит. Блала игәыдибакылоит, еицәажәоит, аҵх иалымшаз амш иацнаҵоит. Ас иҟоуп абзиабара қәыԥш. Елисо илыԥшаауан даҽазнык иара иааигәара дназгаша ҽыҵгак, иара уи аҽыҵга игәы ҟанаҵон...
«Дабаҟоу, мшәан, Васили Игнат-иԥа, сижьарызма?» игәы иааҭиҳәаан, деиҭаҩагылеит Ахра. Дгыларгьы дтәаргьы – џьарак акәын дахьыҟаз, иара ихала иакәмызт иҭакыз, иҭакын ихәыцра, иҭакын ихшыҩ. Мап, мап, Васили Игнат-иԥа уи димжьаӡеит, иҟалаз уи ауп, иацәажәаха аамҭа изымԥшааит, аӡәы дақәикыр, ичафара аҵыхәтәа зынӡа иааԥҵәон. Адәы даақәхон дрыцҳахәӡа, хкыдкыларҭа имамкәа.
Иахантәарак ишцәажәоз иаадыршеит. Васили Игнат-иԥа ахышә даахан уантәи идәылҩуаз Ахра ибжьы илымҳа иаҳартә, иҽырнаан акамера ашә дынкыдгылеит. «Зҿы уашшуада, сыҷкәын Москва харацәахеит, ажәҩан ҳаракцәахеит» – иҳәеит ахылаԥшҩы даақәԥсычҳан. «Сара
сызлаухәо акызаҵәык ауп – аҩыгеи атетрад бӷьыцки усҭоит. Ашҟәы узыҩуазар, аҩныҟа иузызгоит. Уԥсы шҭоу раҳар еигәырӷьап! Егьырахь, зегь башоуп. Аӡы хыҵит, баба, шьҭа, аӡы хыҵит, аанкылашьа амаӡам. Аӡсашьа здыруа алҵыр рылшоит, аӡсара зҭахым нахәлабга ицоит». Ахра еиликаауан Васили иажәақәа рхы ахьхаз.
– Нас ари арыцҳара хыцәгашьак амаӡами? – ҿааиҭит ихы ахышәҭ инадикылан.
– Мап, сыҷкәын, мап! – зынӡаск гәхьаас икӡамшәа, зегь ззеиԥшу аӡә иеиԥш, аҭак ааҟаиҵеит Васили Игнат-иԥа.
– Нас, ҳтәаны ҳаԥшума ари аӡы ааины ианҳаҵало ҳәа! – гәаӷла иҭәыз даҽа зҵаарак аақәиргылт абаандаҩы.
– Уи аӡы уара иуҵалахьеит, макьана ушьҭнамхыц акәымзар. Уқәԥа, нас! – ахьышәҭҳәа дааҳәын, ахышә аҿы инцәыҵеиҳәеит ахылаԥшҩы. – Уқәԥа, нас, арҭ аԥшьҭӡыки, алашара узҭо аихатә ԥенџьыри ухы иархәаны.
Ахра акгьы мҳәаӡакәа, акамера дааҩнагьежьит.
– Иуҭахума, сара убнасҵоит! – ҿааиҭит Васили аҵыхәтәаны.
– Амц зуҳәои? – ахышәҭ аҿы деиҭаангылеит Ахра. – Нас уара ухы абоугои?
– Уи уара хьаас иҟоумҵан, ма сыбналап, ма сыркып, ма аӡә дысшьып, ма аӡәы сишьып. Сара иску аҩыза абџьар змамгьы аӡә дыбналахьеит.
– Мап, сара исҭахуп зегь сҳәарц, зегь рус сыӡбарц! – маҷк данааиԥхьхәыцаа ашьҭахь агәра ганы ҿааиҭит Ахра. – Сӷьычма, сыбналартә аиԥш!
– Суҳәоит Сталин дҭазкыша ак умҳәарц! – ихы-иҿы еимлагәаны дыччо, ахышә аиркит Васили.
Иааилашәшәуан. Асҭана ижә ааихьан, аныга кны ацгәы иваҩуа ишихьҵәуоз мацара абарҵа дааҵалан, ихш Цақәа
иналиркит. Ахақәиҭра зауз аҳәыс, аин иаҵасуа ашәах аҿыҵач ацәара иаҿын. Ашҭа иқәгылаз ашымҳаҿ аҵар ҷырҷыруа иԥхьарылон. Акәытқәагь баҟә-баҟәӡа абаҳчаҿ игылаз атамақәеи абҳәақәеи ирықәлахьан, иаанхазгьы аԥырреи аиҭаҵреи ирцәаашьо, ашьшьы-шьшьыҳәа рҽыԥхьаркуан. Акәытҵара аԥынҵа шьҭыхны, ашә ҟьаҟьаӡа иаартны, алашьцара аџьымшь илагылан, аха акәытқәа уахь иҭалаӡомызт: аԥхын алагамҭаз аеш акәҷарақәа ишраҩаӡоз арахь иҭанагалазаарын, акәытқәа ааидгылан аеш уаҳа уахь ахцәыргара азымгәаӷьуа иҟарҵеит, аха даргьы рыгәқәа ҭҟьан, уижьҭеи акәытҵара захьӡу рыздырӡом.
Ахаҵадшабазҵәҟьа алымҳақәакьатрацәӡаиааҟанаҵан, ишьҭхысаа агәашә ахь аҿынанахеит ала. Агәашә иадгылаз ахаҵа аԥшәма ихьӡ ҳәаны ҿиҭӡомызт, избанзар, игәы ишаанагаз ала, ишуа ала аԥшәма иҭахы-иҭахым ддәылҭнагоит. Ажә агәы кыдгылазар акәхарын, аҳәыс агәхьаа мкӡакәа инахысын ажәжәаҳәа аҳаскьын иацрыхо аҿынанахеит. Ала акәзар, уеизгьы-уеизгьы агәашә иадгылаз ахаҵа цәгьарак изызуп ҳәа агәы иауҭахыз, аха асҟатәи аџьабаа анаба, аԥшәма иниҿаԥшны, аҩныҟа аԥшра иалагон. Ус ауп алақәа шшоу, иага рхы иақәгәыӷуазаргьы, аԥшәма дыҟамкәа аҟыԥгьы ҭдыргаӡом.
– Уа хәлыбзиақәа! – иҳәеит агәашә иадгылаз ахаҵа, Асҭана данизааигәаха.
– Бзиа збаша... – Асҭана диҿаԥшит-деиҭаиҿаԥшит, аха иидыруаз хаҵамызт. – Ишԥасҳәари, – иажәа ааилаԥсеит аԥшәма, – издыруада жәабжь хьанҭак уман уаазар?
– Умшәан, умшәан, Асҭана!
– Ҳаи, анцәа уиныҳәааит, ус акәзар – арахь уҭамлои!? – агәашә аартра далагеит аԥшәма. Аиашаз, даараӡа дшәеит
иара, ахәыҷқәа дреиԥшхеит, дрыхьҭашьызшәа ишьапқәа ҵысуан.
– Уҭал, сукәхшоуп, уҭал! Саҭоумҵан, аха зынӡаск усзымдырит, – иԥштәы ихало аҿаанахеит аҵыхәтәаны.
– Сара Васили сыхьӡуп, Асҭана, уҷкәын иҟынтәи сааит, сҳәашьагь маншәалам, Ахра сааишьҭит, – имаҳауазар ҟалап ҳәа игәы изаанагах сеидру, маҷӡак ибжьы инациҵеит Васили.
Асҭана заманалаҵәҟьа иаҳаит зегьы, ддагәаӡамызт, аха уи зынӡа дахьақәымгәыӷуаз акәхарын, иҿы акын, ацәажәара азин имаӡамкәа даақәхеит. Иҿы зкыҵәҟьаз хажәазаҵәык роуп: «Уҷкәын иҟынтәи сааит!» Арҭ ажәақәа аб аҵыхәтәантәи игәыӷырҭа ааимырхуан. Аха, анцәа ииныҳәаша асас, ииулакгьы аҵыхәтәаны инациҵеит Асҭана дааилызшьыз ажәақәа рышьҭахь ихаҿы даазгашаз егьырҭ ажәақәа: «Ахра сааишьҭит!»
– Ус анакәха, иԥсы ҭазар ҟалап! – зынӡа дазымхәыцӡакәа иааиҿыҵҟьеит аб.
– Иуҳәаз закәи? Ак уҳәазшәа саҳан, – ҿааиҭит агәашә иҭалаз Васили.
– Мап, мап, арахь уҭал, уԥхамшьан ауп исҳәаз – ахырқьиара далагеит Асҭана.
– Иҟалозар, абри аҵла хагьежь амҵан стәоит, изызӡари, саргьы аҭаацәара сымоуп, аӡәы сибар сҭахым, – иӡбахә аацәыриган, ишҳәатәым ааиирдырит аԥшәма. Асҭана зынҭрыс иааицәымыӷхеит. «Зынӡа сылахь акгьы анӡамыз сара рыцҳа, сыҩны ааира ауаа ацәшәо?!» – игәы иҭиҳәааит, аха зашхәа уҭоу иашәа ҳәаҳәа, дзықәшәаз дақәшаҳаҭхар акәхеит.
– Абри ашәҟәы Елисо илтәуп, даԥхьан аҭак ҟалҵааит, сара сыццакуеит! – иҳәеит Васили.
Асҭана наҟ-ааҟ инарҳәы-аарҳәны иҩыз атетрад бӷьыц ааникылан, иман акәасқьахь дынхалеит. Беслан хәыҷы аиарҭаҿ иблақәа ҭаа-ҭаауа, Елисо мҳаҵәла иқьышә инықәылшьуаз аԥышәҭрықь афара даҿын. Ахәыҷы идырызшәа деигәырӷьеит иабду инеира. Асҭана ақьаад ахы инанкны, лара лышҟа днахеит. Актәи ацәаҳәа даԥхьеит, уаҳа акгьы. Илдырит. Иара инапы акәын. Ахра инапы! Заҟа ҵызеи уи дазԥшижьҭеи. Лыԥси-лыԥси еихьымӡо иалаган, аиарҭа лхы нылажьны, инеималҭәеит. Уи аҟәара-ҟәара деиҵасуан, лыбжьы лҵәахырц даҿын, аха лымч ақәхаӡомызт. Инапы лхы инықәишьын, ҿааиҭит: «Анасыԥ бымазар, аабап!»
Уи адәахьы данаадәылҵ, ргәыла ԥҳәыс Чама ааҵра аҟынӡа дааскьахьан. «Анцәа дишәиааит, цас илуазшәа даазгазеи?» – игәы инҭиҳәааит иара.
– Баазгазеи, Чама, акыр баргәаҟуама? – ҿааиҭит Асҭана амардуан дылбаауа.
– Ари уеизгьы итәарҭа уацҳауазаргь аӡлагарахь дузынашьҭӡом, ашыла ҳамҵәеит. Арахь абысҭа уы ҳәа даасысын сикит... Зынчара сзыԥсахуазар ҳәа сааит... Мшәан, абра аӡә дтәоуп, исзымдыруа хаҵак, аԥсшәа сҳәан, аха дхьаԥшынгьы дсыхәамԥшит, – лыбжьы ныҵалкит аҵыхәтәаны.
– Иқьаф ҭоуп, – ҿааиҭит ллымҳаҿ, – ауа-иуа кьынтыжә-маҟа ҳәа Гыртәылантәи сдырцәақәак рчара сеиҳәарц даарышьҭит.
– Аа, ачара бзиа руааит! Цақәа дыҟоума? – лара гәхьаас илкша акгьы анылмаҳа, лус дашьҭалеит агәыла ԥҳәыс...
Цақәа асас дызусҭаз анеилылкаа, ишьапы дагәӡырц далагеит. Уи идгьыжьылон аҩыџьагьы. Елисо заҵәык лакәын имылбаауаз. Иҟалап алабжышқәа дылбаармышьҭуазаргьы,
иҟалап зныжьра хьанҭоу, агәалашәара ссирӡа иадҳәалоу, аиқәшәаразы гәыӷра хәыҷык лзынзыжьуа цәаҳәак дынкылан дамазар.
Асас ихәы шдырхиазҵәҟьа, иԥхьеит. Уаанӡа дымҵысӡакәа ашымҳа амҵан дтәан. Асҭанеи Цақәеи уи ишиеигәырӷьарыз рыздырӡомызт. Алаҵәҟьагь аҵыхәа аваршәны, асас иҿынеихар дамышьҭырц аҭахызшәа, имҩа кны итәан. Уи уажәы-уажәы иааҿарҳасны, иааҟоуҵәуан аблақәа ҭаа иара инеиҿаԥшуан, угәы иаанагарын асас иааигаз ажәабжь алагьы еилнакаар аҭахын ҳәа. Аха асас оумак ацәажәара иҽадицалаӡомызт, дынкыдыԥшыла-аакыдыԥшыло, илаԥш иҵашәаз «ари закәызеи, ани иаанагозеи?» ҳәа дразҵаауан. Васили ашҭа дааҭалазар аахыс Асҭана ихаҿы дааиӡомызт. «Ииҭахузеи, анцәа ииныҳәаша, дзышьҭоузеи? Издыруада цәгьарак игәы иҭазар, сыҷкәын иԥырхагоу акы дашьҭазар? Аха, усҟан, асҟак деигәырӷьозма Елисо илиркыз ашәҟәы. Ҳара рыцҳақәа, аамҭа цәгьак ҳақәшәан, зегьы ҳрыцәшәо ҳалагеит акәымзар, ианбыкәз ауаҩы игәра анаҳамгоз?» – зынҭрыс длакҩакуан аԥшәма. Уажәшьҭа илакҩакрагь иаҳа еиқәтәеит – асас игәы аартны аишәа данахатәа ашьҭахь. Асҭана игәаанагарала, ачеиџьыка зфаз ахаҵа игәра гатәын. Ачеиџьыкагь ыфаны ацәгьагь згәы иҭакны ицәаз – уи анцәа иҿы акәын аус ахьимаз.
– Акры уҭахума, сукәхшоуп, издыруада аҩы еиҳа – еиӷьушьозар? – лнапқәа ижәҩахыр инықәлшьуан Цақәа.
– Мап, мап, зегь ыҟоуп, – иҳәон асас.
Закәытә насыԥузеи агәрагара! Знык – иҷкәын ихәы анигаз акәын усҟан – агәра игеит Ахра иԥсы шҭаз. Аҩынтә раан – иахьа иааз асас ила еиликааит макьанагь уи иԥсы
шҭоу. Абас даҽазныкгьы ак изеилкаар, хымԥада деиқәхон, зда димаӡам иҷкәын харак шимам еилкааны ихы дақәиҭыртәуан. Анаџьалбеит, иаҳарызеи ахынтә раан!
– Саҭамзааит, сукәхшоуп, асҟак уанҳаргәамҵ, акы суазҵаарц сҭахын, – иҟәардә лаҟә даахан, иаҳа иааигәаны исас днеиҿатәеит Асҭана, – иҳахьи ҳара рыцҳақәа, цәгьарас иазааузеи абри аҳәынҭқарра? Асовет мчра иаҭахуп, рҳәан, ацәгьа ҳамҳәеит, афеида ҳамҳәеит, амаҵ аура ҳаҿуп, абарҭ анапқәа ирыҵагылаз аӡаӷьа цәымсахеит, – асасгьы ибаны агәра игарц иҭахызшәа, инапсыргәыҵақәа уахь инаскьеигашәа ааҟеиҵеит аԥшәма, – уажәы урҭ зегь азымхазшәа, ҳаԥсҭазаарагь ақәаҳҵо ҳалагеит. Ацқьара ахьҳамоу азоума лахь зҳарҭо? Сара сҵааҩуп!
Асҭана исас ихы дҭаланы диацәажәон, уи иакәу џьушьап аиашеи аекәыми еилзырго, уи иакәу џьушьап зегь здыруа, зегь рҭак ҟазҵо! Васили еиликаауан урҭ зегь, џьарак дартәомызт, ииҳәо-ииуа дақәнаршәомызт. Еиликаауан зегьы, уи ауп акгьы гәхьаас имкӡакәа акгьы дацәымшәаӡакәа, хараӡа иҟаз лашара хәыҷык иман ари ашҭа дызҭалаз. Уаҳа акгьы илшаӡомызт...
– Ҳаи, анцәа уиныҳәааит, узыхшаз урыгымзааит! – лылаӷырӡқәа хаддыло деиҭаарыдгылеит Цақәа, лыҷкәын арыцҳара дазхырԥо ажәак иадамзаргьы ак рҳәаны, лара илаҩшәар ҳәа дшәаны.
– Ичҳа, Асҭана, ухаҵами, иҟало аабап! Аха уажәнатәгьы еилкаауп, – акрыфара дааҟәыҵын, иаԥхьа итәаз ахаҵа днеиҿаԥшит Васили, – ҽеи ҟалараны ишыҟам. Иреиӷьу аҵеицәа рыла абахҭақәа ҭәуп. Ажәлар зынӡа даҽа мҩак ала ицоз џьыршьон, раԥхьа изнылаз амҩала. Уажәы урҭ аԥыжәара аамҭа аарыдгылт.
– Анцәа дабаҟоу? – дҵысҵысуа ҿааиҭит Асҭана.
– Анцәа дҳаракцәахеит! – еиҭеиҳәеит уи ааигәа Ахра иеиҳәахьаз ажәақәа.
«Уаҳа иуасҳәари, сгәыӷырҭа? Абри ашәҟәы анызыҩуа, аиарҭа дылатәан сара сахь дааԥшуеит Беслан. Иубазшәа уҟандаз уи заҟа дыԥшӡоу?! Зынӡаск уара дуеиԥшуп, уара дузыԥшуп есуаха. Лассы уимбар, уихашҭыр ҳәа сшәоит. Анцәа иумҳәан! Араҟа ианысҵаз зегьы иара иажәақәа реиԥш иԥхьаӡа», – дрыԥхьеит Елисо аҵыхәтәантәи ацәаҳәақәа, нас деиҭалбааит амҳарахьы. Уи уажәы-уажәы асас диҿаԥшуан, илҭахын ихәда лҽынахшьны алаӷырӡ далыргарц. Усҟан иаҳа иеиликаауаз џьылшьон лара Ахра ида дышхәарҭам, ида ԥсҭазаара шлымам. Нас днеины Цақәа длыцхраауа далагеит, – асас напымацара дрышьҭуазма? Асҭана иблақәа ҭаа уаҳа ииҳәарызеи ҳәа Васили диҿаԥшуан. Лылаԥш иқәшәеит – уи иҿыԥшылара ианын анцәа иҳәара, алымшара. Убасҟан ауп лара, Елисо, ианылгәалашәаз ашәҟәы ианылымҵаз даҽакы. Ах, заҟа изалымдаран илыхьзеи уи! Мшәан, Асҭанеи Цақәеи рыӡбахә зҳәоз ажәак шԥанылымҵеи? Урҭ рами дзыхшаз, урҭ ршьами иара илоу? «Анцәа саҭоумҵан!» – лҳәеит гәаныла, нас ашьшьыҳәа амҳара дааҩныҵын, дыццакны акәасқьахь лҿыналхеит.
Акадифа ҟаԥшь ахаршәушәа иҟаԥшьы уаркалеиуа иааԥшуаз мраҭашәара иаалырҟьан аҽеиҭанакын, хара имгакәа аҩаза аҿатата аҽааҟанаҵеит. Ажьақәа реиԥш, ҽыҭҳа-ҽыҭҳа ажәҩан аҵаҿ зҽеизызгоз аԥҭақәа рҽеилаӡҩаны иаҳаиаҳа адгьыл дырлашьцон. Арахә акы иарҳазшәа иҭрысны рыҭрақәа инарзыҩит, кәти кәҷари еибархьусууа, иааилагьежьит. Ахьҭа иакызшәа иаақыџь-қыџьын, иааиҵалашьцеит ажәҩан. Убри аамҭаз агәақьҳәа ихысын,
аԥырӷ аиԥш иахаршәыз амацәаз ааԥнаҵәеит. Апыҟҟаҳәа аҿаанахеит акәаршаҩы. Иҷиаз аԥш адәы иқәнаԥсозшәа, ипҟыш-пҟышӡа инеиԥынкылан адгьыл иахысуан. Заҟа аҽарӷәӷәоз аҟара иссахон, заҟа аҽарссоз аҟара иацны иааз ахьҭагьы аԥшәмара нкыло, иара иашьҭагылан инеиуан. Аладаҟа, амшын инӡааҳалан ицаз адыд, еиҭах аҩадантә иҩаҵыгәгәан, адоуцәа ахрақәа еиҿажьуа ианеижәыло аиԥш, агәгәаҳәа иаахалеит. Ажәҩан ҵытлеит. «Анаџьалбеит, акаамеҭ ҟалама! Анцәа ҳрыцҳашьа, анцәа хыхь иқәтәоу!» – рылахь-рыџьамшь аарӡатәит ауаа. Абырсааҭк азы ашьха иаҿажьыз абӷьи амаҵәи аманы, анышә ықәӡәӡаауа аҿаанахеит аҩар. Ахыбрақәа рдақәа ԥжәазшәа иқәсны аҽаршәуан аӡы. Ацгәԥсы уаҩы изкаршәуамызт адәахьы.
Мшьамбала ихыбыз машьынак хәарчаруа иааҳәын, шьҭахьла мацара хаҳәла икәыршан иҟаз абахҭа агәашә инадгылеит. Уи акабина дааҭыҵит арлашьч ҩаза зшәыз, зыблақәа рыда акгьы мааԥшуаз хаҵак, нас агәашә ахышәҭ днас-насын, алаҳәа амҵәыжәҩа аиԥш инапы ааиҵыхны инадирбаз ақьаад, абахҭа агәашә аанартит. Амашьына шьҭахьла ишцац еиҭах аҿынанахеит...
Зегь рышьҭахь ауп Ахра абахҭа данҭыргаз. Амашьына иақәдыртәаз фҩык ахацәа рхаҿы, ршәақьқәа аԥсақәа рхаҵаны, рхы-рҿқәа ҭаҳәҳәаны ирхагылан маха-шьахала еибыҭаз даҽа ҩыџьа. Абаандаҩцәа здызкылаз ахаҵа, иҭакәиӡа иаркыз алампахь инаскьаган, ахьӡқәеи ажәлақәеи зныз ақьаад џьаџьа деиҭанахәаԥшын, инапы инаницеит.
Амашьына цон аарлаҳәа, аҭаҩаҿарақәа ирҭаӷызуа инхыхәо-аахыхәо, игәамҵ-хамҵуа. Уи аныҟәцаҩ игәы шкыдгылахьазгьы, ихы ҳаракны икын, гәнамӡарак зынӡа иныԥшӡомызт. Аусура иаҟәыцыԥхьаӡа, ишьапқәа рыҵаҟа
ишьҭаз аргьежьыга аашьҭԥаан, адардха аиԥш, иргьежьуа днахагылон.
Абаандаҩцәа ҿырҭӡомызт. Ахрагь уажәы зегь изеиԥшушәа дтәан. Ихы-иҿы ҟәазгаӡа иҟан. Арантәи дахыргозу, ҽаџьара дыргозу издырӡомызт. Ибаргәыз даҽа уахык даанхазҭгьы, Елисо лҟынтәи Васили иааиго ашәҟәы даԥхьазҭгьы. Усҟан игәы иаҳа иҭынчхон. Аха Васили иакәзар ари зегь зхароу, уи иакәзар ажәабжь узаазгоит ҳәа джьаны аҩныҟа ашәҟәы изырҩыз?! Ицәа дааҭаӡыӡеит. «Адунеи аҿы уаҩытәыҩса игәра узымго ишԥаҟалеи! Ҳаг-ҳҿы амырҳәаӡакәа ҳашԥахәлабгеи ари аамҭа!» – игәы иаанагон иара. Уажәоуп ихы иԥнаҟо ианалага иахьа ацқьара – шрыцҳароу.
Амашьына алыкьи агәами зныжьлаз амҩаду иананыла, аԥсы алалазар акәхап, ахы ақәыршәны инеиуан. Зны аҩар ҭнаҟьон, зны аӡы иагәылҵәраауан, ицон акы иагхар ҳәа ишәозшәа. Ахра ихәыцрақәа даашьҭырԥаан, жәытәнатә аахыс хьаа-баа змамыз, иҭбаа-ҭыцәӡа иҟаз иаб иашҭа дынҭаргалеит. Асҭана иныга аашьҭыхны аҳәыс злаҵицо илаба хәыҷи иҟәардә лаҟәи еидкыланы ажәара днеиуеит. Абзи ақьышәи ааихьшьуа ашәхымс илатәан иԥшуан ацгәы. Ахра иҽы ахьикәадыруа, зны-зынла акәасқьахь днаԥшуеит. Лыблақәа ҭаа ашә дылагылоуп Елисо. Уи лаԥшыла «лассы ухынҳәуама?» ҳәа дҵаауеит. «Быԥшыз, уажәыҵәҟьа саауеит!» – аҳәоит аҭакс. Лӡара аласа кассы акәыршан амҳара абарҵа лыԥссоит Цақәа. Аиарҭа дахьылатәоу, макьана уаҩ изеилымкаауа бызшәала ак иҳәоит Беслан.
Агәақьҳәа ихысын, еиҭарӷәӷәеит ақәа. Ахрагь ихәыцра даалҵит. Абаандаҩцәа згоз амашьына амҩаду иааныҵын, аӡхықә иаваршәны аҿынанахеит. Амашьына аганқәа рыҽрыдыӷәӷәала итәан дара. Смыг аӡиас наҟ-ааҟ ашьхақәа
ирҭабылгьо, хаҳәи-мҿыхәи еинҟьо, иҭеиқәаҵәааӡа ашьҭыбжь ырцәгьан инеиуан. «Апартиатә усура акәама-ҵамақәа рацәаны иамоуп!» – згыгцәа ргылан инеиуаз ари аӡиас иалсны илымҳа иааҭасызшәа ибеит Ахра Закан ибжьы, нас мчыла ирччоз ихы-иҿы маҷ-маҷ алашьцара иналаӡит.
«Нагӡара иқәзааит Сталин!» – имч зегь еизганы дхәааит аӡхықә ихықәгылаз баандаҩык. Иџьоушьаша, уи диныҳәон зхи зыхшареи ирылган абри аҵх еиқәаҵәазы, абри аӡхықә ихықәгылаз ауаҩы. Уи изымдырӡакәа иныҳәон азалымдара.
Еиҭагеит ахысыбжьқәа. Уажәтәи, ажәҩан аҟынтәи акәзу, адгьыл аҟынтә акәзу реилкаара цәгьан.
Аҵх наскьахьан. Цақәа лҭаца длыман акәасқьахь дынхалан, краамҭа уаҟа дтәан. Дышьҭамлакәа дылԥырымҵит. Данышьҭалагьы лкаруаҭ аҿы днеины лнапқәа лшьышьуа далагеит. Ихьу-хьууа Елисо лгәы иааҵалеит Цақәа лыблақәа иаарывҵыжжыз алабжышқәа. Асҭанагь ларгьы уаҳа уаҩ дрымаӡамызт – Ахреи Елисои, урҭ рыҵәҩаншьап смырӡып ҳәа, дмақаруазшәа зҭаҷкәымқәа раҵәан уи лывараҿ ишьҭаз Беслани рыда. Нас лыхгьы лывара инадылҵеит. Елисогьы ус-ус ацәа дагеит.
Аҵх акыр инаскьахьан. Иҟәазгаӡа, амшын иӡаажьылазшәа, машәыршәа акәзаргьы бжьык алҩны иуаҳаӡомызт. Ақәоура ишааҟәҵызҵәҟьа аԥшасрагь ааиқәтәеит. Нас аҽы ашьапышьҭыбжь лаҳаит. Илаҳау, ус лгәы илнаҭоу? Мап, мап илаҳаит. Елисо лцәа дааҭӡыӡаан, ахчы лхы аалылхын, деиҭаӡырҩит. Ииашоуп, аҽы аҩны аҵаҟа иҵалт.
«Изтәыда, анаџьалбеит, изтәыда, мшәан!» – илуа лзымдыруа, аҟәараҳәа деиҵасуа аиарҭа даалатәеит. Убасҟан илаҳаит аӡәы ашьшьыҳәа ишьапқәа амардуанқәа ирҿаргыло, акәасқьа ахалара дшаҿыз. «Анцәа срыцҳашьа, исаҳауа закәызеи, избан сызургәаҟуа?» – лгәы дааҭаҵәуеит Елисо, нас ажәжәаҳәа аҽеилаҳәара далагеит. Ахаҵа ишьапышьҭыбжьқәа иаҳа-иаҳа иааскьо мацара, ашьшьыҳәа абарҵа иныҵалеит. Абар уажәшьҭа ашә дадгылоуп уи ахаҵа. «Дарбан абзиараз уажәааны иаауа?» – лхы днацәажәеит лара. Ашьапышьҭыбжьқәа аангылт.
– Елисо! – ибжьы уаҩы имаҳарц азы ихәыҵакны ҿааиҭит уи. – Сара Кан соуп, бысцәымшәан, ирласны ашә сзаарт!
– Уннан, уаазгазеи уажәааны! Ах, сара сымшақә, хымԥада Ахра... Ахра иакәзар ҟалап, – илшәылҵахьаз ааибалыркын, ашә аалыртит Елисо. Уи Кан ииҳәарызеи ҳәа дшанханы днеиҿаԥшит.
Кан дааҩналеит. Ихы инаркны ишьапы аҟынӡа деиқәбааӡа дыҟан.
– Ҳцароуп, Елисо. Мап, мап, бымшәан, Ахра акгьы имыхьӡеит. Ари бара боуп... Бласны бҽеилаҳәа, ҳцароуп! – иԥси-иԥси еихьымӡо иеиҭеиҳәеит Кан.
– Џьарамзар-џьаргьы сцаӡом! – лнапқәа лгәыҵаԥсан лкаруаҭ даалатәеит лара. – Сыршьааит рҭахызар. Дызусҭада сара сызԥырхагахаз?
– Аиҿыхара аамҭа ҳамаӡам, Елисо, бҽеибыҭа, ус аҭахуп! Иамуӡозар, Беслан хәыҷ бизхәыц! – иҳәеит уи ибжьы нарҟәны, ларгьы инеимаҭәаны аҵәуара далагеит.
Елисо дҩагылан, лылабжышқәа аалрыцқьеит...– Ҳабацои? – ҿаалҭит иаалырҟьан, нас алампа афҭил ҭылгарц далагеит. Кан уи лнапы днамҵасын, иааникылеит.
– Быццакы, уи аҳәаха ҳамаӡам, ҳахьнеиша ҳаннеилак ибасҳәоит, – ргәыбзыӷга ажәакгьы иҳәарц иҭахызар ҟаларын, аха Елисо дыхҭазкыз арыцҳара иара игәгьы инархьуан, иаҭахыз ажәақәа инарԥшааӡомызт.
Елисо аҽеибыҭара даҿнаҵы, Кан иҳәеит иҟаҵатәыз: ҩ-сааҭк рыла адәыӷба ӡнырцәҟа ишцо, убри ала ахәыҷгьы ларгьы анықәымҵ, уаҵә ашьыжь ишбаандаҩыртәуа... Кан ишьҭахь, аҽы агәчама иқәиҵеит Елисо ишьҭылхыз аилаҳәара, Беслан хәҷы – ахыза дылаҳәан, аҽахәда днықәикит.
Аҽы зынӡаскгьы даҵамҟьаӡеит, имыццакӡакәа, иара ахала аҿынанахеит, аха шьаҿақәак ракәхап иҟанаҵаз, нас иаангылеит Елисо лышьҭахьҟа даахьаԥшит. «Аԥсҭазаара аангылара ақәӡам» ҳәа аҳәарц аҭахызшәа, алампа аблақәа аарла иҩнаԥхо игылан арҭ ашықәсқәа рыла арыцҳарагь агәырӷьарагь еиҟараны рбара дахьызыгӡаз ажәытәӡатәи акәасқьа. Заҟантә ани алампа ааигәара Ахра дшизыԥшыз илыршахьазыз лара, заҟа лаԥшҵашәара. Ахра иаӷацәоуп ҳәа драбашьхьазыз дара. Уажәыгь, даҽа минуҭк ашьҭахь наӡаӡа илцәыӡуа ари аҩны дахьахәаԥшуаз иҿыцӡан иаалгәалашәеит Ахра иажәақәа: «Сара иахьа аиԥш агәыӷра сыман сҟамлаӡац, иҟалап сара инысҵран иҟоу зынӡа имаҷзар, уи ауп сыбзиабара аира иазыԥҵәоу аамҭагь абас изкьаҿу. Бсыццар сҭахуп! Бысцәымшәан. Сыԥсҭазаара абри бнап хәҷы ианысҵоит, сбыҳәоит, бахӡыӡаауа иныҟәгала!»
Урҭ ажәақәа рҭак ҟалҵозшәа, алашьцараҿ иааҵысҵысит Елисо лқьышәқәа. Абзиабара цқьа атәы еилызкаауаз ауаҩы имаҳар ҟалаӡомызт лыбжьы мыргаӡакәа илҳәоз ажәақәа: «Иабоудыруаз, Ахра, уара инуҵран иҟаз зынӡа ишмаҷыз! Сара сукәхшан сыԥсааит! Уареи сареи ҳамҩа аартымызт,
уареи сареи ҳаеҵәа кыдӡамызт. Арахь, ҳақәԥаны ҳаԥсҭазаара еиҿаҳкаауеит ҳәа ҳаҿын. Умшәан, сгәыӷрҭа, сара сыҟанаҵ у-Беслангьы дҟалоит, уареи сареи ҳ-Беслан. Уи ихаԥыцқәа ааит уара уҟаӡамкәа, аҟыжә-быжәра далагеит. Умшәан, Ахра, уи сара дсааӡоит уара уеиԥш иланы, уара уеиԥш дхааны...»
Кан днаскьаны дгылан. Елисо агәҭацәажәара дшалгаз адырызшәа, аҽгьы ашьшьыҳәа аҿынанахеит...
Ари амҩахәасҭа Ажра илганы иган. Ҽынла, ианылашоу уи ианыланы аныҟәара ауаҩы игәы ҟанаҵоит, аха уажәааны, ақәоура ашьҭахь, уеизгьы-уеизгьы узеилаҳаша ҳәа акгьы ыҟаӡамызт. Кан аԥхьа дгыланы днеиуан, Елисо дымҩахнагар ҳәа дшәаны уажәы-уажәы ишьҭахьҟа дхьаԥшуан. Иҳәарч-марчуа ашәарыцара иаҿын ахьаԥарч. Амҵәыжәҩақәа аԥшандага рыҵакушәа, иаархаԥыруан атқәа.
Кан иҭахымхаӡеит Елисо лцамҭазы ланхәеи лабхәеи иралҳәарц, уи еибарххарахон, уи еибарҵәуарахон, иаргьы, Кангьы днақәӡ дцар алшон. Илазҳәада лара илыԥхьаран ишыҟоу?
Асҭана дгаӡаӡам, цқьа дазхәыцыр – ихалагь еиликаап Елисо лысабии лареи зыҟам. Иара иакәын илазҳәоз абри баҟәыҵ, башьҭамлан ҳәа.
Ашьхарахь ацәылашара иалагахьан. Аҭаҭын лҩа зыҩначыз авагон акәакь аҿы дкыдтәаланы, лшьамх ианыз лгәыӷырҭа иблақәа дырҭагәыӡуа, Ахра иамҳәаӡакәа илцәынхаз маӡажәак иалҳәарц лҭахушәа, лқьышә ҵысуа, дәыӷбала ӡнырцәҟа дцон Елисо. Адәыӷба ақьыбжьы алагьы иудыруан уи аныҟәара даарагь ишазымариам.
Елисо адәыӷба дааҭыҵын, лхәыҷы ахыза дшылаҳәаз дыкны даанаԥшы-ааԥшит. Уи иахьа знык иадамзаргьы
дышмыцәазгьы, иблақәа ԥсеи-ԥсеиуа лара дылҿаԥшуан. Длыхәаԥшуан лыҩныҵҟа лгәеибафара ашьҭыбжь иаҳауазшәа, ихы лара илзышьҭны, аҳәашьа дақәшәомызт акәымзар, уи лхьаа иаргьы игәхьаан.
Амрагь шьҭа иӡаалон. Иҿыхьҭаахо иалагеит. Адәыӷба илбааз ауаа неивыс-ааивысуан. Шьоук ааҵәала ашәыр рыман адәыӷбахь иццакуан, шьоук – рышьарақәа еибарҿыҿуа инаргон. Аангыларҭа аҩналарҭаҿы, ижакьа ӡыш инапы налшьуа, иаҳаҭа иаҵәца адыргыланы саҟәак дықәтәан аҭаҳмада. Уи иаадгылоз зегьы, иҩы рҭахымзаргьы раԥхьа агьама дирбар акәын, нас акәын ианрааирхәоз.
– Уԥхашьаӡом, уара Беслан, абасҟак иузҳахьеит, арахь ахыза урбааӡеит! – аҽыԥныҳәа илҭеит Елисо.
Беслан дааԥышәырччеит. Бгаӡоуп акәымзар, сара исаҟароу ахәҷы ианбыкәз ҽнак хәлаанӡа ианичҳахьаз ҳәа акәын уи иччара иаанагоз.
Аангыларҭа ахаҿы даҷ шәпала икыдкнаҳалаз абарбал жьакца дасит аихамҩа аусзуҩы имаҭәа зшәыз ԥҳәыск. Адәыӷбагь лҩас иааизнагахьаз зегьы ахы икылыжьны ишзахәоз, иҵәааит, нас агәы аадыԥ-дыԥын, аҿынанахеит.
Елисо иаҳагьы дзаҵәхеит. Уи гыланаҵ изакәу лзымдыруазаргьы, ҭәыцк иаҟаразаргьы цхыраарак џьарантәи илоурашәа лбон. Уажәшьҭа иара убрыгь лцәыӡит. Данԥшы, аӡмыжь ахаҳә аналарыжьуа аиԥш, аиаҵәареи уи ахыхь ихыз алҩеи ирӡаакәкәала хара ицахьан адәыӷба.
– Ари дызусҭада, уара? – ираҩсны ицоз хаҵак дааҭгылан, лара лхатәы бызшәала дцәажәо, инацәала ахәҷы игәы ирчыхә-чыхәуа далагеит. – Дызусҭоу умҳәар – сара дызгоит! – инапы аашьҭихын, Елисо лыжәҩа инықәиҵеит.
– Сан! – иҳәеит дгәааны, аха уаҳа анизацымҵа, инеимаҭәаны аҵәуара далагеит.
– Оо, ари ацәажәашьагь идыруазаап.
– Ииҳәеи, нас? – дҵааит лыжәҩа иқәыз инапахьы лыблақәа хааӡа днаԥшын, арҭ ашықәсқәа рзы илымҳәацыз лбызшәа дазгәдуны.
Убри бара сбазҵаарц сҭахын, – харак лыдиҵарц иҭахызшәа, омашәа ибаны, ҿааиҭит иара, нас дыԥхашьазшәа ҟаҵаны инапы лыжәҩа иаақәихит. – Акымзарак смаҳаӡеит!
– Ус анакәха, ацәажәашьа издырӡом, имԥыхьашәоз ак иҳәеит, – днақәӷәӷәеит Елисо ахәыҷ ииҳәаз ажәа аиҭагара мап ацәкны.
– Бара гәхьаак бымазшәа збоит, ара быззыԥшыда? – уи лхы-лҿы дашьаҳазшәа дахьгылаз, иахьынӡаилшоз ирԥшқаны дҵааит ахаҵа.
– Ахәыҷ иаб дааиран дыҟоуп! – ҿаалҭит хьаас дымкӡакәа маҟҿаҳәара иӡаалахьаз амрахь днаԥшны.
– Оҳ, уи даара ибзиами? – апҟаца ааиҿыҵдыргазшәа ихаҿы дааит иара. Ахацәа змаз аҳәсақәа рхыхра дахьнархәхьазу, урҭ акала рыцхыраара дазхиазу адырра цәгьан, аха арҭ ажәақәа шиаҳазҵәҟьа дԥырны иҿынеихеит, ишырҳәо аиԥш, аӡы шцара дцеит.
Аангыларҭа азал ахь дныҩналеит. Шамахамар, атәарҭақәа зегьы рҿы ауаа ԥшны итәан. Шьоукы ршьамхқәа ркалаҷкәырқәа ықәргылан, рхы кыдҵан ицәан, шьоукы – агара – агара маҭәала еиқәршәаны иадтәалан – хымԥада рмоҭацәа рзын ирҭахын. Елисо игәалҭеит иҭацәыз ҭыԥк, аха днеиаанӡа ԥҳәыск иаанылкылеит.
– Бтәа, сыӡӷаб, бтәа! – ҿааиҭит хаҵак ашьшьыҳәа дҩагылан. Уи ашә ахь иҿынеихеит, нас иџьыба дынҭалан, аҿырпы ааҭыган, аҳаҭа иадтәалаз ашла днаидгылеит.
– Сҩы бзиоуп, уеиҭаанагоит ҳәа уасымҳәаз! – ижакьа инапы налшьуа даацәыҵаччеит ашла. – Агьама ба!
– Сеиҭаанагеит, бабаду, аха уи уҩы ахьыбзиоу азы акәӡам, агәҿыӷь сахьаго азын ауп. Шьыжьаахыс ҳаԥшуп, иааури!
Ашла оумакгьы игәы иамыхәаӡеит «исас» ас иаахҵәаны иахьиҳәаз. Иччара, ашанхара иаҿу амза еиԥш, ԥыҭраамҭак ихы-иҿы иқәын, аҵыхәтәаны зынӡа иҟамшәа инықәӡыҭ ицеит.
– Шәабацои, ҵаара ԥхашьарам?
– Ӡнырцәҟа ҳцоит.
– Иадырбалеи уҳәаруеишь абри амшын, – раԥхьа
даацәыҵаҟәындәҟәындит ашла, нас иаԥхьа игылаз ахаҵа иаҳартә инациҵеит: – Саб минуҭкгьы амшын имбаӡакәа шәышықәса ихыҵит, сара сакәын – ԥшьынҩажәа срықәуп, – ихы ааирҵыс-ҵысит, иҿыцны аҵәца арҭәра далагеит.
– Мап, мап, сара уаҳа зжәӡом.
– Сара изжәырц ауп исҭаху. Еснагь дыҟазааит хыхь иаҳзықәтәоу анцәа! – уаҳа иҽадмырхалакәа иааижәын, џьынџьыхәа хҵәахак иаԥхьа игылазгьы ииркит, иаргьы иҿы инҭаиршәит. – Ҳара иҳазгәаҭом акәымзар, ҳаамҭа даара ибз... ибз... ибзиоуп, – зынҭрыс иҿы иҭаз аџьынџьыхәа инамырҳәеит ари ажәа, аха дшәамшәамуа иҿыҵа азганк ашҟа днахан, ииулакгьы иҳәеит.
– Анцәа изы амҩан ҳтәаны ишаажәуа аӡәы ибаргьы иԥшӡам, – даанаԥшы-ааԥшит ахаҵа.
– Бзиа иубо ауаҩы дахьуныҳәалакгьы ҟалоит, сыҷкәын, – ихы дҩахан аҵәца зкыз «асас» днеиҿаԥшит аԥшәма, убри
аамҭазы арҵәааҳәа адәыӷба ашьҭыбжь геит. Ашьха реиԥш азал зхагалан итәаз ажәлар ҩныппы ашә ахь идәықәлеит. Урҭ рыбжьы иаҳагьы иӷәӷәахеит. Ахәыҷқәеи аҭаацәеи еиқәҿырҭуан, шьоукы, адәыӷбаҿ аҭыԥ рзымкыр ҳәа ишәозар акәхарын, аԥенџьыр икылсны, азал иҩныҵуа иалагеит аҭаҭын фҩи аҟәк фҩи. Елисо дахьтәаз дымҵысӡеит. Еиҭах лылаӷырӡ лгәы иныҵатәеит.
Аԥссаҩ лышьҭыбжь мыргаӡакәа дааҩналан, атәарҭақәа днырхысит, иҟалап аӡә ак ихашҭзар, иҟалап... Иҟалаша мачхәума?! Нас адәахьы дындәылҵын, аведреи аҳәымсаги еивакны дааҩналеит. Раԥхьа аҳәымсаг аӡы инҭылшьын, ашиҵәҳәа иҟьо азал ахи-аҵыхәеи днархысит.
– Блашәымзар, аԥссара сшалагазгьы ббар ауан! – ҿаалҭит лыԥссага аҟьара даҟәымҵӡакәа.
Елисо ақәҿылымҭӡеит.
– Бдагәазар, издыруада? – даангылеит аҵыхәтәаны.
– Сагьлашәым, сагьдагәам, сан!
– Нас иарбану ара бызкажьу, зегьы аҩны рымоуп, бара
ибымаӡами?
Елисо еиҭах лҽаанылкылеит. Дхәыцуан, издыруада
лгәы ԥҵәаны дысҟәаҵыр ҳәа. Аха аԥссаҩ иаангылоз уаҩ исахьа лымаӡамызт.
– Ахшароура рылшоит, арахь ахыҵакырҭа рымаӡам. Ох, сара быстәындаз, бкәалкәало бышԥакнасҳарыз! Ари ибку иабгьы дыбзымдыруазар акәхап. Бгыл, уажәшьҭа! – лԥынҵагә ырхәаны, лыблақәа кеи-кеиуа, игьало, ачыхә змаз лшәы дҭашьшьы лыбжьы аалырӷәӷәеит аԥҳәыс бырг.
Елисо дызҿаԥшуаз лыҷкәын дааиҟәаҵын, алаӷырӡ иарганы иҟаз лхы-лҿы уи иналыхәалырԥшит.
Аԥҳәыс бырг афы лыцрасызшәа дааӡыӡан, лыблақәа Елисо инлыдхалт.
– Бара бзусҭада, нан? – лыбжьы аахәҷхан, лҳәымсаг кажьны уахь лҿыналхеит.
– Сара... Сара Елисо сыхьӡуп, – лыблақәа аалрыцқьеит. – Сара сахьцо сымаӡам.
– Ишԥыкәу ишбымам, акы бацәымшәан, нан, бымҵәуан. Абри ԥссаны сшаалгалак ҳцоит, – лҳәан, ажәжәаҳәа лҳәымсаги лведреи рахь деихеит, – саҭабымҵан, сара аҭакәажә хыҭҟьа, саҭабымҵан сара аилага, – лҳәон уи асаба ргыло дахьыԥссоз. – Ара иаанамго дарбану, зны-зынла урҭ рыцҳарак ишақәшәаз аасхашҭны, аԥхьан сышбацәажәоз еиԥш ҿҭыӡәӡәала срацәажәоит. О, ас сшыҟалаз с-Гада иаҳауазҭгьы уахыкгьы аҩны сыҩнаиргыломызт, аха дабаҟагәышьоу, анышә хьшәашәа дасҭахьеит. – Аԥҳәыс бырг аӡәгьы азҵаарақәа шлимҭозгьы, лара лхала ацәажәара даҿын. Елисо зны-зынла оумашәа ибаны дналыхәаԥшуан.
– Уажәыҵәҟьа, нан, уажәыҵәҟьа! – ҿылҭуан аԥҳәыс бырг.
...Маро, ус лыхьӡзаарын лара, амҩақәа неихҵәа-ааихҵәо ҿааихак ҟамҵаӡакәа дцәажәо, Елисо лаԥхьа дгыланы даауан. Амҩан илҳәеит ҩышықәса раԥхьа лара Гада ҳәа залҳәоз лхаҵа аргылараҿ машәырла дышҭахаз, лыҷкәын аҵара ду далган, ар рганахьала аус шиуа, лассы-лассы дзымаауазаргьы, аԥара шылзааиҭило, аха анасыԥ шимам, – хынтә ԥҳәыс дааигахьазаап, ахҩыкгьы иҵыҵны ицеит.
Дук мырҵыкәа агәашә аадыртын, аҩыџьагьы ақалақьгьы еиуамкәа ақыҭагьы еиуамкәа, лара аԥҳәыс бырг лхаҭа леиԥш изаҵәӡа игылаз аҩны инадгылеит. Уи шкәакәаӡа ишәны, маҿак аҟара адгьыл иацрыганы игылан. Азганк дашьмас иамаз анышә акәын. Ауаџьаҟ ҭбааҿы еиқәыхьшәашәа еивакнаҳан ҩ-чуанк, иҩазахахьаз, маҷкгьы
иҵкьыҿыз астол иакәыршан игылан абӷа кылҵарҭа змаз ҩ-ҟәардәык, ҩ-сқамк, агәҭаны, аӡыцәа аиԥш ахәда ҭыганы улаԥш нақәшәон аирыӡ еиқәаҵәак маҷк ақьышә амырҷаны. Ауаџьаҟи ашьҭахьтәи аҭӡи иахьырыбжьанакыз ибжьаҟаҵан иарҭала иԥшӡаны ихиаз ацәырдаӷәы. Хымԥада араҟа дышьҭалон Маро, араҟа крылфон-крылжәуан аԥҳәыс бырг, нас ҩ-қәгыларҭак змаз амардуан ала абрантәи егьи ауадахь дыҩналон.
Егьи ауада аҭӡаҿы иԥаҵақәа рҵыхәақәа аҩада ихацаланы, аччареи алахьеиқәҵареи деимаркуа, игәаҿы аорден дук аркны, ижәҩахыр чын ҳаракӡак аҭаны икыдын хаҵак ипатреҭ.
– Ари Иона иоуп, рыцҳа, – даақәԥсычҳан ҿаалҭит Маро, – с-Иона дыҟазҭгьы адунеи аҿы акымзарак сҭахымызт. Ари ижәҩа иқәугьы игәы икыдугьы – апатреҭҭыхҩы иоуп иҟазҵаз, Гада рыцҳа агенерал харантәгьы димабаӡацызт.
– Ари сыҷкәын иоуп, уи басҳәахьеит, ар рҿы дыҟоуп, – лҳәеит Маро егьи аҭӡаҿы икыдыз апатреҭ дахәаԥшуа. Маҷкгьы иаалцәыхьанҭаны. Илдыруан, уи ари аԥҳәыс ԥшӡа дибар, аламала дшылԥырымҵуаз.
Елисо лцәа дааҭӡыӡеит. Маро лыҷкәын ишәыз амаҭәақәа рҩызцәа ракәын иршәыз Ахра иус дыҿҟьаса данашьҭаз илықәшәоз аҷкәынцәагьы. Урҭ ажәак рҳәаӡомызт, иагарааны днеиргьы рыбла еиҵыхны илыхәаԥшӡомызт, игәаан ишыҟаз иизшәа.
Абга-цәа ахәы бабаӡа аԥхьа ишьҭаҵаны, даҽа ҭӡык иадгылан иҳарџьԥсараха ацәарҭа зныз аихатәы каруаҭ, венатәи аҟәардә еиқәаҵәақәа ԥшьба ирхагылаз астол гьежь акәзаргьы – уаҟа иқәгылан графинкак, акан зынпыҟҟала иҟаз ԥшьфырџьанк ацны.
– Ахәҷы дыцәоума, Елисо?
– Ааи! – лҳәеит днеиҿаԥшын. Маро дцәажәонаҵ, уи Беслан лнапаҿы дшылкыц дылкын.
– Абра дықәриа, нан, – ихиаз ацәарҭа илаԥсаз аҳарџьқәа аанылхын, акаруаҭ ахы инахылшьит. – Дыцәазааит, дхәыҷыми? Ихьӡи, мшәан?
– Беслан! – аарлаҳәа лҿы ааихылхит Елисо.
– Беслан... Беслан... Изакәытә хьӡуи, мшәан, ари, иабантәаабгеи?! – лыблақәа ааҭархәашьны лысас дналҿаԥшит Маро. – Иаагозар, сара стәы Ҭемури ихьӡуп, – дшахыҽхәо удырыртә дааҽырбеит лара. – Исыԥшаауан, аха ус иҟалеит шьҭа. Ахьӡ аума, мшәан, аус злоу, – аҷкәын икәыршаз ахыза аалыртын, иеимаақәа ишьхны акаруаҭ днылалыриеит.
– Анцәа ҳрыцҳашьа, шаҟа дыԥшӡоузеи, ари ахәҷы?! Унан, уажәраанӡа сышԥаихәамԥши, анышә иагаша сара! – Уажәы-уажәы лышьҭахь днаԥшны дкажьцәо Беслан дихәаԥшуан лара.
Аҵых ықәҳа ацара иаҿын. Адәныҟа ажәҩан иаҵатәаны аки-аки еилацәҟәуан аеҵәақәа. Ааигәа-сигәа игылаз аҩнқәа рҿы иххаӡа алашарақәа аркын. Заҟа ҵуазыз Елисо афымцалашара лымбацижьҭеи!
Маро ицәырылгеит цхала иӡыз амгьал, ахш алыҵәҵәа ашә лыххит, нас астол аҿы дналыртәеит.
– Абри бымфакәа бгылар ҟалаӡом. Иахьантәарак амҩа иқәу аԥҳәыс, быԥсы злаҭоузеи зынӡагьы!
Елисо амла дакгәышьон, аха аҟаԥыҳәа афара дзалагаӡомызт. Дахьаанагаз аҽанраалара лзыцәгьан, араҟа лбызшәа лаҳауан, араҟа ицқьан, илашан, аха ажәала илзеиҭамҳәоз акы илыцәтәымны иҟанаҵон. Уажәоуп
инагӡаны агәра анылгаз уи иахьа ацәылашамҭаз алашьцара ишалагылаз инлыжьыз аҩнаҭа наунагӡа дшацәыхарахаз, наӡаӡа шьҭахьҟа ишынхаз лара лыбзиабара абас лассы аиреи абылреи иахьӡаз аамҭа. «Ах, Ахра, ҳашԥаушьи Беслангьы саргьы, исылшаран иҟоузеи сара схала!» – лгәаҿы даацәырҟьеит еиҭа, нас акрыфара дааҟәыҵын, лхы астол иқәжьны аҵәуара далагеит.
– Сара анцәа сиҳәоит! – ҿаалҭит Маро, – абри асаби абас лылабжыш аазгаз ауаҩы, иблақәа ҭышәшәаны, адунеи аԥшӡареи аҿаасҭареи изеилымкаауа дықәнархарц. Бымҵәуан, сыӡӷаб хәыҷ, бымҵәуан, нан, бысҭи, снапала крыфи!
Маро дааҟәымҵӡакәа уи дылдгьежьылон.
Ари аҽны аиԥш имышмыхәлан иҟаз даҽа мышк Асҭана иԥсҭазаараҿы дақәмшәаӡацызт. Уажәраанӡа ихьхьаз азмырхаӡакәа, аԥсра аиҭаԥсраҳәа... Зынҭрыс ихы иагызшәа дҟалеит. Иблақәа ааҟәымгаӡакәа џьарак дыԥшуан, нас ақәԥсычҳареи аччареи еилаҵаны, ихала ацәажәара далагон.
Уааины уқәтәа сшьамхаҿы,
Абри акәыз уара уҽы!
Абас иҳәон ибжьы дацәыԥхамшьаӡакәа. Аҵыхәтәантәи игәыӷырҭа наимпыҵабан ицеит, аҵыхәтәантәи ицәымза хәыҷ ахькыдырҷаблаз, ибла ҭаа дшахәаԥшуаз, инкыдӡыҭылеит. Ашьыжьҵәҟьа, аиарҭа ҭацәны ианырба, убасҟан акәын урҭ рҿаԥшылара анҿаасҭаз. Аҩны иакәшеит, ашҭа иакәшеит, аха иӡыз – ыӡит. Аҵыхәтәаны ииулакгьы ашьҭақәа дшырхыз мацара, абна илгаз мҩахәасҭала Ажра далсны аихамҩа
аҟынӡа дцеит. Нас ауп ианидыр урҭ рыԥсы шҭоу, рыцҳарак адәыӷбахь ишагаз. Дхынҳәны дааины дтәеит. «Ианаџьалбеит, дааины исеиҳәар, иаҳра агар ҳәа дшәоума? Ажәак ауп исҭаху, ажәа заҵәык, – илабжышқәа ҭҩырны рҿыҩархеит, – иахьыҟоу. Сыҩнгьы-сгәарагьы иара исымҭоз!» – Цақәа игәы шмаҷхаз лымдырырц азы, ашҭа дықәԥшуа иҽааир-иашеит Асҭана.
– Иҟои, уара амжда, ҳхала ҳаидхалама? – уаҳа ларгьы ажәак лзымҳәаӡеит, дааизҟәҿын, ишьамхы лхы надылҵеит. – Анцәа иакәм сумырҳәан, бзиара лыгӡам, лсахьа мацара хаҵак даԥсоуп, аха дыштәымуаҩыз дынхеит. Уара утәы змаҳауа, уара утәгьы изеилкаауам! Сара ҳаилылкааз џьысшьан, – иҵегь лыбжьы инацҵаны ақьышә-шәыпра далагеит Цақәа. Акраҭахызма дахьцо лҳәар!
– Акраҭахызма, акраҭахызма, – иԥҳәыс лгәалақәа даадырџьбареит Асҭана, – иаҭахымзаргь ҟалоит. Бгәы ишԥаанаго, ҳара ҳада шьаҿак ҟазымҵоз аԥҳәыс, ҳаӡӷаб леиԥш иаабоз, ҳгәдымкылакәа-ҳхыдымкылакәа шьҭалара имцоз, уи лоума ҳара ҳтәы ззеилымкаауа. Бгәы ахьыԥжәо ауп акәымзар, заманалаҵәҟьа издыруеит Елисо бзиа дшыббоз. Иабаҭаху аҽырдагәара!
Уи ацынхәра мҳәаӡакәа Цақәа дҩагылан, фархьқәак лыман аҩныҟа дныҩналеит. Адаӷьқәа лыхәда гәӡала ашыла рхәуазшәа, рыбжьы аҳәҳәыҳәа ақыҭа иалаԥсон. Ӡыркәиқәак нцәырҟьа-цәырасуа ашҭаҿ иаацәырҵит. Асҭана урҭ гәеиҭеит, аха оумакгьы дырмеигәырӷьаӡеит. Иаԥхьа дышгылац дгылан Беслан – ихаԥыц хәыҷқәа шкәакәаӡа, иӡӷқәа ҟаԥшьӡа, иҭаҷкәымқәа аффаҳәа иҟьо ашҭа дықәгылан – иара иашҭа. Иага ҟаларгьы ари аҽны ицәгьазаргьы ибзиазаргьы Елисо лыӡбахә иаҳауеит ҳәа дыҟан.
– Аԥшәма уҟоума? – агәашә аҿы игеит хаҵак ибжьы.
– Сыҟоушәа сыҟоуп, ухаҵкы сцеит, – иҳәеит аарлаҳәа дгыло, – усзымдырт, арахь умааиуеи?
– Уахь ҳнеиргьы бзиоуп, аха зны уара ҳуацәажәар ҳҭахын.
Асҭана ихьыз изымдырӡакәа ишьамхы иҵӡаауа иалагеит, игәгьы акы еимарӷәӷәаны иакит. «Хымԥада Елисо илызҳәоуп, хымԥада рыцҳарак дақәшәеит! Ах, сара гәаҟ, сылахь ианызеи уҳәарауеи?!» ихы дацәажәон дырԥыларц агәашә ахь дахьнеиуаз.
– Бзиала шәаабеит, дадраа, иҟои, ацәгьара сашәҳәарц акәзар шәаазцаз?! – ихы-иҿы ааҵысҵысын, агәашә иадгылақәаз дырҿаԥшырц зынӡа дырзааигәахеит Асҭана. – Ҟоҳ, Ҷыҷын уоума?! И...иҟалеи, мшәан?! – даабалыбаҭеит Асҭана. Ҷыҷын аусҳәарҭаҿы аус иуан, аӡәы иԥхьан даагатәызар, ак изыцҳатәызар – убри ада ҽада уск инапы ианӡамызт.
– Цәгьараҳәа акгьы ыҟам – ҿааиҭит егьи.
Асҭана уи ибжьы уажәада имаҳаӡацызт, ибжьы – абга ахәда иҭыҩуашәа икьакьан, ахаҳә аиԥш ихьанҭан.
– Ари, Асҭана, араион аҟынтәи дааит! – иҳәеит Ҷыҷын.
– Исымҳәеи, баба, бзиала шәаабеит, шәымҩахыҵ сҳәеит! – игәы аартны еиҭа аҭак ныҟаиҵеит.
– Убеиахааит, узынҳархарызеи, Асҭана, уҭаца аҩны дыҟазар абра, аусҳәарҭаҿ илзыԥшуп, изааӡари, зегь шәзышьҭоу аус аҵыхәала илацәажәарц рҭахын.
Амацәыс еиԥш иааимҟьеит Асҭана ихшыҩ. Аҽырҳәа аԥхӡы наиқәнаҭәеит. Маҷ-маҷ амч илало иалагеит, игәгьы еибафо аҿаанахеит. «Ари акәзаап Елисо дзыбналаз, сбыкәхшааит, баба, анцәа бихьчааит, баба!»
– Иаҳҳәо умаҳазар ҳәа сшәоит, – аҳәеит егьи абжьы.
– Уара, цасҳәа исзыжәуама, – ибжьгьы ааҭицеит Асҭана, – сара Елисо џьара дыжәбаз џьысшьан, лыӡбахә сашәҳәоит ҳәа сышәԥылеит, шәара – лара даҳҭахуп ҳәа сышә шәылагылоуп!
– Уҭаца дахьугаз уҳәар, еиҳа иузеиӷьушәа збоит, – еиҭагеит уи абжьы.
– Уажәшьҭа сара исзеиӷьу уара иузыԥшааран уҟаӡам! – ашә ааиртын, аҩныҟа амҩа дирбеит, – шәыԥшаа!
– Иҟоузеи, уара уаҟа, уаргьы уӡма?! – лкәаҷаб жжаӡа амҳара дааҩныҵын, агәашә ахь лҿыналхеит Цақәа...
Амшқәа ҭагалантәи абӷьқәа реиԥш икаԥсон. Ауаа ааԥын иаԥылон. Аҳәысҭақәа рҿы аҟәынџь хҟьаны ирбылуан. Аԥсабара амаҭәа иаҵәа ашәнаҵон. Аԥхын ирашәон, ҭагалан руардынқәа еибарҿыжуа амхы аԥш ҭыргон, ажь рҭаауан. Аиаҳәақәа рҿы аччаҳәа ишуа игылан амаҷар. Ахәшҭаараҿы аҵәы иахаҵаны иӡны акакан иацырфон аԥшаӡа. Абаҳчаҿы абақ-абақҳәа иалҩырны икаҳауан аԥсуа ҵәақәа, ицәаз аҭаҭын аныхны аҵәаҳә иаркны икнарҳауан. Ахьшьыцбақәа рыблақәа ԥсеи-ԥсеиуа, рыцқәа аҵәгәр еиԥш ихырхәаны, рхы иқәыртәаны аӡаӡа иаганы аҭаҭынҭрақәа рҿы ичашәон аҷкәынцәа. Уахынла, заа зыԥш ҭазгалаз аҭаацәарақәа, хәыҷгьы-дугьы надтәаланы аџьџьаҳәа ицәажәо аԥш ацәырҳәра иалагон...
Ауаа аӡын рҽазыҟарҵон. Ашҭа иқәгылаз аҵлақәа рҿы ихәхәа-хәхәаӡа икыдгылан ашәымҿ, ахьамцамҿ. Амхқәа рҿы аԥҳә аиқәҵара иаҿын. Ауҭрақәа ирҭыган еиҵарҵон, ахәл, аҷыркәа, апрасқьиа. Арахә рыҭрақәа еиқәдыршәон. Аҳәсақәа реихаҵәқәа еиларкәашо, аласа иалхны ақалԥадқәа рԥон. Аӡӷабцәа хаҵацара рҽазыҟарҵон – ачарақәеи
аԥсхәрақәеи рахь рҽеилаҳәа-ҽеилаца инеиуан, бжеиҳангьы араҟа ирыԥшаауан рынасыԥ...
Аӡынра ашьҭахь иҿыцӡан иалагон ааԥынра. Абас мацара ицон аамҭа. Уи ахаан ԥсахра ақәӡамызт. Зҽызыԥсахуаз ауаа ракәын. Урҭ ирымбаӡакәа иацы ирыцәнагон рыԥсҭазаара иазоужьу аамҭа аҟәырҷахак, урҭ ирымбаӡакәа иахьа ирыцәнагон даҽа ҟәырҷахак.
Абас мацара ицон аҵыхәтәанынӡа, инҵәаанӡа.
Аамҭа цацыԥхьаӡа Елисо ари аҩны дазгәакьахон. Маро лакәын, уи лыда ԥсыхәа лымамкәа дҟалеит. Иаҳаракгьы уи лгәы ҿнакааит ииасыз аамҭа кьаҿ Елисо лынасыԥ иаласны иахьартытыз, ахаан ианымҵуа ахәрақәа ахьаннаҵаз. Зны-зынла уи лхы мырҵысӡакәа дтәаны лгәи-лылабжыши еилаҵәо Елисо дылҿаԥшуан, аха аԥҳәыс бырг лхы иагума ҳәа уи лгәы иаанамгарц азы, днаваланы лылабжышқәа аалрыцқьон. Маро илҭахын лгәылҽанӡамкәа лыҩны инанагаз аԥҳәыс анреи абреи лзылурц. Иҟаларын, уи ари ауал анагӡара далагахьазаргьы. Избан? Дҟазҵазеи Елисо ас дылзааигәаны?
Зны, амҽышагь еиуамкәа ашәахьагьы еиуамкәа, Маро лашҭа ауаҩы дааҭалан:
– Ахәылԥаз Ҭемури даараны дыҟоуп, ҩызакгьы дицуп! – ҿааиҭит, – раԥхьа бара бибарц иҭахын аха, бгәы бзиоуп ҳәа аниарҳәа, зны дыззааз аус ҟаҵаны нас аҩныҟа дымҩахыҵырц иӡбит.
– Ҳаи, сукәхшандаз, заҟа ҵуазеи дсымбеижьҭеи! – дааигәырӷьеит Маро, – арахь уҩнал, уххь згеит, арахь уҩнал, узгаша сагааит!
– Ҟалашьа амоума, ди, даара сыццакуеит, сбыҳәоит бгәы иалымсырц! – ҿиҭит агәашә аркуа.
– Ҳаи, анцәа уиныҳәааит, сыҷкәын заҵә, заҟа агәблра уцәыӡзеи, уан узыхшаз лыԥсы ҭоу-иҭаму узымдырӡакәа асҟаамҭа ушԥааи! – лхы дацәажәо ашҭа хәыҷ агәы ааиҩшаны аҩныҟа лҿаалхеит Маро.
– Санду, иббома сара аҽы сшақәтәоу! – итәӷә хәыҷқәа иркылдан иикыз аҷын иҵарххны, дыҩуа ари ашҭа дықәын Беслан.
– Уанду уара дузӡатәааит, уара зынӡа ухаҵахеит! – даанкылан Беслан ихы днагәӡит аԥҳәыс бырг, иаргьы иаҳагьы иӷәӷәаны «иҽы» длаҵҟьан, аанда днадыххылеит.
Маро лгәалаҟара бзиа, ихьшәашәаӡа акамаршша аиԥш ак адҳәазало аҿынанахеит.
– Санду, санду! – даҽазныкгьы уи даалыдыххылеит Беслан. – Сара исҭахын ари аҽала сан дныҟәзгалар. Иалымшари?
– Иалшоит, иухьша сагааит, иалшоит! – ҿаалҭит лара, нас иҩны инеиуа ахәҷы ихы дықәԥшуа азхәыцра далагеит. Уи абри адгьыл аҿы ахәыҷ абас днасыԥдазтәыз ауаҩы дылшәиуан, дылшәиуан ауаҩы аӡыжәра данаргәаҟуа ишижәуа аиԥш илгәарԥханы, абыржәымзар-абыржәы лышәи ҟаларашәа дгәыӷны, лхы лыԥсы зегьы уахь ишьҭны.
– О, сыҷкәын, аҽада, – уахьгьы дниаслон лара, – зынӡа агәблра умҵәама, рыцҳа, баша смыцәаӡакәа угара сҽахаршәны исыршозма, ас узыҟоузеи, сыҷкәын?!
Маро лыҷкәын ихырҟьаны акырынтә лхы-лгәы ԥжәахьан. Уажәгьы, заҟа шықәса цазеи уи аахыс, аха илхашҭӡом аҩынтә раан Ҭемури иааигаз аԥҳәыс лсахьа. Уи аҳәыҳә даҩызан, уи дынцәахшан. Ҭемури иакәзаргьы – лыда
ԥсыхәа имаӡамызт, лхаҵкы каиршәӡомызт. Ашьҭахь, амш аиԥш иҽеиҭеикит, уахынла арыжәтә иҽарганы даауан, нас даалысуа дипҟон. Аԥҳәыс рыцҳа лацәааихьшь ҟамҵаӡакәа, длаҳәны, ауада акәакь аҿы дыштәаз, алашара аалықәԥхон. Ҭемури ашьыжь дгылон, ихы-иҿы илырӡәӡәон, иԥаҵа саны, имаҭәақәа цқьақәа ишәҵаны, блахаак аԥҳәыс илмырбаӡакәа, «еицәоугьы бықәнагоит» ҳәа ихы-иҿы иаҳәарц аҭахызшәа илашьцаӡа, иусурахь иҿынеихон. Иан лакәзаргьы, ари лцәыхьанҭазар акәхарын, лыбжьы ныҵакны, лгәы ҭыӷьӷьаа илҳәон: «Анцәа ҳзимшьызеи уара уаниуаз аҽны».
Абас ицон амшқәеи аҵхқәеи, лыҷкәыни лҭацеи ааиҿамԥшӡакәа. Ҽнак уи илыӡбит Ҭемури иаԥхьа лыҽкажьны даанылкыларц, лыҷкәын иеиԥш лыбжьы ҩҭыган диацәажәарц.
– Уи бара бус салам, сан, сара, анцәа иџьшьаны уажә исымбеит аԥҳәыс ишлызныҟәатәу! – икәлыршаз лнапқәа даарыхан, бзиалаҳәагь мҳәаӡакәа, икитель ахәда еибаркуа дналбааит.
Адырҩаҽны Маро лҭаца даашьҭылхын, лҭаацәа ргәашә аҿы дналгеит, лхы аалгәдлырӷәӷәалан, краамҭа дгылан длыхәаԥшуан, насыԥ змамыз лҭаца дрыцҳашьан дҵәуон.
– Аамҭа сымам акәымар! – иҳәеит усҟан Ҭемури, – убри бҭаца лҭаацәагьы-ларгьы ҿааҳәыра рмоуа аус иақәсыршәон! – Избан? – дҵысҵысуа ҿаалҭит лара. Абыржәада абасҵәҟьа лыҷкәын игәаӷ лымкӡацызт. Иара ихы-иҿы амҿ аиԥш икьакьан, абга аблақәа изҭан, маҷк лҽаанылымкылар,
ишлыцҳара иҟаз ацқәа изыҵагылазшәагь лбеит.
Убри ашьҭахь ҩымш лшьапы дзықәымгылаӡеит Маро, лымч иагхеит, лыбжьы хәыҷхеит. Лхала адунеи дықәхазшәа
лбеит, лхала ҭынхада, уада, ҩызада, гәылада.
Арҭ асахьақәа аттаҳәа лаԥхьа ииаҟьан ишцоз ауп ашҭа дшааҭалаз Елисо. Иҿыцӡан аԥҳәыс бырг лцәа акамыршша адлан аҿынанахеит. Азнык азы уи амацәыс еиԥш лыбла иныхгылеит уаҩ изымчҳакәа асахьа: аҳәыҳә даҩызаха дгылоуп аԥсҭазаара ӷәӷәала иахәхьоу Елисо, лхаҵа иааира дазыԥшуп, дазыԥшуп лыбла ааихмырсыӷьӡакәа. Нас дааҩналоит лхаҵа, Елисо уи диҿаԥшны даныччо аамҭазы Ҭемури инапы аашьҭыхны апҟаца аалҿыҵиргоит. Знык ала ишьуеит аԥшӡарагь, агәыӷрагь. Елисо лыԥсҭазаара ианылоит даҽа хәракгьы. Иҟалап уи дызгаша хәразаргьы.
– Анцәа иумҳәан, анцәа иумҳәан! – даақыџьқыџьит Маро. Уи илҭахын Елисо длыҳәарц – уаха заҵәык Беслангьы ларгьы агәылара ԥхьара ицарц. Ҭемури аҩны дыҟанаҵ. Уаха заҵәык...
Елисо лхы ҩышьҭылхын, адәахьы дынкылԥшит. Ашьхарахь иаацәылашон. Аԥенџьыр акыдыршәыла ноужьны, лывараҿ иҭахәхәа ацәа иалаз Беслан ахыза наивалыџьгәеит. Дыцәан уи гәхьаак имаӡамкәа, адунеи зегьы изеиҟараны. Елисо лхәҷы уажәада длымбацшәа лылаԥш ааидхалеит. Ажәҩан аҿы амра шаҭаху еиԥш даҭахын уи лара лыԥсҭазаара. Ашьабсҭа ашьамхы ишақәгәыӷуа аиԥш, диқәгәыӷуан иара.
Елисо лхы ларҟәны, Беслан иӡамҩа днагәӡит, ашьшьыҳәа, изгәамҭартә аҟара итатаны, нас иаҳагьы дизааигәаны ихы-иҿы дахәаԥшуа далагеит, уаҟа акы дашьҭазшәа, цқьа дыԥшаар илбараны иҟазшәа. Аҵыхәтәаны урыла дшаҟарахаз гәалҭарц, ахыза ааиқәылхит. Акы еиԥшымкәа лассы изҳарц лҭахын. Лхыза даахан, еиҭааиқәылҵеит. Елисо илгәалашәеит Ахра ииҳәалоз
алафқәа: «Еҳ, бареи сареи аилыҵра ҳақәшәар ҟалап, Елисо». «Избан?» – илзымбатәбараха дҵааит лара. «Избан захьӡузеи, бывараҿ ахаҵа дышиаз збеит!» – ҿааиҭит Беслан иахь днаԥшны. Усҟан ахәҷы диан дмақарырц иҭахызшәа иҭаҷкәымқәа раҵәаны, абас, иахьа аиԥш гәхьаа имаӡамкәа.
Елисо лгәалашәара иҟәандаӡа ԥхара хәҷык лхы-лҿы инықәнаҵеит, аха дук мырҵыкәа уи ахьшәашәара иалагеит, иҭашәо амра адунеи алашара аақәхны алашьцара анықәнагало аиԥш.
Лара илҭахӡамызт лышьҭыбжь Маро илаҳар. «Баҟәыҵ, сыӡӷаб хәыҷ, уи иаҭныҵран иҟоу ҳара ҳаркьаҭаӡом!» – лҳәеит аԥҳәыс бырг ауҭраҿ ҵәала иҭәны игылаз ааҵәа данынадԥшыла. «Ҳаркьаҭоит ҳәа акәӡам нанду, баша амхы иахьалабаауа сгәы иалоуп!» – ҿаалҭит Елисо.
Аиашазы, аҵәа ауҭра иахьалабаауазгьы уиаҟара гәхьаас илкӡамызт Елисо. Уи илбон шықәсыла аԥҳәыс бырг иҭаҵәахны иаалгоз аԥарақәа, Беслан ари ашҭа дҭалеижьҭеи маҷ-маҷ ирыгхо ишалагаз. Ҽнакымзар-ҽнак цаӡомызт уи ахәыҷ изы лнапы ак акны ианаалымгоз. Зны ашьаҵа, зны – ашәҵа, зны ахәмаргақәа. Ахәҷы иҿыцу зегьы дреигәырӷьоит. Маро лгәы ак алазаргьы, Беслан дангәырӷьалак, лыгәхьаақәа налхыԥсаа ицон. Елисо урҭ зегь лбон, знык-ҩынтәгьы илҳәеит ԥхӡашала еидылкылаз лԥарақәа ари асаби изы инылымхырц, аха Маро убас иҟаз блацәгьақәак цәырылгеит, уи ашьҭахь краамҭа лхы ахьылгара лыздырӡомызт лара.
– Закәызеи ибҳәо, нанхеит, – ҿаалҭит Маро, – ари скәыба иҭарҵо џьыбшьома? Изымԥыхьашәаз аӡәы игоит. Аԥара аизгара – бзиаӡам. Аԥара аизгара чмазароуп. Саб аԥара иҵәахуан, сан аԥара лҵәахуан, саргьы исҵәахуеит. Избан
ҳәа бсазҵаар – исыздырӡом. Саныржуа акәзар – дналаԥш-аалаԥшит Маро, – иазхаша сырхиеижьҭеи акыр ҵуеит, насгьы сызжыша дышԥҟамлари, сеидру!
– Аԥсра анцәа ибҟәырхуп, нанду! – лгәы иныҵаххит Елисо, сара сахьнеилак цәгьамзар бзиа ҟамлозар, адәы иқәсхуазеи, нас? – лылахь ааиқәылҵеит аҵыхәтәаны.
– Ибдыруазааит, сыӡӷаб, сара уажәшьҭа ацәгьара сақәшәаран сыҟазар, шәара шәансымам ауп санақәшәо. Беслан изы инысхуа сԥарақәа – ихьанҭаӡа ииасыз сышықәсқәа касыԥсозшәа сдырбоит, – Маро лнапы зылахь еиқәз Елисо лыжәҩа инықәылшьын, лхы аалшьышьит.
Иага ус акәзаргьы лара илҭахын уи аҵәа ахә наганы Маро лџьыба иҭалҵарц.
Елисо лҽааилалҳәан, аӡаӡаҿ лышьҭа хәхәаӡа ианҵо ацахьы лҿыналхеит. Маро аҷыт бжьы лаҩшәаӡомызт, лнап ҩанҭхьақәа рыла аԥенџьыр акыдыршәыла днахан, лыблақәа ҭаа ааҵәа аҵалара иаҿыз Елисо дналхьыԥшит. Азнык азы акы дааиҵанарӷәӷәеит, асы зқәыжьыз аҟата аалгәалашәеит, уи уажәымзар-уажәы ихжәар алшон. Ихьу-хьууа, лгәы еиҩырсо хьаак аҿаанахеит, аԥҳәыс қәыԥш дрыцҳазшьаз, илзышьҭымхуа аидара даҵазҵаз ахьаа. Маро лылабжышқәа рҿаархан, лӡамҩақәа наҟ-ааҟ иаарықәшәеит. Елисо лыжәҩа иқәз аидара, днаскьацыԥхьаӡа хәҷы-хәыҷла дархәон, уи иархәон ахаара, аԥшӡара... Маро илҭахын ари аидара лара даҵазар, лара лыбӷа архәар, аха ибзиан илдыруан уи Елисо ишылҭахымыз.
Иҟьаҟьаӡа ианаашоз, уи лааҵәа аџьармыкь ахь аҭаларҭаҿ иаалыргылеит, лыбла иҭаԥсаз лхахәқәа ааизылган, лкасы еиқәа инаҵалҵеит. Иҭыҵны ицоз лӡамҩақәа уаҩы илаԥш рықәмшәарц лҭахызшәа, лкасы аганқәа
днарыха-аарыхан, илҵәахит. Иҟалап дыздыруаз аӡәы дибарҳәагь дшәозҭгьы. Ааҵәа рҳәазаны аҭаларҭа ашә аҿы иналгеит.
– Ахә ашәара шәхашәмыршҭын, – ирӷьцәаны иҳәар изыфеидамхар ҳәа дшәозшәа, ибжьы хҵаны аидара зманы аџьармыкь ашҟа иҭалоз даарыԥгылон зықәрахь инеихьаз, аха мцхәы ажьы зкыз хаҵа кьаҿк.
– Заҟа сшәараны сыҟоузеи? – дҵааит Елисо.
– Иааг хә-мааҭк! – длықәҵәҟьарц иҭахызшәа дааҳәны уи дналҿаԥшит ахаҵа, аха аарлаҳәа ицәыҵыԥшуаз лхы-лҿы аԥшӡара дыхнаху, ус зеиҭаҳәара цәгьоу цәаныррак ала дрыцҳаишьоу сеидру, ибжьы ааирмаҷын, инациҵеит: – ааҵәак акәзар, х-мааҭкгьы азхоит.
Елисо лааҵәа аҭирҭахь анагаразы ҩыџьа-хҩык налыдыххылеит.
– Мап, мап, сара сымч ақәхоит! – иралҳәон урҭ, – сгәырҩа шәагоит, ус шәара шәымсааит, – нацылҵон гәанылагьы.
Уи лааҵәа аҭирҭаҿ ианлыргылагьы, ахы ԥмыртлаӡакәа, ашәыр зҭиуаз дрылаԥшуан. Илыхьыз уи ауп, заҟа илкыша лыздырӡомызт. Дазҵаарцгьы лшьапы неихылгеит, аха «иаабымхәозар, бзазҵаазеи?» ҳәа аӡәы ажәырқь аалхигар ҳәа дшәон. Аҵыхәтәаны лылаԥш ақәшәеит. Ԥҳәыск аҵәа аалхәеит, Елисо лҵәа еиԥшыз хәба ракәу фба ракәу цыра ыҟан. Ус анакәха, килограммк аалхәон, – лыӡбит лара: «Илшәаз х-мааҭк роуп. Лассы ицарц азы ҩ-мааҭк искыр ауеит!» – ажәжәаҳәа ааҵәа ахы ааԥыртлан, лара илтәӡамызшәа днаскьаны даагылеит.
– Арахь уааи, сукәхшоуп, арахь уааи, сара сҵәа еиӷьу адунеи еимудозаргьы иузыԥшааӡом! – анахь ицозгьы, арахь
ицозгьы дырԥыҩлон Елисо лывараҿ игылаз ахаҵа. Уи тәамҩахә имаӡамызт. Иҵәақәа цахала ирыцқьон, ргьама зегьы ирбар иҭахын.
– Горитәи аҵәақәа, горитәи аҵәақәа! – иналаршә-ҩаларшәны иаақәҩуан аҭаҭын ахара иагахьаз даҽаӡә ибжьы гәаҩаӡа.
– Аԥсуа ҵәақәа, аԥсуа ҵәақәа! – оумак ихарамкәа аҵыхәтәаншәа ллымҳа иааҭасит ԥҳәыск лыбжьы. Елисо лцәа дааҭаӡыӡеит. Лааҵәа ааныжьны, маҷ-маҷ днаскьо мацара, уи аԥҳәыс дналыдгылеит. Аиашаз, ари аҵәа араҟа ирҭиуаз ашәырқәа оумак иреиԥшӡамызт, аха аԥсуа ҵәа акәӡамызт. Уи зтәыз лассы илҭирц лҭахызар акәхарын, иналаршә-ҩаларшәны «Аԥсуа-ҵәа» ҳәа нрылаҿыҭны, иаахьалырԥшуан. Аԥсуа ҵәақәа Елисо ибзиан илдыруан. Асҭана имхаҿы урҭ ажәҩан ҵрыԥссаарц рҭахызшәа акәын ишгылаз. Ашә ҵлақәа реиԥш, ашьапи амахәқәеи хышкәакәаа-хышкәакәааӡа, абӷьы ссаӡа, ҭагалантәи амра ргәаҵарԥхо, амхы зегь рымҽхак, рдацқәа хара иҵалаӡан, аԥша асыргьы ихырхәар ҳәа ишәозшәа, ахаҳә еиԥш иӷәӷәаӡа иааԥшуан. Урҭ аҵәа рылшәан ианкаҳауаз, иага хара уҟазаргь аҟьацаҳәа ашьҭыбжь уаҳауан. Уи каҳарц акәымкәа икшарц инеиуазшәа убон, ихьанҭан. Аԥсуа ҵәа анхаҩ иҭаҷкәым иаҟаран, иҿыҵәыҵәаан, иҿыхаан. Ҭагалан даара инаскьаанӡа иҿазаргьы, агьама арӡӡомызт.
Елисо дхынҳәын, лҭыԥ ахь дааит. Маҷк агәаӷьра лылалазшәа лбеит, лааҵәа днахагылан, ҵәақәак ааҭылган, ииасуаз ирбартә инықәылҵеит.
– Бҵәа зыԥсоузеи, аԥшӡа? – акы ааҭиган аҿах-аҿахҳәа дацҳауа дналҿаԥшит хаҵак.
Лыбжьы ныҵакны ахә лҳәеит лара. Илҳәеит илҭахӡамкәа, мчыла.
– Ҳоҳ, ҩба ҳәа иара ашьапгьы аасхәоит исҭаххар. – Елисо дҟаԥшьхеит, аҵәа шылӷьычуаз дақәыркызар аҟара илцәымыӷхеит, нас акгьы мҳәаӡакәа даагылеит. Аахәаҩгьы уи уаҳа гәхьаас дымкӡакәа егьырҭ рҵәақәа дрылԥшаауа иҿынеихеит. Лара лыԥсахы ааины лгәы иныҵагылеит, зынҭрыс ус ишгылоу днаԥырҵны дцарц лыӡбит. Аха еиҭах:
– Бҵәа зыԥсоузеи, баба? – ҭаҳмадак дӡышӡа Елисо дналҿаԥшит.
– Ҩ-мааҭк, – ҿаалҭит днақәӷәӷәаны.
– Исзыбкапаныр, хәбаҟа згоит, – иҳәан иарҭмаҟ ахыртлара далагеит аҭаҳмада.
– Ари аҵәа хԥа ҳәа ирҭиуа иреиӷьуп, баба, – ҿааиҭит уи ашәыр аашьҭыхны иҿанынеихоз, – убри аҟынтә саргьы жәохә сшәоит! – иҳәан, х-бӷьыцк аԥарақәа ааҵәа ахы инахаиԥсеит.
– Ҳалалс ишәоуааит! – ҿаалҭит Елисо.
Аҭаҳмада дышцазҵәҟьа аахәацәа аалыкәшеит.
– Горитәи аҵәақәа, горитәи аҵәақәа! – абазар ишахыҩыц
иахыҩуан изҭиуаз ибжьы. Угәы иаанагарын уи ашәыр аахәаҩцәа ршәаны ма ирԥхашьаны иҵәа рааирхәарц иҭахын ҳәа.
– Аӡы хьшәашәа зҭахыда, аӡы хьшәашәа зҭахыда? – абазар шьҭыхны измаз аилашыҩкра кылнаҵәарц аҭахызшәа игон зеирыӡ кны уаҟа иалаз аӡӷаб хәыҷ лыбжьы. Шьоукы агәара иадибацаланы гынҿыск ицо-иаауа иахәаԥшуан, аԥшәмеи дареи реилаӡара мариамзар акәхарын. Зықәрахь инеихьаз ԥҳәыск еидарак аҳәымсаг ҿаҳәаны иахьынкалыжьыз, ауаа акәшаны агара иалагахьан.
Елисо илызгәамҭаӡакәа лааҵәа иҭаз ашәыр ҭины далгеит, хәылԥазынӡа даҽа ааҵәак лымазаргьы илҭиуан. Уи ари аус дашьцылазшәа лбеит.
Лааҵәа ааиларҽны қьаадк инылалҳәан, илкыз асумка инҭалҵеит. Уажәшьҭа дзыргәаҟуаз акызаҵәык акәын – аџьырмыкьа ахаҿы ҳәсеи-хацәеи рхы зыдԥырҽлоз асапын. Еилаз лԥарақәа ааилраҽны лсумка инҭалҵан, егьырҭ лнапаҿы икны, днеины днарылагылеит. Бжеиҳан бӷарҵахьы иқәԥон, бжеиҳан еицәҳауан. Елисо лаԥхьа игылаз арԥыс, изблак шҭамызгьы, зны-зынла лара лышҟа дынхьаҳәны длацәҟәуан, ишьҭахь игылаз дкыдырцалазшәа дналыдыӷәӷәалон. Лара зынӡаскгьы илгәамԥхаӡеит иара иччашьа, уи ҳарамрак иҵан, агәы аҟынтәи акәымкәа ицәа аҟынтәи акәын ишаауаз. Дабалықәшәоз, ианаџьалбеит, асапынгьы лҭахым, акгьы! Дрылган дгылазҭгьы, дцагәышьон. Аха алашә дааҟәымҵӡакәа длацәҟәуан. Еиҭалыдкьыслеит уи инапы, аха ихы-иҿы аасҭа итатаны, уи лара илхьишьу илхьимшьу иузеилымкаауа. Лара илзымчҳазар акәхап, лхы аашьҭылхын, уи днеиҿаԥшит, иаргьы «бҭынчха» ҳәа иҳәазшәа, лхы-лҿы блала иааимидан, дналыдҵны иҿынеихеит.
Елисо хьаас иҟалҵеит уи ари аижәылара ду дахьалылцаз. Лылахь еиқәылҵеит. «Закәытә аамҭоузеи ирӡыз. Сыҟамындаз, шьыри, ауаҩы дыхҭакны дышԥақәсцеи!» – лгәы иаанагон лара. Аҵыхәтәаны илулакгьы днаӡеит асапын аҟынӡа, ҩ-ҟырак аалхәан, убрыгьы лсумка инҭалҵеит. Лара акы еиԥшымкәа деигәырӷьон ҩ-ҟырак асапын ахьаалхәаз, Беслангьы дзеигәырӷьашаз ахьлымаз. Аҵәы иахагылоу арбаӷьқәа иара зныкымкәа-ҩынтәымкәа Маро изаалгахьан. Инапы ишалырклаҵәҟьа, дыҩуа ашҭа дҭалон, иқәлацәа
еизганы идирбон. Уажәы иангьы иаалхәеит, аҵәа иаҭнылхыз аԥарала. Ох, иага дгәырӷьап Беслан! Ҳәарада, илзаамхәазгьы ыҟоуп. Кьаҿ цәиаҵәак, ҳарџьла иқәҵаны, ахәгьы марианы ирҭиуан. Знык дыҩналан илбеит, аҩынтәраан деиҭанеин, лгәы инадыршәлан, илыдылшәалеит.
– Иаахә ибнаалоит, бара, аԥҳәыс илхылҵыз! – лабжьыргеит лцәа ишақәшәоз збаз аҳәсақәа. Аха иааныжьны дцеит. Лара лхазы ак аалхәар, Маро лзынгьы иаалхәар акәхон. Усҟан аҩныҟа илгаша ԥара лзынхаӡомызт.
Зегь акоуп дгәырӷьаҵәа аҩныҟа даауан. «Уахаҵәҟьа маҭәеи иарҭеи зегь еизыҳәҳәаны исыӡәӡәап, уаҵәтәи амра афҩы ахышәшәа ахәылԥаз исуанҭап!» – лгәы иаанагон амҩан дахьаауаз.
– Оо, мама дааит, мама дааит! – арҵәааҳәа ҿыҭны аҩны дындәылҟьеит Беслан, – мама, мама! – шиҳәоз лшьамхқәа иҽынрыдиршәылан, иааимлагәа икит. – Уажәраанӡа баанызкылеи, мама, быгәхьаазгеит! – ҿааиҭит инеимаҭәаны дҵәуашәа. Елисо лџьыба иааҭылгаз арбаӷь хаақәа шилҭазгьы, уи дымҵысӡакәа дышгылац дгылан, диԥырҵыр иуӡомызт.
– Ажәак сызҳәом, сыӡӷаб хәыҷ, ари еиҳау аҳамҭа ааигәа исмоуӡац! – лхы-лҿы лхаччо асапын ҟырақәа алаандаҿ инықәлҵеит Маро.
– Уи ахала акәӡам, – нацылҵеит Елисо ҩысҭаарала дыччо, нас лсумка аалыртит. – Сымшақә! – нацылҵеит лыччара лхы-лҿы ианыҵаанӡа. – закәытә гаӡароузеи исыхьыз! – лхы лшьамхы инылалҵеит. Хәҷы-хәыҷла илгәалашәеит иҟалаз... Уи изблак шҭамызгьы лара лахь днаԥшны длацәҟәуан, зны-зынлагьы, ишьҭагылаз дкыдырцалазшәа, дналыдӷәӷәалон. Еиҭах, дрыцҳалшьон. «Сыгәнаҳа узымгааит!» – лҳәан, дҩагылеит.
– Хьаас ибымкын, сыӡӷаб... – дналыдгылеит Маро уи лыргәыбзыӷра дазхианы.
Беслан иконфеҭ ибз ахьшьуа ашә даалагылеит...
...Елисо ауха лацәааихьшь ҟалымҵаӡеит. Лыбла аахылҩар, хаара зҵамыз аччаԥшь иқьышә иқәкны даацәырҵуан уи алашә... Дшынаҳәы-ааҳәуаз ишеит.
Сышьҭазар избозеи лҳәарц лҭахызшәа, дҩагылан, ажәжәаҳәа маҭәақәак лышәхарԥаны, аҳәымсаг аашьҭыхны ааҵра днавалеит. Аҩны ааигәа игылаз атамаҿы арацәаххыреиԥш иҟаланы икнаҳан зыфҩы лаҳа-лаҳауа ашьыжьтәи аҳауа иалацәқәырԥоз ажь. Аҩаршьҭра иҭаԥсаз абӷь ҩежьқәа нҭылԥсааит, адәы иқәыршәыз аӷәцәмаҟьагь абарҵа иныҵалыршәит. Амҳареи абҳәеи рыбжьара ихшьыз ашахаҿы икәалкәало икнаҳан хаҵак иқьышәқәа ҵаӷаӡа, ибласаркьақәа камкамуа изныз апатреҭ. Елисо илдырит ари Беслан «иусумҭа» шакәыз. Ахьышәҭҳәа иаахылхын, ажәжәаҳәа иԥжәаны икалԥсеит, аха, аҵыхәтәаны акы дацәшәазар акәхап, иааҟәшәаны, ауҭраҿы анышә иалҭеит.
Беслан ари аҩыза ахәмарра уаҳа ихы азымцарц, амҳареи абҳәеи рыбжьара иахшьыз ашаха аакнылхын, алаба хәҷы иакәыршаны амҳара инцәыҵалыркьакьеит.
Амра нхашлон аиԥш, Елисо агәашә аалыртын, амҩа ианыршәлан ақалақь ахь лҿыналхеит. Абар хәнтәын уи ашкол ахь днеиуеижьҭеи, аха аусура дзалагаӡомызт, изларҳәоз ала, уаҟа инхоз арҵаҩцәаҵәҟьагь макьана инагӡаны аусурҭа рымаӡамызт. Анс, акәу, арс акәу, иахьа баа, уаҵәы баа ҳәа инахыга-аахыго дааргон. Уи илӡбеит даҽазныкгьы иҟало ԥылшәарц. Аха иахьатәи амш иаҳа ихьанҭаны иалагеит лара лзы.
Елисо илцәыӡыз аԥара аасҭа Маро длыргәырӷьарц илымаз агәыӷра ахьынамӡаз хьаас илкын. Ауҭра иҭагылаз уи аҵәа иаҿалоз ашәырқәа иагараан уаҟа иҭабаахьан, аха аӡәгьы агәхьаа икӡамызт. Маҷӡак акәын илыгыз, дманшәалан асапын аазхәоз дызрылҵызҭгьы, усҟан гәхьаа змам леиԥш, пату ақәҵаны Маро лнапы ианылԥсалон лара лыԥхӡы афҩы зхыз урҭ аԥарақәа.
Беслан иҷын-ҽы ашҭа ахаҿы иаақәиргьыжьаан, «Чоу» ҳәа ҿыҭны «аҟамчы» нахиҟьан, амҳара иақәкны иҿынеихеит. Уи аԥхӡы даганы, ихы хышӡа ашҭа дахьықәз, аԥшәмара нкыланы ишимаз ҩашьаӡомызт. Едгьы дахьынаԥшуаз ахәҷы Ахра ибжьы ихикааит, уи иныҟәашьеи иҿаԥшылареи иман. Агәашә аҿы дадырсызшәа дгылан, иҭахын амҳара аԥхьагь «иҽы» нықәыргьыжьаан, даҽазныкгьы агәашә ахь иҿааихар, аха «аҽы» аӷәра аҿшәоу «амгәырхақәа» кәадахоу здыруада, ишьҭаҵаны, дацрыхон. Аҵыхәтәаны, днақәтәан, иҩаҵирҟьеит. Ихы шьҭацаланы, дшаҵаҳәҳәоз мацара агәашә аҿы днеит.
– Уа, мшыбзиа, арԥыс, сара сгылан сахьухәаԥшуаз аԥсшәа удыруазшәа збеит, ииашаҵәҟьома уи?
– Ааи издыруеит, сара саԥсуоуп, Беслан сыхьӡуп.
– Иужәлозеи, ҵаара ԥхашьарам?
– Беслан сыжәлоуп! – агәра мгацәакәа ҿааиҭит ахәҷы.
Едгьы иеиликааит Беслан хәҷы макьана ахьӡи ажәлеи цқьа ишизеилмырго.
– Ухаҵоуп, уан лыхьӡ угәалашәозар, – иблақәа дырхыԥшыло ҿааиҭит Едгьы. Уи уажәы иаҳа агәра игартә ибеит ахәҷы иныҟәашьа, ицәажәашьа, иҿаԥшылара, – зегьрыла Ахра дышиеиԥшыз.
– Сан? Уи мама лыхьӡуп!
– Ааи, мама лыхьӡуп, аха ауаа ишԥаларҳәо? Софа, Таниа, Ҭина, Ламара рҳәоу, даҽа хьӡык ларҳәо?
– Аа, – иҳәатәыз игәалашәеит Беслан – мама – Елисо лыхьӡуп. Уара аԥсшәа узырҵада? – илахь амра инаԥыреикын, «иҽы» каршәны ахаҵа дааиҿаԥшит Беслан.
– Сара сани саби исдырҵеит. Уара?
– Сара – Ардашьыл! – ҿааиҭит Беслан, нас «иҽы» ахы ианкны иаашьҭихын, аҟамчы нахҟьаны, аанда иаваршәны иҿынеихеит.
Хышықәса инреиҳаны иҵуан Елисо илышьҭеижьҭеи, аха дырзыԥшааӡомызт. Едгьы иџьыба иҭан уи лхы-лҿы иазааигәан иҟаҵаз апатреҭ, лыхьӡ-лыжәла, дызнысыз-дызҵысыз. Абар заҟа имариаз уи лыԥшаара. Ишԥаҟаиҵо уажәшьҭа иара. Ара дааны дыҟоуп зыԥшқа, иԥсҭазаара зыхьчарц зҭахыз ан, Ахра иҵәҩаншьап анырхаразы зхы иамеигӡо.
Едгьы ихәыцрақәа дызрылҵӡомызт, Беслан еиҭах агәашә дадмыххылазҭгьы.
– Арахь уааи, аԥсуа, ҳара ҳахь! – ҿааиҭит уи «иҽы» аӷәра лаҿеикын.
Едгьы иаалырҟьан аҭак аҟаҵара ицәымӷхеит.
– Умшәан, сара саԥсуоуп, сара Ахра сиԥоуп! – ҿааиҭит ахәҷы, Едгьы игәгьы аҟыҵәыҳәа агәыр наланакшеит. Ахынтә раан Беслан дгьыжьны данаауаз, Едгьы амҩагәы аахәаны днеиуан.
– Бзиала, бзиала! – ҿиҭит ахәҷы аанда дахагыланы. Уи днаскьацыԥхьаӡа иаҳауан Беслан ибжьы, иаҳацыԥхьаӡа иаԥхьа дҿаԥха-ҿаччо даацәырҵуан ақыҭаҿ зегь ргәы иақәшәоз, еилызкаауаз Ахра.
Едгьы аԥсақәа ирыҵагылаз атәарҭақәа рҿы даннеи даангылан, иҽнықәикит. Заҟа ддыркаразеи зегьы: ақьаадқәа инадыркны агәҩарақәа рҟынӡа! Џьарамзар-џьара гәнаҳак имаӡам, џьаразаҵәык ада. Убри агәнаҳа ауп Ажара дҩалԥаан араион ахь дызгаз, уи агәнаҳа ауп ҩ-ромб хәыҷқәак цәиаҵәа-цәиаҵәаӡа икьаҿ ахәдаҿ инаган иадзыртәалаз. Уи агәнаҳа уахынла даныцәоу дҵәаауа даргылоит, ҽынла игәы кыдхны иагоит. Ихызхуа ауаҩы – икьаҿ ахәда иамоу аиаҵәақәагь, дызхатәоу астолгьы ҳамҭас ииҭагәышьоит, аха агәнаҳа ақәҵара мариоуп, ақәхра ауӡом. Агәнаҳа – имӷьо ахәрақәа ируакуп.
Едгьы игәеиҭеит Елисо амашьынамҩа дааныҵны, аҳаблахь иаҿгаз амҩаду дшанылаз. Игәы аҭҳара-ҭҳара аисра иалагеит. Лара дылзымдырыр ҟалоит, иага умҳәаргьы, хышықәса рыла ауаҩы иҽеиҭеикуеит. Аха иара дидыруеит, хымԥада дидыруеит. Уи ахәылԥазтәи амра аиԥш дҟәандоуп, лыччаԥшь гәыкуп, лыбла хаақәа агәыразреи агәбылреи рхуп. Ишьқьыруа илықәу лыхцәқәа, лоура-лыҭбаара – алакәқәа рҿы зыӡбахә ҳаҳахьоу анцәахшақәа ртәы еиԥшуп.
– Елисо! – ибжьы рхәыҷны ҿааиҭит Едгьы.
Лара лхы иасны иԥырҽызшәа даабалы-баҭеит, дахьыҟаз лзымдыруазшәа даанаԥшы-ааԥшит.
– Сшьамхышгылан сбыҳәоит, бымшәан! – ишьамхы аирсыргьы цәгьа имбеит, аха аӡәы дақәикыр ҳәа дшәазар акәхап, иҽааникылеит.
– Даҽазныкгьы сбыҳәоит, бымшәан, сара сагозаргь ибԥырхагоу ҟасҵаӡом. Иҟоу сызхоит.
Елисо лыԥштәы маҷ-маҷ иаалхалеит.
– Мап, Едгьы, сара акыр сухәозар, усмеигӡан. Уара сара саасҭа уеиҵбуп... Хәба-фбаҟа шықәса ҳабжьазар ҟалап – лыбла ҭбаақәа аартны днеиҿаԥшын, лнапы наилҭеит.
Уи ииҳәара изымдыруа даақәхеит. Ашырҳәа иџьыба дынҭасын, ҭаҭынҟаҵак ааҭыганы амца наиркит. – Сара шәара шәҿы сыҟан. Заҟа дыбзиоузеи Беслан, аарла ихәыцрақәа даарылҵит Едгьы.
– Уи мамоу! Еиӷьуп абра сушьыр! – ишьапқәа лыҽрыҵалыжьит Елисо. – Уи ҟалаӡом. Уҭахызар абра сшьы! – ишьапқәа еимлагәаны ишылкыц илкын лара.
– Сеилкаа, Елисо, сара гәнаҳа заҵәык ауп исыду, уаҳа ҟасҵаӡом! Сара бара бысҭиӡом! Агәра ганы быҟаз, уи азын скыдырҵозаргьы бысҭиӡом! Бара бысаби дааӡа! Бара бгәы каршәны бца. Сара иҟасҵахьоу сызхоит, – Едгьы даршышызшәа дцәажәон. Уи илымҳа ишҭасыц иҭасуан агәашә иахагылан «Абзиала» ҳәа ҿызҭуаз ахәыҷ ибжьы, уи иларҟаца илан зысаби дызгәыдкылан ишқәыԥшӡаз инхаз Елисо лыблақәа, уахынла дызмырцәоз, акызаҵәык ҳәа иара ииԥхьаӡоз агәнаҳа. Иҟаларын уи акызаҵәык акәызҭгьы, иҟаларын егьырҭ ҷыдала иара гәнаҳас имԥхьаӡозҭгьы, аха урҭгьы шыгәнаҳаз макьана изеилымкаауазҭгьы. Едгьы амҩа дахьықәызгьы, адәыӷба барбалқәа ирыбжьҵәраауазшәа иаҳауан «Абзиала». Закәытә мчызыз ари абызшәа ахьырымҳәоз адгьыл аҿы аԥсшәа ахәыҷы изырҵоз ан илымаз?
Шьыжьын Елисо ашкол ашҭа данҭалаз. Иахантәарак дмыцәаӡакәа, дшынаҳәааҳәуаз илыршеит, ацәа
дынҭанагалозгьы аԥхыӡ пылҳаҭқәа дгәаҟ-ҵәаҟуа даарылахон. Зны шьамхышәара аҟынӡа инаҳаракны Закан илымҵеикыз аҟамчы ахәы дахыԥалар акәын, мамзар ахәараҳәа лышьҭахьҟа еилашуа игылаз ақәаб дынҭашәкәа дцон. Зны адәаҿы акакаҷ шкәакәақәа еизыҳәҳәо ихәмаруаз Беслан, зқьышә ырхәаны иҟаз уарбажә еиқәаҵәак нышьҭасны, дышьҭԥааны ажәҩан иалаларц иалагон. Лара дахьгылаз арҵәааҳәа дыҳәҳәаны уахь лҿыналхон, аха лшьапқәа илзеилымкаауаз мчык иашьаҳауан.
– Бааԥшы, нан, бааԥшы, дзусҭада ари аҵхыбжьон ацәахаҵәҟьагь цқьа ибызымҭо! – длыршәар ҳәа хьаас иҟаҵаны, лхы шьышьуа, ашьшьыҳәа Елисо даалырԥшуан Маро. Уинахыс аԥҳәыс бырггьы уаҳа дзыцәаӡомызт, дгәаҭеиуа аиарҭа дагәылахон, дҟәынд-ҟәындуа, зеилкаара уадаҩыз ашәи ажәақәак лҳәон.
– Заҟа бсыргәамҵзеи баргьы! – Елисо уи дахьылмырцәаз гәынганы ажәжәаҳәа дҩагылан, ахәҷы днеихаххит. Уи иԥынҵа хәҷы хашәшәала, иҿы маҷк иааимыхны, ишьапқәа еимыртаӷа ацәа дахьалаз, агәԥҳәы иҿакызшәа зны-зынла иқьышәқәа аақәац-қәацон. Ан ашьшьыҳәа лҽыналырҟәын, ибырфын хахә лнапы налшьны, иӡамҩа днагәӡит.
Ах, закәытә насыԥыз Маро илоуран иҟаз, Елисо уи дылҭацазҭгьы! Лымаҵ лурын дықәԥраан, абыбыц лықәшәар лурымызт. Лара лзы ари асаби, Беслан, лыҷкәын иҟынтә шықәсыла дыззыԥшыз аӡәы диеиԥшхахьан. Аха Маро илдыруан лԥа ицәаҩақәа, иҟазшьақәа. Уи дышьҭԥааны дызмаз аԥша аҭаацәара аиҿкаара игәы ахнаршәахьан, данмаҷыз илаз ацқьара илнацахьан, дарҩахьан. Уи ибзиабара мшкада ҿҳәара змам ааԥынтәи аԥарԥалыкь еиԥшхахьан. Абарҭ зегьы данрызхәыцлак, реидкылара
лзыгәаӷьуамызт. «Сара лахьыцәгьа!» – ҳәаны, лылабжыш лҿыкәкәа даақәтәон. «Ллахьынҵа зеиқәаҵәахари, рыцҳа, дыҟаз, макьана дқәыԥшӡоуп, издыруада лынасыԥ даҟьарц, дықәнашьырц иаҿызар?» – лҳәон, лыблақәа ҭаа аҭӡы дкыдыԥшыло, гәаныла.
Аха, даҽакалагьы, лхы абалжуеи ари аԥҳәыс бырг рыцҳа иаалырҟьан Ахра дхынҳәыр? Иаҳа еиӷьмыз дылмышьцылазҭгьы, дылзымдыруазҭгьы? Дтәандаз уи адәыӷба аангыларҭаҿ лхәҷы дылгәыдкыланы! Иагаҩ нанагахьеит уахь? Ахра деибга-деизҩыда дхынҳәыр, усҟан Маро наунагӡа дылцәыӡуан Елисо, дылцәыӡуан Беслан, ларгьы алажә еиԥш даақәхон араҟа. «Исҳәо закәызеи, мшәан, сара исзеиӷьуп ҳәа аума шьоук рынасыԥ сшаԥырхагахо, уннан, ибықәхәлааит, Маро, абыржәыҵәҟьа быҽкажьны анцәа биҳәа ус бгәы иахьаанагаз азы!» – лхы дақәӡбуа, хыхь днаԥшны, лқьышәқәа ҵысҵысуа ашьшьыҳәа акы аҳәара далагеит лара. Уи илҭахын лашҭа арыцҳара иҭанагалаз ани аԥеи наӡаӡа лара лҿы иаанхар, лнапқәа рыла рхы-ргәы лышьшьыр, даргьы ларгьы азаҵәра иацәылхьчаз.
Аха, ауаҩытәыҩса изыԥҵәоу насыԥк ауп. Рыцҳарас иҟалаз, иҟалоит убри акгьы иара ианимауагьы.
Елисо ари аҭыԥ шлоуз анаалгәалашәалак, гәнаҳа дук змаз аӡә еиԥш лхы лыԥхьаӡон. Иаалырҟьан гәнаҳа дук змаз аӡә иеиԥш лхы лыԥхьаӡон. Иаалырҟьан, мызк аԥхьа акәын уи, аԥшьбатәи акласс арҵаҩы Ҭамара Александр-иԥҳа дыԥсит. Уи ԥшьынҩажәа шықәса дырҭысхьан, аныҟәара лцәуадаҩхахьан, аха арҵаҩра ныжьтәуп ҳәа ахаангьы лхаҿгьы имааицызт, уахьлыхәаԥшуаз, дабаан, лыхәда ҭыган, лхы ҳаракны илкын. Убри азы ашкол аҿы, абар заҟа ҵуазыз, уи аӡыцәа ҳәа илышьҭан. Харантәи лхы
инықәԥшлакҵәҟьа, «аӡыцәа, аӡыцәа» ҳәа ҿыҭны ргәы рҽанырҵон, нас аӡәи-аӡәи еихьымӡо ркласс ахь рҿынархон. Лара лааҩналамҭаз амҵ ԥыруазар иуаҳауан, ахәыҷқәа рнапқәа апарта иқәҵаны, рҽыриашаны иаатәон. Наџьнатә аахысгьы Ҭамара Александр-иԥҳа лкласс аҿы ԥҟарак аԥҵаны илыман: ахәыҷқәа иахьазы дҵас ирымаз ҳәаны ианалагалак, хымԥада ҿырҳәала ирҳәар акәын Аду изкыз ажәеинраала. Уаӷеимшхара, уи аҳәараан иаҿахаз дҟамлар акәын. «Ари тәамбароуп, ахәыҷқәа, ари рыцҳароуп! – ахәц еиԥш деилашәаны астол дықәсуан лара, – ҳадгьыли зшьеи ирылҵыз ауаҩы изку ажәеинраала уаха шәцәырҳаны шәааԥшуазаргьы, аҷҷаҳәа ишәҳәалароуп! Адунеи аҿы адгьылқәа рацәоуп, аха ас иҟоу ауаҩы дгьылк ауп дызхылҵуа, уаҳагьы дираны дыҟаӡам! Абри жәдыруаз шәахьыҟазаалакгьы!»
Аиашазы, ахәыҷқәагьы ибзиан ирдыруан ари аԥҟара – рыдҵа ҳәаны ишаалгалак, аҷҷаҳәа ажәеинраала аԥхьарахь ииасуан. Убри аҟнытә ари ажәеинраала абызшәеи аҳасабреи ирыԥшьушәа акәын ишыҟаз.
Ҭамара Александр-иԥҳа ианакәзаалакгьы аԥхьаҩцәа бзиақәа ҩыџьа-хҩык алхны илыман. Урҭ рыхьӡ лҳәон иаҳаракгьы аурок аҿы акомиссиа аналатәоз. Рхы-рҿқәа гәыӷрала ирҭәны, рыбжь хәыҷқәа ҵарӡа, рхы-рыԥсы зегьы уи иалаҵан ажәеинраала ианаԥхьоз, лара лаҟара лыцлон, «сызҿу жәбома» ҳәа лурок иалатәаз иралҳәарц лҭахушәа, апартақәа днарыбжьыс-аарыбжьысуа лҿыналхон.
Зны ашкол адиректор игәаӷьны длыԥхьеит Ҭамара Александр-иԥҳа. Днахыкәша-аахыкәшаны иҳәеит лыҩны иифахьаз ачеиџьыка аӡбахә, илгәалаиршәеит лхаҵеи иареи еицны шәарыцара ианцаз ҳәыҳә џьшьаны ауарбажә шьны
ишааргаз. Иҩашьаӡомызт зыгәаӷьра цәгьаз ак леиҳәарц шиҭахыз, аха алагашьа изыԥшаауамызт.
– Избоит ак уҳәарц шуҭаху, алагашьа уақәшәом акәымзар, – ҿаалҭит дычча-ччо. – Узырԥхашьои, мшәан, сара уаҳәшьеиҳаб сами?
Ажәа «уаҳәшьеиҳаб» еиҳагьы ицәыхьанҭанатәит адиреқтор ииҳәарц ииҭахыз. Дгылан алеиҩеира далагеит.
– Мамоу, уеизгьы-уеизгьы ак сҳәандаз ҳәа баасымԥхьаӡеит, Ҭамара Александр-иԥҳа, ус ҳааицәажәап, ҳагәҭыхақәа еибаҳҳәап ҳәа ауп. Иҟои, бышԥаҟоу, бгәалаҟара зеиԥшроузеи? – ҿааиҭит издыруада сызҿаԥаша ажәак џьара илҿыҵҟьозар ҳәа ӡбаны.
– Абзиара абаҟаху, Џьото, – даагәамҵит лара, – уаҳа насыламкәа скарахеит, сажәит...
– Илҳәеит иара дыззыԥшыз ажәа. Уажәшьҭа зегь бзиахоит, уажәшьҭа алагашьа дақәшәоит. Лара дахьтәоу лхы ахашшаара даҿуп, иара уи иаҳаӡом. Зны-заҵәык ажәа ааиаӡар, акы дазымԥшымкәа, иахьынӡаилшо ирхааны, иахьынӡазалшо машәыршәа иҟалазшәа ҟаҵаны иқәиргылоит дыззааигаз азҵаара.
Анцәа иџьшьаны дааҭгылеит.
– Скарахеит аныбҳәа, Ҭамара Александр-иԥҳа, – лхы ахашшаара деиҭалагаанӡа инаҿаиршәит адиректор, – иҟалои, абарҭ зегь ааныжьны ԥсшьара бцар? Бхы рыцҳабымшьаӡои? – ҳәарада ари азҵаара иаанарԥшыр иҭахын лара даара гәхьаас дышимоу.
– Сароу?
– Ааи, ааи, бара, боуп сызҿу, бара боуп ашкол инадԥсыла ицар зҭаху! – ибжьы ааҭицеит иара, – баргьы саргьы ҳашьацә ҳанкны абра ҳандәылыргаргьы, Ҭамар
ԥҳәызба, – иаҳа лгәы ирӷәӷәарцаз, аӡәы длылаиҵарц шиҭахым ааирԥшырц азы адиректор ихгьы лыдикылеит, – ари ашкол шыҟац инхоит, Асовет мчра акәзаргьы акымзаракгьы ахьӡом.
– Лавренти дымсааит ишыҟамло!
– Ҳтәыла ахьынӡанаӡааӡо бара ибааӡаз аҵеицәа гылоуп, урҭ беигәырӷьан асалам шҟәқәа бзырҩуеит, избанзар, ирылабааӡеит аразра, ацқьара, ҳадгьыл абзиабара... Иаҳа еиӷьӡами бтәаны исахьарку, ихыхгоу ббызшәала агәалашәарақәа быҩлар?
– Иуҳәо закәузеи, Џьото, иудыруаз, Лавренти икәыба збааит, ҽазнык иануҳәа, сгәы ишалсуа! – лхы ахашшаара дааҟәыҵын, лҽыриашан иаԥхьа даатәеит. – закәызеи узҿу, закәытә ԥсшьароузеи? Арҵаҩцәа дуқәа ԥсшьарас ирԥхьаӡо ахәыҷқәа рҿы аусура ауп... Мап, мап Лавренти дымсааит, мап!..
Лавренти ҳәа Ҭамара Александр-иԥҳа дызҿыз Бериа иакәын. Уеизгьы-уеизгьы уи лара дылзааигәаҵәҟьан дыҟаӡамызт, аха дагьылцәыхарамызт. Лан данԥсыз ашықәсан, аԥсыжраҿ днеиит ԥшьҩык ахацәа ицны. Абырсааҭк азы наҟ-ааҟ иааилыҵын, амҩа ҟарҵеит. Бериа урҭ днарԥызан аԥсы даалхагылт. Асаркьа цырцыр далԥшны идысны иҟаз иблақәа лара дахьышьҭаз инлықәикын, ичабра неиҿшьы-ааиҿшьны даалхыҵит. Усҟан Лавренти дыздыруаз оумак ирацәаӡамызт, избанзар, амаҵура ду ашҟа дымнеиӡацызт. Ҭамара Александр-иԥҳагьы ихьӡ ҳәаны ақәра даламгацызт, иабалдыруаз ас иҳаракны дышхалоз! Уажәы, адиректор иаԥхьа дтәаны данылнықә, Џьото дааиҵаӷәӷәеит, иқьышә лхьыдышьшьын, иҭыԥ аҿы даатәеит. Абри аҽны инаркны адиректор знык иадамзаргьы иҿыҵаимыршәаӡеит ирҵаҩ ԥсшьара лцара аӡбахә уимоу усҟан иахьцәыригазгьы
дшәаны дыҟан, иааиҿаҳацыԥхьаӡа ахырқьиара далагон. Аԥсшьарахь ацара азҵаатәы уаҩытәыҩса изымӡбауа иаақәхон, иара, аԥсҭазаара ахаҭа акәмызҭгьы. Аԥсра ааин лара лышә ианаалагыла, уаҳа ҭыӡшәак ааҟамҵаӡакәа, днашьҭагылан лҿыналхеит.
Аҩнгьы ҳәҳәарахеит, ҟаарахеит. Лхаҵа игәы дҭасуа ашҭа дааҭалеит, лмаҭа еиҳаб лакәзар – лхы иқәз ахцәы зегь ықәсхуеит ҳәа ажәжәаҳәа дшахоз дааԥсама, агаӡара илыхьыз еилылкаама, сеидру, иаҳа лҽаанкылашәа ааҟалҵан, иҵәуарц ашҭа иҭалоз ауаа рыкәшара далагеит.
– Елаҳкаауеит, нан, ауаҩ баша дышәцәымԥсаит! – ҿаарҭуан аҳәсақәагьы шәсыцхраа ҳәа зҳәоз амаҭа лыблақәа анаарыхәалырԥшуаз.
– Адунеи аҿы еицырдыруаз ааӡаҩ! – иналаԥса-ҩалаԥсан иуаҳауан ашҭа иаақәлахьаз ахацәа рҟынтәгьы...
Елисо ахаан илхашҭӡомызт уи аҽны аԥсыжра шеиҿкааз. Ҳәарада, ашәаџьҳәаҩ дызмаз зегь ааит, Лавренти ида. Ажәлар зегь еилақь иԥшын уажәымзар-уажәы ашҭа дааҭалоит ҳәа, аха ихабар ыҟаӡамызт. аӡәы иаалырҟьан агәашә ахь днаԥшыр, ма дыццакны иҿынеихар, аԥсраҿы инеины игылаз зегь уахь рхы дырхон. Иааины иҵәуахьаз аҩныҟа ицаӡомызт, имҵәуац есааира ирацәахон.
– Ари аҩыза аџьар саагылеижьҭеи Гыртәыла исымбац! – илаба ахы иҩахарӷәӷәаны дзыдгылаз драцәажәон ҭаҳмадак. – Уԥши, абна инаркны нахьхьынӡа ажәлар еизеит! – илаба аашьҭихын, аԥынҵа аҳауа иналшь-аалшьуа, аҳәсақәа ирықәкны аԥсы лырҽхәара даҿын иара.
– Ари ахаан хәҷык диқәмыцәҟьаӡакәа акәын ауаҩрахьы дышкылылгоз, – днаиԥыххылеит даҽа быргкгьы, лара лҿы аҵара иҵахьазшәа.
– Араҟа ажәлар еизызгаз уи ахала акәӡам! – иблақәа ԥсеиԥсеиуа ибжьы нрылеиҵеит ахԥатәи, – ҳ-Лаврент даауазар ҳәа иԥшуп. Убри аамҭаз ашҭа иҭагылаз, уа иазымккәа агәарабжьара ибжьагылаз зегь ааигәан, ҭынч-ҭынч ҽыла-шьапыла рыҩныҟақәа рахь рҿынархеит.
– Абыржәымзар-абыржәы ашҭа дааҭалоит Бериа. Шәааи даҳныҳәап! – ашьаԥа аҟынтәи иааҩуан даара иааԥсахьаз хаҵак ибжьы. Дук мырҵыкәа аҭаҳмадцәа рҟынӡагь иааскьеит ажәлар аимырпра иалазыргаз ажәабжь: Сталин иҟаиҵаз адҵала, Бериа иаалырҟьан Америкаҟа цатәыс иоузаап...
Зыблақәа ԥсеиԥсеиуаз аҭаҳмада ихы-иҿгьы аалашеит. Бериа Америкаҟа дцоу-дымцоу здыруаз араҟа аӡәгьы дыҟаӡамызт, аха уи зхәыцыз хаҵа ҟәышк иакәзаарын. Акы – Лавренти аԥсраҿы дзымаазаргьы, ҽыҵга дук ҟалазаап ҳәа рыӡбит, ҩбагьы – асас ду даабоит ҳәа иԥшыз ажәлар, ирҭахы-ирҭахым ашьаԥа иҵалар акәын, ак ыфатәын, ак ыжәтәын. Нас ауп иаҳа аԥсы илызхәыцуа ианалага. Хәцәанынӡа иҳарџьԥсараха, ашәҭ ирҭаҳәҳәаны игылаз акәыба, ршәы ачыхәқәа асаара ишьҭакьысуа, рхахәы еилажәжәа ирықәҵаны иахагылан аԥсы илзааигәаӡан зхы зыԥхьаӡоз аҳәсақәеи аӡӷабцәеи. Ашҭаҿы ацәаҟәа аиԥш зҽырхәан иалдаз аџьабацәа рцәаҳәа ахаҿы, маҷӡак икьаҿыз иарӷьа шьап ахь дхынааны, илашәыз изблак сахҭан еиқәаҵәала иаркны, аҭаҭын лҩа ихыббы дааԥшуан лхаҵа. Уи инапы рыӷәӷәаны иаанызкылоз зегьы «иҭабуп, абзиара шәақәшәааит!» ҳәа реиҳәон. Аҵыхәтәаны еицрыхәхәа рҿаархеит ашкол хәыҷқәа. Ҩыџьа аҷкәынцәа икны инеиуан Ҭамара Александр-иԥҳа лпатреҭ, урҭ ирышьҭанеиуаз ҩыџьа аӡӷабцәа рылабжыш рыкәааша инаргон авенок. Уи алента еиқәаҵәаҿы раӡны нбанла ианын: «Хашҭра зқәым Ҭамара
Александр-иԥҳа лзы, ҭабуп ҳәа зҳәо аҵаҩцәа рҟынтә». Аԥсы лхаҿы ашьапы змаз арама иҭасаны иқәгылан лани лаби рпатреҭқәа, анаԥшҩы изымдыруаз даҽа ҩ-патреҭк. Урҭ зегь кҿацалан, ирзымдыруа ак дирҳәарц иҭахушәа икылкаан дырзыԥшуа аҵыхәтәантәи апатреҭ аҟынтәи дааԥшуан Бериа. Аԥсы лхаҿы игылаз астол ас архиара иаанагоз, «абарҭ зегьы лара илгәыцхәуп, абзиара лзуҳәозар, анцәа ибоит, аха ацәгьара лзуҳәозар, угәуҽаныз» ҳәа акәын. Астол аханы, уажәымзар-уажәы лыжәҩахыр ахь дааҳәны аԥхьара дналагарашәа, нап ахьымсӡацкәа, иҿыцҳҳараӡа иааган иқәын ВКП(б аҭоурых. Лара дааӡаҩын, атәыла аполитикатә ԥсҭазаара далахәын. Лара иҭлыжьуан усҟантәи аамҭазы Асовет мчра зда ԥсыхәа амамыз ауаа. Лырҵаҩ бжьала дрықәӡбуан Сталин асоциализм аргылараҿ иԥырхагаз атроцкистцәа, армарахь адцәылаҩцәа, аесерцәа. Ус анакәха, лхаҿы иқәыз аҭоурых аԥҵара ларгьы далахәын ҳәа иԥхьаӡатәуп. Уимоу араҟа гәыԥ-гәыԥла рыхқәа ааидкылан изларҳәоз ала, апартиа аҭоурых анырыҩуаз, Сталин ажәа алеигалазаап, ииуа апартиатә документ аиҿкааҩцәа рхыԥхьаӡараҿ дыҟазарц аԥышәа змоу рҵаҩык. «Дыҟоуп, ус иҟоу арҵаҩы!» – иҳәан, дҩаҵҟьеит усҟан Бериа. «Даара ибзиоуп, аҩыза Бериа, – аҭак ҟаиҵазаап иҭаҭынжәга днаҿыхан Сталин, – шәара уажәыҵәҟьа иахьыжәдыруа ус иахьа иаҳҭаху арҵаҩы ихьӡ. Ари ауаҩы дзеигәырӷьаша усуп!» Абри ашьҭахь Бериа иҳәазаап Ҭамара Александр-иԥҳа лыхьӡ. Аха аԥсҭазаараҿ ус иҟамызт, арҭ ажәабжьқәа ауаа ирылазырҵәахьаз лара лакәын...
...Елисо зынӡаск илызгәамҭеит акласс аҿы дышнанагаз. Ахәыҷқәа налхаҵгылан «бзиа жәбааит!» ҳәа лысалам аҭак
ааҟарҵан, ашьшьыҳәа рнапқәа апарта иқәҵаны, илҿаԥшуа иаатәеит. Аурок далагеит. Уи ари акласс аҿы идлырҵон ақырҭшәа.
Ана-ара, ранацәеи рабацәеи, рашьцәеи ӷьаҵәы-ӷьаҵәуа ишрышьҭаз, рыҩнқәа-ргәарақәа ааныжьны ицон аҷкәынцәа. Урҭ реиҳараҩык рӡамҩақәа макьана ҳәызба акьымсӡацызт, изаҟаразаалак гәнаҳак рықәӡамызт. рыгәқәа аӡыхь еиԥш ицқьан, ицқьан рхәыцрақәагьы. Рхы-рҿы ччон, рандуцәеи рабдуцәеи алаф рарҳәон, макьанаҵәҟьа еилкааны ирыздырӡомызт уаҵәы арҭ ахаҿқәа џьбарахараны ишыҟаз, рыгәқәа ракәымзар, шаҭарак ргәаӷьыр шамуаз, урҭ иахьа аӡә дыршаҭар, уаҵәы дара аӡәгьы дшырмеигӡоз. Аҷкәынцәа ирыздырӡомызт аибашьра закәыз, аха, араҟа еинышәара зқәым ҩ-мчык реиҿагылараҿы дара ирбар акәын аԥсадгьыл азы аԥсра захьӡыз, идырҳар акәын уажәраанӡа ирымаз еиԥшым зынӡа даҽа ҟазшьак, иахьӡар акәын ахаҵара. Урҭ уаҩы иреиҳәаӡомызт аԥсадгьыл шәыхьча ҳәа, шәхы шәеиҷаҳала ҳәа, шәҭамхан ҳәа, избанзар, рхы-рҿы разын, ргәы цқьан. Ус иҟоу аҷкәынцәа даҽакала изныҟәаӡомызт.
– Сузыԥшуп, сыҷкәын? – ихәда ихшьыз арҭмаҟ мчыла шәхак ҟаԥшьшьӡа инҭалан, лкасы акьыԥшь лыбла иҭакны, инеиуаз аҷкәын дизыԥшуа даагылеит аҭакәажә. Уи баша иламхаҳәеит сыҷкәын ҳәа, аха лара лыда уаҩы днаскьеимгазар, дызусҭадаз, нас, уи аҭакәажә рыцҳа? Иан лхаҭыԥан игылаз ианду лакәхарын. Аха уажәы уи акәӡамызт аус злаз. Аҷкәын днеиуан, днеиуан. Нас дааҭгылан,
даҽазныкгьы лара лышҟа дааԥшит. Аҭакәажә лхы ҳаракны илкын, дҵысӡомызт, икылкааны дахәаԥшуан аҭашәарахьы зхы зырхаз амра. Лхахәы шлақәа аԥхынтәи аԥшалас иарҵыс-ҵысуан. Иара дылԥырҵзи уажәи рыбжьара, ахаҳә далхны дықәдыргылазшәа, деишьхныԥсылан дгылан. Уи изымбатәбараха дааҟалеит, нас дҩаҵҟьан лара лышҟа иҿааихеит.
– Сбыҳәоит, сан, ус хьаас сбымкын! – дааӷьаҵәы-ӷьаҵәит ибызшәала, дуазыруан, инапы ԥшқақәа лыкәыршаны. – Сбыҳәоит хьаас сбымкын, абарҭ аҩ-мышк, ах-мышк рыла саауеит, иҟалап сара снеиаанӡа еилгаргьы, – диргәыбзыӷуан ажәжәаҳәа лыхцәы шла далаланы игәыдкыло.
Баша игәы иаанагон ҩымш-хымш рыла даауеит ҳәа.
Баша игәы иаанагон иара днеиаанӡа аибашьра еилгон ҳәа.
Ари аибашьра ахаангьы еилгараны иҟаӡамызт. Мышкызны уи ақәԥара адәаҿы еилгаргьы, ауаатәыҩса ргәалашәараҿы еилгаӡомызт.
Ицон еибашьра аҷкәынцәа. Закәытә мчызыз, мшәан, урҭ анацәа рнапы аартны иҵзыжьуаз! Закәытә мчызыз, урҭ анапқәа дара ирыкәыршан иаанызкылоз! Иҟалап анацәа ӷәӷәала ирҭахызҭгьы рыҷкәынцәа аԥсадгьыл рыхьчар, аха урҭ макьана абџьари, амцеи, амлакреи рзы зынӡаск ихәыҷцәан. Ашьаарҵәыра алагыларазы ихәыҷцәан, аԥсра абла ахыԥшылараз – ихәыҷцәан. Урҭ рыблақәа хырҩон рҩыза ахы аниқәшәоз. Урҭ аблаартра аныргәаӷьуаз – дара ахы анрықәшәоз акәын.
Ицон аибашьрахь аҷкәынцәа.
Елисо ес-ҽны илбоз арҭ асахьақәа деимырхха дшыркыз иаашон. Абар уахагьы дызмырцәаша асахьақәа: инаскьаны ихынҳәыз аҷкәын, дыдрсызшәа дгылан мраҭашәарахь иԥшуаз аҭакәажә.
– Сан, акы сбазҵаауеит, – ҿааиҭит Беслан, – абри Ҭинико аб длымоуп. Заза аб димоуп...
– Ус умҳәан, сыҷкәын хәыҷ, суҳәоит, ус умҳәан! – ихыиҿы ааимлагәаны, ахәҷы игәыдкылара далагеит Елисо. – Уаргьы думоуп аб, уи дгьыл харак аҿы дыҟоуп. Иахьа дахьыҟоуи ҳареи ҳабжьара ихыз ацҳа ҭаԥҽын, аҟаҵара иаҿуп...
Беслан илахь ааиқәиҵеит.
– Зегь ирымоуп абацәа! – деиҭаагәамҵит Беслан.
– Зегь ишԥарымоу? Умбои, Зурико абыда дынхеит, –
ҿаалҭит лара, лцәагьы дааҭаӡыӡеит. Абыржәада уи ахаан илымҳәаӡацызт иҟам абык иӡбахә аҳәара. Абыржәызаҵәык илыцхрааит ахәыҷ иаб аибашьрахь ицара.
Зынҭрыс Елисо лгәы иаанагеит аҷкәын зегь еиликааит ҳәа, аха илаирҟәыз иблақәа ирхын макьана иара изы имаӡаз, макьана иара имч зқәымхоз рыцҳарак.
Маро лакәзаргьы – дахьцаз дкылаӡыма, мшәан, дмааӡеит.
Елисо дгьыжь-гьыжьуа аҩны дыҩнахеит. Агәалаҟара шлымам лнымԥшырцазы лцаха ду кны астол лрыцқьеит, асаанқәа ҿыцӡаны илыӡәӡәеит, аҩны лыԥссеит, алашара ххаӡа иалыркын, ауада дныҩналеит. Еиҭах илбац апатреҭқәа. Иҿаԥшылара шыџьбароугьы Маро лхаҵа дуаҩы разызаарын. Баша иалымҳәозаарын Гада ҳәа. Дизыгәдуны акәхап ишылҳәоз. Егьи, Ҭемури, ихы-иҿы иаҳа аԥшқара
ықәуп, иблақәа цырцыруа дыԥшуеит. Дахьгылалакгьы иблақәа лықәкушәа лбоит, уи моу, дааиҟәамҵӡар, длалацәҟәырҳәагь дшәоит.
Аха, урҭ зегь аамҭалоуп акәымзар, инеибеиԥшны рызхәыцха лымаӡам Елисо. Ах, уи ишԥалҭахыз Ахра ауаа зегь ахьцо днаскьалгар, нас уи ашҭа ҭбаа, иашҭа гәыраз дықәгыланы, иага шықәса царгьы дааҟәымҵӡакәа агәашә ахь дыԥшлар! Усҟан агәыӷра шлымаз дынхон. Уажәы агәыӷра лымоу илымаму лыздырӡом. «изҿузеи рыцҳақәа Асҭанеи Цақәеи? Сара гәырҩак ауп исымоу, урҭ арыцҳақәа ҩба – аҩбагь ахаҳә еиԥш ихьанҭоуп, ахаҳә еиԥш ихьшәашәоуп. Изласҳәарызеи Беслан иԥсы шҭоу? Ушьҭан ак ихьыр? – лгәы нҭыԥсааит Елисо, – мап, мап, ус ицалар еиҳа еиӷьуп. Асҭанеи Цақәеи рҵасқәа ирыцныҟәарц ианаҿыз, ирзеилкааӡомызт дара ирызгәамҭаӡакәа ахеиқәырхараз ишықәԥоз», – дхәыцуан лара. Арахь, хазы ҭынч инхоз-инҵуаз Маро лакәын, лара лшоура дынҭашәан, Елисо лыгәҭакы насмыгӡар ҟалом ҳәа дықәуп. Длықәымшәар илыбаргәызыз! Ашьшьыҳәа, шьжьла-хәылбыҽхала аангыларҭаҿ азал еиллыргаларын, аҩны данааилак днашәа-аашәан, днышьҭалан дыцәаларын, аха ус лылахь ианымзаарын шарԥазы џьарантәи ахш аалгон, даҽаџьарантәи – ача. Шьҭа дара рыда ԥсҭазаашьа лымаӡамызт. «Уара сыҷкәын ԥшӡа, уара сгәыӷырҭа хәҷы!» – лҳәон Беслан аҩада даашьҭԥааны. Иаргьы Маро лыԥсҭазаараҿ лара лзы реиҳа ихьанҭаз шықәсык аалхны икаижьызшәа акәын ашҭа дшықәыз, аҩны дшыҩназ.
Елисо ахаангьы лгәы иаанагаӡомызт ари аҩны абас дашьцылап ҳәа. Уи раԥхьа Маро лҿаԥшылара лгәамԥхаӡеит, мыцхәы ихьанҭан. Иаахыҵәҵәа-хыҵәҵәаны акәын
дышцәажәоз, аха иџьбараз Маро лыблақәеи аччара зхымыз лхы-лҿи уи ирхылбаалеит ацқьара, ашаҭара, аҳалалара.
– Сара арахь сшықәнагалаз басҳәар сҭахын, сан! – лҳәеит усҟан Елисо.
– Бҭахызар, ибымҳәан, сыӡӷаб, сара зегь еилыскаауеит! – ҿаалҭит Маро.
– Иарбан еилыбкаауа! – иџьшьаны дҩагылеит Елисо.
– Еилыскаауеит рыцҳарак бшақәшәаз! – лдардха луаҭәа инаныргьыжьылан инацылҵеит аԥҳәыс бырг, – бара беиԥш иҟоу... – иҟалап «анцәахша» ҳәа ацылҵар лҭахызаргьы, аха лырҽхәара дацәыԥхашьан лҽаанылкылт, – қьафшақә лкажьра агәаӷьра цәгьоуп.
– Зегь акоуп, исҳәоит! – лҳәан, дааскьаны лывара лхы надылҵеит...
Маро еилылкааит Елисо ажәҩан ахь дышьҭыхны дказыжьыз лыбзиабара зырцәо даҽа мчык цәырҵран ишыҟам. Нас аҳәымсаг иарааԥсахьаз урҭ лнапқәа даарҩахан, раԥхьа акәны лыӡӷаб гәакьа леиԥш лыжәҩа аалшьышьит. Елисо лылабжыш лызнымкылаӡакәа дҩаҵҟьан, егьи ауадахь дныҩналан, ашә алыркит. Краамҭа дҵәуон имӡаӡакәа, аӡыхь еиԥш лыблаҿ алаӷырӡқәа аазгоз лыбзиабара дацәыԥхамшьаӡакәа. Нас урҭ алабжышқәа хәҷы-хәыҷла ишлырбоз, лыбла даахгылон инагӡаны аҩызара ахьизымдыруаз игәы иалазшәа илахь еиқәны Ахра. «Сара иахьа аиԥш агәыӷра сыман сҟамлаӡац, иҟалап сара инысҵран иҟоу зынӡа имаҷзар. Уи ауп сыбзиабара аира иазыԥҵәоу аамҭагь абас изкьаҿу. Бсыццар сҭахуп. Сыԥсҭазаара – абри бнап хәҷы ианысҵоит. Сбыҳәоит, бахӡыӡаауа игала». «Ах, заҟа ҳгәаҟуазеи, Ахра излоучҳауазеи ҳара ҳада аҟазаара! Иҟалозыз, уара уахьцоз ҳаргьы ҳаугар?! Иаҳзычҳауам ҳәа угәы иаанагозма уара узлагылаз ашоура, иаҳзышьҭымхып ҳәа угәы иаанагозма узҵаз аидара? Иамуӡар – нышәк ҳаицагарын, Беслан усгьы дсабиин, аласба аиԥш, ҳнышәынҭра хьчо уи агәы дықәтәазаарын!» – аҭак ҟалҵеит лара, нас иаҳагьы инеимаҭәаны аҵәуара далагеит.
– Бымшәан, нан, сара сбыцхраауеит, исымоу зегь ақәсҵаргьы сбыцхраауеит! – ашә аалыртын еиҭаркны дааҟәынд-ҟәындит Маро:
– Дҵәуалааит, лгәы лҟажоит.
Уиижьҭеи акымкәа-ҩбамкәа ашықәсқәа цеит. Беслан изҳаит. Елисо лакәзаргьы арҵаҩра далагеит. Лхы дахашшааӡомызт, аха уи лыбзиабарақәа ианрылацәажәоз ишазгәарҭац иазгәарҭон закәандарыла ахәҷы дшылааӡоз. Маро ауҳәан-сҳәанқәа анлаҳалак, лгәахы еибадыркуан, ддыртәомызт, ддыргыломызт, аха избан еилылкаауан аиаша ацәыргара Елисо ҿааҳәыра лымамкәа дагар шалшоз. Лара Елисо лхаҭагьы илаҳалон арҭ ажәабжьқәа, аха ҭынч илыдылкылон – ари аамҭа лара даднакыломызт, дшаднакылаз дақәшаҳаҭхар акәын.
– Уф, ахыдара мыжда ашьапқәа шԥарааԥсо! – дааҩналеит Маро, – баша сахан ақалақь аҵыхәан сымцеи. Уаҟа ԥсуа ҳәа уаҩытәыҩса дынхаӡом.
– Сбыҳәоит, санхеит, сбыҳәоит баҟәыҵырц, дабабыԥшаауеи араҟа аԥсуа. Ауаа рыбз иафоит. Аԥсуа рыцҳара дук дақәымшәакәа иԥсадгьыл кажьны арахь дааӡом, сан, уи мыцхәы бзиа ибоит итәыла. Аҵыс жәҩанда иачҳар аҳа, иаргьы иԥсадгьыл ада изычҳаӡом.
– Ее, усҵәҟьагь бгәы кабмыжьыни, Елисо, сыӡӷаб, араҟа, ҳара иҳаздыруам акәымзар, англиатәыкгьы дыҟамкәа ҟалаӡом! Ус ҳнеилап. Ҳара ҳ-Беслан хәыҷ ус дынсыжьӡом. Цқьа сбыздырӡом макьана! Сара смаҭхаргьы уи исырҵоит анасыԥ быҭаха иахьымӡакәа бызблыз ахаҵа ибызшәа, – дмақар-чақаруа амаҵурҭа дныкҿалан, аҵәцақәа рцәыргара далагеит, – шьҭа уи аус бара беиԥш саргьы сгәы аҭыфаара иалагеит.
Елисо лгәалаҟара аҽаԥсахит. Уи ауадахь деиҭаҩналан, лиарҭа аалырҽеит...
Ажара ақыҭан арԥарцәа маҷхеит. Анцәа иумҳәан акәымзар, араҟа зхызтәымыз аӡә даарылаларгьы, днызкылоз хаҵак дрымаӡамызт. Аҳәсақәа зынӡа ишқәыԥшӡаз еибацәахеит, анацәа анра иахьымӡаӡакәа, ашәы ршәырҵеит. Ақыҭақәа рыхьӡгьы-рыхьымӡӷгьы аибацәа ирырҭеит. Ус рыднаҵеит изықәгылаз адгьыл, уа иҵыҵуаз аӡыхь ззыҳалалыз, иԥсҭаҵагаз амра зықәԥхоз адгьыл. Уи ахьчара иаҿын аҷкәынцәа, уи ақәаарыхра иаҿын абацәа.
Шамахамзар, иҟалаӡомызт ачарақәа. Шамахамзар, ԥҳәыс даазгаша арԥарцәа ыҟаӡамызт, хаҵада инхаз, усгьы хаҵа ицаӡомызт, – урҭ раԥхьаӡатәи абзиабара ргәы иҭаҵәахын, иага нырҵыргьы иара акәын ныхас ирымаз, иара акәын гәыӷрас ирымаз.
Аӡӷабцәа рқыҭа аҿар рыла еиҵаҩҩы ианыҟаз аамҭақәа рзы аиԥш, ачарақәа рахь ацара акәымкәа, аԥсрақәа рахь ацара рҽазыҟарҵон. Урҭ лаӷырӡыла икәабаз аибашьра амшқәа рҿы цқьа уаҩ илаҿ имааиуа, цқьа зыгәра изымго гәыӷрак ацәаара рбон. Аха ари агәыӷра макьана ихаран, ихараӡан. Изҭахыдаз абзиабара ихыхны иамаз рыбла
ԥшӡақәа, амырхәага аамҷыдарахаз даҽак зкьымсыцыз рқьышәқәа, мцхәы еинаалаз рӡарақәа, рыбжьы хаа!
Аха, агәра ганы иҟан – аҵх ахьыҟаз амшгьы ҟалон, аԥшӡара ахьыҟаз – анасыԥ. Анасыԥ – кәашараӡам, анасыԥ ашьеи амцеи анеицрас ирхылҵыз ацәымза ауп. Уи аԥсы ҭоуп ибылуанаҵы, аӡәы алашара инарбонаҵы. Анасыԥ – машәыршәа ауаҩы иднагало абырлаш еиԥшӡам. Ауаҩы анасыԥ зиауа дыззықәԥо дырны дықәԥарц ауп. Абри аиԥш анасыԥ азы ақәԥара ауп ихаҵароу...
...Макьана шьыбжьаара акрагын. Амра иарцәышхьаз ичабра ӷра ихы иаақәхуа абарҵа дааҵалеит Асҭана. Уи уажәгьы аԥхӡы илҵны ицон.
Шәанаџьалбеит, шәҽышәшьуама, кәыркәа шоураха, иҟоу шәымбаӡои! – даагәамҵхамҵит амцахь днеины днаҵамхар ада ԥсыхәа змамыз Цақәа. – Адгьылқәа шьеит, аӡқәа ракәзар, лак иажәша рҭамхеит.
Асҭана аҭак ҟамҵаӡакәа ацәардӷәы аханы иқәз амарҭақ азы акәасқьахь иҿынеихеит. Сааҭк иадамзаргьы ихы нықәҵан иԥсишьар иҭахын. Арҭ амшқәа зынӡа дкарахеит. Зны аҭаҭын знырҵо амашьына маҭәахәқәа дрыҵан, зны аандақәа икуан, уажә драшәоит... Дук мырҵыкәа ларгьы аҭӡаҿы ирзыкнаҳаз абга ацәа лыманы, аҩны ашҭаҿ игылаз ал ду днамҵалеит. Аиашазы, ари амра ахьақәԥхоз иахькылнамҵәоз оумашәа иубаратәы иҟан. Ахы цаҳәцаҳә аиԥш акәын ишшыз. «Ҳаршьуазаргьы ҳаршьааит!» ҳәа ҳәаны ауп арашәацәа зегьы абригадир ишоуижьыз. Аха, даҽаганкахьалагьы, ас ианыҟоу аԥш арашәара даара ирыцҳан, урҭ ршьапқәа ишаҳәшаҳәуа анышә анрыдрыԥсала, иааикәаҵәины иааилагылеит. Адгьыли ажәҩани рыбжьара аӡә аӷа бжьаргыланы дахозшәа, аҭакар еишьыл бжьаланы иныҟәон.
Аҳәсақәа аҭаҭын аҵхра иахьӡаӡомызт, иахьашьыжь ииаҵәаӡа иҟаз абӷьқәа, хәылԥазынӡа иҩежьӡа инарыҵалон. Рыбӷа ааиҵымхӡакәа, аҷаб иаганы хәылбыҽханӡа итәаны идрыԥхуан.
– Оф, шьыри! Иҽааиҵихын, ахәы бабаӡа ацәа днылаиеит Асҭана, – амш ргоит, аҽшьра ҳадзар, иаҳа ахьӡ ахьамоу аҭыԥқәа здыруеит! – инациҵеит иара.
– Уи ами исҳәо, иахьа ашарԥазы игылаз ауаа, уаҳа ԥсеиҭакрак ҟамҵаӡакәа, ас уаҩы ибахьоума? Ма аҭакар мшуандаз.
– Аҭакар, аҭакар, уи ес-ԥхынгьы ишуеит. Аԥхын аусура ҳаҟәыҵыр, аӡын иҳаԥсыхәои?
– Аусура шәаҟәыҵ сымҳәеит сара. Абзиара унымаалозар, уа уҟаз! – лҳәан, лгәы нханы амаҵурҭахь лҿыналхеит Цақәа.
Амш ҟәызгаӡа иԥшын. Ал амахәҭақәа дыргәылԥшны ибон мцхәы иҵаулаз ажәҩан иаҵәара аҵаҟа зны-зынла ишаацәырҵуаз акәлаа хәҷы иаҟараз ауарбажә. Уи амҵәыжәҩақәа ирыниаалан инаҳәы-ааҳәуа имыццакӡакәа ажәҩан иаҵагьежьуан.
– Уааи, зны акы унацҳап, нас уцәозаргь ҭынч уцәап, саргьы аҭаҭын арыԥхра салагап! – ҿаалҭит Цақәа аххыла фҩы лхышәшәо амҳара абарҵа дныҵагылан. Уи ампахьшьы шкәакәала лхы-лҿы лырбон. Иаргьы днагылан иҿынеихеит.
Убри аамҭазы агәашә аҿы аҽышьҭыбжь геит. Асҭана данаахьаԥш, икитель шкәакәа ахәда ихәда инаҵагыло, амақьа аԥштәы ихаҵаны, ахаҳә далхушәа ихы мҵысӡо, ашҭа дҭаԥшуа иҽы дақәтәан дгылан Закан.
– Абас ауп атәылаз реиҳа ианыхьанҭоу аус шыжәуа, – ҿааиҭит уи аԥшәма ацәажәаха имҭаӡакәа, – аҷкәынцәа
уажәы уара уеиԥш ихәхәаӡа ашәшьыра иҵаиаӡам, урҭ аԥсра абла ихыԥшыло, маҿа-маҿала аӷа иигаз адгьылқәа рырхынҳәра иаҿуп.
– Саргьы урҭ рықәра сҭагылазҭгьы... – ҿааиҭит Асҭана иаҳаз ажәақәа рҿагылара иҭахцәамкәа.
– Урҭ рықәра, урҭ рықәра! – ибжьы ҩҭицан, дзықәтәаз аҽы ашькыл днангылан, агәашә дахыԥаны ашҭа дҭаԥаларц иҭахызшәа, иҽаахирҳәҳәеит Закан, урҭ рықәра умазаргь ушыҟац унхон.
– Уара сара избо уҳақәԥарц ауп ушааз! – ибла ашьа ҩхыҵәалан, ишьхәа даақәҵәиааит Асҭана.
– Сара сзақәԥо сара дыздыруеит, уара уеиԥш иҟоу ракәым. Уажәы иҟамчгьы аашьҭихит иара, – уҽага аанкылан, аӷьарахь уца, ақыҭа зегь арӡыӡартә аҵәҵәагьы ҟаҵа! Шәеизароуп, шәеизароуп зыԥсы ҭоу аӡә даанмыжькәа. Иазхоит атәара.
– Аӷьарахь ианцатәу сара исумырҵан, саагылазаргь уи ауп сызҿу. Аха иарбану уара сара сызуаҭәоумшьаз!
– Ииҭахузеи, ари аԥсцәаҳажә! – лхаҵа дишьҭалан ддәықәлеит Цақәагьы.
– Ииҭахузеи бымбои, быҷкәын имҩа имҩахарц! – агәалаҟара иоуит Закан.
Асҭана ихы-иҿы еицакит, игәы ҭыҵны идәықәлеит, деилашәеит.
– Аԥхамшьа! – ҿааиҭит уи аҽуаҩ дизааигәахо, – уара иуфахьоу сжьы узымхаӡакәа аума сашҭа уадгыланы сцәа шԥуҽуа. Уара агәымха, уара амаҳагьа.
– Чоу! – шьҭахьҟа иҽы днаҵаҟьеит Закан, – ҳхы ҳамыхәар, ари атроцкист иаб ахьымӡӷ ҳиргоит, – иҽы дацәажәошәа ҟаиҵон иара, – чоу, сымҳәеи! – дҩаҵҟьеит
аҵыхәтәаны. Асҭана маҷӡак ауп игхаз уи ихәлымшәы аҟынӡа днаӡарц, аха аҽгьы шәазар акәхап, ацәа иааҭаӡыӡан, иԥан аҿынанахеит. Уи еилкааны ибеит дшаҵахаз. Ԥыҭраамҭак ҿыцха дкажьын. Цақәа днеихаххын, ижәҩа данкны даалырҳәит. Адунеи ахи аҵыхәеи дшыҩуаз еимидазшәа акәын иԥсыԥ шылеига-ҩеигоз. Игәы ԥжәаны аҵәҵәаҳәа илаӷырӡқәа неиуан.
...Елисо зынҭрыс урҭ аҷкәынцәа ирҳәоз ԥсышәазшәа лаҳаит. Лгәы ааҭрысын, дзыдгылаз аԥсаҵла днадҵын, гәхьаас илкӡамшәа дырзыӡырҩуа драҩсны дцарц лыӡбит. Ус иагьыҟалҵеит, аха лгәы дажьеит – аҷкәынцәа ирҳәоз уаԥс бызшәан. Урҭ злацәажәоз ажәақәа рышьҭыбжьқәа, реилаҳәашьа, иаалырҟьан рыччашьа, лара илаҳаны илхашҭхьаз шьҭыбжьқәан, уимоу адәы гәхьаазго арашь еиԥш, игәхьаалгахьан. Елисо ари адгьыли ари абызшәеи данырцәыхараха ауп ианеилылкааз урҭ шаҟа дырзааигәаз. Урҭ рыда ԥсҭазаара лымаӡамкәа дҟазҵоз ашьа, гәаныла дахьхәыцуаз, раԥхьа уи абызшәеи адгьыли рдақәа ирҭысуан, нас Ахра идақәа ирҭысуан, уахьынтәи акәын лара лахь ишиасуаз.
Лыблақәа ҭаа аинститут аԥхьа дгыланы ашҭа дҭаԥшуеит, уи ашҭаҿы лара илцәыӡыз лыԥшаауеит, уа иқәгылаз аҳаскьынқәа зегь рхыԥхьаӡара лдыруеит. Есышьыжь дааины аҭаларҭаҿ даагылоит. Шьоукы-шьоукы лхы иагуп ҳәа деибадырбоит, шьоукы-шьоукы лыԥшра-лсахьа рхы-ргәы инҭагьежьны ргәы хьу-хьууа аҭаларҭаҿ иныжьны ицоит.
Елисо илызкны араҟа алегендақәа рҳәара иалагахьан. Шықәсқәак раԥхьа уи ари аинститут дҭаларц даазаарын. Даара бзиа илбо, лыԥсҭазаара змалдарц илҭахыз афакультет дҭаларц лҭахын. Аԥышәарақәа бзиаӡаны ирыҭо дшааиуаз, аҵыхәтәаны, издызкылоз арҵаҩы лыԥшӡара дыхнахын, диццарц лыдиҵеит. Лара илҳәазаап даҽа арԥыск бзиа дшылбо. Иимбацыз уи арԥыс дихыбаан, арҵаҩы Елисо ахәшьара цәгьа лиҭеит. Елисо илыхьыз хьымӡӷыс илыԥхьаӡан, бзиа илбоз арԥыс иахь ацәырҵра мап ацәкны лхахәыҵәҟьагь мҳәаӡакәа, иҩазахахьаз лымаҭәақәа рыла лҽеилаҳәаны есышьыжь абри аинститут агәашә аҿы дааины, лылахь еиқәҵаны абри ашҭа дҭаԥшуа даагылалоит. Ари алегенда заҳахьаз зегьы ари арҵаҩы дыршәиуан, зны-зынлагьы иааҭгыланы иналҿаԥшуан, нас ргәи рылаӷырӡи еилаҵәо рҿынархон. Заҟантә иалагахьазыз лара ҳлацәажәоит ҳәа, аха Елисо ахаангьы аҭак ҟалҵаӡомызт.
– Иҟалеи, аԥшӡа, сбыхәарц абабҭаху? – ҽнак даалыдгылеит изланы иҟаз арԥыск, длацәҟәы-шьацәҟәуа. Лара ҿылҭӡомызт. – Издыруада, бҿаҳазар? – инапы аашьҭихын лкасы днахарц далагеит, аха апҟаца аахлыргеит.
– Оо, ари лҿы аконтакт аҟаҵара шәарҭоуп, лхы иагуп! – иҳәан, иҿынеихеит.
...Даҽазныкгьы илаҳаит уи илзааигәаз абжьы. Ҷкәынаки ӡӷабки аинститут аҭаларҭаҿ, аҷҷаҳәа ацәажәара иалагеит. Елисо зынӡа дырзааигәахеит, аха урҭ рцәажәара илдыруаз ажәакгьы лзалымгаӡеит. «Сара рыцҳа, арҭ ахәышықәса рыла абасҵәҟьа исхашҭыма ари абызшәа» – агәырҩа налҿықәлеит. «Мап, мап, сара сгәы самжьаӡеит, арҭ ирҳәо аԥсышәоуп!» – лгәы хыҭ-хыҭуа дааҟалеит, нас рымҩа лкырц лҭахызшәа раԥхьа дааиасын, днарҿаԥшит.
– Ҵаара ԥхашьарам, шәара шәаԥсуааӡами? – аҷкәын лхы наиқәылкит Елисо.
– Аа, мшыбзиа, аԥҳәызба, мшыбзиа, бара ацәажәарагь бдыруазаап, аха оумашәа избо, иарбану аԥсуа бызиазҵаауа? – ҿааиҭит уи лыбла хаақәа днархыԥшылан, нас аарла иҽаарҟәиган, идгылаз аԥҳәызба илеиҳәеит, ари зны аинститут изҭамлаз, зхы оумак еиқәшәам аԥҳәызба шлакәу.
– Аа, рыцҳа! – лқьышәқәа иаарывҵит арԥыс ицыз аԥҳәызба.
– Иҟалап сҩашьазар, сара аԥсшәа здыруа ауаҩы сишьҭоуп, – лхы налырҟәит Елисо.
– Ҳара ҳ-Кбардатәқәоуп, бхаҵкы, аха уеизгьы-уеизгьы бара бзышьҭоу аус аԥсуа ида уаҩытәыҩса дахәом ҳәа бгәы иаанагозар... – аҟабарда ҷкәын аԥсуа иӡбахә аҳәара оумак ишиҭахымыз удырратәы деиҭаналҿаԥшит.
– Ишԥыкәу сара ԥҳәыск усыцәшәаны уи иӡбахә шсоумҳәо! – дааӷьаҵәы-ӷьаҵәит Елисо. Уи лхы-лҿы анаахылт, арԥыс дшьаҳаны дааннакылеит. Ахәылԥазтәи амра аиԥш дҟәандан, лыччаԥшь гәкын, лыбла хаақәа агәыразреи агәбылреи рхын. Аҵәца аиԥш ихәхәаӡа иҟаз лыхәда, ана-ара ашлара злаԥсаз лхахәы еиқәаҵәа, лоура-лыҭбаара, арахь анцәа инапала иааганы иртәаз ԥҳәызба ԥшӡаны дҟарҵон.
– Ибасҳәоит, бхаҵкы сцеит, ибасҳәоит, – ҿааиҭит дылҿаԥшуа, зны иблақәа нарҟәуа. – Ардашьыл, кыр шықәса раԥхьа, иаб машәырла ауаҩы дицәҭахеит... Рқыҭа иалымҵыр амузт...
– Уи соумҳәан, ухаҵазар, уи соумҳәан... Уи сара исҭахӡам. Сара с-Беслан иаб даԥсуоуп. Убри иаҳаҭыр азы аԥсшәа исырҵарц сҭахуп, ҿаалҭит Елисо, нас даара згәаӷ кны илымаз аӡә ихы ишлылшоз дасызшәа дааиқәтәеит.
– Саҭабымҵан, бахьсыргәамҵыз, сара зегь еилыскааит! – ҿааиҭит аҟабарда, нас аҷҷаҳәа, ибызшәала ицыз аԥҳәызба ажәақәак налеиҳәан, Елисо лаԥхьа дгылан иҿынеихеит.
Амш ааилашәшәуан. Аҭаҭынҭра иавархх игылаз арақәа рыбӷьқәа аԥша нарыласызаап, иааиҿахәыҭ-хәыҭит. Асҭана иҭаирцәыз акалаҭ иман дшаазҵәҟьа, уахь даламлакәа, аԥсшьара бзиа иахьибоз адәҳәыԥш аҿы, ибаҩқәа еилаԥыҵәҵәар ҳәа дшәозшәа, ашьшьыҳәа ашьацра днылатәеит.
– Бааи, бара арахь бааи, быԥсуеит, бара анцәа иимшәииз! – ҿааиҭит иара, имышьхәылҵ наиҵарсшәа даахынаан.
– Уа уштәоу уибондаз, аԥсцәеирымга! – лҽаалыриашеит уажәраанӡа аҭаҭынҭра иалмыҳәҳәоз Цақәа.
Асҭана идырит уи зыӡбахә лымаз Закан шиакәыз, игәгьы иҿыцӡан иааилашит. Уи аҽны иҟалаз ахҭыс ашьҭахь ҩымш ихы аашьҭымхӡакәа ацәарҭа дылаиан иара. Дзықәшәаз – иаҳаз ганкахьала имч илнахыр акәын, аха, иара ус имыхьӡеит. Агәаӷ имч ҭанаҵеит, дарҵарит, дархәыцит. Дангылагьы, арҭ ашықәсқәа зынӡа игәаламшәацыз ишәақь аҭӡаҿы иаакнихын, ахәша иарганы икнеиҳаит, апатронақәа еиҵеиҵеит. Уи ашьҭахьгьы знык-ҩынтә раҟара, инахаран ацәҟьара нкыдиҵан, дкылԥшуа акәасқьа абарҵа дааҵатәеит, аха аихсраҵәҟьа иҭахымхеит. Ишамкәа-ихәламкәа ақыҭа зеилаирӡыӡарыз! Ус икнаҳазааит, иҭаххар ҟалоит. Закан иеиԥш амаҳагьацәа ахьыҟаз, иара итәала, уаҩы ианакәзаалакгьы иҭахын абџьар.
– Уара, абра ада даҽаџьара тәарҭа ыҟаӡами?! – ихәыцрақәа даарылылхит аҷаб даганы иааидгылаз Цақәа. – Елисо рыцҳа, саазқәылаз есуаха ԥхыӡ дызбоит. Ҳара ҳаиԥш ларгьы ҳагәхьаалгозар акәхап. Дахьамоу сеидру. Беслан гәаҟ, дыҟазар, уажәшьҭа дхаҵахахьеит.
– Уаа, рада-ра, уарида, раа! – Цақәа илҳәо ажәақәа дрызхәыцны игәы мԥшаарц азы, имышьхәылҵ дахьықәиаз ибжьы аарла иҭыго ашәа иҳәарц даҿын иара.
– Уажәааигәа, абри Кьаӷәса гәаҟ имаҳә имҳара ҟазҵаз уасҭак, уи ӡнырцәтәуп рҳәеит, уареи сареи ҳшыҟоу дазҵаауан, рҳәеит. Издыруада, Ахра иҟынтә акәзар уи ахьынтәаауа? Мамзаргьы Елисо лакәу?
– Ее, Ахра инапы ахьааӡо ҭыԥк аҿы дыҟазар, уажәраанӡа ихабар ҳаимҳәар ҟалаӡомызт. Издыруеит, сгәы иадыруеит ак шыҟоу, аха иҟасҵаша-изуша сақәшәом, ма уара усыцхраа, анцәа, зхьышьаргәыҵа сакәхшоу! – ҿаалҭын, аҭаҭын асабеи аҷаби златата иҟаз лхы дҩаханы ажәҩан днаҵаԥшит.
– Уаа, рада-ра, уарада-раа! – ибжьы ҵысҵысуа ииҳәац иҳәон Асҭана.
Убри аамҭазы рымпыл ҟаԥшь хәыҷ рыманы, еибарыҩуа аратәи адәҳәыԥш иаақәлеит ахәыҷқәа.
Дук мырҵыкәа илашьцацәар ҳәа ишәозаарын, рыҽшаны ампыл иасуа иалагеит. Зегьы ирылҳәҳәо аҷкәын хыш – Кан хәашабга итәы иоуп.
Кан аибашьрахь дшыргазҵәҟьа, знык акәу ҩынтә ракәу ишәҟәы еицарса хәыҷқәа роуит, нас иааҿахҵәеит. Уи аахыс заҟа ҵызеи, аха уаҳа умԥсит. Мышқәак раԥхьа Асҭана ица дынҭалан, ԥуҭк аԥш ҿырпны Кан иԥҳәыс илзигеит. Макьана инеилап. Егьырҭ ахәыҷқәа – андуцәеи абдуцәеи рымақәоуп,
ари иоуп ирыцҳау. «Иԥсынҵры духааит. Уи иаб даар, сыҷкәын дааз џьысшьон!» – игәы иҭиҳәаауан Асҭана.
Абар ампыл мҵарсны иахьигаз. Иаҳа имаҷқәоу ишьҭоуп, аха ихьӡаӡом. Иара урҭ ишакәым дрызныҟәар ҳәа дшәоит, дрыгәҭасӡом, амҩа риҭоит, ампыл рзынаишьҭуеит.
Асҭана ихәыцрақәа даамҵадырсын, ииасхьоу ашықәсқәа рахь рҿынархеит. Игәалашәеит ачара ашьҭахь иҷкәын иҿы ииҳәаз ажәақәа: «Уара сыҷкәын заҵә уоуп, Ахра, абаа аиԥш суқәгәыӷуеит, аха узыхшаз уангьы саргьы иааҳаҵаурҟәалеит... Ҳара иаҳҳәо лаҳауам, лара илҳәо ҳаҳауам. Аҿаҳацәеи адагәацәеи реиԥш ҳаилахап... Мап, мап, уи зынӡа ҳара дҳацәтәымуп!»
Асҭана ицәа дааҭаӡыӡеит. аӷьычра дшаҿыз дақәыркызшәа, ихы дацәыԥхашьеит. Уи акраамҭа дзалҵӡомызт ари ахьымӡӷ, еиҭах дышьҭԥаа Беслан игәалашәара дамгар... Еиҭеигәалашәеит: Елисо лхәҷы агара даагарылхын, деилаҳәаны иабду ишьамхы дшықәлыртәаз. Асҭана ишьамхы ааирхысхысит:
Ачу, ачу, ачу, ачу,
Уара ухаҵоуп, аха умаҷуп...
Беслангьы ахысхысра дарччозар акәхарын, сан схәы аман ианбаауеи ҳәа зыҭра ихтәалан иԥшыз ажәҵыс ԥшқа аиԥш, иҿы аартны икын.
Асҭана ахаан ихашҭӡомызт Беслан ихала ишьапы дшықәгылаз. Усҟан ауп ианидырыз жәытәнатә аахыс имыӡӡакәа иааиуа ари ашҭа даҽа хаҵак дшахылаз, уи дахьгылаз ишьапҭыԥ аҿы ишарсыз жәра зқәымыз даҽа ҵәатәы шьаҟак. Арҭ зегь ииасхьаз сахьақәан, Асҭана урҭ дыргәылахан, дызрылҵӡомызт.
Абарҭ рышьҭахь иаарыцқьаны жәашықәса ҵит. Елисо дтәазаргь, дгылазаргь, дышьҭазаргь, дыцәазаргь лыбла дшыхгылац дыхгылан Ахра. Уи ибзиан еилылкаауан шьҭа бзиабара цқьала еисуаз уи игәы дазыӡырҩран дшыҟамыз, игәкыз, цәыргашьа змам маӡак ҵәахны избаз иблақәа дырхыԥшыларан дшыҟамыз, ибзиан еилылкаауан зегьы. Аха ауаҩы аҵыхәтәанынӡа дгәыӷуеит, рҳәоит. Дгәыӷуан Елисо. Лхаҭагьы илзеилкааӡомызт дзықәгәыӷуаз. Лыбла хылҩар, – лаԥхьа даагылон Ахра. Уи убысҟак дааигәаны, убасҟак иҿыцны дылбон, зны-зынла арҵәааҳәа дыҳәҳәаны, зегь зымчыз ихәда ахьынҳалара лҽазылкуан, уи аҵыс мҩас аҿгьы илыԥшаауан Ахра дылгәалазыршәаша акы, уи амацәыс аимҟьараҿы даԥхьон иара ихьӡи ижәлеи.
Иаарыцқьаны жәашықәса ҵит.
Ажара ақыҭан аӡын асы зықәҳаз аҵиаақәа амра анрықәԥха, рыбӷақәа хәыҷы-хәыҷла идыриашо иалагеит, Асҭана имхырҭа аҵыхәан иржхьаз аӡыхьгьы зынӡа уаҩ игәы иахьҭамыз ҽаџьара иԥнажәон, ахәхәаҳәа иҵхәраа амхы иахьеиҟараз иҭаршәны аҿаанахеит. Акыр шықәса раԥхьа уаҟа, аӡыхь ахьыҵыҵуаз атрактор шнеиуаз инҭаҳан, аҵа амаӡамзаарын, илыҵашьшь ицеит. Шықәсык агәыцә кылҳәҳәа уаҟа иҭагылан. Аҵыхәтәаны даҽа ҩ-тракторк ааганы иахо-еиҭахо цәгьала иҭыргеит. Убри инаркны машьынала ахаҳәи алыкьи ааганы ишҭарыжьуаз, ирулакгьы иҭадырбеит. «Шәаҟәыҵ, абригьы ауаҩытәыҩса иеиԥш аԥсы ҭоуп!» – рҳәон ааигәа-сигәа инхоз, аха изаҳауаз ҳәа уаҩ дҟамлеит. Убриаахыс амҩа алхра иаҿын аӡыхь. Убриаахыс ахаҳәи алыкьи ирақәԥон иара... Уи ахы иақәиҭын уажәшьҭа. Асҭана
аԥхьа дгыланы ҽага ҿыла амҩа нҭыӷьӷьа-ааҭыӷьӷьан идәықәиҵеит. Иаргьы ҭабуп ҳәа ианаҳәарц аҭахызшәа, ихәыҭхәыҭуа ацәажәара иаҿын. Аӡыхь ԥсҭазаарас иамоу аныҟәароуп, ацароуп. Ианаангыла – инҵәеит аҿҳәара. Заҟантә ақьаад ӷбақәа хиҵахьаз уаҟа Ахра. Ахаҿы днеины ихиршәлон, нас ихыгьыжьыла-аахыгьыжьыло, аӡымҩа иҭагылаз аҳаскьынқәа инарыдсыла-аарыдсыло, иҭаршәны аҿынанахон иара. Ахра дмааԥсаӡакәа уи ақьаад ӷба акәарахь икылсаанӡа дацын.
Асҭана ихысыз агәырҩақәеи ашықәсқәеи ихәда иқәырҵаз аидареи даара деиҵарӷәӷәа дышрымазгьы, ари аӡыхь ахынҳәра мыч хәҷык иланаҵеит. Уи ари аӡыхь – аибашьраҿ ицаны, иҭамхакәа, аиааира ганы ихынҳәыз ахаҵа еиԥшнишьалон. Шьҭахьҟа ахынҳәраз ақәԥара. Ҿымҭӡакәа ақәԥара. Закәытә чҳароузеи аԥсабара иаанарԥшуа.
Аӡыхь амҩа аиҭацыԥхьаӡа адгьыл иналашәкәа ицон. Асҭана ибон адгьыл аԥсыӡ аиԥш агәы рҵысуа аӡыхь шажәуаз, ибон аԥштәы шахалаз иразӡа, ауаҩ имаҵ аура иазхианы ишыҟалаз. Зны-зынла иқәԥсычҳауазшәа илымҳаҿы шьҭыбжьык неиуан – иҟаларын изҵаз аидара ахы ацәнагазаргь, макьана цқьа аԥсы амшьацзар.
Зны-зынла Асҭана амҩа зиҭоз аӡыхь ашьха каҵәараҿ ихалан албаара здыз аҽыҩқәа ирылуаа зҿаазхаз арашь еиԥшнылшьалон. Уи иақәтәаз аҽыҩ ҷкәын ибираҟ аӡы аԥштәы аман, аҳауаҿ илакьы-лакьуан, уи еибга-еизҩыда ахынҳәра иазԥшны шықәсыла, ааԥсарада итәаз ауаа ргәы ҟанаҵозшәа ибон.
Зны-зынла Асҭана амҩа зиҭоз аӡыхь уи ашьха каҵәараҿ рыҭра ҟаҵаны, зымҵәыжәҩақәа ахра иадыршәыланы зԥацәа рыхьчара иаҿу ашьауардын ааигәаланаршәон. Уи игәы
иаанагон Ашьауардын аԥацәа рыхьчараан ихәны икаҳар, ари аӡыхь ада ахәра даҽакы иазырӷьаӡом, аӡышрагь азынкылаӡом ҳәа.
Ихы дҩахан аҳәысҭа данынҭаԥш, еиҳагьы игәы ааҟанаҵеит: аӡы гәаҭан ихықәтәалан ажәҵыс. Уи аԥҳәызба ԥшӡа леиԥш, ахәда хәыҷ еиҵыхны, ашьшьыҳәа аӡыжәра иаҿын. Ардәынагь аԥыц ҩежьӡа, икәаԥ-кәаԥуа ишаахықә-тәалазҵәҟьа, игәыҟаҵагаха аӡы ахы нӡаанакылеит.
Уи уажәшьҭа амҩа аумырбаргьы, ахалагь иаԥшаауан, аха «иабахьоу аџьабаа азхоит» ҳәа иҳәарц иҭахызшәа, Асҭана уи даԥырҵӡомызт. Раԥхьа адгьыл иналшьшьуан, нас аҵәца иҭаҭәозшәа иҭәуан, иаргьы аԥшқа иеиԥш, ахы инапы ықәишьыр иҭахын.
Асҭана иҽага наргыланы, аарла-аарла иҽааиҵихын, аӡы иқьышә ахакны адгьыл днықәлеит. Ицәыӡхьаз аӡы агьама. Агәыр иларҵазшәа иҩныҵҟа иааҭахәмарит иара. Уи игәалашәон ари аӡы ԥҳалла ихтны ианду ишылгоз, ианду лышьҭахь – иан ишылгоз, аҵыхәтәаны уи аԥҳал Цақәа ишаанылкылаз. Ихьшәашәан, ицқьан, иласын.
Агылара ицәымӷын, ихы аашьҭихын амрагыларахь данынаԥш, дгачамкны даанхеит: имҵысӡо ҭыԥк аҿы иҟаз аԥсҭҳәа хӡамызт. Асҭана зегь ихашҭит, аӡгьы, аԥсаатәқәагьы, ихәыцрақәагьы.
– О, бара, банаџьалбеит, иҟалаз бымбаӡои? – иҽага каршәны, дышзахәоз дхыс-хысуа аҩныҟа иҿынеихеит Асҭана. – Иҟалазеи, дызусҭада узацәажәо, уеилагама? – ллаба
кны абарҵа лхы ааҵлырҳәҳәеит Цақәа.
– Быԥшы, ақыҭа ахахьы быԥшы! – дҳақь-ԥсықьуа уа
агәырӷьаҿҳәаша имазшәа ашҭа дааҭалеит иара, – арахь ҳӡыхь ааԥшит, анаҟа – аԥҭа хыҵит.
– Анцәа ҳрыцҳашьа, ди, ди, избо закәызеи! – ақыҭа ахахьы дыԥшуа, дгачамкхан даагылеит Цақәа.
– Ажәлар ирзеиӷьу анцәа иҟаҵа, рхи-рыхшареи еиҵааӡа! – уи лаԥхьаҟа дааиасшәа, ажәҩан днашьапкит Асҭанагьы...
...Аҟәарҭ ацалаҟьа инхыԥраан, ашьҭыбжь уаҩ дықәнамыргыло аҽаҟьеит, аҽеиҵнахит, ахәыжәқәа аалыршәшәан иканаԥсеит. Ауҭраҿ иҭагылаз аҳәаса апытҟәырқәа ылнаган урҭ амра ацыԥхьқәа ирыхәлаччоушәа, ахәыцра шкәакәақәа иргәылҵны рыбла хәыҷқәа рыла раԥхьаӡа акәны ирбаз адунеи иалаԥшуан. Аҵарақәагь еицлабны аира иаҿыз аԥсабара раԥхьатәи рашәақәа азырҳәон. Махәык аҟынтәи даҽа махәык ашҟа ииасуан, тәамҩахә рымаӡамызт, ааԥын рыхо аԥсҭазаара ҿыц ахь, анасыԥ ҿыц ахь. Ауаҩытәыҩса ишықәсқәа рыԥхьаӡара иалагоит ашықәс алагамҭаз. Аԥсаатә ашықәсқәа ирылагоит ааԥын инаркны. Аха ари ааԥын даҽакы еиԥшӡамызт...
Аҳәысҭақәа рҿы аҟәынџь рбылуан. Игон ауаҟьан-чаҟьан бжьқәа. Ажара иалшәшәон ааԥынтәи абылфҩи ааԥынтәи адәышәҭқәеи ргьама. Ажара иалыҩуан зыԥсы еивызгаз аӡыхьқәа рцәыкәбарқәа реихаԥсабжь. Хаҵак дыхәхәаӡа, еиқәхаз изшьапык, дзынгылаз иҩлабак инарыбжьаршәны еиҭаго, ицә-хацлак иаԥхьа иргыланы, агәарбжьара дыбжьаланы днеиуан. Даҽаӡәы изнапык ала зхәы ауз еигәышәла аанда абард иаҟәнылаз акыдырххаара даҿын. Ԥҳәыск, ес-ҽны аиԥш, лмаҭа хыш инапы кны агәашә аҟынӡа днеины, краамҭа лыбла ҭаа амҩа данԥшылон. Уи агәашә аҟынтәи аҩныҟа дхынҳәыцыԥхьаӡа, шықәсык-шықәсык лықәра иахыҵуан. Усҟан, ачара адырҩаҽны зарԥыс еибашьра дцаз аԥҳәызба, арҭ ашықәсқәа зегьы ашәы шылшәыц илшәын. Арҭ зегьы ииасхьаз ашықәсқәа рышьҭақәа ракәын.
...Асҭана агәашә ааиртын, игәкы-ҵәыкуа еиҿаԥшуаз ажәи аҳәыси еиуижьит. Ангьы иахьашьыжь аахыс иамбацыз аԥа ианаԥылоз, анапқәа еиҵыхны игәыдкыло, аԥа акәашара иаҿызшәа ибеит иара. Аныга ахш ҭачны ахалара иаҿын, ажәгьы аҳәыс ахы ахьарбзоз, агәы раҳаҭӡа, адунеи аҿы агәыразреи абарақьаҭреи аҳас ирымоу ак акәызшәа игылан.
Агәашә абжьы геит. Амҳара аԥхьа итәаны иԥшыз алагьы ҩаҵхахан, сышуеит ҳәа иалагеит, аха, аӡә абӷа дасызшәа, иааҟоуҵәуан, ашҭа иқәҳәазо агәашә ашҟа аҿынанахеит.
– Уа хәлабзиа, даду! – еилкааны, иҿацаӡа илымҳа инҭасит Асҭана. Аҭак аҟаҵашьа ихашҭу, изгәаамыгӡоу, даҽакы инамырҟаҵоу сеидроу, аха аарла дынхынаан, иныга наиргылеит. Ишьамхқәа ҵысҵысуа иалагеит.
– Ис... исҭоубоуп убжьы џьара ишсаҳахьоу! – ибжьы аҭкаара ицәуадаҩны, ииулакгьы ԥхьаҟа даҽа шьаҿакгьы ааҟеиҵеит аҭаҳмада.
– Даду, сузымдырӡеи? Сара соуп, Беслан! – ҿааиҭит аҷкәын.
– Ари закәи, мшәан, – даанаҳәы-ааҳәит Асҭана, – о, бара, Беслан соуп ҳәа ҷкәынак дааины дгылоуп, баадәылҵыр митә ҟалама! – уажәы-уажәы ибжьы кәадахо, иԥҳәыс иналықәҿиҭит Асҭана.
– Даду, абар сангьы дахьаауа, Елисо лоуп, ҳара – аҩныҟа ҳааит! – ҿааиҭит дааԥышәырччан, нас инап ауқәа иабду инаикәыршан, деиларӷәӷәа дааникылеит...
Ааԥын иахылҵыз ашәҭ шкәакәа аиԥш, урҭ дырзааигәахон Елисо. Адәы иаваршәны инеиуаз аӡыхь ахы иацәажәон ихәыҭхәыҭуа....
