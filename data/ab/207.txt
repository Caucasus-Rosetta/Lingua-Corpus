Атанкер «Сухуми» шаҟа сазыԥшыз, шаҟа схәыцра иалаз сыдам-здам издыруада! Мшәан, иарами схызхыз, схызҵаз амшын...
Усҟан, 1971 шықәса аԥхынразы, мшынла аныҟәара саҳәарц сахьнеиз ауп ари азҵаара саԥхьа ианаақәгыла – амшынуаҩхара!
– Уара адунеи убап, иуҵап, еилукаап амшынуаа рыԥсҭазаара, рдоуҳа, – Анатоли Алексеи-иԥа иажәақәа саҳауеит иахьагьы.
Уиаахыс шаҟа аамҭа бжьыси, шаҟа цәыкәбар амшын иалалахьеи, шаҟа мшыни океани сырхысхьеи, тәылеи қалақьи сырҭаахьеи, гәырӷьеи гәырҩеи схызгахьеи! Ага иикыз икит ҳәа, садхьымӡӷкыланы, иҟалаанӡа ҳәа сыԥшын, сазыԥшын насыԥ дук сзаанагашашәа, ихыжжуаз сычҳарақәа ҟажо, иҵыхәаԥҵәарадаз агәыӷрақәа сҽыргәылакны, – агәкаҳарақәа ԥхьазцоз агәыӷрақәа! Сахьцалакгьы исыцын гәаныла, ихгылан сыбла. Издыруада, еиҳараӡак аҵыхәтәантәи «Форе Мосулишвили» аҟны шаҟа иҭынчымыз ҵых ԥысҽыз?
Ҽаҩраҭагалантәи амш хьыҵәцарақәа сҽыргәылакны ашьшьыҳәа аҩны аамҭа схызгон. Сазыԥшын «Сухуми» здызкыларц Иугославиаҟа ицаз раԥхьатәи агәыԥ адырра ансырҭо ҳәа. Ус иаалырҟьаны адырра соуит иаарласӡаны аусбарҭахь снеирц.
Есымша зымаҭәақәа еиҵаҳәаз аныҟәаҩ амҩа снықәлеит. Уажәшьҭа аҩны сцарақәеи саарақәеи ирышьцылахьаз, акгьы ԥыхьақәа реиԥш иџьаршьомызт, ус иахәҭоу акакәны ҳаицрыхәаԥшуан. Ашарԥазтәи аҳаирплан сама иҩышьҭԥрааит, схәыцрақәа аҳауа иалан: иабацатәхои, Иугославиаҟа акәхару, ма аҽаџьароу? Аха ишакәхалак «Сухуми» ашҟа ауп ҳәа акәын ишышьақәнаргылоз схәыцра. Сахьнеиз «Сухуми» абаҟоу! Схы иҭамыз, сгәы иҭамыз аус саԥхьа иаақәгылеит. Аусбарҭа иаиуз аӷба ҿыц «Форе Мосулишвили» амҩа иқәгылан. Ицон уи зыхьӡ аху Форе «аҩбатәи
иԥсадгьыл» ахь, дызмадоу адгьыл ахь – Италиаҟа. Италиатәи амилаҭтә фырхаҵа ихьӡ ала Аусбарҭа иаиуз аӷба раԥхьатәи Италиаҟа ацара ацныҟәара насыԥын, насыԥҵәҟьан. Ҳақәлеит амҩа. Декабр ахымш ауха алашьцара ҳҽалакны Брандизи ашҭа ҳанҭалеит.
Мчыбжьык Адриатика аарцә – Италиа ҳаҟазаара аинтерес зҵаз мшқәан, аха сара схәыцрақәа ихьанҭаха ирылаз «Сухуми» акәын, «Сухуми», Адриатика нырцә зыдкылара иаҿыз. Иудыруеи, ара ҳашгылоу илсывсны ицар, сгәы ԥжәар ҟаларын, иара ус аламала иԥжәо гәык акәым умҳәозар! Аха иара ашықәс ҿыц азы «игарҵырц» иҟазаарын, сара баша сгәырҩон.
Абар, уажәы Баҭымтәи авокзалтә сқьала ҭырҭәааны исышәабха иҟәашӡа иахьадгылоу ҳара ҳтанкертә флот иреиҳау атанкер «Сухуми». Уи ԥагьашақә изаза-мазо асқьала ихаҩҩала иахьадгылаз аԥшӡара икны иагон, ауаа адеизаланы иаҵаԥшуан, еимырдон блала.
Ерцахә ақәцә акәаҩра сықәгылоушәа сгәы сыҵԥраауан аԥсҟы ацҳа сахьықәгылаз. Ахәылԥазы аидара адкыларҭа асқьалахьы ианиасуаз иара наздыҵыз инадгылеит, уи анадҵуа ҳәа иԥшны наскьа иӡхгылаз, апассаџьыртә ӷбақәа «Таџьықьсҭан»-и «Башкириа»-еи.
Ахәылԥаз ихалеит Аҷаратәи автономтә республика анапхгаҩцәа Қырҭтәылатәи аӷбарныҟәара Аусҳәарҭа аначальник Анатоли Алексеи-иԥа Қаҷарава драԥхьагыланы.
Раԥхьатәи аныҳәаҿа шьҭыхны зыхьӡ аху ақалақь аԥшӡареи ацқьареи ацзаарц, уи ажәлар рымчи рылшеи алазаарц азы.
Уаҟа Анатоли Алексеи-иԥа Каҷарава далацәажәоит Франциантәи ҳашиашоу Аҟәаҟа ҳнеира шазгәаҭоу, Аҟәатәи аџьажәлари ҳареи ҳаиԥылара аиашьара-еиҩызаратә ҵак иамоу.
Абар ашықәсқәа ҩба рҳәаа ҳабжьагылоуп. Рҽеилдыргоит ажәытәи аҿатәи. Ссиршәақәа иҭалашеит абаӷәаза, еилаарцыруеит ақалақь. Ажәҩан андыршәшәа аеҵәақәа ҿыддызшәа, ана-ара аҟәҟәаҳәа
еиларҵаз аракетақәа рҽхьырхәаны илеиуан, ԥштәы рацәала еилаџьуџьууа. Илеиуан, абар, абар амшын рҽынхырԥсалап шуҳәо аҳауа иналаӡуан.
Аԥсабара аиаҵәара зҽагәылак игылаз ақалақь гәырӷьабжьыла иҭәын. Аҵх лашә ԥхьацаны аракетақәа аԥшәымара руан. Аиҩхаақәа ҭадырцәажәон еиларҵоз ашәақь бжьқәа, ирхыҩуан иӡыш-ӡышӡа касышла зҽҭаҳәҳәаны еилагылаз ашьхақәа. Гәыблыла инаскьаргон зџьабаақәа, зџьаус рацәаз, ихьаҵуаз ашықәс. Иаԥылон анасыԥи, аԥеиԥш лашеи, агәыӷра дуқәеи зыцны иааиуаз ашықәс ҿыц – 1976-тәи ашықәс.
«Сухуми» аусура еилашуеит, измада тәаха, ԥсшьаха. Зегьы аԥхӡы ныԥхьаҳәо рус иахагылоуп. Зыҟәҟәақәа ԥыҵәҵәаны иҩгарҵыз «Сухуми», ахәышықәса ҿыц раԥхьатәи амш иацгыланы ианылоит аџьаус мҩа.
– Ари 21-тәи ӷбоуп ҳверф Асовет жәлар рзы аӡахьы иланашьҭхьоу, аха «Сухуми» егьырҭ 20 иреиԥшым, – даҿын сплиттәи аӷбаргыларатә верф адиректор хада Драго Крстулович. – Ари, – иҳәеит уи, – ҭеиҭԥшла, агылара, аура, аҩнуҵҟа автоматла аиқәыршәашьа уҳәа зегьрыла иҿыцу, ихадоу ӷбоуп. Ҳара ҳаҳәоит, иагьшәзеиӷьаҳшьоит ҳнапымҭа аӷба ҿыц шәнапаҿы ихирхарц, иманшәалахарц, иреиҳау ақәҿиарақәа алаашәырԥшырц, ҳажәларқәа риашьара, русеицура иасимволхарц, – ҳәа иажәа даҿын Драго Крстулович иҳаҩсыз декабр 24 аҽны, ашьыжь СССР аҳәынҭқарратә флаг ашьҭыхраан.
Ашарԥазы, амра ашәахәақәа рҽыԥсаҟьаны ақалақь рыҽналарыԥсоны, иҭахәхәа ацәа хаа иалаз аԥсабара рҿыхо, ақалақь иналаҳәҳәан, «Сухуми» асқьала иадҵны аҿынанахеит.
«Мҩамш», «амшын амашәыр рылԥха» – игон аҟәараҟынтәи абжьқәа. Иара аҿҿаҳәа излакыдҿаҳәалаз ашахақәа ааднарԥан, адәеиужьра инықәлаз аҽура еиԥш, аҽынеиҵыхны инхылеит амшын. Аҽырԥсны, иӡыҩӡа иазыԥшуан уи еимгәҳәо инхылаз азымбатәбараха. Аӷба неиуан, сыздыруа – ҽаанбзиала, сыззымдыруа
– сыжәдыр, – аҳәозшәа, агәашьамх аҵԥраауа, иласӡа, иҵарӡа, изху Амшын Еиқәа хьаас иамаӡамызшәа.
Сгәы ҭыԥраауа, Бзоу сыҵакәашошәа схы збоит, аха, мшәан, ари Бзоу аҩызцәа 12700 Бзоу ргәамч агәамчми. Насгьы сара баша схы ахызбаауеит азқәа цәысҟьар ҳәа сацәшәа-ацәшәо, аха иара сагәалашәо иҟоума, 24 нызқь тонна аидара зманы инеиуа – аидара цқьа. Уи ахыхь шаҟа мҩаԥнагои? Шәазхәыц, уахыки-ҽнаки 36 тонна абылтәы мацара збылуа, 10–15 тонна аӡы уахыки-ҽнаки инызхуа! Уи амаҵ азызуа 42-ҩык рхәы-рыԥхь уҳәа зегьы ааидкыланы ианеиҵоу мызкы иазхаша адгалоуп.
200 метр инарзынаԥшуа зоура ыҟоу, згәышԥы аҟьаҟьара 23,5 метр, згылара 60 метр инаӡо аџыртә Бзоу акы иннакыларцу? Агәашьамх? Згәашьамх сааҭк 18-19 мшынтә миль иҵару, адырҩаҽны аԥсыуа шәыҟаӡами ҳәа Сҭамбул иналаҳәҳәеит. Ԥынгылак змаӡамкәа инеиуаз «Сухуми», ус уԥаҵа уалаччо, акькьы ушәаҳәо уцараҳа аҳәазшәа, Ионтәи амшын хаха аҽҭыхны, хацәнамырха аҿаанахеит. Ҩымштәи аидыслараҟны ахьаҵра зықәшәаз Ионтәи амшын ааныжьны, Италиа ашьап ԥықә ҳныҵалеит. Мессинатәи абжьысырҭа ҳнабжьҟьан, Тиррентәи амшын еишьылӡа ҳанхылеит. Корсикеи Сардиниеи рыбжьара ибжьҟьоз ашәҭ афҩы ухлахаҵ аргьежьрын. Шәышықәсала урҭ рыбжьара ацәқәырԥақәеи дареи ааихыкәласуа аиқәԥара иаҿуп, абахә цәҩеижьқәа аԥсҭазаара ишаркарахьоу мҩашьо иҟәыбаса иалаԥсоуп. Абжьаԥҵәарсҭа Вонифачо ибжьууа иҩеиуан «Сухуми», Франциеи Италиеи рҳәаа иамариашашәа. Ионтәи аидыслараҿ «Сухуми» иаанарԥшыз афырхаҵара рлымҳа иҭасызшәа, егьырҭ амшынқәа гәыбзыӷуа, еишьылӡа иаҳԥылон. Ажәымш ауха, чаншьҭахь, «о аԥшәма» ҳәа Фос ашҭа инҭахәмарын, ашьҭақәа нанҵаны аԥырсал лоунашьҭит.
– Ҳаи, ара ҳаҟами, бзиала шәаабеит! – ҳәа ахьышәҭ-сышәҭҳәа иаҳԥылаз аԥшәмацәа еилыхха еиҵахарак ҟарҵозма, ҳусқәа ахьхьа-аџьџьаҳәа амҩа инықәырҵеит. Асқьала ҳнадгылаанӡа ҳамҩақәа аазыртыз аԥшәмацәа гәык-ԥсыкала иҳадырныҳәалон аӷба ҽыц, ашықәс ҿыц. Хазы иҩны иаҳзаарҭииз абӷьыц иаҳәоит: «Сухуми» аԥшӡара ихнахыз абаӷәаза анапхгара ишәыдаҳныҳәалоит аӷба ҿыци ашықәс ҿыци зманы иаҳҭааз асовет ҩызцәа. Ишәзеиӷьаҳшьоит урҭ аҩбагьы рылԥхеи рымшреи шәыцзарц, иреиҳау ақәҿиарақәеи агәыцқьареи шәымазарц, амашәырқәа шәырцәырыхьчаларц. Уажәынахыс ҳашҭа агәашәқәа шәзаартуп. Ҳусеицура, аизааигәахара, аилибакаара иашьҭоуп. Есымша акоуп ҳа ҳҟынтәи ишәаҳало – бзиала шәаабеит, аҩызцәа!»
Фос-Сиур-Мери, уи ааигәа ишьҭоу Порт-Де-Буки ақыҭақәа ҳәоуп араҟа ишрышьҭоу. Аха изла Парижми! Зегьы ыҟоуп, зегьрыла еиҿкаауп. Уи Порт-Де-Бук аулица хада ҳаныланы ҳашҩеиуаз ҳалаԥш нақәшәеит нымҩахыҵ ишшәырӡа игылаз аԥса жыцә. Уи Шарлс Неделс иулица ишәаԥыџьаԥдоу улицам, аха ари аԥсаҵла убыс нападкылоуп, хылаԥшра азууп, устәи ииасуа илаԥш нақәымшәарцу! Зегьы уахь инымҩахыҵуан, ҳнымҩахыҵит ҳаргьы. Уи аҩыра иадкнаҳалоу иаҳәоит: «Аиҩызареи аилибакаареи ирдырганы адунеи раԥхьатәи акосмонавт Иури Гагарин иеиҭаҳамҭа. 1967 шықәса сентиабр 25 азы».
– Ари ҳабла агәҷыц еиԥш иҳахьчоит, ҳахылаԥшуеит, – иҳәеит зыуаҩрахь инеихьоу ашәпа-жәпа, ҳашсовет уааз анидыр, иҽҳзааигәатәны. – Инапымҭа ааигәара иҳаргылеит ихьӡала акультура ахыбра, – ҳнахьирԥшит уи иӷьазӷьазуа «Салон Гагарин» ҳәа хьтәы нбанла аҩыра зынны иахагылаз ахыбрахь. Ашәабжь зыҩныҩуаз ахан ашәқәа аартын, ҳиманы дныҩналеит. Азал ҭбааҭыцә аҽқәа ҩнаурхәмарып. Иҩышьҭыхыз асцена музыкатә инструментла итәын. Иҩнатәаз – браво, браво, – ҳәа анапеинҟьара иаҿын, ӡӷабк леиқәа анапы ҭбаақәа асааранӡа илашьҭны дкалаӡа дықәгыланы ахырхәара даҿын.
«Ҳаи, ԥыҭк заа ҳааир», – аасгәахәт, уи ашаца-шацаҳәа дналбааны итәаз данынрылатәа. Уаҟа инҵәозаарымызт
ақәгылара, сара баша сшәеит. Уи атәаха ламраӡакәа, ашырҳәа даҽаӡә дҩарылҵын, асценахь дыҩхалеит. Уи лшьеи лыхши еилаҭәо, дшыҩхалаз ажәақәак налҳәан, агәақьҳәа анапеинҟьара иналагеит, еилаххаа хыхь иқәтәаз арԥарцәагьы аоркестр арҳәара иналагеит.
Иҟоузеи ара? Ус инеиҭас-ааиҭасуа шәаҳәароуп, кәашароуп, ҽазыҟаҵароума, еицлаброума? Мап, мап ари есымша зышәқәа аарту ахан аҟны аҿар иреизарҭоуп, иаадырԥшуеит доусы ихатәрара, ицәырнагоит абаҩхатәра змоу ауаа, – иҳәеит аԥшәмара аанкыланы ҳназгаз. – Издыруада аӡәыр шәшәаҳәарц, шәкәашарц шәҭахызар? – инапы асценахь инаирхеит деихаччо.
– О, ашәаҳәареи акәашареи рзы ҳара иаабап, аха уажәы аӷбахь ҳаццакуеит.
– Иарбан ӷбоу, ҵаара ԥхашьарам?
– «Сухуми» – аԥшӡара атәыла аҳҭнықалақь! – ҳнеихыхәмарт, сасра днаԥхьо.
Ҳармарахь аԥсабара ашәаԥыџьаԥ аиаҵәара ахашьшьы, ҳарӷьарахь амшын ацәқәырԥақәа ахьарч-ахьарчҳәа инаҿахәмаруа аџьыкац еиԥш иҟәаш-ҟәашӡа ишьҭаз аҟәараш иаваршә ҳнеиуан.
Кәтык аҿарҳасра иаҳзаҩызан Фос-Сиур-Мернтәи Марсельнӡа ҳнеира – 60 километр закәыхыз!
Марсель, Парижи Лиони раамышьҭахь игылоу ақалақь, аԥсҭазаара еилашуан, ашьыбжьон агәазыҵәҟьа ҳаныналалоз.
– Ақалақь зегьы ҽнак ала абара ҳамч ақәхарым, ҳагьахьӡарым, аха Марсель шәнапсыргәыҵа иансыргылоит уажәыҵәҟьа, – дыччаччо, ақалақь далууа днеиуан ҳмашьынаныҟәцаҩ, ҳҿаԥхьа ихыгьежьааӡа иаҳҿагылаз ашьха ихы ақәкны. Даҿаҵәиуа дышҩеиуаз уаҳа зда царҭа амамыз ақәцә акәаҩра дыҩхалеит. Ҳаҩҭыҵзар – аа, Марсель ҳаҵаҟа ҳнапсыргәыҵа иахьангылоу! Иаҳхагылаз ахан хьыҵәцараха, ажәҩан аҽаласа. Ииашаны иуҳәозар, ирыбжьагылан ижәытәӡатәиу ҩ-баак, ҩ-уахәамак. Ҳаҵагылан ҳарҭ ҳ-Леди Гарда ҳәа Марсельаа рыбзиабара, урҭ рыԥсҭазаара, рмал, рыцқьара, рынамыс зыдҳәалоу, еиҭаҳәашьа зқәым Леди Гарда.
Марсельҟа зхы хоу дарбанзаалак, ақалақь дналалаанӡа, илаԥш нақәымшәарц залшом ари ажәҩан иалакнаҳау ашьха! Алаԥш ақәшәарамоу, уахь днанаԥхьоит, инаҭоит цәанырра ҷыдак, изааигәоу, идырраҿы изынхаша акы акәны.
Аиашазы, изымбацыз ақалақь агәашәқәа аатаанӡа ари ашьха сылаԥш ақәшәахьан, сҩызеи сареи еибаҳарбахьан, гәаныла схәыцуан, ааигәара ҳнеины иаабарушь, иамур ҳгид ҳиҳәап ҳәа. Абар, уажәы ҳахьыҩнагылоу абахә ақәцә акәаҩра иагәылиааны ихьыҵәцараха иахагылоу ауахәама. Уи амрамор-граниттә ҭыӡқәеи адашьмеи, абырлаштә шьаҟақәеи амардуан ахьтәы багьырқәеи – ахаан ӡы зқәызымҭәацгьы иҽымкәабакәа аҩналара изыгәаӷьрым. Игәаӷьылацәаҵәҟьоуп ари аҭынчра аҳҭынра џьашьахә аҩналара.
Уҭанамгаларцу ҽа дунеик, ҽа ԥсҭазаарак? Дыҟаҵәҟьазаап ҳазшаз ҳәа аӡәы! Изакәи, мшәан, избо, иарбан мчу сгәы еиқәызҳәалаз, сшьаҳиҭхан заԥхьа сшьапкуа сзымҵагылоу? Ан. Зхәыҷы дызгәыдкыланы сҿаԥхьа иаацәырҵыз ан – Исус иан. Иара Исус ԥшқа дшынлымпыҵԥраара деилыхха, инап хәыҷқәа илоушьҭшәа наҟ-ааҟ ирхаханы, снарыԥхьон асасдкыларахь. Ари, анцәа рани лхәыҷи «зыԥсы ҭоу» рыраӡынтә статуиа аԥҵара фышықәса иаҿын аскульптор Кортонии асахьаҭыхҩы Чануелии.
Астатуиа ансамбль еидызкыло Мариеи лхәыҷы Исуси ркоронақәа ықәыргылан 1931 шықәсазы амшынуаа ирҳамҭаны. Уаанӡа, 1836 шықәсазы астатуиа иазыҟаҵан ахьи аплатинеи рыла еиларҭәоу абырлаш. Иара аскульптура зҭагылоу аԥсшьарҭеи изыҩнагылоу азали, уахь аҩналарҭахь уназго амҩа аҿаԥхьатәи «Иҳараку алтари» қәҵоуп декоративтә мраморла, иҟаҵоуп ароман-византиатә стильла. Ари алтар италиатәи амрамор шкәакәеи, бринолиатәи амрамор ҟаԥшьи, корсикатәи агранит цәаԥшьи уҳәа реилазаара идырԥшӡоит уамашәақәа, насгьы убыс еиԥш ирлашоуп ауаҩытәыҩса дыҭнаҟәартә, датәнатәыртә. Ари иоригиналу акомпозициа џьашьахәы ханарҭәаауеит акуполбжа, зыгәҭаны зыԥрақәа ԥшала ирҭәны хьыла иҟаҵоу аԥраӷба асахьа. Анаҩс ссиршәақәа иуаркалеиуеит ицыҩцыҩуа алашара зхылҟьо ацәымзаркыра «Амшын аеҵәа». Иааидкыланы аҩнуҵҟа иқәҵоуп еиҭаҳәашьа змам, ԥсра зқәым мозаикала.
Ари аблахкыга сылаԥш сзаҟәымго сахьыныҩнысыз иаацәырҵит амчи алшеи акәакь. Араҟа аиллиустрациа ззуны ихшьу амрамортә сақәа ирну аҩыреи асахьақәеи иаадырԥшуеит XVI ашәышықәсазтәи ахьӡқәа: Франциск  иан Луиза ду Савои, иԥҳәыс – аграфина Клауди уҳәа убас франциатәии аҳәаанхыҵтәии апапцәа, акардиналцәа, апатриархцәа, архиепископцәа рыхьӡқәа. Араҟа улаԥш нарықәшәоит апринццәеи, адмиралцәеи, аинралцәеи уҳәа рмедалқәа. Урҭ рнаҩс ицәыргоуп хашҭра зқәым арыцхәқәа – аибашьрақәа, ачымазара бааԥсқәа уҳәа ауаҩытәыҩса идырраҿы иаанхаша ахҭысқәа.
Анаҩстәи акәакь, акәакь ҳәа азуҳәар ауазар – Амшын-артә мчқәа ркәакь ауп. Араҟа ицәыргоуп адмиралцәа риеҵәақәа, аразын ԥырсалқәа... Ари аколлекциа еизигеит, ҳамҭасгьы иеиҭеит аинрал Монтсаберт 1944 шықәса, август 25 азы, Марсель афашистцәа рҟынтәи ахы иахьақәиҭхаз иаҳаҭырны. Ихшьу асахьақәа иаадырԥшуеит еиуеиԥшым амшын-драматә хҭысқәа, улаԥш иныҵашәоит «Ҳара ҳ-Леди» ҳәа амшынуаа, аныҟәаҩцәа, аартҩцәа рҟынтәи аҳамҭақәа. Араҟа Беирут аҟәараҟны злахьынҵа трагедиала имҩаԥысыз «Чемпилион» амшынуаа ирҭынхаз нҵамҭоуп Леди Гарда лшьапаҿы рымҩа аҿаԥхьа «Ан бзиахә» ҳәа ианырҵаз аҩыра.
Ус шаҟа! Аха урҭқәа зегьы рылацәажәара, реилыргара, арҭ сызхәаԥшуа аԥшьацәа иагьа мчы сыларҵаргьы, исылшарыма!
Ҳхалап аҩада нҵәара зқәым Леди Гарда пиедесталра лзызуа ауахәама абаа агәыцә ҳҭаланы. Шаҟа ицәгьоузеи уи ҵа змам ажәҩан иалакнаҳау Леди Гарда – ан бзиахә
лышҟа ахалара. Аа, ҳахьнаҵагылаз Марсельтәи абаӷәаза агәашәқәа ирхакнаҳау асаркьал ду, аҭбаареи аҳаракыреи улаԥш иазеидымкыло. «Сухуми» ааира иасимволны знык аҟара асыркьал сасырц сгәы насыҵаххын, аха иҭакнаҳаз асга џьаз хыгьежь ду сызмыргьалакәа сарԥхашьап ҳәа сҽааныскылеит. Аиашазы, уи 400 килограмм рҟынӡа зыкапан ҟалаша изҭакнаҳау асаркьал ахы аҭбаара иахьыгӡаны аархара игәаӷьылацәаҵәҟьан. Ари асаркьал рҭәан Лионтәи аҟаза Морел иҟазарҭаҟны. Леонтәи Марсельҟа иааган мшынла, иаразы ҷыдала иҟаҵаз амҩангагала. 8234 килограмм ихьанҭоу ари асаркьал, 19 шықәса ахагалара иадынҵәалазаргьы, ихагалан, иааннакылеит иара аҭыԥ.
Иара убасҵәҟьоуп маҿа-маҿа ахаҳәссақәа еиқәҵо ишхаргалаз 4500 килограмм иҟоу, уажәы зышҟа амҩа ҳақәу ахьтәы статуиагьы. Ари классикатә стильла Париж иҟарҵаз Леди Гарда Италиатәи Мадонна излалеиԥшыми? Илымҟәыҵаку лымаалықь ԥшқа, инап хәыҷқәа ажәҩанахь ирхаханы, иҭахуп адунеи дазцарц, абар, абар, длымҟәыцԥраап! Лара шаҟа гәыблыла дизыгәдуны илымҟәыҵакузеи ишьапсыргәыҵа. Уи илхагылоу акоронеи лцәацәҩычеи, адунеи ауаҩытәыҩаса ирынцәахәхараны илыхшаз Иисус ԥшқеи уамашәақәа ддырԥшӡоит, ииашаҵәҟьаны амшынуаа иазгәарҭеит «Ан џьашьахәы» ҳәа, лымҵаныҳәара урҭ «Чампилионаа» еиқәнамырхозаргьы.
Леди Гарда лыхшареи лареи, адәахьтәи рыԥшӡареи рыҩнуҵҟатәи рҵаки урызхәыцыр, ссиршәақәоуп ишыҟоу. 10 метрк иҳараку астатуиа иҭагылоу амардуан саҿаланы сышҩеиуаз сҩыҵанаргылеит лыблакыҵақәа. Сналаԥшит адунеи ҭацәӡа, иҭынчҳаҳараӡа, ажәҩан аҳауа жәпара сагәылаԥшны сыҵаҟа имҩаԥысуаз акы сызгәамҭаӡо. Сара аӡәк сыҳаракыра раҳаракыроума уажәы сшьапы иамҵахырхәо. Абан, нахьхьи, амшын ихыхәхәала инеиуа аӷба амшынуаа леихырхәоит, ирҟьоит рнапқәа, рымҩа хара дақәныҳәарц, илыԥшьарц. Иабардыруеи уажәы сара Аԥснытәи ашьхауаҩы
сылгәыҵаҵәахны сышлымоу, уи сыблақәа рыла дышрыхәаԥшуа!
Гард ижәытәӡатәиу атитултә хьӡы ԥшӡақәа иреиуоуп. Иит 1214 шықәсазы Аббеи Виктор ацқьа ари абахәаԥшь ахаҟны ауахәама аргылара азин аниоу инаркны. Ԥшьышықәса ныбжьымсыцкәа иқәгылан ицқьоу Мариа Гарда ҳәа ахьӡ зауз ауахәама.
Марсели уи абаҟақәеи реиԥш ирацәоуп аригьы зхаану ареволиуциақәеи аибашьрақәеи. 15-тәи ашәышықәсазы иқәҵан иҟәыбаса. Аха уи ашьҭахь, 1477 шықәсазы, аиҭашьақәыргылара мацара акәымкәа, иқәыргылан иҵегьы иҩыҳаракны. Уи инаркны шаҟантәи шаҟа аваргылаз, иаҵаргылаз, иахаргылаз! Ишакәхалак, 1870 шықәса ииун азы, ахьтәы статуиа ықәыргылан. Уи ақәыргылара иазыԥшызшәа, ҩымчыбжьа ааҵуаны, иаанкылан Франциеи Германиеи реибашьра. Ари аибашьраҟны афранцызцәа риааира иаҳаҭырны сентиабр 24 аҽны ныҳәа дуны иаартын абаҟа.
Ицқьоу, иԥшьоу ажәҩантә дунеи сҽагәылак сылбаауан адгьыл ахь. Сласкьацыԥхьаӡа саргыломызт ашьыжь бжьы. Ишԥасҭахыз сызлаз ажәҩанаҿтәи сдунеи сзынхарц, уи аԥхара сыцзаарц Леди Гардатәи агәынкылара сзынхарц азы наҟтәирахьтәи иџьашьахәу адгьылбжьаха, иара Гарда иашьашәалоу, абаа, адунеи аҿы еицырдыруа «Граф Монте Кристо» ашҟаҵәҟьа сымҩахымҵит.
Ҳналалеит ақалақь, ашыкьбжьы уамыргыло. Ҳнеиуан ауаҩы дыԥхьазцаз, ашьапыргыларҭа изымҭо амашьынақәа ҳрылагыланы. Ҳнарывалон ана-ара ихьарҽны, гарҭа змамыз атауар аԥшәмацәеи аахәацәеи еибарҿыҿуа иахьеилоу... Сара салан даҽа дунеик, салан иҳаҩсыз абиԥарақәа иаанрыжьыз, ԥсра зқәым адоуҳатә культуратә ҭынха ду адунеи.
– Уажәтәи абиԥара ирзаанрыжьраны иҟоузеи ишәыҵагылоу шәҵеира?! – иаасҿыҵҟьеит, сызлаз ахәыцра сшагәылаз, исызгәамҭаӡакәа.
– Рықәхга! – назгәеиҭеит зҽырԥсны аԥсҟы иаҿатәаз амашьынаныҟәцаҩ, сара схәыцра ихәыцразшәа!
Снаиҿаԥшит ажәак, ажәа заҵәык зегьы азырҳәаз афилософ. Дтәан, хәыцра ҵаулак иҽаҭаны, аха уи дзызхәыцуаз здыруада? Издыруада иаԥхьаҟатәи иԥеиԥш?
«Ақәхга!» – слымҳа иҭаҩуан акраамҭа.
Иҭаҩҵәҟьозу, усшәа сгәы иабозу?!
Амҩа ҳақәлеит, ҳаауан ҳашьҭра ҳхыланы. Аԥсабара ккаӡа еилган, ицқьан, иҭынчын амшынқәа. Ҳаауан амырхәага ҳақәҷҷо, џьара шьҭак, мшцәгьак ыҟоуп ҳзымҳәо, ааԥынтәи ҳауа жәпара ҳагәылаланы. Сгәы ҭынчымызт, ахәыцрақәа сеимаркуан: ҳашԥарыдыркылари, ишԥамҩаԥысри ҳаиԥылара? Раԥхьатәи атанкер Аԥсны аҳҭнықалақь анеира аҽазыҟаҵара ҳаҿын. Сара иарбан ҭыԥу иааныскылараны иҟоу, аԥшәымароу, сасроу?
– Иреиӷьу аҭыԥ сыбжьагылоуп аӷба аганахьалагьы, Аҟәа аганахьалагьы – аԥшәмара! – нараҭаскуан исхыхәмаруаз сҩызцәа. Ус сыхәмаруашәа аҭак ҟасҵон аха, уи иаҳагьы сҭакԥхықәра азнарҳауан, исықәыӷәӷәон.
Сҭамбул ҳнавсын Амшын Еиқәа ҳанхылеит. Иабаҟоу ҳашьҭахьҟа инҳажьыз ааԥын-ԥхны мшқәа, аҭынчра. Аԥсабара алакыҵа ҳаҵанарԥшуам, амшын лаҳәы-ҩаҳәуеит, аҭра иҭыҵуеит, ҳаӷеиҭа.
– Ишԥаҟаҳҵари? – дҵааит акаԥдан, – ҳхы абаҳархари?
– Аҟәаҟа, ҳашиашоу Аҟәаҟа, – сҳәон, аха ас амш бааԥсызар, хаарас, гьамас иаиураны иҟоузеи ҳнеира, изеиԥшрахои ҳаиԥылара?
Зыцәа, зҭынчра ҟьалахьаз ауаа, ацәқәырԥақәа ҳаигәыдҵо ҳрыма ихын, аха ҳамҩа ҳаԥсахуамызт, мхьаҵрыда Аҟәаҟа.
Ианвар 14 ашырԥазы анаатә ԥуа, хыхьчарҭак змаӡамкәа амшын иалагылаз асқьала заҵә ҳнадгылеит. Ацыгәԥсы дәылганы иузкаршәрымызт, аҷыхь бааԥс аҿан, ҳаднажәон афырҭын. Аха аиԥыларахь инеиуаз ақалақь ауаа акы иԥнакуамызт. Ашара иацгыланы ихалон, ихалон... Ихалон апионерцәа, акомҿараа, ааглыхратә наплакқәа русзуҩцәа, астудентцәа, арҿиареи акультуреи рхаҭарнакцәа, апартиатәи асоветтәи усбарҭақәа рмаҵзуҩцәа, ажурналистцәа, афоторепортиорцәа. «Сухуми» ԥхарак аныруан, иҟәашӡа асқьала ҭырҭәааны иахьадгылаз ԥагьашақә аҽнадшьыл-ааднашьылон. Аиҩызара-еишьаратә еиԥылара амшцәгьа иазынкыломызт, имҩаԥысуан иҳараку гәалаҟазаарыла.
Ахәылԥазы ақалақь иналаҳәҳәаз «Сухуми» Аҟәа ааныжьны амҩа инықәлеит.
Амҩа, еиҭах амҩа, – амҩа хара!
«Ҳаҩныҟа» ҳназмышьҭуаз амшын, игәыбзыӷуа, иаҳҿахәмаруа ҳнаскьанагон наҟ, иаарту амшын сакарахь. Уажәазын ҳамҩа Бырзентәылаҟа ихан. Адгьылбжьахақәа ҳнарылс-аарылсуа, амра лхықәгылоны ахымш хәылԥазы Афины ҳалаԥшуа аԥырсал ҳнахагылеит, ашара ҳазыԥшын. Ашара иаҵагыланы иҩхалаз ҩыџьа алоцман ицны аԥырсал шьҭыҵаанӡа апатреҭҭыхгақәеи акинокамерақәеи еизганы каиутак иҩнарҵәаххьан ҳазрыламкьысуа. Ҳҩеиуан адгьыл ҭырффааны ибжьалаз амшын ҳхыланы. Уи иахәланарӡхьоу маҷушәа, иҟәыбаса адгьыл ԥҽхақәа иалаԥсаз ацәқәырԥақәа наргәыдҽҽалон. Ҳҩеиуан Афины ҳарӷьарахь иааныжьны, иҟашӡа сышәабла зхы-зҿы ҭаҳәҳәаны иаҳҿагылаз ашьхақәа ирықәкны. Наҟ-ааҟ, ишьхараны, ибахәраны изкәыршаз амшын ҟәыҵәа ааумбартә, улаԥш аархьымӡо дара изҵагылаз ашьхақәа иаарымаркыртә рыжәҩахырқәа еибаркны, асланқәа реиԥш изза-ззаӡа иҭырҭәааны еилагылаз аӷбақәа ҳазрылсуамызт. Асҟатәи ӷба хкы еизганы џьарак адунеи аҟны изымбацызт, иџьашьатәыҵәҟьан. Уажәоуп схаҿы ианааи апатреҭҭыхгақәа зхаҳцәырҵәахыз, амчра ахаҭарнакцәа ҳзымҩаԥырго. Аҽгылақәа реиԥш, ихылаԥшрадаха, хырҳагак, хархәарак рымаӡамкәа адунеи зегьы иреиҳау асупер танкерқәа, акантеинермҩангагақәа, апассаџьыртә уҳәа акыр зшьара иқәҟьахьоу, зшәыга ҿыц зқәымбац аӷба ҿыцқәа, закә шыӡ чмазароузеи ирызҵасыз, изцәыҵаҵәахузеи?
Гәыԥ-гәыԥла – Онассис итәқәа, Гуландрис уҳәару, Ниархос, Каррас, Андреадис уҳәа шаҟаҩ рыӷбақәа, – ажәгәар иҭацалоу асар еилургараҳа еилургап!
«Сухуми» шьыцганы ишахәаԥшуаз иаарылсын, ашьыбжьон агәазы Пиреи аҩаӡара ашьха цәҳәыра иҩаҵагылеит:
Ҳаӷбахь иҩхалаз – аполициа акарантинтә, атаможентә, афирма уҳәа рхаҭарнакцәеи ҳареи ҳаиԥылара раԥхьа имҩаԥысуан аустә ҭагылазаашьа аҟазшьа аманы, аха ачеиџьыка – зегьы зымчу ачеиџьыка, – хәҷы-хәҷы аиҩызаратә-еилибаакарахь ҳкылнагон, ҳаинарцәажәон, адәы анықәларазы иаԥыз аԥҟара нахыҳәҳәашьак шазалмыршозгьы.
Уи адунеи анықәгыларазы илҩаатәын анашьҭыга ҷыдақәа, аха урҭ анашьҭыгақәа рылҩааразы иаҭахын ҩба-ҩба патреҭ. Алахьынҵа, алахьынҵа! Сџьыба ишԥаҭаз иаҭахыз аҩпатреҭк – ахаан иныҟәсымгацыз спатреҭқәа. Аԥсҭазаара, аныҟәара иунамырҵара, иунамырбара иҟоузеи! Уажәшьҭа знык ҳҟәарахьы сызкылсыр, сеидара ҭысымхшеи!..
Ашьыжь зынасыԥ акралаз – зпатреҭқәа змаз анашьҭыгақәа ҳзааргеит. Пиреии Афини 13 километр бжьоуп. Минуҭқәак рышьҭахь ҳналалеит ашацәеи аԥааимбарцәеи ршьам дгьыл Афины. Афины ауаҩытәыҩса ибзиабареи икультуреи ргарҵырҭа, афырхаҵареи, ахшыҩҵарреи рхыҵхырҭа, аибашьреи аинаалареи, аиҩызареи аиӷареи, аԥсреи абзареи ирсимволу Афины! Сыбжьы ҩыҭганы – закә разҟызеи исымаз! – сымҳәарызеи, ҳаӷбаҟны иаҳцәырҵәахыз ҳпатреҭҭыхгақәа руак ааган исымазар. Аекономикатә кризис – аӷбақәа ртәанхалара иаҵәахыз апатреҭҭыхгақәа. Аха разҟымзар араҟа дсықәшәарц сыҟазма Аҟәа ииз, иааӡаз абырзен рԥыс. Уи Николаи жәашықәса раԥхьа иани, иаби, иареи арахь изыӡхыҵуаз сара дсықәшәарц азы акәзаарын.
– Ҳаԥсадгьыл ахь ҳнышәнап, анырҳәа сыҭаҳмадацәа, саргьы акапитализм аҟны мышқәак рыла смиллионерхап сымҳәаз! – ихы-иҿы неихеирччазшәа ныҟаиҵеит зылахь еиқәыз Николаи.
– «Сухуми» ҳәа ансаҳа, сеихеит ишсылшоз, мшәан, иара Аҟәа ауми сара сыԥсадгьыл, – иԥси-иԥси еихьымӡо даныҩхала, дгәырӷьацәаны далаԥсхьан. Акыс сара сш-Аҟәатәыз анидыр, илабжышқәа ҩхаҟәҟәалеит. Иаԥхьа ииасуазар акәхарын ихәыҷра, иқәыԥшра, иҩызцәа рсахьақәа. – Асовет уаҩы ҳәоуп сышҭаҩу, – иҳәеит игәы аладуны. Гәыблыла еимидон «Сухуми», иблақәа ҭраа акраамҭа дахәаԥшуан, ианаҳәоз рацәазар акәхарын, зыԥҳәысаагара иахыԥахьоу арԥыс цәыхрын. Ҳиман далан ақалақь Афины, ижәытәӡатәиу абаашқәеи архитектура-скульптуратә рҿиамҭақәеи асҟак рҭоурых абеидыруеи аауҳәартә, ачҷаҳәа иаҳзеиҭаҳәо, абырзентә ԥсадгьылра здызымкылаз, аԥышәа ду змоу амашьынаныҟәцаҩ.
Уи уажәы-уажәы амагнитофон инаҿеиҵон асовет ашәақәа зныз акассетақәа, дзааӡаз Аԥсадгьыл агәхьаагареи азыгәдуреи ирсимволны.
– Абри анаукақәа р-Академиоуп, – иҳәеит ауниверситет апроспект ҳанылан ҳашлеиуаз, иҟәашӡа ҳарӷьарахь иаацәырҵыз ахыбра ҳанылавала. Уи абарҵан иаҵагылаз амрамортә колоннақәеи, наҟ-ааҟ аҿаԥхьа ахыбра иҩахыҳәҳәо, зхы-зшьапы аҟнынӡа зҽыҩеиҵыхны иқәгылаз аскульптуратә баҟақәеи ашҭан адекоративтә ҵиаақәеи ашәаԥыџьаԥқәеи уамашәа идырлахҿыхуан.
– Арҭ Афини Апомони роуп, и-Апомону аҳәара аҭаххарым, – ҳааирччеит зԥаҵа қьалақәа зҿарбаӷьа иҟьантазӡа иқәгылаз ахаҵабаӷь ишҟа ҳхьарԥшуа.
– Ари университетуп, ижәытәӡатәиу акоуп, – иҳәеит наҟтәирахь академиа иавагылаз ахыбра ҳарбо. Уи иааҩныҵыз имаҭәа еиқәаҵәа шьҭарҳәазо, ижакьа еимачыра игәышԥы илықәсуа, дылҳавсын, наҟтәирахьтәи ахыбра џьашьахә дныҩналеит.
– Ари милаҭтә библиотекоуп, – назгәеиҭеит Николаи, ани апап дынзыҩналаз ахь дыԥшуа. Аиашазы, уа
абарҵан излаҩычоу ижәытәӡатәиу аҿыханҵамҭатә рҿиамҭақәа рыла мацарагьы улаԥш иныҵамшәарц залшом.
Ҳлавалеит 700 шықәса зыргылара иаҿыз (иалагеит  ашәышықәса ҳера ҟалаанӡа, иалгеит II ашәышықәса ҳера азы) абырзен мифологиа аҟны ауааи анцәақәеи рынцәа Зевс иолимпиатә бааш (Храм). 104 колонна иҟаз иахьа 15 шьаҟа гылоуп, акы асаара ишьҭоуп. Абааш иҭагылаз Зевс ибаҟа ахырхарҭа еилкаам. Анаҩс иаацәырҵуеит ҳера II ашәышықәсазы Римтәи аимператор Андриан иргылаз – Андриан иарка ҳәа изышьҭоу абаҟа Уи арка агылара 18 метра, аҭбаара 13,5 иҟоуп, агәашәқәа ирну аҩыра иаҳәоит: «Ари афинцәа ржәытә қалақь Тезеиа, аха уажәшьҭа Андриана ауп». Араҟа аргылара ианалга Андриан ибаҟа анцәақәа рываргылара игәаӷьит. Уи ашәышықәса агәҭаны ихаҳәԥҽырҭахаз абаа арӷьарахь ашҭа ихьыҵәцараха иҭагылоуп апоет ду Баирон ибаҟа. Уи араҟа абырзен ар дрылагылан аҭырқәцәа драбашьуан. Уи, згәаҵәа абырзен нышә иамадоу Баирон, хахьынаившәаз, ашьац иаҵәара қашәқашәо ҳима дынҭалеит астадион џьашьахәтәы. 60-нызқьҩык зҭаӡо ари астадион злачаԥоу, изларгылоу зегьы мраморуп. Раԥхьа иргылан ӷәыла, ацәажәаҩ ду Ликург ибзоурала, ҳера ҟалаанӡатәи 330 шықәсазы. Уи ашьҭахь ҳера аан 130 шықәсазы мраморла иҟаҵан, аха уи ашьҭахь астадион ықәҵан еилаԥыххаа. 1894 шықәсазоуп реконструкциа азуны ажәытә хсаала еиҭанышьақәыргылаз. Араҟоуп 1896 шықәсазы раԥхьатәи аолимпиатә хәмарра ахьымҩаԥысыз, уи азоуп олимпиатәи астадион ҳәа захьӡыз. Уахьынҭало амрамортә хаҳә са ду иҭагылоу иануп раԥхьатәи олимпиатәи ахәмарра анымҩаԥысызтәи ашықәс, уи ашьҭахьтәи ахәмаррақәа иахьымҩаԥысзи ианымҩаԥысзи.
Асовет Еидгыла апосольство аҟны зусқәа маншәалахаз, ҳаҩдәылҵын, ашәаԥыџьаԥ иагәылгаз аулица иаҵәара ҳнанылеит. Ҳрывсны ҳлеиуан ижәытәтәиу ацәацәҩыча неибанеиԥшны изышәҵаны, зшәақьқәа
зхаҩҩа-хаҩҩала агәашәқәа ирылагылаз акрал ихьчаҩцәа, зыԥсы ҭоу статуетқәаны. Ҳарӷьарахь амилаҭтә парк еижәхышьшьы аныҵалара, анатәара зыԥсоузеи, аха змада, иаҳзыԥшуп ажәытәӡатәи антикатә қалақь Акрополь. Иаҳзеиҭеиҳәоит Николаи ари апарк Екатерина II лаҳраан абырзенцәеи аурысқәеи реиҩызара иадырганы урыстәылатәи анышә ааганы абаҳча ашьапы шкыз, ишдыргылаз уажәраанӡа изымааӡаз ахыбра. Иара убас, дук ҳҽаҳзадмырхалт ҳпосольство ааигәаратәи абырзен парламент, 1894 шықәсазы идыргылаз. Уи иавагылоу актәи адунеитә еибашьра ашьҭахьтәи Еилкаам асолдаҭ ибаҟа аҿаԥхьа минуҭк ҿымҭ ҳхы ларҟәны ҳнамҵагылан, ҳамҩа ҳнықәлеит. Абар, ҳҿаԥхьа иахьаатыз уажәраанӡа ҳахьцалакгьы ҳабла ихгылоз ахәы ҳаракыра. Ҳҩаҿалеит шәышықәсала ашьапышьҭра иҭнафаахьоу ахаҳәтә мардуан. Ҳхалон 156,2 метр иҳараку, иԥсабаратәу абаа ҟазшьа змоу ахәахьы. Араҟа, изларҳәо ала, ауаа нхон анеолиттә аамҭазы (5550-4900 ҳера ҟалаанӡатәи ашықәсқәа рзы).
Ахәы ақәцә акәаҩра иқәгылан 3000 шықәса аҳра зуаз Микентәи аҳ ихан. Араҟа имҩаԥгаз археологиатә ԥшаарақәа ицәырыргеит Микентәи аамҭазы аԥҵамҭа цәынхақәа, иагьышьақәдырӷәӷәоит Афины Микентәи адунеи ишабжоу.
Ажәакала, уажәы сызлагылоу ақалақь цәынха, ашәышықәсақәа зҵазырӡхьоу амонархиа анеилабга ауп иандыргылаз – афинаа рыҟны адемократиа ашәҭыкакаҷра ианалагаз Акрополь ҟалоит анцәақәа ирҭыԥны – ирымҵахырхәарҭаны. Афинаа раԥхьатәи иԥшьоу ахыбрақәа идыргылаз еилаԥыххаа иқәҵан аџьамцәа анымҩасуаз. Урҭ аџьамцәа ианриааи ашьҭахьоуп Афины ахьтәы шәышықәса аназыҟалаз (ҳара ҳера ҟалаанӡа 477-431 шықәсқәа рзы). Иара убасҟантәи абырзен ргыларақәа роуп иахьанӡа иааӡаз, уажәы ҳазхәаԥшуа. Араҟа хаҳә ҟәырҷахак иадамхаргьы аҭоурых иадҳәалам, зыхә ҳаракым, иԥшьам акгьы ыҟам,
аха аџьашьахәтәқәа ирџьшьахәу усҟантәи аамҭазы Сириатәи апосол иргылаз амавзолеи ауп.
Бырзентәыла инеины Акрополь зымбаз иибаран иҟоузеи! Уи азоуп ари атәылахь иқәнагало зегьы рхы арахь изхоу. Ана-ара ахаҳә са дуқәа еилажьу ирықәтәоуп асахьаҭыхыҩцәа, археологцәа, атоурыхҭҵааҩцәа, ашәҟәыҩҩцәа, апоетцәа. Акрополь иамоуп зегьы ирнаҭаша, иранаҳәаша, иааиуеит иӡыхь-ԥшьаха иҵхәраа – аӡыхь-ԥшьа нҵәара зқәым.
Араҟа 1942 шықәсазы афашист мпыҵахалаҩцәа ԥшыхәрҭас, ԥсшьарҭас иҟаҵаны ишықәтәаз идмырбаӡакәа Манолис Глезос абырзен бираҟ ахаиргылеит, афашистцәа рбираҟ кынжәаны.
– Дабаҟоу уажәы уи Аԥсадгьыл абзиабара аҿаԥхьа зыԥсҭазаара зызшәарҭамыз, аҭынчра азықәԥаҩ?
– Уажәы адемократцәа зегьы ахақәиҭра рымоуп, Манолисгьы ашәҟәыҭирҭа киоскк дыҵагылоуп ҳәа сыҟоуп, – наҳаҭеикит ҳгид.
Ҳнеиуан ицқьоу амардуан ԥшьа ҳаҿаланы. Наҟ-ааҟ агәашә илатәоу, авенецианцәа ирҭынхаз ҩ-алымк ҳахьылрывшәаз апатреҭҭыхцәеи асувенир ҭиҩцәеи наҳадӷырлеит.
– Аа, урҭ шәыржьоит, иаферистцәоуп, – ҳгид агәаҽанызара ҳаҭо амашьынахь ҳнеиԥхьон. Ишҳацрыхоз амашьына ҳаҩҭалан, ҳаманы аҿынанахеит. Ашәышықәсқәа иргәылхәхәа сызлаз ахәыцра ҵаулақәа ирылыҩҩуа исаҳауан Марсельҟа ҳазгоз амашьынаныҟәцаҩ-афранцыз иажәа – «ақәхга». Ҩ-миллионки бжаки инареиҳаны изланхоз ақалақь Афины ааныжьны Пиреиҟа ҳцон, ҳцон ҳаӷбахь. Араҟа асасцәа иаҳҭаауази ҳареи ҳаиԥылара мҩаԥысуан аиҩызаратә ҭагылазаашьала. Интересс икны иазҵаауан асовет ԥсҭазаара, аиҳараӡак Аԥсны, Аҟәа аҭоурых.
– Аа, ари ҳара ҳ-Афон ишеиԥшу!
– Шәацәымҩашьеит, шәмонахцәа ирдыруан иахьынхашаз! Шә-Афон нзыжьыз амонахцәа 1875 шықәсазы идыргылеит ауахәама, иагьахьӡырҵеит Афон Ҿыц. Иахьа уи ауахәама аҳәынҭқарра иахьчоит егьырҭ ажәытә баҟақәа реиԥш. Имузеиуп. Егьырҭ ахыбрақәа жәлары ирыԥсшьарҭоуп.
– Ҳазхылҵыз ҳабиԥара цәгьамзар ҟаларын, – рҳәон аԥшәмацәа, афырџьанқәа аақәхуа, – аха аполковник еиқәаҵәақәа рхунта ҳхы еиларган, иахьагьы акәҷышь хыҭҟьеиԥшоуп ҳшеилоу. Иҳагу рацәоуп, асоциалтә еиҟарамра, ахатә мал, хи-ԥси, аекономикатә кризис, аиҳараӡак – аенергетикатә, авалиута-финанстә. Есаашар ахархәагатә тауарқәа, афатә-ажәтә рыхәқәа ахалара иаҿуп, иаҿуп иусурҭадоу рхыԥхьаӡара азҳара. Уажәы адемократиатә еиҳабыра ааижьҭеи асоциалисттә тәылақәеи ҳареи ҳекономика-еилахәҳахәҭратә, акультура-доуҳатә еизыҟазаашьақәа акырӡа еиӷьхеит. СССР-и ҳареи ҳаизыҟазаашьа есымшааира еиӷьхоит. Уи акыр аԥсеивгара ҳнаҭап ҳәа ҳақәгәыӷуеит. Акыс, уажәааигәоуп ҳамшын флот аминистр Москвантәи данааз. Ҳгәы иаанагоит арҭ анашьҭыгақәа ҽазны шәанааиуазы иԥсаххап ҳәа, агәрагареи аилибакаареи амҩа ҳақәгылоуп! – ҳпатреҭқәа зқәырҷабны иқәыз анашьҭыгақәа инарыхәаԥшын иааԥышәырччеит.
...Адгьылбжьаратәи амшын аҩныҵҟа аҽазыҟаҵара бзиа зауз «Сухуми» иазыԥшыз аокеан ду аҿаԥхьа агәы хыҭхыҭуа Гибралтар инҭалеит.
Абар, февраль 6 ашьжьымҭан иаатуеит иҵыхәаԥҵәарадоу аокеан сакара ду. Ишԥаҟалари Атлантикеи иареи реиԥылара? Зыԥшқа игәы ҭҟьар ҳәа ишәо ан леиԥш, Атлантика агәы ҭбаа разӡа, аӷба ҿыц аԥылара аҽазыҟаҵаны иҟазшәа, еишьылӡа инагәыҵанаҳәҳәеит. Иара, «Сухуми»-гьы, абыржәоуп аҽынеиҵыхырҭа санақәшәа аҳәазшәа, аҽынеиҵыхны Испаниа шыҟаз аҿыҩанахеит. Асҟак гәыблыла еиԥылаз рыгәшәа еибакны иабанӡацаларишь? Пиренеитәи адгьылбжьаха ахаара, аразра ацәыӡуа, блаҵырхәала аԥшра иалагеит. Пиренеи адәы иаҵәара чашәушәа иҩышьҭыху баагәараны иакәыршоу ацаҟьа ацәқәырԥақәа назыҭрысит. Аиҳараӡак, иааскьагаӡаны аокеан иалагылоу адгьыл кәакь Сан-Висенти ааӡараӡа, аҿабгара ақәцә акәаҩра иқәгылоу ауахәама, абар, абар, инаҿнарҩып, инахәланарӡып! Уи иаҳа иазыҭрысуан иахагылоу ацәымзаркыра аӷбақәа амҩа ахьыднарбо азы агәаӷ акызшәа.
Атлантика иҭҟьоз аԥша иарзазон Сан-Висентии Лис-сабони рыбжьаратәи адәысакара ӡынгьы-ԥхынгьы бӷьы иаҵәала изҩычо Партугалиатәи аџь, атропикатә ҵла, аҵла ҭырас, апальма, акактус, аӡахәаҭрақәа, ацитрустә шәыр баҳчақәа...
Гәыблыла издызкылаз Атлантика иаарласны асҟак иааҳәны иаҿагылартә еиԥш гәнаҳарас иҟанаҵаз азымдыруа, иқьыԥаха иҩеиуан аԥсҭазаараҿ ԥышәак змамыз «Сухуми», – иабадыруаз уи аԥышәара ишахысуаз!
Аҵх лашә назхатәаз Бискаи убас иҳалахәмаруан, ажәла нҵәеит, аҭуӷан ҳәа сызхәаԥшуаз «Сухуми» ӷәыцәмаҟьак ишԥаҩызахеи, иаанарҳәрыма сҳәартә.
Арахь сиарҭа сҽысзылакуамызт акәымзар, егьырахь заа сҽыкәаба-сҽышьшьны сышьҭалеит!
Ашарԥазы амырхәага рылаҷҷо, хылагәыла еилажьыз шәҟәи-быӷьшәи реилыргара аҽазкра аԥсамызт – Бискаи агәыԥжәара еиқәтәомызт. Иара «Сухуми» аныҟәашәа иагмыжьуа ишцац ицагәышьон, – еилнакаауан аԥсҭазаара шықәԥароу, ақәԥараҟны анасыԥ шыԥшаатәу.
Арахь аокеан ҭынчым ҳәа ҳара ҳаҽҳарҭынчыр ҟалом, аҩнуҵҟатәи аусқәа шцац ицалароуп, иаарԥшлатәуп еиҳагьы агәаҽанызара, иҳалаҳҵароуп алшара, амч ҷыда. Акыс, ҳзызҩеиуа Англиа ааигәахеит, иахьа иазгәаҭоу алекциа «Европатәи ашәарҭадареи амшынуаа ргәаҽанызаареи» мҩаԥгатәуп, иалгатәуп «Қырҭтәылатәи акомпартиа XXV аизара ду ақәҵарақәеи ҳара ҳуснагӡатәқәеи ҳәа ажәахә. Акыс, уи аизара ду аҽны Афинтәи аизара ду ахь идәықәаҳҵеит «Сухуми» аџьатә қәҿиарақәеи аԥеиԥш лашеи ирызкыз арапорт.
Даараӡа уаҩ игәы иаахәартә иҟоуп Е. А. Шеварднаӡе иажәахә. Уи иқәиргыло апроблема хадақәа рынагӡара азықәԥара зегьы иаҳуалуп, иагьынагӡатәуп.
Ақьаад рацәа сҽынрылганы сшьапы неиҵысхырц хыхь аԥсҟахьы сыҩхалазар, ҳарӷьарахь, Бискаии Ла-Манши рҳәаа ҳарбо, иаацәырҵит аокеан иагәыларшәу адгьылбжьаха хәыҷы Уессан. Адгьыл инацәыхарамкәа рыцҳарак иақәшәаз ӷбоуп уҳәартә акы сылаԥш нақәшәеит. Аланарԥшыга аашьҭысхзар, амазут жәпаҳаҳараӡа иҳантеиуа иалажьуп «Олимпик бреивери» – Афины зыӡбахә лакәха иҳарҳәоз, ашәышықәса атанкер ҿыц ҳәа излаҽхәоз. Абар ассир, 250 нызқь тонна аидара шьҭызхуа иҿыцӡоу техникала, автоматикала еиқәыршәоу «Олимпик бреивери»! – иџьашьаны иҳазхамҵо, еибаҳарбон зыбӷа ҭаԥҵәаны еиҩыҳаҳа аӡаҵаҟатәи ацаҟьа иахажьыз аӷба.
Ингаршәаанӡа зыӡбахә адунеи иахыҵәаз «Олимпик бреивери» амыждаразы раԥхьатәи ашьаҿа зыҟанаҵоз ари адгьыл ҿаҵа хәыҷы азы акәын! Иара усгьы Уессан хәыҷы ахы ҟәыншьо, иара заҟароу аиҳа апроблема рацәа ирыҵаз злаҟаз ауадаҩрақәа азымхозшәа, Кристина лыӷба хыԥҽыгаха ишԥазкашәеи!
«Аҵла иалҟьаз амаҭ ицҳауан» ҳәа кәамҟьак иҟам Уессан 1500 гектар ажәцәеиԥш аԥша иарҩаз адгьыл хьахьа 1480-ҩык зқәынхо рымхырҭақәа аӡхыҵра иахьықәнаӡәӡәаауа, аԥсыӡкцәа зыӷбақәа рыргыларҭа змам, хныҟәгара ҳәа аусурҭа зыԥшаарц адгьыл дуахь иӡхыҵуа амчымхацәа акраагарҭа заҵә – атуризм ирымаз уигьы амазут еиқәаҵәа иаӡҩеит. Уессан еиқәырхатәуп! – игоит Франциатәи абжьқәа. – Уессан мԥсыроуп! – иааҩуеит Франциатәи акоммунистцәа рықәгыларақәа.
Иабатәи «Олимпику» Уессан ихыԥҽыгаха иазкылсыз? Насгьы уи заа иазгәазҭаз «халаҽшьроу» амашәыр иақәшәаҵәҟьоу? Цәыӡу, акрырҳагоу? Ҳара ҳзыхҟьеи? – инеимҵаркуеит, иааимҵаркуеит. Иара «Олимпик бреивери» есыҽны аилаҳара иаҿуп, иаҿуп икылхәраа иааиуа амазут аԥсабара аԥсҭазаара ахәаҽра. Угәы иаарыцҳанамшьарцу аԥсыӡ згәышҵа ҟәаш-ҟәашӡа иҩарханы амазут иалаԥсоу? Аԥсыӡ моу Европеи мраҭашәарахь атәылаԥхарақәеи ирыбжьаԥыруа аԥсаатә мҩас Уессан акәын ԥсеиҭакырҭас ирымаз, есымша ԥсаатә хкыла иҭәын, игәырҿыхаган. Иабаҟоу урҭ уажәы, аҳауаҟьашь зыблахаҵ ыҵнаҟьаз аԥсаатә амшын ахыӡлара иаҿуп.
– Сара снапала усшьаанӡа анцәа уимшьааит, – ҳәа Кристина Онассис ашампан быҭлыка надԥыххылан, иԥшьаны амшын инхылҵан, аха инасыԥдахаз «Олимпик» алахьынҵа кьаҿхеит, излиааз аамҭацәгьа раԥхьатәи ашьаҿа иӡаанарҟәрылеит.
Уи 250 нызқь тонна аидара адкылара зылшоз «Олимпик бреивери», супертанкер ҿыцқәа рынцәахәы, алацәа аахнатаанӡа усурҭа ззыԥшымыз, ишылкашәаз еиԥшҵәҟьа идәықәҵан, хархәарҭак аиуа иҟалаанӡа Норвегиатәи фиордк иҭадыргылар.
Зхызгәы ақәмаҷха, инкахәыцуа Норвегиаҟа амҩа иқәыз «Олимпик» зызхәыцшаз рацәан. Акыс, зегьреиҳа ихадаз, иабомызт аԥхьатәи аԥеиԥш усурҭак аиуа ианыҟалаша... Насгьы изтәу рзы идердха – усда Норвегиатәи афиорд иахьҭагылоу азы есыҽны 20 нызықь доллар ашәара! Уи алахь акранызар зыԥсадгьыл аҟны шәкыла усурҭада еилагылоу рыҟны аҭыԥ амоуаз. Аха ус уҳәаргьы, Аԥсадгьыл ҳәа агәбылра зду ԥсадгьыл абахьоума, иҳаҳахьоума! Уи ишылкашәаҵәҟьаз атәым бираҟ (Либериатәи) нахадыргылеит.
Ари ҿыц игарҵыз моу, иара аҩызцәа роуми Пиреии Афини рыбжьара ҭырҭәааны еилагылоу. Уаҟа «ахьтәы бырзен» – Онассис раԥхьаӡатәи асупертанкер, раԥхьатәи иԥҳәыс лыхьӡ зхиҵаз «Ҭина Онассис» аԥҽразы ишырҭиуаз рылаҳәан уажә ааигәа. Ари адунеи аҿы раԥхьатәи асупертанкер «Ҭина Онассис», Аристотель Онассис и-«Империа» аҟны еиԥш, адунеитә танкертә флот аҟны аҭыԥ ҷыда аанызкылоз танкерын, аха адунеи зегьы злаӡо!.. Иара убри раԥхьатәи иԥҳәыс Ҭина лҟынтәи иԥҳа Кристина лоуп «ахьтәы бырзен» иҷан зҭынхазгьы, уи аҵыхәтәантәи иԥҳәыс Жаклин Кенеди акыр дшынацрасызгьы! Аиашазы, Аристотель
иҭынха нхарҭәааҵәҟьаны знапаҿы иҟалараны иҟоу здыруада. Уи Аристотель Онассис иҷан анацрасра азин змоу ҳәа ирыԥхьаӡоз, уи алыгажә ибзиабаҩ, ашәаҳәаҩ, актриса Каллас лакәын, аха уи уажәы лхабар (амал ашараҟны) ыҟам. Уажәы Афины иҳарҳәон, уи Мариа Каллас Париж агастрольқәа рахь данца, атеатр ду ҭыкка Аристотель ида аӡәгьы дыҩнатәаӡамызт, лара дықәгыланы лпрограмма нҭырҭәааны иналыгӡон ҳәа. Уи аӡәгьы длыхәамԥшырц Аристотель заа абилеҭқәа зегьы ихәҳахьан. Зегьы аазхәо аԥара!..
Ажәакала, уи Аристотель, адунеи дшақәламхоз дырны, қьафла иҭыфааны дықәҵит, иҭынхаз амал еимарклааит, иара иабаихәшәу! Иҭынхаз аҷан, астатистика излаҳәо ала, амшынтә флот, аиҳараӡак атанкертә дедвеит (ишьҭырхуа аидара) наӡоит 5 миллионки 200 нызықь тоннеи рҟынӡа. Анаҩс – анефҭтә зауадқәа, анефҭтә компаниа «Омега», Алиаскатәи анефҭтә участкақәа. Аӷбаргыларатә верфқәа – Швециа, Англиа авиакомпаниа «Олимпик еируеис» иаҵанакуа, тәылацыԥхьаӡа здаҟам асасааирҭақәа. Америкеи Европеи ихьӡала ишьҭоу адгьылтә участкақәа, женеватәи абанк, намибиатәи алмас ҵхырҭа, абанктә кредитқәа уҳәа инҭырҭәааны иԥхьаӡам имал наӡоит: – США – 425 миллион доллар, Мраҭашәарахьтәи Европа – 900 миллион, Алатинтә Америка – 200 миллион. Ус шаҟаџьара шаҟа мал!..
Ари зегьы еиҩыҟьҟьатәыс-еиҩыҵәҵәатәыс иҟалару, еидкыланы иҟалару? Бырзентәыла уи ауп жәабжьыс, гәаҟрас иҟоу. Бырзентәыламоу, акапиталтә дунеи зегь алымҳа азкыдуп.
Иахьазын зегьы ԥхьацаны зҽахазырԥаз Кристина 25 шықәса дырҭагылоуп. Уи ԥҳәысрак, гьама хаара дук лыҵамзаргьы, лаб ишьа шлылоу мҩашьо, аԥсаатә мҵарс иаҩызоу, уадаҩрак аҿаԥхьа аанҿасрак згәы иҭам, иумырдырӡакәа аӡыршы уҭазырԥало ԥҳәысуп. Ус шакәу аалырԥшит ааигәа лаб иавиациатә компаниа аусзуҩцәа рықәгылара «иаармарианы» ахәаҽрала. Аристотель Онассис дзықәгәыӷуаз иԥазаҵә Александр иҭахашьагьы хара иԥшуаз напымҭазаргьы ҟалап, – рҳәақәон афинаа.
Аристотель иблазаҵә Александр ҳамҭас аҳаирплан ииҭаз 1972 шықәсазы америкатәи ҩыџьа иҩызцәеи иареи ақәтәаны ишыԥыруазоуп аҳаирплан шыбӷалаз. Усҟан дҭахеит 24 шықәса ирҭагылаз Александр имацара.
Ашықәсқәа идражәхьаз Аристотель, иҷкәын – игәыӷырҭа иҭахара изыҟалеит хыгашьа змамыз ааха ӷәӷәаны. Дрыцәхьаҵит иусқәа, иаанижьит иуа, иҭынха, ақәла, адыр. Даатәеит дуауаӡа Скорпиостәи адгьылбжьахаҟны, аха агәырҩа хьанҭа изаҵымҵыз, уаҟагьы атәаха аԥсцәаҳа иеимраӡеит. Уи дниаӡааит Македонски ибаҟа «Адунеи зегьы ззымхоз, изхеит абри адгьыл ҿаҵа» ҳәа ишанырҵаз еиԥш ааизуҳәартә. Аха уи «иимпериа» зхаанхаз Кристина иллахьынҵахаша здыруада.
Амиллионқәа рҽеидыркылоит, аха лара иарбан миллиону лҽыздылкыло? Уи лаб игәаԥхарала дзызҳәаз, ахатәы ӷбақәа рҳәынҭқар Питер Гуландрис мап ицәылкын, уажәы ааигәа ирылалҳәеит 30 шықәса ирҭагылоу Александр Андреадис дышиццо.
Урҭ шеилгаша здыруада, аха ари Уессантәи ацаҟьа идамыӷха иахажьу «Олимпик бреивери» иаалырҟьаны аҭахашьоуп иџьашьатәу. Уи хымҳаџьымшьа ахә шәо фиордк иҭагылазар еиҳа «машәырла» иҭахаз «Олимпик бреивери» астрахтә рекорд ахәԥса 50 миллион доллар лоур еиӷьымкәа Кристина! Илхароузеи, «машәыршәа» иҭахеит! «Олимпик бреивери» «агәаҟра» ианҭагылаз ацхыраара иамыҳәаӡеит. Уимоу Уессантәи ацәымзаркыра ахылаԥшҩы иангәеиҭа еилагама, ацаҟьа рҽадыршьылома ҳәа адырра ҟаиҵон.
Ус моу, уи ацәымзаркыра аҟнынтәи акаԥдан ҩынтә иазҵааит ацхыраара рҭаху ирҭахыму ҳәа, аха аҩынтәгьы мап ҳәа аҭак ҟаҵан. Ацаҟьа ахаҳамҭазы, заа аекипаж аҽеиқәырхагақәа рҟәынҵаны ашхәақәа ларышьҭхьан, минуҭқәак рышьҭахь ԥсышьацәгьа ззыԥшыз «Олимпик» ацаҟьа иажәҵаны дара аҟәарахьы еихахьан. Нас «машәыру» иазгәаҭаз, хала ҽшьроу? Усурҭа змамыз, зҭира амуаз аӷба ахә ыҵхразы иеиӷьу ахәыцра мариамызт! Амазут зҿаҵәаз уессанаа? Амашәыр иамхәаҽуа
иҟоузеи! Уи аҭахарҭа аҭыԥ аԥшааит, иагьырманшәалахт! Амашәыр аҳампал иалоуп!
Уессан ҳарӷьарахь иааныжьны, Ла-Манш ааҩҵәаны Англиа мраҭашәарахьтәи акалҭ ҳнавалеит. Амшын алаӷырӡ аҿыҵкьасон, дгьыли-жәҩани узеилмырго ашьжьымҭан Милфорд-Хеиван ҳнадгылеит, адәы анықәлара уаҩы игәы ахымло. Адырҩаҽны лкылшеит аԥсабара џьашьахәтәха, дгьыли-жәҩани ихьыҵәцараха икәеикәеиуа. Иацы анаҟә ихәаҽны иамаз адгьыл чашәра иаҵәҟаҟараӡа иаатыз анылалара, уи адгьылтә ҳауа жәпа аналбаадара згәамԥхарыдаз, аха аҵыс зхымԥраауа еиҩыҟьҟьа-еиҩыҵәҵәа иҭаку ахатә мхурсҭақәа урықәзҵодаз! Ҳаргьы дук уи аха ҳамамызт, ҳамҩа шьҭан Балтикаҟа. Ҳамҩа анықәлара иазԥшызшәа, мамзаргьы ақалақь Милфорд-Хеивен лаԥшкыр ҳәа ишәазшәа, анаҟә лахатәахт.
Адунеи анаҟә уагәылԥшны ԥсабарак убарцу! Ҳҩыбжьалеит Ла-Манш, мамзаргьы Англиатәи аканал – Атлантика «ахәдапара». Ҳҩеиуан иҳаԥнаҳало, иҳашьклаҳауа ҳәа акгьы ҳазгәамҭаӡо, иҵхы лашәха анаҟә еиқәара ԥуа. Акыс, ари «ахәдапара» ибжьымскәа аӷбақәа ирымои уаҳа царҭас? Атлантика амшынтә напқәа зкәыршоу Англиа инеиуа роума, Балтикеи Аҩадатәи амшыни еимаздо «ахәдапара» унацәа узаларкьакьарым, иҭәуп ӷбала ихыкьаскьасуа. Алокатор аекран иҭаӡом аӷбақәа, аштурманцәа ашоура рыздырҵысуеит, арахь аҳауа аҷыхь шаҿоугьы. Сызрацлабуам аштурманцәа, уаӷоу рыцхә иҳәааит... Закә ԥышәагоузеи ари Ла-Манш – рылацәа неихаҟәысыр – бзиала! Акыс, ари – Ла-Манш 520 километр инеиҵыху аԥан еилукаарцу, амаршәа укырцу? Аиҳараӡак Гудвинтәи абаара. Уи акәша-мыкәша иқәнагалахьоу ӷбак хаала изымцацт, инылашьшь ицоит лыҵшьа змам анышәаҟәатара ҳантеиуа. «Сер-Гудвин – аӷба лбаадаҩ» ҳәа иашьҭоуп ари аҭыԥ. Уи ахьӡ излаԥсахаз шьақәнарӷәӷәеит Лоид астрахтә компаниа астатистика. Уи иаҳәоит аҵыхәтәантәи 200 шықәса рыҩнуҵҟала
араҟа иҭахахьоу рыхә наӡоит 560 миллион доллар, иаҿыҵахәхахьеит 50 нызқьҩык амшынуаа ҳәа.
Адунеитә амшынтә ӡсара аҭоурых аҟны аброуп раԥхьатәи агәаҟра-цхырааратә бжьы ахьгаз. Уи 1898 шықәсазы аӷба «Миттиуза» Ист-Гудвинтәи иӡсоз ацәымзаркыра ианагәыдҳалоуп. Уиаахыс шаҟантә шаҟа бжьы гахьеи араҟа?
Амшынтә машәырқәа, астатистика излаҳәо ала, иахьазы зегь реиҳа ацхыраара-гәаҟратә бжьқәа зхылҵуа ари Ла-Маншоуп.
Анаҟә еиҳа-еиҳа аимаҳара иаҿуп. Аӡәи-аӡәи ҳаибамбо аҟынӡа аԥсҟы иҩналахьеит. Изакә гәыӷәӷәоузеи ирызҭоу, чҳароузеи ирымоу аштурманцәа! Срыхәаԥшуеит зҽырԥсны, зыблақәа амса рыхҵаны, еиқәыхьшәашәа алокатор иаҿагылоу, ахсаала акәаԥқәа ақәзыргыло, аԥсҟы зку ауаа. Урҭ рхаҳәтә хаҿқәа ирнысхуеит гәрагарак, гәыӷрак сырҭоит, исыларҵоит ԥсҭазаарак. Ари аус хьанҭа аҿаԥхьа амч ҷыда злоу ауаа срызхәыцуеит, иџьасшьоит. Ишԥарацәоу аԥсҭазаараҿы урҭ иранаужьша. Ишԥасҭахыз урҭ уажәы гәышԥыла анаҟә ԥуа, «ахәдапара» ибжьоу аӷбақәа ҳрывго, аԥсабара амчра аӷәра аҿакны ихызҽуа, «изыбжьо», абыржә ишызбо еиԥш, есымша иӷәӷәа-ӷәӷәаӡа избаларц. Закә бзамыҟәроузеи! Арҭгьы уаами, есымша анаҟә аурхатәоу! Арҭ, хыхь иқәгылоу аштурманцәа, аха ҵаҟа ЦПУ ихәыҵоу амеханикцәа? Иабаҟоу афара, ацәара...
Еиқәибаҟаауа арахә иреиԥшнысшьалоит, игәымбылџьбароу аԥсабара аҽаԥхьа бжьыла еибаԥшаауа аӷбақәа. «Сухуми» иаԥылои изԥылои азымхошәа, уажәы-уажәы алокатор аҿы иаацәырҵуеит рымгәацәақәа разқәынҵаны ҳамҩа еихызҵәо апаромқәеи, аҳауатә хчқәа ихаргало аӷбақәеи. Урҭ Франциеи Англиеи ирыбжьоу роуп аиҳараӡак ииасуа аӷбақәа ашәарҭа иҭазыргыло. Издыруада урҭ аҩтәылак рыбжьара зҵыхәа ԥымҵәаз атунельтә бжьысырҭа хәыҵырдар ԥсеивгарак ҟалар! Уаҳа умԥсыхт! Есааира иҭшәахо адунеи ԥсеивгарак азыԥшхарцу! Иџьашьатәыҵәҟьоуп! Уажәымоу,
Ла-Манш алеишәа днарбахьан, уи аӷба анҭымсӡоз, Цезари уи илегионааи аамҭала џьамыӷәацәгьала арра зылзыршаз. Урҭ раԥхьатәи арра аҽазкраан измыркәа ԥсышьацәгьала ихынҳәын, аха аҩынтәраан ирылдыршеит арра.
Нормантәи аҭауад-мпыҵахалаҩ Вильгельм ир има Ла-Манш дахьынҭалаз рыбжеиҳараҩык рыԥсҭазаара иалнахит. Уи дызланарԥшыз алаламбатә аҿаԥхьа ишәыргәындахаз ар ирбаз аиҭаҳәара зиндан иҟаиҵеит. Амҿы-ԥратәы ӷбақәа инадыркны иахьатәи асупертанкерқәа налаҵаны, шаҟа ахәланарӡхьоу азин унаҭоит «Ла-Манш аӷбақәа рнышәынҭра» ҳәа азҳәара. Уи анҭалараҿы мацара иҭаҳахьоу 5 нызқь ӷба инареиҳауп.
Ных, ҳаҟәыҵып амашәырқәа рылацәажәара. Аригьы ауаҩытәыҩса икәадарақәа ируакуп, акәымзар, ҳадызцалеи аԥсҭазаара иазықәԥо ауаа. Абар, амшгьы еихыкка ацәыҵлашара иаҿуп. Франциа Англиа еиԥш анаҟә хнаҵаӡом, иаҳа ахы-агәы еилгоуп. Абар иара Диункеркгьы ахьаацәырҵыз.
Аофициалтә еиԥыларақәа рышьҭахь, Диункерк акраамҭа имааицыз даҽазнык аналс-аалсра сазгәышьуа скаиута сыҩдәылҵаанӡа, авахтатә матрос сышә даалагылеит, – шәырбарц рҭахуп аҩызцәа, – ҳәа ишьҭагылаз ԥҳәызбаки арԥыски иаԥхьаҟа иаушьҭуа.
– Бзиала шәаабеит, шәлеи, – снарԥылеит иԥхашьа-ԥхаҵо иааҩнашылаз арԥызбеи аԥҳәызбеи.
– Шәеибадыр, ари СССР-и Франциеи реиҩызаратә гәыԥ Диункерктәи аҟәша дахантәаҩуп, – ҿаалҭит аӡӷаб цәхырц деихаччо.
– Филип, – аҿааирхеит инапы, ихы-иҿы ихалашо, уаҩы ҟәымшәышәк, агәаԥхара ицны.
– Леруа Едит, аиҭагаҩ, – лыбла гәыкқәа еихаџьуџьууа лнапы шәырҭаҭа снапсыргәыҵа инанлыршәлеит.
– Даара гәахәарас иҟасҵоит шәааира. Сышәзыӡырҩуеит, – сҳәеит акреслоқәа рышҟа инахьарԥшны.
– Шәеиҵаҳархар ҳәа ҳшәоит, – инеихәаԥшит атәара рҽазымкуа.
– Мап, мап, ишәеиӷьу сасы сизыԥшым! – анысҳәа, иааибарччан, ҳлеибартәақәеит.
– Иҳаиӷьу асасцәа раагара азҵаароуп аиҳарак ҳаазцаз, – лҳәеит Едит, Филип дихәаԥшуа. Иара Филипгьы аурысшәа еиликаауан, иагьиҳәон ицәгьамкәа.
– Уаҵәы, – рҳәеит урҭ, Парижнтәи иаауеит Асовет-Франциатә еиҩызаратә гәыԥ иалоу 40-ҩык. Урҭи шәареи шәеиԥылара, аӷба дырбара шәазыразу аилкаароуп ҳаззааз...
– Еилибакаауа ауаа реиԥылара есымша иалыршахоит. Аиҩызара ахьыҟоу аиԥылара азҵаара ӡбоуп, – нараҭаскит рфырџьанқәа рҭәуа.
– Филип амашьына аԥсҟы икуп, ауатка ижәӡом, иҟалозар ашампан ҩы! – лҳәеит Едит, иаргьы инышьақәирӷәӷәеит лажәақәа риашауа, ихы рҵысҵысуа.
– Сара изжәлак ҟалоит, иахьа секзаменқәа срылгеит, – даахәмарит Едит.
– Оо, ус анакәха, иаҳа иџьбароу!
– Зеиԥшыҟам, аурыс уатка мап ацәызкуада.
– Насгьы мап ацәышәкрым уаҵәы аиԥылара ашьҭахь шьыбжьхьафарахь ишәзыҟаҳҵо анаԥхьара? – аҷҷаҳәа инеиҭалгеит Филипп иажәақәа дрышьҭагыланы.
– Аиҩызареи аилибакаареи ахьыҟоу акакалкра мап ацәаҳкырцу!
Ҳааибарччеит гәахәас иҟаҵаны.
– Акыс, «Сухуми» машәыршәа иалҳамхӡеит, Филип Контенсузас Аҟәа бзиа ибоит, днеихьеит, ибахьеит. Уи уажәы араҟа Аҟәа ахьӡ зху аӷба аниба гәахәа дула даԥылеит.
– Оо, уи саргьы ҷыдала саргәырӷьоит! Лымкаала иҭабуп ҳәа шәасҳәауеит! – аиашазы, схы-сҿы ҩысхалашеит.
– О, ари ихаҭа даҟәатәиуп, уиоуп дзеигәырӷьаз, – иҳәеит иааҩналаз Вахтанг Давид-иԥа, иаразнак ҳаицәажәара иҽналархәны.
– Ҵыԥх Шәача сыԥсы сшьон. Уи аԥсшьарҭа џьашьахәы ааигәа-сигәатәи аҭыԥ ԥшӡақәа изымбаз
маҷуп. Аиаша шәасҳәап, иԥхаӡа сгәалашәара иалоуп, хашҭра зқәым аԥсабаратә шамҭаны иаԥҵоу атәыла хәҷы. «Анцәа иҭыԥ» ҳәа ииашаҵәҟьаны иазырҳәоит Аԥсны. Насыԥуп иахьа уи аҳҭнықалақь ахьӡ зху аӷба сахьҭоу Аҟәатәи ауаҩы Диункерк сахьиқәшәаз. Уажәы сахьшәыхәаԥшуа ҿыц сҿаԥхьа ицәырҵуеит Пицунда, Афон, Гагра, аиҳараӡак аҭыԥҳа цқьа илҩызоу Риҵа... – даҿын иԥсахы ҭыҷҷаауа.
– Аиашазы, шәтәыла тәыла џьашьахәтәыҵәҟьоуп, – инышьақәлырӷәӷәеит Едитгьы.
– Бара бнеихьану?!.
– Нас ишԥа, ҳаицымыз! Аԥсны ахаҭа збахьоу изын арҭ асахьақәа цәышуп, – днарыхеит Едит лаԥхьа иқәыз асахьақәа.
– Шәара шәахьнанамгац, ишәымбац атәыла маҷуп. Иарбан шәгәалашәараҟны иаҳа ишәзаанханы иҟоу? – дҵааит Филип.
– Сара сныҟәоижьҭеи хәышықәсаҟа роуп иҵуа. Уи аҟнытә ари акаԥдан иҿаԥхьа исҳәараны иҟоу маҷуп, – снаихәаԥшит Вахтанг Давид-иԥа. Уи, абжьааԥны ажәа уаара уаҩы изымҭалоз, деилахашәа дыҟан.
– Ои! Хәышықәсагьы маҷума! Шәышԥашьыцызгои! – лҳәеит Едит, Филипгьы ихырҵысрала уи лажәақәа шьақәирӷәӷәон.
– Атәылақәа зегьы доусы ртәала иԥшӡоуп, ирхоуп доусы рхатәы цәа, ирымоуп рхатәы гьама. Аха сара сгәалашәара иԥхаӡа иалоу Франциоуп сҳәар, ҳара ҳахьтәоу азыҳәан ауп ҳәа шәгәы иаанагар ҳәа сшәоит! Ус сшәымԥхьаӡозар, раԥхьатәи Франциа сааира, афранцызцәеи ҳареи ҳаиԥылара сгәы иҭыҵәарц иҟам. Уи Лориант хәҷы исыланаҵаз абзиабара Франциа зегьы иахьнагӡоит. Лориант иалнаршеит уи аҩыза мхьаҳәхьачарада аҳәара, исзаҩызахеит раԥхьатәи абзиабара.
– Иҭабуп ҳәа раҳҳәоит уи аҩыза алкаа ҟашәҵартә еиԥш ишәԥылаз лорианаа!
– Уаҳа шәныҟәараҿы, асҟатәи мшыни океани шәахьырху, уаҩы иааџьеишьаратә шәзықәшәахьоу,
шәзыцәцахьоу амашәыр-ԥсабаратә хҭысқәа рацәазар акәхап.
– Амшынтә хҟьаԥҟьақәа реиҳа аҭагылазаашьақәа ҳрықәшәаларц сҭахын, аха цас иауашәа, ацәқәырԥақәа зҽырцәызӡо каԥданк сиқәшәеит, урҭ аидыслара бааԥсқәа ҳнарывга-аарывигоит макьана.
– Аиеи, аха ари ипоезиатә фантазиа арбеиаразы аӡыблара сызлалаларызеи?
– Апоезиа?!
– Ааи, ааи. Ари дпоетуп, шәҟәыҩҩуп, ҳәарас иаҭахузеи, амшынтә хҭысқәа, аинҟьа-еинԥарақәа иара изы иинтересуп...
– Апоет, ашәҟәыҩҩы! – иааџьаршьеит, – нас ара ушԥаҟоу? Узанааҭҵәҟьа арбану?
– Сара иманшәалоу анасыԥ сыцуп, ашәҟәыҩҩцәа рыҟны сымшынуаҩуп, – анысҳәа, уи даараӡа иаарччеит.
– Нас ауалафахәы уауоу амаҵураҿы?
– Зегь рыла дманшәалоуп, – днахыхәмарт Вахтанг Давид-иԥа.
– Шьыри! Сара усурҭак шсоуа здыруандаз, – лҳәеит, Едит лхы-лҿы аҽаархьшәашәаны.
Избан, сара излеилыскааз ала, аҵара бҭоуп – сналыхәаԥшит хәыцрак назхатәаз Едит.
– Ааи, аҵара сҭоуп, сҭоуп аусурҭадара афакультет! – лҳәеит лхәыцра лҽамаданы дааԥышәырччашәа.
– Иарбан, иарбан?! – иааџьеишьеит Вахтанг Давид-иԥа. Филип ибла гәы цқьақәа ихалашо дааччеит.
– Аурыс бызшәа афакультет сҭоуп, – лҳәеит Едит, – уи афакультет иалго усурҭа изыԥшым. Уимоу ҳинститут агәашә аҟны зны ихыршьит згәы кыдгылаз ауаа «Иусурҭадоу аинститут» ҳәа аплакат.
– Нас уи афакультет аҟноума ас аурысшәа ахьыбҵаз?
– СССР-и Франциеи реиҩызара агәыԥ ацхыраарала Урыстәыла лассы-лассы сцалоит. Насгьы, ара иаҳдырҵо аурыс литературала алитература ахә ҳшьозар, ҳаиларгар ҟаларын. Уаҟагьы ари агәыԥ алҵшәа ҳәаак амаӡам...
Ус гәаартыла ҳшеицәажәоз дааҩнашылеит ҳаицәажәара зырхьшәашәашаз ажәабжь аазгаз абаӷәаза усзуҩык. Уи иҳәеит ахәылԥазы наҟ Онфлерҟа ишцатәыз. Уи игәыбжьыхгаз ажәабжь аҿаԥхьа ҳамчыдан, ҳҩагылеит. Ҳахьындәылҵыз акоридор ихшьыз афотосахьақәа ирыхәаԥшуа инеиуан. Иааҭгылеит аштанга шьҭызхуази, агастрольқәа рахь ицарц аҳаирплан ахь ихалози аҭаҳмадцәа рҿаԥхьа.
– Шаҟа иҭаҳмадцәа цқьақәоузеи, ирхыҵри?! – Аԥсны асахьақәеи уи иаԥшәмацәоуи ахькыдыз ирыхәаԥшуан.
– Рықәра шәкы инаркноуп аԥхьаӡара ишалаго, хьӡи-ԥшеи змоу ретнографиатә хор аҟны шәкы зхымҵыц дсабиуп ҳәа дрыдыркылаӡом...
Ишанханы зыблақәа ҭырхаха исыхәаԥшуаз иахырҳәаара рзымдыруа иџьашьаны ихагахон.
– Ари џьашьатәыҵәҟьоуп, аҩыза макьана иаҳмаҳац, – ираҳауази ирбози рызхамҵо илакәыршьон.
– Издыруада, ҳашҟа шәықәнагалахуазар шәаԥшәымацәаз! – иаарласны Москваҟа ҳцоит зҳәоз ҳасасцәа инадсыркит анаԥхьага. – Москва шәахьнеиуа сысалам, – нацысҵеит аӷба ианлалбаауаз.
– Хықәкыла?
– Раԥхьа иаашәԥыло!
«Сухуми», аҟәҟәақәа ааԥнартын, Онфлер шыҟаз аҿынанахеит.
Акраамҭа ахыӷәра сықәгыланы сырзыԥшуан еилаарцыруа аӡаҵаҟа ибырлашха иҭаԥсоз аеҵәақәа. Ихьӡыркха ҳаԥхьа ихыршәлаз амза-цҳа ҳақәланы, аҭынчра ҳҽалакны ҳнеиуан. Диункерктәи адокерцәеи, абаӷәаза аусзуҩцәеи ианаацәылашо ҳәа иԥшын, руалафахәи рыԥсҭазаареи реиӷьтәра иазку аекономикатә қәгылара рҽазыҟаҵаны.
Амшынуаа ԥша хкыс иаацәырҵлак акака рзахьӡуп, аха сара сзын рызегьы акоуп, акоуп – рхықәкы – амшын ашьҭыхра, аибарфара...
Аа, уажәы аҵхлашә ҳҽалак Тҟәаԥсҟа ҳақәҵит. Ссируп амш иҟанаҵо, амшын аҭра иҭакәашоит, шьҭа иҭазыркәашо иахьӡу уазҵаала! Уи Амшын Еиқәа иахчныгоу ашьхақәа хыхьчагас ирымоу ԥшоу, ус иара амшын иху акакәу еилыргала! Иара аԥшатлакә иаратәы ҟанаҵоит, ҳланарҳәы-ҩанарҳәуеит. Издыруада Тҟәаԥсынӡа иҳацаарц Баҭым иҭалаз ҳаҳәсақәа амшынуаҩ иџьаус днарбарц аҭахызаргь – урҭ, зхацәа ԥсшьара, хәмарра иҟоу џьызшьо аҳәсақәа?! Иабаҟоу ибаӷьаӡа изықәгылаз адгьыл, изыҩназ рыҩнқәа.
– Ҳанбалеиуеи Тҟәаԥс? – ацәажәара лылымшо, ахышьҭыхра лцәыуадаҩны дназҵаауеит зыцәа, зҭынчра ҟьалахьаз аԥшәмаԥҳәыс.
– Ашарԥаз, – налаҭаскуеит, уаҟа ҳахьлеиуа аӡхыҵра иауоу иамуоу ҳәа акәӡамкәа.
Ари имшын цәгьоума ҳәа иагьаҩ рыҳәсақәа абадақь ирзасуеит – иагьуиашахым. Дара знык адгьыл нырԥыхьашәар зегьы нырхамшҭшеи, аха уажәазын ишԥахшыҩрҵагоу!
Анаацәылашоз Тҟәаԥс ҳанхықәгылеит, амшгьы акыр иҭынчхахьан. Асқьала ахьҭацәымыз иахҟьаны абаӷәаза анҭыҵ ареид ҳгылеит. Раԥхьатәи акатер ала иӡхызгеит Нинеи Лиудеи (Катиба иԥҳәыс). Урҭ дәыӷбала рымҩа инықәҵаны абаӷәазаҿы сааизар, сааҭқәак рышьҭахь сзырыз амшын, ухаҵоуп, ухыл – аԥсы ааиҭакны хыцәнмырха аусура иалагахьан.
– Иахьатәиала уажәшьҭа уӷбахь ацара иагьугәалаумыршәан, акатерқәа аныҟәара иаҟәыхуп, – насаҭаркит абаӷәаза аԥшәмацәа.
«Уара амшын ахылара уахьымӡар ҳәа ушәома, аамҭа уаҳҭозар иҭабуп ҳәа уԥсы шьа, уаалеиҩеи» аҳәозшәа еибафеибаго зҽҭҳәаны иааиуаз цәқәырԥак агәақьҳәа аҟәара ианыҩас, ацԥхьқәа нысхнаҟьеит, саргьы сышьҭахьҟа снахынҳәит. Аиашаҵәҟьа, адгьыл аҟны аҟазаара ансаҭәашьаха, аӷбахь сгәы зсыхозоуп исзеилымкаауаз. Ақалақь сналалеит, аха зегь акоуп сгәы ҭынчмызт, снахьаԥшуан сышьҭахьҟа. Закә ҩысҭаароузеи, саҩсҭаахә амшын ишԥачирчеи!
Амшынуаа рсасааирҭаҟны сҭыԥ нылхны снықәиеит аҭуан саҵаԥшуа. «Ных, аригьы башоуп, ас сабанӡақәиазаауеи, аха сабацои?» Аҳаҷаҳәа даасгәалашәеит Распутин. Сҩаҵҟьан ателефон насырҵәиит – закә насыԥузеи ақалақь иудыруа, иузааигәоу аӡә данузалоу. Ту-ту-ту... Аӡәгьы дыҟамкәа ишԥаҟалари – иԥҳәыс, ихәҷқәа. Ихәҷқәа сҳәеит ҳәа хаҵа ицаша, ԥҳәыс даазгаша. Еиҭах ателефон... Хәылԥазы иааиуазар акәхап ныҟасҵан, сындәылҵит смидагәидаха, азаҵәра ираҳаз гәхьаагарак снырԥшуа. Сналалеит зыԥсҭазаара ицәқәырԥаха еилашуаз ақалақь. Иарбан заҵәроу, лахьеиқәҵароу – имаҷума аамҭа хыгарҭақәа. Умҵадырсп Тҟәаԥстәи аҭыԥҳацәа, акыс, амшынуаҩ ҟьала имала ақалақь даладырхарцу! Аха зԥан цәгьаз ауаҩ дџьашьаны инаидԥԥуан – «дзакә бнауаҩузеи!» – рхаҿы инанухыртә. Амҩан телефонк снавалацыԥхьаӡа алымҳацәа насырҵәиуан, аха Валентин иҩнра ҭынчран, шьҭыбжь ҩныҩуамызт. Уи иаҳа-иаҳа сгәалаҟазаара бжьнахуан, еиқәнаҵон сылахь. Уи сҭагылазаашьа иаҳа иргәаԥхозшәа, цас ируашәа зыблақәа амца ацԥхьқәа зхыддылоз аҭыԥҳацәа, рылашарақәа ҩысҿадырҷҷон. Исҿатәаз амамиқәара иагәылсны аҭак змауаз, рҵыхәақәа насҿаҟьаны инсывсуан, аха уи хьаас измадаз. Снеиуан Валентин иҩны иақәкны – ихабарк шԥасзеилымкаари!
– Валентин дабаҟоу, иумаҳаӡац, ех гәышьа, иԥсы ҭаны дыҟандаз?! – инақәԥсычҳаит згәалашәарақәа зырҿыцыз игәылацәа.
– Ишԥа, идунеи иԥсахну?! – снаразҵааит сыԥсы ҩеины сыхәцәа иҩкылагыло. Абар шықәсык ҵуеит уиаахыс, «Изиаслав» аҟны ҳусеицура ашьҭахь ԥсшьара ицаз амеханик еиҳабы Валентин, абра сызҵагылоу иҩны аҟны закә сасдкылароузеи исзыҟаиҵаз! Аа, уажәы ихьшәашәаӡа, иҭацәӡа, лашарак ҩнаԥхон. Ҽаамҭанык еиԥшымкәа сҿаԥхьа даацәырҵит уи ауаҩыхаа, ауаҩыхәша, дҭәыцны убла дхыршәлазар ихыхны иузкамыршәуаз ацқьа. Сҿаԥхьа ииасуан
иҵыхәаԥҵәарадаз асахьақәа, ҳаицәажәара, ҳаицгылара, ҳаицныҟәара... Шықәсынырҟьак ухахь уџьымшь ыҟоуп еибымҳәакәа аус еицызуаз, зџьабаа акакәыз, иззеиԥшыз зықәҿиарақәа. Уи уадаҩрак, гәаҟрак аҿаԥхьа иаанымгылоз, изнымԥшуаз лахьеиқәҵарак, гәынхарак. Егьарааны дубаргьы деихаччо, илакҭа хаақәа аԥсҭазаарахь инанаԥхьаган, илаф гәырҿыхаган. Дмаҷын Валентин иеиԥш ауаҩ игәшәа акышьа иақәшәоз, иҩызцәа аус ицызуаз дыргәацаԥхан, зегьы ҳгәацаԥха ҳәа изырҳәон. Уи амшын уаҩыӷәӷәа, амшын иазшаз, иззаанаҭ иашаз адгьыл дзагәамԥхеи, изарцәгьеи илахьынҵа!
Уи, зыԥсшьарамшқәа зыҩны изхызгоз, аусбарҭахь ианиԥхьа, дахьыҩдәылҵыз гәырыӡ-шашәаӡ дныбжьаӡит, дызшьыз, дызкыз уаҩы изымдырӡо. Закә ԥсышьацәгьароузеи, гәаҟроузеи! Ашьҭахь исаҳаит ирбазшәа ибаҩқәа, аха ирҳәарыз, иҟарҵарыз абаҩқәа!
Изакә жәабжь гәыҭҟьагоузеи, џьым-џьым! Ахәыцра еиқәарақәа иргәылахаз азаҵә исызцәырҵит – нахьхьи адгьыл иазыгәшьуа, изыӡхымҵуа иӡыхгылоу сҩызцәа рыгәхьаагара, ррыцҳашьара. Сышԥаҟалеи схы сзымдыруа аҟынӡа, рылымкаа адгьыл схы ахызбаауа. Иудыруеи, иаазмышьҭуа амшын урҭ ргәыҵаҳәҳәа адгьыл иацәнахьчозаргьы.
Сныҩналеит «Горька». Ихьаахҽыгаха еилаҽҽон зыхҩақәа зыхҟьҟьоз аҩқәа ӡыршәраха. «Ишәфала, ижәжәла амшынуаа зегьы рзын, шәшәаҳәала, шәкәашала аԥсҭазаара азцас. Шәхы иашәырхәа аԥаҟьала ишаҭара ажәытәӡатәи азанааҭ ахаҭарнакцәа, амшынуаҩ иҷныш ҟәашқәа...
Аҵәцақәа, аҭыԥҳацәа, – амшынуаа рыхьӡала»...
Инымҵәаӡоз аҵх иалагәаҟуаз ауаҩы, ашырԥаз сылацәақәа аахыстзар, сԥенџьыр асаркьақәа алаӷырӡ рҿыкәкәон, аԥсабара еимаҭәаны аҵәыуара иаҿын.
Скараԥсараха асасааирҭа сыҩдәылҵит абаӷәазахь сыццакы-ццакуа.
Имааицзар агәыԥжәара сагар ҟаларын. Сыҩхалеит, сыԥсы неивызгеит иласӡа. Срыхәаԥшуан сыуаажәлар гәыблыла, уахыктәи сыҟамзаара аамҭа уама ҳабжьанажьызшәа. Аӡәаӡәала блала еимыздон цәанырра ҷыдак снырны – изылшода абарҭ ауаа рхамҵгылара, ргәы анырхара!
Ахәылԥаз еихҳәа-еиҵҳәа исышәабха, иҟәашӡа армарахьтәи асқьала иаадгылаз «Давид Сикеирос» аашьыцугартә иҟан. Ҳаахалеит акаԥдани сареи иаабарц. Аԥшәмацәа ҳԥылеит гәаартыла, асас идкылара иазгәдуны. Ари «Давид Сикеирос» Ригатәи аӷбарныҟәарҭатә усбарҭа иатәу аӷбагьы Риека аиугославцәа роуп изыргылаз, аха иҟаҵоуп уаҵашьыцыртә. Уи СССР афлаг шыҩшьҭнахыз еиԥш ҳтәылахь амҩа иқәлаз раԥхьатәи Совет баӷәазоуп иахьа изҭалаз. Иақәныҳәатәын раԥхьатәи ашьаҿа.
Ҳаԥшәмацәеи ҳареи ҳшеицыз ҳаӷбахь ҳхеибагалеит.
– Оо, ари асахьеи аӡбахәи Иугославиатәи акьыԥхь ала иаадыруеит, – назгәарҭеит ҳасасцәа аныҩхала. Иара гылан мызкала иахьеиҳабу азы аҽырзажәны. Ихәҷу зегь рыҽшԥадырзажәуеи!
Тҟәаԥстәи арбаӷьқәа рыбжьқәа неиларԥсон, ҳасасцәа анлалбаауаз.
Амш ашьа шаҿыҵыц иаҿыҵует, адәы анықәлара ааугәамԥхаратә. Аха иаарласны адгьыл иаԥырҵуа ауаа адгьылтә ԥсҭазаарахь мчык инанаԥхьон, аха змаз рыԥсы рыма ақалақь иазцон.
Асааҭ 16.00. «Сухуми» «Давид Сикеирос» инадҳәҳәалан, «агәашәқәа» инырҭыҵит. Аӷбақәагьы ауаа реиԥш ианеиԥыло, ианеиԥырҵуа аԥсшәа еибырҳәоит, еиқәҿыҭрыла. Уи еилагара зқәым иреиӷьу аҵас шьахәқәа ируакуп.
Иаатит иаарту амшын каршәра. Ацәқәырԥақәа реишьҭагылазаашьа исгәаланаршәон ааԥын ицәаӷәаны ишьҭоу адәаӡа. Аха арҭ зыԥсы ҭоу цәаӷәарсҭақәан!
Амшын уаҩ даргәамҵыртә иҟам. Ацәқәырԥақәа ҩҳаҽхьынззалоит, аха хыхь рҽырзықәжьуам, аӷба инадԥыххалоит.
Аҟәара иаркараз ҳамшынуаа ршьара ақәлара иаҿуп, уаҳа адгьылтә ԥсҭазаара иазымгәшьышашәа рҽырҭынчны!
Амза аналагамҭаз, асааҭ 001 азы Босфор ҳанҭалеит. Дарданел ашамҭаз инҭысыз сахьнышьҭалаз, сынҭаҳәахаа шьыбжьонынӡа сышьҭан. Амшынуаа ргәамч згәамчым аҽны уаҳа исурҟаҵоз!
Ионтәи амшынҵәҟьагьы уамаҭәам. Арбаӷь хәҷы тәыҩа ду ҳәа, еиҭах аҽыргәааны иаҳԥылеит. Изыруазыруа, араҟа игәӡажәуа иху США аибашьыга ӷбақәа ракәзар? Зыҩны иамкыз аԥшь ӷба ҟьалақәа ҳнарывсын, абырзен архипелаг ҳнагәылалеит...
Аҵхлашә ҳаланархәашарыма аауҳәартә иаӡҩаз схы ҭууа ашьыжь сааҿыхазар, амрахәага схы-сгәы шьышьуа исҿахәмаруан. Издырит Сицилиа ҳшахьчаз.
Сырхьшәашәага «Каспиа-3» изызку аус ада зегьы ирылаҟоуп. Уи шәындыҟәрас иҟасымҵозар фатәык-жәтәык зырхьшәашәарц згәы иҭоу акакәӡам.
Адгьылбжьахаратәи амшын шаҟа игәышьҭыхгоузеи! Аӡы иаҵәара зыҽхызыԥсалаз амра ашәахәақәа сиршәақәа ацԥхьқәа лмасха иуаркалеиуеит. Ҳауаажәлар доусы русқәа ирхагылоуп, макьана ҟыҟҿыҟ ҳалам. Ариабжьарак исывсыжьыз амшқәа сызхамырҭәаазаргьы, иахьатәи сааԥсара сгәы аладууп.
Адунеи шԥеибыҭоу! Хырҳагарак, хәарҭарак злоу уск ансзыҟаҵа, шаҟа сгәы раҳаҭхои, сыԥсеивгара ласхои! Зегьы ус иҟоушь?
Ажәҩан алахь еиқәуп. Амшын ҭынчуп. Иаха З. Анчабаӡеи Гь. Ӡиӡариеи «Наунагӡа еилшәара зқәым аиҩызара» ҳәа еицырҩыз ашәҟәы акаԥдан ҳамҭас исҭеит, ҳаиҩызареи ҳусеицуреи ирсимволхарц.
Атлантика. «Сухуми» иахьоуп амшынтә ҳәаақәа ианырҭыҵ. Уи атлантикеи иареи раԥхьатәи аиԥылара, аԥибашәара шымҩасша здыруада. Аҽура иаҩызоу аӷба иаразнак ихәнажәарушь. Аха иара аокеангьы абжьатә шаиуз адырызшәа, хәҷы-хәҷы аҽышьҭыхра иаҿуп. Ҳҩаскьацыԥхьаӡа агәеисбыжь, ахыԥша цәгьахон.
Ахәылԥазы ҳҩавалеит баагәароушәа ацаҟьара зқәыршәыз Пиренеитәи адгьылбжьаха.
Ацәқәырԥақәа раԥхьатәи ржәылара гәышԥыла иаанызкыло баҟоуп Сан-Висенти – адгьыл ԥшьыркца. Уи иааскьагаӡаны аокеан иаларсу адгьыл акәакь аҿыцәаара иқәгылоу ауахәама, егьырахь хәарҭарас иалоу сеидроу, иахагылоу ацәымзаркыра аӷбақәа ириаҵәахәуп, имҩақәҵагоуп.
Араҟа улаԥш нарыдхалоит, Лиссабони Сан-Висентии иахьрыбжьаркыз, ӡынгьы-ԥхынгьы бӷьы иаҵәала аԥсабара зҩычо апробкатә ҵла, апортугалтәи аџь, аҭырасҵла, апальма, акактус, апатырқал, алимон, уҳәа еиуеиԥшым ашәаԥыџьаԥ, ацитрустә баҳчақәеи ажьӡахәарҭақәеи гәазырҳагаха.
Иахак Атлантика убас иҳалахәмаруан, зыԥсы ҭоу џьара акы аанхеит ҳәа сыҟамызт. Ахәхәа-ӷьӷьа
аагацыԥхьаӡа сшыҩагылоз, смыцәаӡакәа лкылшеит. Абар, абар, абар, уажәы, уашьҭан агәараҳәа иааҳәуеит аԥсҭазаараҿы акгьы зымбац «Сухуми» аауҳәартә иарҟәарҽаруан. Сиарҭа сҽысзықәкуамызт акәымзар, егьирахь заа сҽыкәаба-сҽышьшьны ауп сшышьҭалаз! Ашьыжь амрахәага рылҷҷо шәҟәи-быӷьшәи еилажьыз реилыргара сналагеит, аха аҟәарҽарра еиқәтәомызт, иара «Сухуми» иаашьҭнахыз аныҟәашәа камыршәкәа изцозар ҳәа еихон.
Бискаи алакҭа хаа уаҳа ҳҭанамырԥшыцызт, аха дырҩегьых аҵх ԥысҽит – апартеизара азыҟаҵара саҿуп. Қырҭтәылатәи Акомпартиа ХХ аизара ду ақәҵарақәеи ҳара ҳҿаԥхьа ишьҭоу аусмҩаԥгатәқәеи ирызку ажәахә аҩра саҿуп.
Иахьатәи слекциа «Европатәи ашәарҭадареи амшынуаа ргәырҽанызаареи» ацашьа сгәы иахәартә иҟалеит.
Милфорд-Хеивен – 10.00 араатәи аамҭала.
Амш алаӷырӡ аҿыҵыкәкәоит, анаҟә жәпаҳаҳараӡа иахатәоуп.
Ақалақь Милфорд-Хеивен қалақь хәҷуп, ицқьоуп, ауаа ԥшӡоуп (аиҳараӡак аӡӷабцәа), иԥсышәаҳәаҩцәоуп. Ауаҩытәыҩса иааиҭаххаша зегьы ыҟоуп амагазинқәа рҟны (рыхәқәа ублақәа идумырбар!).
Аҷыхь зҿыҵуаз иацтәи амш иахьа иабаҟоу, иабацеи аԥсабара иахатәаз анаҟә? Анаҟәхҵараҟны Англиа аԥхьатәи аҭыԥ ааннакылоит! Лкылшеит ажәҩан ԥҭацк хыршәламкәа, ашьыжьтәи аҳауацқьа жәпаҳаҳараӡа, ҳҿаԥхьа иаатит анаҟә ихәаҽны иамаз адгьыл чашәра иаҵәҟаҟараӡа, знык аналс-аалсра ԥсҭазааран. Аха уи аха ҳамамызт, иҳамаӡазаргьы убыс еиҩҟьа-еимҵәҵәа иҭакын, агәашә узаазыртышаз аԥшәымак ааигәа-сигәа
дыҟаӡамкәа. Ҳаргьы ҳақәҵуан. Ашьыбжьон ҳақәҵит Балтикаҟа.
Уажәы ԥыҭк ҳаидыслазшәа ҳаҟоуп – уи бзиоуп – еилибакаароуп.
Амш каххаа, ахьхьа ҳшәаҳәо Ла-Манши Па-де-Калеи ҳарҭысын, Аҩадатәи амшын ҳаҩхылеит.
Ахәылԥазы иаартыз апартеизара ибзианы имҩаԥысит.
Аҩадатәи амшын. Зны анаҟә ҳналалоит, нас амшцәгьа: ақәа, акырцх, амра. Ҳаргьы ҽнак жәантә ҳаилашәоит, ҳаилыҵуеит!..
Анаҟә зхатәоу Бельт ду ҳабжьаланы ҳҩеиуеит (большои Бельт).
Аҩныҟа адырра ҟасымҵаӡеит – хароуп, хьҭоуп, ҽнаказы, лыгәнаҳа зсықәсҵарызеи!
Балтикагьы наҟәла иҭәуп, «Сухуми» аԥынҵа ҳнахыҳәҳәаны акгьы ҳзымбо. Ус ҳашнеи-неиуаз иҟәашӡа аҵаа ҳналагылеит. Аакьыскьа иҭысыз аӷбақәа рышьҭақәа ҭӷәыхаа-ҭӷәыхаа инагоуп, адәысакараҿы акаҭран зқәырҭәоу амҩақәа реиԥш. Сара аҵаа раԥхьа иахьызбаз, аӡын, 1972 шықәсазы «Чкалов» – раԥхьатәи сыбзиабара зду «Чкалов» ала Одессатәи Ильичевскҟа ҳанцозоуп. Усҟан аҵаа ҳашьҭуамызт, аҵаа ԥҽыга ӷба ҳашьҭагыланы ҳамцакәа. Абар, уажәы аҟәарахьы хнаскьацыԥхьаӡа еиҳа-еиҳа ижәпахо аҵаа еиҭа иахьаацәырҵыз!
Аӷба аҵаа аҟны асахьа ҭысхырц сындәылҵын, аԥынҵаҟны снеины сааиаанӡа схьахьаӡа сбылхьан.
Сԥынҵа акраамҭа иҿазу иҿамзу сзымдыруа сыҟан. Апалуба аҟны шьыжьы инаркны хәлаанӡа аус зуаз рџьабаа закәыз уажәоуп ианыздыр. Стәоуп снацәкьарақәа аҩыга рзышьҭымхуа. Ахьҭа рҭалеит. Вентспилс иаднамкылаз «Сухуми» аԥырсал ланашьҭит.
Иаха асааҭ акы инахысуаны «Еилшәара зқәым аиҩызара» сшаԥхьоз скабинет ахь бжьык геит. Иҟалазеишь ҳәа сгыланы сныҩнаԥшызар, алиустра кыдыҩрны иахьынҳалоуп, изкыдкнаҳалаз аҭуан еиҟәшьшьа-еиҟәшьшьа ишеилаҳара иҟалахьеит. Наҟ ицәырнагаша здыруада.
Ашарԥазы аҵаа илашәыз «Сухуми» ала-аҿы ахьҭоу узымдыруа асы иҭанаҳәҳәахьан. Ахышә сахькылԥшуаз Анастасиади иӡӷы еидшәылақәа ҿыблаазшәа икылҟаԥшь-кылҟаԥшьаа абжьысырҭатә цҳа асы албааԥссара даҿын. «Сухуми» зазамазо аҿҿа-ҿҿаҳәа аҵаа аднаԥҽҽылон. Аҵаа ахьааиҟәшьшьоз, оҳ, гәышьа, ҳәа ицәыҵахәаҽыз аӡы ҩыбжьаҽҽон амшын ҳшыхгылоу иадырганы. Хыхь ажәҩан иаҵахәмаруа, асы бахҵәаӡа алеира иаҿуп. Ҳамшынуаа рыҳәсақәа еиуеиԥшым ақалақьқәа рҟынтәи иааз еилахаа рхацәа ирзыԥшны КПП илатәоуп. Аӡхыҵра азин змам ҳаилахаа аӷба ҳаҩнатәоуп. Акатерқәа асқьалаҟны ҳамнеикәа ареид ахь иааиӡом, асқьала анҭацәыша здыруада.
Амра иаакылԥхаз «Сухуми» зҵаз асы лақәнарӡҭит... Аҵаа шыхшәылаз ихшәылоуп, ҳаргьы ҳшыӡхгылац ҳаӡхгылоуп, адгьыл анаӡарантәи иԥырны иааз ҳаҳәсақәа асасааирҭа иҩнатәоуп.
«Уаҵәы шьыбжьоншьҭахь шәҳадаҳкылашт» рҳәеит. Иахьа, Москва инаркны, иахьабалак арадиограммақәа дәықәаҳҵеит, заԥхьа ҳааиз ҳаԥхьа ишрыдыркылоз ала. Закә ҟәыӷароузеи аҩнынтәи сахьылмыԥхьаз, ари аҵааршәыраха.
Иахьа ашьыжь амш еихашьшьын, аха иацтәи амра иарԥсасиз аҵаа амшын иаӡҩан, изаҟаразаалак кәамҟьак хыршәлам.
Ҳара аҳәҳәара ҳшаҿыц ҳаҿуп ҳзышәмыргылои ҳәа.
Ашьыжь анаҟә зҽалак иааиз алоцман ҳиманы асқьалахьы ддәықәлеит. Ох, закә гәырӷьароузеи! Ҳнеиуан, ҳнаскьацыԥхьаӡа ижәпахоз аҵаа еилаҟәаҟәо. Уи иацы апартиа ақалақь комитет ашҟа иҟаҳҵаз ашшыԥхьыӡ акәу изыбзоуроу здыруада. Ишакәхалак, лабахыла акәзаргьы шьыбжьон асқьала ҳаадгылеит, ҳарзыԥшуп аҳәаартҩцәа. Вентспилсгьы ҳаԥсадгьылоуп – адгьыл ҳазгәышьуеит.
Иаха Вахтанги сареи ицәгьамыз аамҭа ҳхаагеит!
Аҩныҟа ателефон сзамысит.
Иаха ҳмыцәаӡакәа иаҳхаагеит, асқьала аҟнытәи даҽа сқьалак ахь аиасреи иаха ицәыӡыз ицаԥхақәеи рымҩала. Ацаԥхақәа ҳаԥшааит ашырԥазы аҵаа 11-12 градус шыҟазгьы! Иахьатәи амшгьы ниакәкәа ицеит. Чаижәын ашьҭахь снышьҭалан, ибжьаӡыз ацәа хасырҭәааит. 8.30 рзы ахәылԥаз, буқсир хәыҷқәак ҵыркьакьа асқьала ҳадгара иаҿуп. Минуҭқәак рышьҭахь «Сухуми» анаҟә еишьылӡа инагәылалеит.
Анаҟә, анаҟә, анаҟә – аштурманцәа рԥышәага. Швециа аҟәара ҳавоуп, аха аҟәара акәым ҳаӷба ахаҭа аабом. Ашьыбжьон Хамрарнетәи абжьысырҭа ҳабжьалеит. Уигьы ахсаалақәеи априборқәеи рыла акәымзар уаҳа акрубарц иҟоума – анаҟә, еиҭах анаҟә.
Абыржәашәоуп аштурманцәа – абыржәашәа! Априборқәа рыхқәа рҭакуп иааҭымхӡакәа. Ҳаԥхьаҳашьҭахь иҟоу аӷбақәа рхырхарҭақәа аҟәара ахьыҟоу – рылацәа анылеиқәҟәыс ҳалгеит! Дара аӷбақәа ахәылԥазы зԥацәа зыԥшаало ажәқәа реиԥш, иаарыцҳаушьап, еиқәыӷзуеит, еиқәҿырҭуеит, аброуп ҳахьыҟақәоу ҳәа аанарго. Иҳантеиуа анаҟә иалаԥаҭахаз рыбжьқәа ҭахәаҽ-ҭахәаҽӡа угәы иаарыцҳанамшьарц залшом. Аԥсра акәым игәыҭҟьагоу, аҭагылазаашьоуп.
Иахьа аҩнынтәи арадиограмма соуит, саргәырӷьеит.
Ахәылԥазы ҳахҟьарҳәа ишәазшәа «Сухуми» аԥынҵа иамариашаны иахакнаҳаз амра цәаԥшь ашәахәақәа ихьтәы цҳаха ҳаԥхьа иҭӷәыхаа ишьҭан, Балтика цыҩцыҩуа аҽарыцқьон. Ҳаргьы ҳҿаԥшылара еиҳа-еиҳа еилгон, ҳгәалаҟазаара шьҭыҵуан, аиҳараӡак аштурманцәа.
Ажәҩан еимаҳазшәа анаҟә ҳантеиуа ҳшалац ҳалоуп, иаха ахәылԥазы ԥсеивгара хәҷык иныҟанаҵаз еижьагаха. Абар ожәшьҭа ҩаха-ҩымш ирықәуп Вахтанг Давид-иԥа лацәеихьшьк ҟамҵаӡакәа алокатор даҿатәоуижьҭеи. Иџьасшьо, дтәоуп нақәацарак имаӡамкәа, ифатә ҩаргоит, маҷк днацҳауеит, гәамҵрак инубаалом. Илоу ахаҵарақәа рацәоуп.
Амҽыша. Ашьыжь амш маҷк ицәыҵаккашәа иҟоуп, аха уаҩ дзыргәырӷьара маҷуп – уажәы афырҭын цәырҵит.
ФРГ ҳавалеит.
14.30 – алоцман, анемец хҵәаха дхалеит. Сааҭк аамҵыцкәа Ельба ҳҭалеит, аха макьана аԥаҩ-аҟәара ҳәа акгьы аабом.
Раԥхьатәи алоцман Аҩадатәи амшын аҟнынтәи Ельба ҳҭазгалаз дшаахалаз еиԥш, хыхь ишәхарԥақәаз амаҭәа ҷыдақәа ааишәыхны, инықәиҵеит. Иара иҳәаа аҟынӡа данҩеи еиҭанеишәиҵан дцеит. Иҩнуҵҟа шаҟа
цәа ихарԥаз здыруада! Аҿыц ихалаз – уигьы аукы, аԥшькы, днемцын узҳәашам.
Ельба макьана аԥаҩқәа ҳалаԥш ахьӡартә иҟам. Шаҟа иҭбааузеи, шаҟа ӡы рацәа ланагозеи! Иаҳԥыло аӷбақәа шьарда хара иҳавсуеит. Амшын ҳхушәоуп сгәы ишабо.
Гамбург. 21.00 рзы. Иаразнак аҳәаақәа аартын, изаҟаразаалак еиҵахарак ҳанмырԥшӡакәа.
Шьыжьы инаркны ақалақь ашҟа ҳцеит – ҳконсульство ахь. Ҳхынҳәит ашьыбжьышьҭахь ҳауаажәлар «Сухуми» ҳааҭалеижьҭеи акгьы аазымхәацыз ргәы аԥсы аадыршьеит.
Гамбург. ХХ Аизара Ду аартра, – Л. И. Брежнев иқәгылара ҳазыӡырҩуеит. Шаҟа игәышьҭыхгоузеи, иагьгәырԥшаагоузеи, Уԥсадгьыл ахыԥша атәымтәылаҟны – иаҳараӡак ФРГ – адунеи ахлымӡаах иаларгыланы измаз рыгәҭаны.
Амш ақәа леиуеит. Ақалақь ахь ҳцеит. Ҭынчроуп. 17. 15 рзы Гамбург ҳақәҵит. Ҳақәҵра иазыԥшыз анаҟә ҩхчылеит уаҩытәыҩса дзагәылымԥшуа.
Аҩадатәи амшын иахатәоу анаҟә анаҩс ахаҭагьы ҭынчым. Имҩаԥаагеит акомандирцәа реилацәажәара – алеишәеи Кубаҟа ацара аҽазыҟаҵареи ирызкны.
Амш маҷк еихыккеит, амшын ҭынчуп. Сусқәа ахьанҭара срылгеит. Вентспилс анеира сазыхиоуп.
Иџьашьатәуп иахьатәи ашьыжь еилгашьа, ажәҩани амшыни рыцқьашьа. Адунеи ас иаатып ҳәа сыҟамызт. Амзаҿагьы хахаӡа икыдуп. Амрагьы цеицеиуа
иҳамариашаны иҩцәырҵит. Ак еиҳа ак шԥаиааиуеи. Уи амра аҩцәырҵра амзаҿа ажәҩан иналанарӡит. Ашьыбжьон амшын ацәқәырԥара иалагеит, ҳарҟәарҽаруеит. Ҳаԥхьа иаатит Вентспилстәи аҟәара, ҳгәыблра зду, иаҳзыԥшу.
Иаҳҳәалак, иааулак ахәылԥаз асқьалахьы ҳнагара ҳалҳаршеит. Ҳҿынаҳхеит, асы аҳәатаҳәа иналагеит.
Вентспилс. Асқьалахьы аҵаа ҳнанамышьҭит, аха знык асқьала ҳшьапы наҳзаҿаршә ҳадҵуа ҳаҟазма! 02.30 рзы сыӡхыҵит. Сцеит аҩныҟа ателефон сасырц, аха азаказ рыдрымкылт. Сдәылҵзар, 03 сааҭ ҟалахьан, машьына зхылаҳәоу акгьы ыҟамызт, шьапыла акыр бжьан. Сааҭк иназынаԥшуа аԥша ҵәҵәы сысуа, аҵаа сшыцәгылаз, таксик ашҭа анаӡара иаанҿасит. Хҩык, ҩыџьа арԥарцәеи ԥҳәыски, надгылеит ибӷаӷа-бӷаӷо ижәны. Иҭалаанӡа сахьӡартә сшьаҿақәа насырццакит. Снеизар, атаксист дҭатәоуп ашәқәа аркны, егьырҭ адгьыжьылоит. Иара дызлатәаз ала саннеи, асаркьа длахеит.
– Сугарыма апирсанӡа?
– Мап, узхазгои?!
– Аԥаразы.
– Аԥараз шакәу саргьы издыруеит! – аха шаҟа, рҳәон исыхәаԥшуаз ибла млашьқәа.
– Абни ҳара дҳасасуп, абаӷәаза аҟнынӡа дҳазга, – аҷкәыни аԥҳәыси рыхқәа нкыларкит сара сызлагылаз ала иааиасны.
– Дызхазгари?
– Ҳара иаҳтаксиӡами? – иааицрашәеит аҷкәын ҷырпаӷь ихымҩаԥгашьа џьашьо.
– Мап, шәара ишәтәӡам, – неиҳәеит иқьышә инықәҵаны.
– Хә-мааҭк ҳәа дга иҟалозар, – неиҳәеит егьи арԥыс. – Иара ихаҭа иҳәааит, уара усс изумоузеи?
– Сара дысҩызоуп, дсысасуп.
– Нас, дҭалааит, – ашә артыга акнопка дҩахеит, егьигьы дынҭалеит.
– Саргьы уахьоуп, сга иҟалозар, – снаиҳәеит.
– Издыруеит уахь шакәу, аха стакси уҭыԥ амам, – ҿааиҭит дмырӷьаԥалӡа.
Ус, иҟалах здыруада, иҭатәаз иҩызцәа ак реиҳәарц дҭыҵит. Рцәажәашьа зласаҳауаз ала, уи хә-мааҭк имамзар акәхарын.
– Хә-мааҭк саргьы иусҭоит иҟалозар, – сҳәеит дырҩегьых схы асаркьа инадкыланы.
– Оо, убри хазуп, уҭал.
Снеин снаиватәеит, днаҵҟьеит, егьи уаҳа дизхьамԥшӡакәа. Ҳашлеиуаз аихамҩа ахысырҭа шаркызгьы, даанымҿасӡакәа иахьылеихиҵәазҵәҟьа ҳамҩа кны игылаз машьынак алашарақәа наҳҿанарҷҷеит. Автоинспектор иакәын – дыҩҭиган аныҟәара аԥҟарақәа ахьеилеигаз азы идокументқәа имхны дноуишьҭит.
– Ригаҟа сцазшәа сыҟанда, амца агәгәаҳәа ирхысааит, – дуаруаруа дынҭатәеит стаксист, автоинспектор дизаӷьуа.
– Ригатәызаап, – назгәасҭеит.
– Аиеи, Ригатәуп, – иҳәеит деицрашәаны.
– Аклиентцәа ааугазар акәхап!
– Нас ишԥа? – ҿааиҭит хәмарра саама аанарго. Ақәҿысымҭит.
– Ишԥасықәымҿиеи, ишԥа, – иԥсахы еиҟәыҷҷон аинспектор изы.
– Даа, иуқәымҿиеит – нацысҵеит саргьы. Сахьлеишаз днеины данаанҿас, 60 капеи ракәын аԥхьаӡага ианнаҵахьаз.
– Аҳәынҭқар машьына зхатәызтәыз анамысда уаҵәы ҳаицәажәап, – сҳәан, мааҭк наимҵаршәны сынҭыҵит.
Аԥсы дцәажәараҳа ажәак изымҳәеит, днахынҳәны дцеит. Сыԥсы исҿеиҵаз акраамҭа аҽазеиқәкуамызт.
Усгьы ашара иаҿын, ԥыҭк снықәиан, сыԥсы неиҭакны акаԥдани сареи ақалақь ахь ҳцеит, ҳусқәа еилҳаргарц. Ахәылԥазы аресторан ахь.
Аҵла иалҟьаз еиԥш сҟәаҟәаса ашьыжь сҩагылазар, аидара адкылара алгара иаҿын. Сааҭқәак рышьҭахь иҳантеиуа ҳазлагылаз аҵаа ҳналҵын, Балтика ҳанхылеит. Ҳамҩа Кубаҟа ихан.
Швециа. Амра кажжы, ԥхнымшуп. Аҟәа ашьҭахь ашьара ақәлара ҳаҿуп! Ақалақь Кальмари адгьылбжьаха Еланди (Еланд) еимаздо ацҳа ҭуӷан 6070 метра иауп. Европа зегьы иреиҳау уи ацҳа аартын 1972 шықәсазы.
Сан ааигәа ԥхыӡ дсымбацызт, иаха дызбеит.
Гарԥ. Аҩны сыҩнамлаӡакәа ҳашҭа сыҩҭысын, ҳӡыхь шыҟаз снавсын, ахәахьы сҿынасхеит. Схы ааҵәеиԥш акы ахарԥоуп сшьапы аҟнынӡа илеиуа. Уи уажәы-уажәы сҽныласҳәон, гәанылагьы исԥыло срыздыррым ҳәа нышьақәсыргылон. Ус, ҳамхурсҭа снахыкәшан санлавала, сан сахьцо ламҳәаӡакәа сҳәан, ахьацаҟны слеиуаны, сыбжьы насыргеит, – Оо, сан! – ҳәа.
– Оу, – аагеит цқьа еилгамкәа.
– Оо, сан! – еиҭах ҿысҭит.
– Оу, нан, – иныҟалҵеит аҭак.
– Сара аԥсрахьы сцоит.
– Умала узцом, ҳаицымцои, – иаагеит лыбжьы ааигәаӡаны.
Лыбжьы абагеи ҳәа снаԥшызар, акәасқьа ашьҭахь акәара шыҟоу, аҿабгара даҿагыланы аҭырасқәа хысҵәоит ҳәа даҿын, сылаԥш налықәшәеит. Даҿҟьарымашь, сгәы нҭыԥсааит.
– Аҭырас шаҟа бҭаху сара иназгоит, уи баҟәыҵ, – ҳәа сааҳәны сыҩны сҿынасхеит. Сыԥсы-сыԥсы еихьымӡо ҳмаҵурҭа ашә ааимԥааны сныҩнашылазар, акаруаҭ дықәиан, аҭӡы шыҟоу лыбӷа кыдҵа, лшьапқәа хьаршәҭны.
– Сан, ибуеи? – сышиашаз сҽыналыважьны, даагәыдысҳәҳәалеит.
Аарла дыҟрымҿрымуан, исзеилмыргартә.
– Акрыбфахьоу, сан? Акрыбфахьоу? – зымч зылӡааны исгәыдкылаз лхы шьҭыхны сылҿаԥшуа сӷьаҵәыӷьаҵәуан.
– Иацы акы снацҳаит, – лҳәеит лылацәақәа еиқәԥсаны.
– Иацаахыс! Иахьа? Иахьа кырзыбымфаци? – сыӷзы-ӷызуа сналазҵааит.
– Иахьа исылымшеит акрура, – насаҭалкит ацәажәара лылымшо.
Сыҩныҵәаан, сқьызқьызуа, схы лықәыжьны, инеимаҭәаны аҵәыуара сналагеит. Исзымҟажоз сыбжьы сарҿыхазар акәхап, ашара иаҿын. Ахышә схы нкыласкызар – Швециеи Даниеи ҳрыбжьаланы ҳҩеиуан.
Ашьыжь даара ихааз, иҭынчыз шьыжьын, аха сылақәа ирбомызт, сгәы сыхьуан.
Аҩадатәи амшын ас ихтны, еилганы исымбац, амш даараӡа ибзиоуп. Сара сылахь еиқәуп.
Аҩадатәи амшын. Аҳауа цаҳәцаҳәуа ашьыжь даара ишьыжьы хаауп, ишьыжьы ԥшӡоуп. «Сухуми» ацәқәырԥақәа адԥыххаало иҭаланы илеиуеит Ла-Манш шыҟоу.
Иахьа Аԥсны ныҳәоуп. Адныҳәаларатә радиограмма дәықәсҵеит.
Па-Де-Кале, Ла-Манш.
Анаҟә ҳанҭеиуа изхатәоу Англиа.
Шьыбжьоншьҭахь иаатит Атлантика. Уажәы гәамҵрас исымоу сышәҟәоуп. Саҿуп аҩра.
Шьыбжьоншьҭахь Зинаида Васили-иԥҳа Кадыкова Қарҭҟа – аҩныҟа ателефон дасын, лан ахәшәтәырҭахь дышьҭарҵеит ҳәа ларҳәеит. Еимаҭәаны аҵәыуара
даҿуп, дрыцҳасшьеит схы дадкыло. Саргьы сҭымсхьеи. Акыс иахьа усҟантәи сымшынҵа аҟнытәи сышәҟәазы аҩра саҿуп.
«Сухуми» уажәоуп аҽынеиҵыхны аокеан ианхыла. Уи аԥсҭазаараҿы раԥхьатәи шьаҿоуп аокеан нырцәҟа ацара.
Ахәылԥазы акино ахьынтә иҩналаз акаԥдани сареи ҳшеицәажәоз, авахтатә матрос дааит, – нахьхьи аӷба аԥынҵан ҩынтә алашара хәыжжаӡа иааԥшит ҳәа. Ахьышәҭ-сышәҭҳәа ҳҩагылан ҳҿынаҳхеит. Амш еимаҭәаны ақәа леиуеит.
Аӷба аԥынҵанӡа 200-ҟа метр бжьоуп. Ацәқәырԥақәа анаслак, аҟәҟәаҳәа ашьацмақәа ҳақәыԥсазшәа, ацԥхьқәа наҳахнаҟьо ҳнаӡеит аԥынҵа аҟнынӡа ҳҳәынтаԥс-ҳҳәынтаԥсӡа, аӡыԥсы ҳхьыкәкәо. Акгьы ҳамбеит. Аҩсҭаа дҭыҵны дақәтәарызма! Ма раҩсҭаахә рбоу! Издыруада «Ельматәи амца цқьақәа» ракәызҭгьы.
Ҳанааи, аваннаҿы аӡыршы насықәтәаны сҩырҭа стол снахатәеит. Макьана иабаргуи, Атлантика, уи иснарбақәахьоу раасҭа! Иаха аԥша секундк 17–24 метр иласын. Ацәқәырԥақәа «Сухуми» аган злакылрымжәаз џьашьатәуп, рааха быжьқәа гәыҭҟьаган, рыцԥхьқәа абомба ԥҽхақәа реиԥш, аӷба ахы-аҵыхәа инахадыдуан. Атлантика агәахьыҵәҟьа ҳамнеиӡацт.
Ашьыжь зԥынҵа ацәқәырԥақәа ҭарԥаны ицоз «Сухуми», аныҟәашәа аармаҷны аԥынҵаҿы ҳнеизар, аихатә бӷьыцқәа ықәжәжәаа еиланарҵәихьан, хԥаҟа ахьца иахьааз рышьҭамҭа ыҟаӡамызт.
Ажәҩан кәеикәеиуа еилгоуп, амра ԥхоит, аха Атлантика иамоу агәыԥжәара ду еиқәтәом.
Иахьа аҳәса рымш аҳаҭыр азы ахақәиҭра раҳҭеит иҳалоу ҩыџьа аҳәсақәа. Уаҳа ирзаауа ҳаздыруам!
Ахәылԥазы агәырӷьаратә еилатәара мҩаԥаагап ҳәоуп, Гамбург ирзааҳхәаз алақәа акака ҳамҭас ираҳҭарц.
Атлантика агәыҵәҟьа ҳхуп, ҳаргәамҵыртә иҟам, ибзиацәоуп. Ахәылԥазы агәырӷьаратә еилатәара ҳаман. Адунеи аԥсҭазаара шԥеибыҭоу! Ҳаизаны ҳлеибартәаанӡа ажәа уаара ицәыргар ҳәа дшәаны, акаԥдан дҩагылан аизара ааиртит. Убыс аусқәа еилаижьит, хаарак, гьамак амаӡамкәа.
Сара сгәы зырԥшааз акызаҵәык ауп – Зинаида Уасил-иԥҳа ан илызку ажәеинраала «Аԥа исалам» дахьаԥхьаз. Сылабжышқәа хаҟәҟәалон. Ааи, аныга иадҵыгьлаз ажә дышԥаҩызахеи Вахтанг Давид-иԥа. Аҳәсақәа еизиган, дсыԥхьеит, аха згәы бжьысу, згәы алаҟоу дызларылатәари. Аа, уажәы ихаҭагьы длеит.
Аишәачара бзианы ирхиан, аамҭа цәгьамкәа иаҳхаагеит.
Ссиршәа иубаша, ҳзыдтәалақәаз аҩҳәсак ирыдҽырбалақәоз, ахыбаара рызҵысын, ателефон асра иалагеит. Амшын! Амшын! Шаҟа угәымбылџьбароузеи!
Зда царҭа амам Атлантика – Аҩадатәи Атлантика агәаҿыҵәҟьа ҳаҟоуп. Ҳархысуеит Аҩадатәи Атлантика ахрақәа. Арҭ аокеан аҵаҿтәи ахрақәа Кавказтәи ахрақәа ҳаирпланла уанырхыԥраауа еиԥшуп.
Амш ашьа аҿыҵуеит. Ҭынчра зқәым «Сухуми» аԥынҵа ҭаԥырҵәарц рҭахушәа, ацәқәырԥақәа хыгәҵәы иасуеит, иасуеит, иасуеит. Ақьышә ҭархәахәама рыцҳа ҳәа иумбаӡо аӡеибафара нахатәоны, азқәа ыршәшәо иҩхәыҵҵуеит. Шаҟа ааха аҟажои!
Иаха ҳаҳәсақәа ҳашреигәырӷьоз маҷк самхажәын, сҭууа сыҟоуп, ак сызхом.
Вахтанг Давид-иԥа ахьҭа илалан дышьҭоуп. Дызбароуп.
Снеира игәы иахәеит. Уи зны исеиҳәахьан – усымшәа акыр сыдубалозар, имӡакәа исаҳәала ҳәа. Амшын ауаҩы
дарбзамыҟәуеит, иџьоумшьан, – иҳәеит дџьашьаны сихәаԥшуа саналага. Акраамҭа ҳаицәажәон.
Алада атропикатәи ацԥхьқәа ааӡо иалагеит. Ашьыжь ааԥын еиԥшуп. Гольфстрим илаҵакны ҳлеиуеит. Ациклон шҳашьҭац иҳашьҭоуп, «Сухуми» аакашәеижьҭеи ҭынч мҩак иаразы иҟам. Ҳкаԥдан дшышьҭац дышьҭоуп ахьҭа илалан. Ахәылԥазы дызбарц саныҩнала, абуфетчица дҟәазӡа дидтәалан, алакәқәа изеиҭалҳәон, иара имҵәыжәҩақәа ииарҭа дагәыладырԥраауан. Цәымӷхарак схы сшьапаҟынӡа сҩеимнадеит. Ари аҵыхәтәантәи гхоуп.
Даур ирадиограмма саргәырӷьеит. Саԥхьеит, сеиҭаԥхьеит.
Иахьа аԥшандагақәа ҳзықәдыргылеит, ашоура ҳазааигәахо ҳалагеит. Срадиодкылагагьы ҟарҵеит, антена азкылганы. Скаиутаҟны ихысшьит Аҟәа ҳамҭас иҳарҭаз Д. Гәлиа ипатреҭ – агиԥс иалху ихы аӷәыцәмаҟьа ианҵаны. Агиԥс ахәдара анаҩс амшын аҟны ишамаҭәам абардыруеи. Аха «аҽы ҳамҭас изырҭо аҿы дҭаԥшӡом!»
Даур ирадиограмма сышԥеигәырӷьеи! Аҳәба Џьума ишәҟәы «Ҿамҩак ажәҩан» аԥхьара саҿуп. Ибаҩхатәраз исымаз агәаанагара шьақәнарӷәӷәеит.
Аԥхын ацәҳәыра иқәнаҷҷааз ашьац еиԥш ицәҩежьӡа аӡҭиаа зыхтаталоу Саргасстәи амшын ҳанхылеит. Амш амра кацеиуеит, амшын ҳшарҟәарҽарц ҳарҟәарҽаруеит.
Итәанхалар ҳәа ишәошәа Атлантика акшаҳәшара ишаҿыц иаҿуп. Амш каххаа амра кацеиуеит, Атропика шааигәахаз мҩашьо. Иаҿуп аҩнуҵҟатәи аҳауа рхьшәашәагақәа реиқәыршәара.
Ҵыԥх Африка аҳауархьшәашәага ахьҭа исыланаҵаз аасгәалашәан, акандиша аамыртӡакәа сышьҭалан, ашьыжь сзаманаха сҩагылеит.
Ашьыбжьон акаԥдан Вахтанг Давид-иԥа ахьҭа сылалан сыԥсуеит ҳәа диеит. Иаха ихьшәашәаӡа дышьҭазар акәхарын!
Ҳнаскьацыԥхьаӡа ашоура ҳагәылалоит. Уажәы адырра ҳауит раԥхьа Гаванаҟа ҳцарц, уаантә Сантиагоҟа.
Абар жәохәмшуп Вентспилс ҳақәҵиижьҭеи. Гәыхшәара зқәым гәхьаагарак сызҵысит.
Есенин сгәы иласҟачоит, иажәеинраалақәа срыԥхьоит, сеиҭарыԥхьоит. Иахьа ҩымшуп зны «Анна Снегина» саԥхьеижьҭеи, зны «Качалов ила».
Ашьыбжьон ҳнаргәылалеит Каикостәи адгьылбжьахақәа. Ана-ара изза-ззаӡа акаралтә ҟәарахьы ихықәнажьлаз аӷбақәа аԥсҭазаарахь ҿааҳәырак рымамкәа ажьакца афара иаҿуп. Иахьак амш зегьрыла ибзиахәха иҟоуп, ауаҩытәыҩса ааԥынтә цәанырра изнарҵысыртә.
Ахәылԥазы ҳаԥхьа иҟаԥшьӡа амра леины ианылхықәгыла, ҳашьҭахь амра иаҟараз амза хыгьежь ду аокеан иҩхықәгылеит. Наҟ-ааҟ ампылқәа реиԥш аокеан ихықәгылаз апланетақәа руак ӡаалацыԥхьаӡа, егьи иаҳа аԥсы ахало, ашьҭыҵра иаҿын.
Зыбжеиҳа иласыз реактивтә ҳаирпланкгьы ацыԥхь ацрыдды инаҳхыԥраан, наҟ, США ажәҩан агәы ҵамҵамра аҽналанарӡит.
Ахәылԥазы Вахтанги сареи анард ҳаиднакшалеит. Аҽырзажәра саӷоуп! Иҭацәу аҽырбара.
Амш даараӡа ибзиоуп, иҟоуп игәыхтыгаха. Шьыжьы инаркны аус цәгьамкәа изухьеит. Ҳаныхынҳәлак сышәҟәы аҭыжьырҭахь исҭиртә. Макьана схаҭа сгәы ахылоит. Кубатәи аҩбатәи апериод азы сыҟазаара ауп сызҿу, сан аԥсаҭа шкәакәа дансыԥхоз аамҭа. Абар, дырҩагьых Куба. Аха уажәы ҳаидара нарыҭаны ҳақәҵуеит.
Гавана. Куба-территориа Либер-Де-Америка! Ашәа, исаҳац ашәа.
Аӷбаҟны ҭынчроуп. Анард аҵахара згәы ԥнажәаз Вах-танг иикра-иишьҭра изымдыруа, ихы-иҿы уамашәақәа иҟалеит.
Иацы акомандирцәа реилацәажәараҟны, ишаԥу еиԥш, зегьы амшын маҭәала икылсит, дкылсит Павел Иван-иԥагьы. Уи аҳақьым ичынқәа рыхқәа ларха-ҩарха ижәҩахырқәа ирықәҵаны данлеи, даара ҳирччеит. Павел Иван-иԥа Абоиан – ааӡара злоу, ҳаҭыр зқәу, жәытә коммуниступ. Диит 1917 шықәсазы. Уи иҳәа, иуы, уашьуам, аха ари ҳ-Вахтанг аҵәы ахьилеиҵара, дызлалаирҟәра дашьҭоуп иаартны, иааиџьумшьартә.
Гавана. Куба шшәаҳәац ишәаҳәоит, аха аԥыхьа саныҟаз аурыс советтә шәақәа лассы-лассы иадырҳәалон. Уажәы, абар иахьа хымшуп арадио ҳазыӡырҩуеижьҭеи, аха ашәакгьы машәыршәа ирцәаламшәацт. Амала, ателехәаԥшраҟны асовет киносахьақәа рсериа рацәоуп.
Гавана. Куба-территориа Либер-Де-Америка! Ашәаҳәара, акәашара! Иаакәыршаны асовет ӷбақәа иҳақь-ԥсықьуа реидарақәа ирыҵақь игылоуп, ҳгылоуп ҳаргьы. Куба-территориа Либер-Де-Америка! Гәырӷьароуп, ччароуп.
Џьума ишәҟәы салгеит. Сазхәыцын, иара ифырхацәа руаӡәы – ашәҟәыҩҩы Дыргәын харак дзицәымцеит, џьара-џьара хшыҩҵлашаарақәак шыҟоугьы, улаԥш иааҵашәаша асахьақәагьы шыҟоугьы. Иааидкыланы акы иарӷаруеит, ак рызхом!
Лакәшәа иубаша 1974 шықәсазтәи сышәҟәы актәи аҟәша хзыркәшаша «Кубатәи амшынҵа», иахьа, Куба – Гавана иҩны сахьалгазоуп.
Ари сеиҳабы гаӡарак шыҟаиҵаз идырын, дсывагьежьуеит, уажәы арадиограммақәа сзааигеит. Уи сызҿу алеиликаарц акәзаргьы, ишакәхалак аԥыхьатәи иаҳаиҭҟәиҭ ыҟам. Уи акыр еиқәиршшарц дынсыхәлачча-ҩсыхәлаччан, аха иааирԥшуаз «агәыҭбаара» шысзыциҩымшоз аниба, дҟәызгаӡа даатәеит.
Дрыцҳасшьоит, аӷьатама хжәа, ахамхаԥагьа, аха асҟатәи аамҭа амшын иху ихшыҩ иагьа цәқәырԥақәа ирхыӡлахьеит. Иԥшрагьы дгаӡамаӡашәа акалақәашәа дызбо салагеит. Абаӷәаза аҩнуҵҟа ипеипеиуа ҳаӷбақәа ҭәны иҭагылоуп.
1974 шықәсазы Матанзас акаустик афырхацәа руаӡәк – Хорев Борис Николаи-иԥа даҳҭааит.
Даҳҭааит аӡсара ашәарҭадара (амшынтә инспекциа) аначальник ихаҭыԥуаҩ Диегос Виллегас Лена. Диегос 85 шықәса дырҭагылоуп, каԥданс акыр шықәсқәа аус иуан, ҭынчк, ҟәыӷак иоуп, уи 22 шықәса анихыҵуаз артә флот аҟны аус иуан. Уи иааирԥшыз афырхаҵаразы амедаль ианашьоуп. Уи аӡбахә уажәадагьы уаҩы иасымҳәац иҳәеит Диегос. Даҳҭан «Кременчуг» акаԥдан Ромишвили, хымз раахыс Таим-Чартер иҟаз. Урҭ дырҩегьых ахьӡ бааԥс рыхҟьеит «ЧП» – Ченџь! Ҳара ҳҟны ҳангыла иара ишҟа ҳааигеит Вахтанги сареи. Ҳаргьы ауатка ҳаиниршәеит! Актәи ицхырааҩ Канделаки акомсомол қәра дҭагылоуп, ЛКСМ Ацентр Комитет аҿы аус иуан.
Гавана. Ақалақь избац-исаҳац. 18.00 абаӷәаза ҳаҵыҵын аокеан ҳанхылеит ҳаидара абжа Сантиагоҟа ирзаагарц. Анааилахәлоз ҳнавалеит Матанзас – сцәымӷрақәа зегьы нызлалаз Матанзас. Сыбла иаахгылеит амшьҭацәгьа «Клаипеда».
Адунеи зегьы ҵааршәыроу џьышьа ԥхны маҭәак маҭәаҵас иаашьҭымхӡакәа Вентспилсҟа аҵаа иалҵыз ауаа ашоура ҳахәаҽуеит. Амра аҟны 40 градус ыҟоуп. Вахтанги сареи ҳаицәынхом, дусеиҵархагаха дсыдтәалоуп, дцан – дмааит, даан – дымцеит, сеилахоуп.
Ҳтәылахь ҳашнеилак идәықәсҵартә салгароуп сышәҟәы. Аусқәа рцашьа бзиоуп, схаҭа сгәы ақәбзиахаратә. Уиак ауп саазырлахҿыхӡогьы.
Зинаида Уасил-иԥҳа ахәылԥаз лааишьа иаҳәон амастери лареи шеиванагалаз. Уи зыӡ зылзмыршәои егьи зҭахрақәа ҳәаак рымами макьана иахькылеибагаша здыруада!
Сиера-Маестратәи ашьхақәа. Амра ҵлак ашәара иҩахыҳәҳәоны, иаацәырҵит Сантиаго. Иахьа ҳаиҭеисит – атәыла ԥхаррақәа рыжәларқәа, Қырҭтәыла налаҵаны, иаашьацәоуп ҳәа акы инахҳәааны инасҳәаз длаҿаапкын дҿаҳәатәха даақәгылт. Саргьы ихьаҵуаз сакәмызт.
Иаха игәы иԥжәаз заанаҵ дышьҭанаҵан, иахьа дышьҭахеит, дыԥсызаргьы здыруада. Акыс Зинеи иареи ишакәымыз еиланагалт, ишеилгашагьы здыруада.
Сантиаго ҳҭагылоуп. Абар Сиера-Маестратәи ашьхақәа. Ашьыбжьон асқьалахьгьы ҳнаргеит. Сахьынаԥшуа избоит акубинацәа 10-ҩыкҟа асқьала анаӡараҿ акы иахо аҭыгара иаҿуп. Аҟәара аҟны ианаарга, амҵәыжәҩа дуқәеи аҵыхәа ҟьаҟьа дуи анааҟьа, азныказ аҟәара ҭацәызшәа ааигәа-сигәа иааҭанарбеит. 20-ҟа минуҭ иахо-иагәо ирулак иҭыганы аҟәара илықәрыжьит. Аҩада, асқьалахьы ирызхамгалеит Манти ҳәа изышьҭоу. Ҳара ҳтәқәа, аштурман аиҳабы дынрылаҵаны, сааҭк инеиҳаны иҵит, аха (атрап) амырдуан рзаҿаргылом,
иҿабырҳацә-ҿабырҳацәӡа еилагылоуп. Аекскурсиа азы амашьына аан игылоуп, асааҭ ҩба ҟалеит.
Ус, ақалақь ахь сҿынасхоны, ихалеит ажәытә издыруаз Роберт – азауад анџьныр хада, исзымдыруаз арԥыск дицны. Уи ицыз азауад азанааҭеидгыла акомитет ахантәаҩы Луис Мариано Гонзалеси иареи ааит ҳусеицураҟны асоцеицлабра ҳабжьаҳҵарц.
«Ерманоҭ Диас» ихьӡ зху Сантиаготәи анефттә зауад аколлектив рхы иадырҵоит аӷба аидара ақәхраҟны ируалу зегьы ҟарҵарц, ҳахьынӡагылоу аҭоурых ҭыԥқәеи, еиуеиԥшым аекскурсиақәеи рымҩаԥгара. Аҩтәылак рҭоурыхтә рыцхәқәа аицеизгәаҭара урҭ арыцхәқәа аӷба ангылоу иақәшәозар.
Аҽны аекскурсиахь ҳазгаз амашьынаныҟәцаҩ-агид, 1972-1973 шықәсқәа рзы ҳазгалоз Андреи иоуп, санынихәаԥш дыздырит. Ахәылԥазы ҳанааи, Вахтанг исеиҳәеит сасра ҳашнарыԥхьо. Машьынала Луис Мариано Гонзалес даан ақалақь ахь ҳаигеит, иаҳирбеит уахынлатәи Сантиаго-Де-Куба. Аҵыхәтәан аресторан. Амаҵуцәа ркостиум еиқәаҵәақәеи дареи еиқәхаԥс, аиеи, сылаԥш иааҵашәаз: «ахаҿцәышқәа» – еиқәаҵәала, «ахаҿеиқәа-ҵәақәа» – шкәакәала еилаҳәан. Аресторан 450 шықәса раԥхьа идыргылаз абаа авараҿы абаӷәаза аҭаларҭа ихықәгылоуп. Иаарту хыброуп. Иҩнатәаз ахацәеи аҳәсақәеи, зхы иақәиҭу бзиабарыла ҩыџьа-ҩыџьала еидтәалан. Амузыка, аоркестр, ашәаҳәацәа, акәашацәа, иара асцена налаҵаны, иааџьаушьартә иҟан. Зегьы ркостиум ҷыдақәа, аиҳараӡак аӡӷабцәа-акәашацәа, иаартыз рцәа-ржьы иахарԥан еиуеиԥшымыз аԥсаатәқәа рыԥшра рхазҵоз амаҭәақәа: аԥҟақәа, афламинго уҳәа хкыс иуҭаххалак. Артистцәа, ианеиҵахауа уаа 200-ҩык. Акәашареи ашәаҳәареи рзы ак узраҳәом. Аресторан ана-ара ицәыҵакнаҳаз ацәашьқәа иаҳхакнаҳаз алампочкақәа рылашарақәа еиуеиԥшым ԥштәыла ишәын, еидтәалоу ааибадырратә аҟара акәын иахьдырлашоз, аӡәгьы ихаҿы еилырганы иубомызт,
иузгәаҭомызт уаԥхьа иқәгылоу афатә. Аҵыхәтәан аконференсие ирылеиҳәеит аӷба «Сухуми» ахаҭарнакцәа аресторан ишаҭоу, рыхьӡала ишырҳәо ашәа, акәашара ацҵаны. Азал зегьы аинҟьара иалагоит «Ураа» ҳәа еибарҳәҳәо.
Ашьыжьымҭан Роберто дааит, уи ишьҭахь Луис Мариано, Рамон Кардона, Хосе Росалис.
Роберто сидырит, игәалаиршәеит уи раԥхьа араҟа аус анызуазтәи ҳаиҿцәажәара. Дсазҵааит акыр уҩыма ҳәа. Ибзиашәа «Алашара» сыман, ианисырба, игәы иахәеит, исуҭароуп иҳәан, савтограф анҵаны игеит. «Аӡ ҿыха» аҟны спартреҭ анырба – «Оо, ҳара, Кубаа уҳаиԥшуп», – рҳәеит.
Имҩаԥаагеит азауад «ЕРМАНОС ДИАС» аколлектив В. И. Ленин ипатреҭ аҭара иазкыз амитинг. Имҩаԥысит ҳаиԥылара хашҭра зқәым гәышьҭыхрала.
Ахәылԥазы ҳақәҵит Сантиаго-Де-Куба. Схы ҭууа снышьҭалеит. Вахтанг иҽааҩнажь-ааҩнажьуа, симырцәеит, иқәҿиарақәа ддыртәомызт.
Мрагыларахьтәи Карибтәи амшын ҳхыланы, хыгәха Антильтәи адгьылбжьаха хәыҷқәа шыҟоу ҳлеиуеит Киуросаотәи адгьылбжьахахь. Абар даргьы.
Асааҭ ааба. Ашоура цәгьоуп. Асааҭ 10. Ҳладыххылеит ақалақь Виллемстад. Ашьыбжьон ҳаӡхыҵит. Абаӷәаза аҩнуҵҟа шьапыла аныҟәара ҟалаӡом – автобус, уажәы-уашьҭан шырҳәоз, ҩбаҟа сааҭ ҳацәдырӡит. Европаа адунеи шԥадыреиқәаҵәеи.
Африкантәи атәцәеи аҭыԥантәи аиндеицәеи зшьа еилаҭәаз цәеиқәа-цәылдызи, еиқәаҵәа-рацәахырреи иуԥымлара дарбану?
Киурасао 473 километр ԥшьыркца аҵанакуеит, иқәынхоит 140 нызықьҩык, аҳҭнықалақь Виллемстад
50 нызықьҩык аланхоит. Қалақь ԥшӡоуп, ицқьоуп, ибеиоуп. Уи Нидерланды ишаколониоу ҩашьом, ахыбрақәа рархитектурақәа рыла.
Арҭ адгьылбжьахақәа Х ашәышықәсқәа рзы испаниатәи амшынтә ныҟәаҩцәа ааӡахьан. ХVII ашәышықәса анҵәамҭазы аголландцәа ирымпыҵархалеит Арубаи, Бонаири. 1634 шықәсазы Киурасао аиспанцәа ирымпыҵырҟьеит, иагьыҟалеит атәцәа рыҭиреи-раахәареи ирцентрны.
1954 шықәсазы Нидерландтәи Вест-Индиа рылаҳәан Нидерландтәи акралра иамахәҭоу амшыннырцәтәи втономианы. Араҟа аекономика хадас иҟоу Венесуелатәи иаарго анефҭ аус адулароуп. Уи ауп реиҳараҩык зыдҳәалоу.
Виллемстад. Ақалақь уамашәа иааџьоушьартә ицқьоуп, ауаа лахҿыхуп, еилаҳәоуп, еилацоуп, ччиак-ҳәаҩык даларшәым. Амагазинқәа иқьыԥаха атауар иаҵоуп. Машьынак-машьынак иақәтәам хаҵагьы ԥҳәысгьы улаԥш иҵашәарым, аха зеиԥш машьынақәоузеи, хкыс иҟам иарбан?
Уахьԥшлак атауар, атауар, ақалақь ҳақьԥсықьуеит иқьыԥаха.
Згәалаҟазаара бзиоу ауаа кәашацәоуп, ишәаҳәаҩцәоуп. Ҳазныз аулица ахьаанҵәоз ажәлар еизаны агәақьҳәа еинҟьаны ишәаҳәон, икәашон. Иҟоузеи? Амузыка абзиабаҩцәа, апластинка аазхәарц зҭаху иара уа игәаԥхаз нанҵаны инирҭоит. Зыкәашара џьбароу, иласу, удмыршанхарцу! Уи дышьҭыԥан хыла адашьма данаслак шә-ԥсык ихазаргьы даанхеит узҳәарым. Нас ихахәда ыҵаргыланы ажәҩан иалоу ишьапқәа-ихәамц ҵыс-ҵысуа даақәлоит. Уи амузыка абжьы заҳауа зегьы – амагазинқәа ирыҵагылоума, аимаа рыцқьаҩцәа роума, – икәашоит, иацшәаҳәоит. Ашкәакәацәа даара имаҷҩуп, ақалақь иаламлоу здыруада. Ателевизори арадиои рпрограммақәа ҭәуп музыкала. Урҭ рдырраҭарақәа
ирылагоит аурыс бызшәа налаҵаны абызшәақәа зегьы рыла. Иналагоит – «ицәажәоит интернационалтәу Антильтоп адырраҭара» – ҳәа.
Ашара ҳаҵагыланы ҳақәҵит. Амш бзиоуп, ҳрываланы ҳлеиуеит Киурасаотәи ашьхақәа, аԥшаҳәақәа шьҭоуп кьыс рымаӡамкәа, атропикатә шәаԥыџьаԥ ҩахьқәа рыла ихҟьоуп.
Аҩныҟа адырра ҟасҵеит Киурасао ҳшықәҵыз ала, наҟ, Европаҟа ҳахьцаҵәҟьо макьана иҳаздыруам.
Иахьа ахәылԥаз салагеит «Кубатәи амшынҵа» актәи аҟәша злахыркәшахо сышәҟәы. 1974 шықәсазтәи сышәҟәы. Усҟантәи агәалашәарақәа сгәалаҟазаарақәа бжьырхын, сылахь еиқәуп, чаижәра ҳәа шьыбжьышьҭахь сызлымбааит. Зинагьы уҳамбеижьҭеи угәхьааҳгоит ҳәа лафқәашәа ак цәырылган, аха сылахь еиқәҵаны сызлыхәамԥшит.
Азаҵәра, аныдара, абыдара сныԥшит. Ҳамҩа макьана иабаҟоу, Кариб ҳҭымсӡац.
Киурасао – Антильтәи адгьылбжьаха хәыҷқәа ҳрыбжьоуп. Киурасао аартын 1494 шықәсазы, иааиртит испаниатәи амшынныҟәаҩ Алонсо де Охеда. Уи ашьҭахь акырынтә акыр тәылақәа иеимдырххахьан. Уажәы излацәажәо адиалект иашьҭоуп «ПАПИАМЕНТО» – абызшәақәа: Испаниеи Португалиеи, Голландиеи анегрцәеи, амулатцәеи, аиндеицәеи уҳәа егьырҭгьы реилаӡҩара иахылҵыз бызшәала.
Ашьыжь гәырӷьахәла амра кажжы, Атлантика ҭынчӡа ҳхуп. Иахьа спротоколқәа, спланқәа еиқәсыршәеит иҷыгә-ҷыгәӡа. Макьана ҳахьцо хықәкыла иҳаздырӡом. Ус Европаҟа ауп ҳәоуп аокеан ҳашху.
Ашьыбжьышьҭахь сшефи сареи ҳаиҿанагалан, цәгьала ҳааилыргеит.
– Уара уҽуҿагалара сҽацәысыхьчоит ҳәа саҿуп, зегьы акоуп уара усыжәлоит, исзеилкаауам, – иҳәеит уи дангәаҟ.
Иахатәи ҳаидыслара анаасгәалашәалак, ахагацәа реиԥш аччара сызҵысуеит. Иаргьы ус аламала аанҿасрак згәы иҭоу уаҩӡам, унацәкьыс иумырбан, акәымзар унапы лҿахаҳаҳа ифоит. Уи ауаҩ уара уҽуҿагалара сацәшәоит ҳәа дсыдтәалоуп. Аокеан агәы ҳхыршәлоуп, ҳахьцо ҳәа акгьы еилырганы иҳаздыруам. Апрель 2 азтәи ҳпартеизара азыҟаҵара саҿуп. Уаагьы ԥыҭк драбатәуп. Срадиодкылага ҟыԥгьы аҳәом. Ҭынчроуп.
Даурчик иҟнытәи арадиограмма соуит, сеигәырӷьеит Севастополь ныҟәара дцаны дахьааз. Ҳхыршәлоуп иааџьоушьаратә иҭынчу Атлантика. Имҩаԥаагеит акомандирцәа реилатәара.
Искьыԥхьит уаҵәтәи апартеизараҿтәи сажәахә «КПСС ХXV аизара ду аихшьаалақәеи ҳара ҳпартиатә организациа аҿаԥхьа ишьҭоу ауснагӡатәқәеи».
3. 45 сааҭ рзы аӷба агәаҭара мҩаԥызгеит. Ҳахьцо макьана иҳаздырӡом.
Амш еихатәаны ақәа леиуеит. Уи алахьеиқәра сылахь еиқәнаҵоит. Силлиуминаторқәа алаӷырӡ ахьырҿыкәкәо сгәы дырԥшаауеит. Иахьа атропикатә ҳәаа ҳахысит.
Ҳпартеизара мҩаԥысит лҵшәа бзиала. Жәлар рыӡбаҩцәа ралхра азыҟаҵара ауп уажәы хадара зланы саԥхьа ишьҭоу.
Иахьатәи амш акьыԥхьра исцәақәӡит. Аҳақьым Абоиан Павел Иван-иԥа 1917 шықәсазы ииз уаҩуп,
дыҟоуп ҳақьымк дшыҟоу, аха иџьоушьаша – уи акыр шықәсқәа инеиԥынкыланы ҳақьым хадас аус иуан, ареспубликаҟны ҳаҭыр зқәу ҳақьымуп. Аха уи уажәыгьы апротокол аҩышьа издырӡом. Мыждарақә ҳпартеизараҿы маӡаныҟәгаҩыс далырхын, ишызҩыз ииашоума ҳәа уажәы-уажәы иманы дааҩналоит. Ишыҩтәу наиаҳәаны дноусышьҭаанӡа, дырҩагьых даакылсуеит иара итәала ишьақәыргыланы. «Ахаан аизарақәа рҟны маӡаныҟәгаҩыс сҟамлаӡацызт, есымша схантәаҩын» иҳәеит дангәаҟ. Абасоуп ахантәаҩра иашьцылаз дшыбжьысуа. Иаасгәалашәеит анекдотк. Аинралк амедицинатә комиссиа дахысуан. Аблатә ҳақьым иҟны даннеи, анбанқәа зынны икыдыз аплакат дахәаԥшларц идырҵеит. Анбан хәыҷқәа рыла далагеит, аха аинрал дыззаӡа дгыланы дыԥшуан. Аҳақьым хәыҷы-хәыҷла анбан дуқәа инацәа нарықәикуан.
– Абарҭ адуқәагьы умбаӡои?! – иааџьеишьеит аҳақьым.
– Избоит, аха рыхьӡқәа схашҭит, – иҳәеит аинрал аҭакс.
Атропика иаршаҟәахьаз аҳауа хьшәашәа ҳанынагәылала, ачымазара ахы ҵнагеит. Иахак сшыхьҭшьуаз лкылшеит, сҩагыланы аиллиуминатор аркра сахьацәаашьаз азы.
Саԥхьеит 1976 шықәса ианвар 15 азтәи «Аԥсны ҟаԥшь», афилософ Миша ифилософиатә статиа «Ахымҩаԥгашьатә ааӡара бзиазы агәаанагарақәа». Статиа бзиоуп, уаҩ дзызхәыцша ахырхарҭақәа аҭоуп, рынагӡарагьы хадара злоу усны сахәаԥшуеит.
Игәыԥҵәагоу, иҵыхәаԥҵәарадоу Атлантика, иаргьы агәы ҳақәԥҵәазшәа агазҽазра иалагеит.
Амш хьшәашәароуп, ҩ-хызак шсықәугьы сырзынкылом, сыхьҭшьуеит.
Павел Иван-иԥа ипротокол ишакәхалак ҳалгеит, аха иахьа дазҵааит анапы абаҵаҩтәу ҳәа!
Уажәы зегьы ҳаилашьшьы ҳаҳаиҭҟәиҭ каҳаны, аҵла иалҟьаз иеиԥшоуп ҳшыҟоу. Иахьа асааҭ 24 инархысаанӡа дымцеит кьыԥхьра иааз Зина Уасил-иԥҳа аӡгәадар. Уи ари Салым аҽада ахы зхагылоуи лареи еидыслан, ргәалаҟазаарақәа бжьибахноуп ишыҟоу. Рҩыџьагьы ирықәнагоу здыруеит, аха арахь ҳәаа змам аокеан ҳаххалеит акәымзар. Иахьа ҳазкылсит Португалиа ахыӡԥа. Ла-Манш шыҟоу ҳҩеиуеит, иаҳхкыдкыларҭоу уажәгьы иҳаздырӡом. Ахәылԥазы скаԥдани сареи ҳаидыслеит. Ахара схы иавызбоит. Ацәқәырԥақәа зыхшыҩ рыӡҩахьоу имаскуеи. Ааи, ааи, саргьы сҟазшьа уаӷоу-саӷоу иҟазшьазааша. Иахьа адырра ҳауит Роттердамҟа шакәу ҳахьцо. Устәи Вентспилсҟа.
Зина Уасил-иԥҳа дкәаҳачаҳауа дыҩхалан, адиван длықәтәеит. Уи «лыԥшәма» ижьы лымазар еимыжәжәа илфарын, аха иааг. Уажәы изылҳәара, дызлалырҟацара лыздыруам, дықәҵәиуеит, дықәхынҳәуеит. Хадара злоу реизыҟазаашьаҵәҟьа аартны илызҳәом, ларгьы даманы ицоит азы. Егьыс дызҿалыршәра лыздыруам.
Уигьы уаазыцәшәаша қәыџьма лажәк лоуп. Асааҭ 24 рзоуп данцаз, уигьы сара арациахь схаларц сангыла.
Ла-Манш. Амш гәырӷьахәха еилгоуп ааԥынцәа аҟәнышьшьы.
Иахьа саԥхьеит «Аԥсуа литература аҭоурых аочеркқәа». Аҳаҭа иҭоу умбакәа аԥшра уахымччан рҳәоит, аха ари ахаҿра аилыӷраара аныԥшуеит ҩнуҵҟалагьы.
Куба амышьҭа бзиазар акәхарын, «Сухуми» аӡахьы илалбааижьҭеи ҭынч ӡсарак зымбацыз, абар Европа агәы ҳаалагылеит. Куба ҳақәҵиижьҭеи амш ҳаргәамҵыртә иҟам, ус ауаа ааԥсеит акәымзар.
Роттердам. Иаха аҵх ԥызҽыз иахьа заа сзымгылеит. Ашьыжь аӡиас Маас ҳхыланы ҳҩеиуан, уи афарватер Хет-зеиден наҟ-ааҟ аҟәара ҭачаԥаны ҳаскьын иаҵәала ихҟьоу аӡиас ахәхәа ибжьаны, цәыкәбарк џьара зымҩа изнымҩахымҵуа иҭаҿаҳәаны иҟоу ӷба хкыс иҭымсуа, мал хкыс имҩаԥырымго иҟоузеи. Роттердам аидара-еиҭарсраҿы актәи аҭыԥ ааннакылоит адунеи абаӷәазақәа рыҩнуҵҟа. Рус ссиршәа, иааџьоушьаратә еиҿкаауп. Асқьала амаҵзуҩцәа рышьҭыбжь мыргаӡакәа асааҭ еиԥш еилыхха доусы рус иахагылоуп. Аӷба, акыдҿаҳәалагатә шахақәа, амардуан аҿаргылара, абуксирқәа уҳәа... Ҳаадгылаанӡа аидарадкылаҩцәа, агент, абаӷәаза ахаҭарнакцәа, аԥсцаха ҳамҭакәа аддыҳәа иахалеит, изаҟаразаалак еиҵахарак захьӡузеи!
Асқьала аҩнуҵҟа ажьақәа еибарԥо иҭоуп, Маас абынкәатақәа рыла иҭәуп. Ацқьареи аиҿкаареи, иуҳәар ауеит, аамҭала анемец философ ду ҳәаанхыҵ ҳәа раԥхьа Голландиа данааи иԥҳәыс илзиҩыз асалам шәҟәаҟны – «ахаан изыҟаларушь сыԥсадгьыл абас ицқьаны, еиҿкааны» ҳәа ишиҳәаз еиԥш иҟалеит.
Аха ҳгәалаҟазаарақәа иаразнак ибжьысит. Киурасао Голландиа анапаҵаҟа иҟоу адгьылбжьаха амал иалажьыз рыхәқәа шԥамариоу ҳәа асувенирқәеи аҳамҭақәеи иалҳхуаз ирықәҳарӡыз аԥара ҳгәы ишаанагоз еиԥш изыҟамлеит, Киурасаотәи аԥареи (Гульдини) Голландиатәи агульдини акакәӡамзаарын! Киурасао аԥара иаҳа зыхә ҳараку ԥаразаап, ажәакала, Киурасаотәи гульдинк иаԥсоуп Голландиатәи гульдинки 35 центи. Уи ҳабӷашшара ааԥнаҵәеит, имцхәны ирықәнкылатәхеит. Абоиангьы длеиханарԥсит, «закә ахмахроузеи Виллемстад илаҟаҳҵаз» иҳәеит. Уи, ахмах, ерман бызшәам, аха иззырҳәо аҿабырҳацәроуп.
Маҷк игәҟычгаха иаҳзыҟалаз – Мамули Ное-иԥа, – ацхырааҩ еиҳабы, – имшира иақәшәан, иаха аҵх алаԥаҳҽит!
Ӷбацыԥхьаӡа гәырҿыхага-гәырҿыхагак ҟалалоит. Павел Иван-иԥа Абоиан дыҟамзар иҟаҳҵаран иҟази!
Хҩык ахмахцәа – Мамули, Маи, Павел изцу Валентин имырӡкәа иааигап ҳәа ҳиқәгәыӷуеит, акәымзар изаауа ракәӡам.
Роттердам асааҭ 22.00 азы ҳақәҵит.
06.00 сааҭ рзы ашьыжь абжьыҭира ҳалагеит – жәлар рыӡбаҩцәа алаҳхуан. Ашамҭанӡа итәаз сыцәа зынӡа иҟьалеит.
07.00 сааҭ рзы абжьыҭира ҳалгеит.
Ашьыжь исоуит Нина лҟнытә арадиограмма Вентспилсҟа дшаауаз азы. Амш еихашьшьуп, аха амшын хтуп. Уажәтәи ҳреис Вентспилс – Гавана – Сантиаго– Виллемстад – Роттердам – Вентспилс раҳасабрбақәа еиқәыжьуп, ҳамҩа кьаҿхеит.
«Сухуми» ари раԥхьаӡатәи ахара – Америкатәи ныҟәароуп. Аӷьараҳәаҵәҟьа инанагӡеит ауалԥшьа. «Амцабз» азы ажәабжьк салаган, аха шьҭа Вентспилс ҳнеиаанӡа сзахьымӡозар акәхап идәықәсҵартә еиԥш.
Аҩадатәи амшын аҟны еиԥылаз Ленинградтәи ҩ-ӷбак телефонла реицәажәара даара ҳарччеит. Урҭ еизҵаауан, раԥхьаҟа амшқәа зеиԥшроу.
– Ленинград аҵаа зеиԥшроузеи? – дҵааит Ленинградҟа ицоз.
– Аҵаа акырӡа иӷәӷәоуп, иааскьагоуп амшын агәахьы, аха уажәы ишыҟоу сыздыруам, – иҳәеит Балтикантәи иаауаз.
– Шәанбаҟаз?
– Ҵыԥх, декабр азы.
– Аа! – дааччеит егьи. Ҳаччеит харгьы.
Ашарԥаз саныҩагыла, Даниа аԥшаҳәаҿы ҳаӷба ззаӡа игылан, агәеисыбжь мгаӡо.
Иахьзеи? Шьыбжьонынӡа ҳааиҵахеит, аха ҳныҟәашәа ырццакны ҳдәықәлеит. Зегьы ҳҭаацәарақәа гәхьаагоит. Иаҳзыԥшуп Вентспилс игәхаршҭгоу аиԥылара.
Амш анаҟә хуп, ихьшәашәароуп.
«Амцабз» азы ажәабжь ахәыҷқәа ргәы ишахәаша здыруада. Иаацәырҵит есымша иԥхаӡа сгәалашәара иалоу раԥхьа Африка снеира. Аа, ишәгәаԥхозар саԥхьаҩ хәыҷқәа, шәазыӡырҩы уи адгьылбжьаха Мадагаскар џьашьахәы!
Зегьынџьара иаалашеит еилаарцыруа. Инеилаҭәеит ацәқәырԥақәа, амра ицыҩцыҩуаз аокеан анаӡара иахьҩықәгылаз унагәҭасыр, иҳәаадоу стадионшәа икәымпылуа уи инықәлап уҳәарын. Уи «ампыл» ду ацәырҵра иақәыршәан аԥсаатә убысҟак ирацәан, зныказ иара аадыршәшьӡеит.
Урҭ ҵәҩанҵәы ажәҩан агәы ҵамҵамра иналаӡит шуҳәо, аҳаракыра ргәы ԥнаҵәазшәа, рҽеикәарҳә, икаууа хыгәҵәы аҟәара иазлеиуан. Рышьҭыбжь убриаҟара ицәгьан, аокеан агәрымрагьы рыҵадырӡит азныказ. Аҟәара илықәххит уҳәаанӡа, еибарҿыжуа, рыблақәа ҭибахуа акы иақәпапон. Ианааимгеимцараха, иҟоузеишь ҳәа сеиханы снеизар, уаӷоу иибаша. Еилаарцыруа аӡаӡа зықәбоз аҟәараш хҟьан ари аидыслараҟны иҭахақәаз, зымаха-шьахақәа еилаҟәыбаса ишьҭаз аԥсаатә рыла. Сгәы нҭыԥсааит, зыҩнуҵҟа ҭаҳаҳаны иҭыфааз акәалӡтә «џьам» хәыҷқәа икаԥсаз санынарылаԥш.
«Изакәхаришь? – схы сназҵааит, акыр нызықь километр ирылхәхәа иааз Аԥснытәи ашьхауаҩ. Дара аԥсаатәқәагьы, шамахамзар исымбацыз, исзымдыруаз тропикатә ԥсаатәқәан. Исзеилкаауамызт иаалырҟьаны аԥсаатә қәылаҩцәа ирхәыртәыз амчыдақәа аӡы иҭыҵуазу, аӡахьы ицозу.
Жәҩан еимҟьарак исзаҩызаха, ари сҿаԥхьа имҩаԥысыз аидыслара схаҿы исзаамго сышгылаз, иаасыкәыршаны аԥслымӡ аҳәыцымцра иалагеит.
«Зыԥсы ҭоу џьара акы ахәыҵҵра иаҿу? Изакә маӡоузеи ари, Мадагаскартәи адгьылбжьаха уажәы
иҳазцәырнагаша? Акы аҳәараҵәҟьа сылымшо, схәыцрақәа еилаԥаҭо сдысны сгылан, аӡыршеиԥш еилашуаз аҟәараш сахәаԥшуа. Ус, сҿаԥхьа ассир аԥслымӡра иаацәыҵыппит: шәкыла, зқьыла, нацәхыԥк иаҟарамыз акәалӡы хәыҷқәа хыма-ԥсыма рыԥсы рыма аокеанахь еиханы ицон. Абыржә иҩгәылшәаз, арҭ аԥшқақәа, ԥхьагылак рымаӡамкәа, рыӡсага мҳаԥ ԥшқақәа нарыҵшьуа, аокеан ада хыхьчага, ԥсҭазаара рымамызт. Иџьашьатәын, урҭ рыхәда хәыҷқәа ҭхәаа иҵадаз аокеан гәрым рҽахьахәларԥсоз.
Сшәарӡыӡрақәа насыхҟьан, сласӡа сыԥсы неивызгеит саргьы. Абарҭ амаалықь ԥшқақәа ракәзаарын аԥсаатә мҵарсыҩцәа иҟырлышуа изхаҩоз, хацәнымырха еимаркуаз, аԥслымӡра иҩхәыҵҵаанӡа зыхқәа нызхырцҟьаауаз.
Арҭ, аԥслымӡ ашыра игәылнахыз акәуа ԥшқақәа аԥслымӡи аӡи рыбжьара шьаҿак ҟарҵаанӡа, рыԥсҭазаара иалызхуаз аԥсаатә ргәаӷ кны сагон. Дара аԥсаатә ҟырлышқәагьы абна рҽылаӡаны исызԥшуазар акәхарын, дабаҳзаанагеи, дарбану ҳәа. Ус акә, егьыс акә, уажәазы сымшала рыԥсы еиқәхон зқьыла аокеан иаԥшәмацәаз акәуақәа. Абас, шьаҿак адгьыл аҟны аныҟаҵара зыԥсҭазааразы ишәарҭаз, знык аокеан аныҩарҿаҵәалак, рыԥсы ҭалан, ршьапы-мҳаԥ хәыҷқәа рыҵшьуа, ишьқьыруа еилашуаз аӡы иҩалалон. Абас аԥшқацәа ранацәа, Индиатәи аокеан иалаԥсоу, уаҩы дызқәнымхо адгьылбжьаха ссақәа рҟны мацара ӡхыҵырҭас, ҵарҭас-ҿиарҭас изрымоу здыруада?
Снаԥшызар, аҟәара иаваршә ҩыџьа еишьҭагыланы иааиуан. Иура иоума аасгәахәт азныказ, Иура – ҳрадио-оператор, аха ихтыз рцәа-ржьы аҟәараш ирацәаххыраха иалубаауан. Руаӡәк, аԥхьа игылаз, ашколқәра дҭагылазаргьы уаҳа ихыҵрымызт, егьи диабу здыруада, ааҵәоуп уҳәартә акы иазқәынҵа дишьҭан, лакгьы рышьҭаԥало ирыцны иааиуан. Ус, ахәыҷы иеихаҵәы лкаиршәын, днышьамхнышгыланы аԥслымӡра абӷьаҭра дналагеит.
Саргьы сҿынасхеит, аԥслымӡра ирцәагаз рынасыԥ аԥшаара иашьҭоушәа, уи ҭызжаауаз иҟарҵо збарц.
Мадагаскартәи ареспублика дгьылбжьахоуп, иқәынхогьы негршьҭроуп. Ихадоу адгьылбжьаха ду иаакәыршаны Индиатәи аокеан иалаԥсоу адгьылбжьаха ссақәа уаҩ дрықәынхаӡом, ус кьыс рымаӡамкәа иҟоуп ҳәа ҳарҳәон араҟа аԥшәмара зуа афранцызцәа.
Аха, иудыруеи, иҟалоит арҭ адгьылбжьахақәа рыԥсҭазаара инҭкааны иҵамзар? Ишԥақәнагалеишь арахь уажәы схы зықәкны снеиуа? Раԥхьа ирԥыраршәқәоу акьынтыжәқәа рыда, иршәым-ирхам. Иҟәашкакараӡа аокеан ашылеиԥш иалагаз аԥслымӡ илубаауан урҭ.
Иура дабацои?.. Сҭынчмызт сахьцоз. Ус нахьхьи анаӡараҿы дхахаӡа ихәынга аацәырҵит. Сгәырӷьеит адунеи азна. Снапы сҟьеит «ирлас, ирлас!» ҳәа.
Уи ибара сгәы аарӷәӷәан, сҽырхаҵаны сҿынасхеит. Снарыдгылазар, иц ҟәашқәа цәыҵарччо аԥслымӡра иаацәыҵирттаз амал дахатәан ахәыҷы. Каканк-каканк иаҟараны иҭаԥсаз акәтаӷьқәа ааизыҳәҳәаны ала инамҵаиԥсеит. Уи аҟылԥ-аҟылԥҳәа инаҿанаҟәшәеит. Схаҿы исзаагомызт иҟәаҟәаса аҟәара иқәжьыз асҟатәи акәтаӷьцәа змааназ. Ахәыҷы иҟазара ҳирбарц акәзу, ус иақәшәашәа иҟалоу, дҩаҵҟьан, иеихаҵәы аԥслымӡра иналаиршьшь-налаиршьшьит. Арахь даахан ианыҩагәылих, акәтаӷь агәы ҩежьӡа иахьыкәкәон. Ахьышәҭҳәа длеиҳәҭҟәыҟәлан, аԥслымӡ абӷьаҭра деиҭаналагеит. Дук мырҵыкәа иҟәаш-ҟәашӡа иааԥшыхт акәуа кәтаӷьқәа.
Ссиршәа ибатәу, абарҭ аокеан ҟәарақәа рҿы иқәу аԥслымӡ зқәыԥсоу, ҵҩа змам акәтаӷь-сса адоумбеиқәа аокеан кәуа дуқәа роуп. Акәтаӷьқәа рацәаӡаны иахьырҵо акәхап абас изыссоу. Ирацәаны ирымҵаргьы ишԥарури, асҟатәи уааи, леи, ԥсаатәи – зегьы еимакны ирыҟәшәо, дара рыжәла змырӡша аҟарагьы ахашәалароуп. Ссиршәа еибаркуп аԥсабареи аԥсҭазаареи? Амра лхықәгылоны
иаатит Атлантика. Саргьы иахьа слыҵшәадам ҳәа сыҟоуп. Ишԥашәҳәои шәара, саԥхьаҩцәа хәыҷқәа?!
Аԥсны акәуақәа ыҟам ҳәа аибафеибагара шԥаҟахым. Мшәан уи адунеи зегьы ирзеиԥшу, иԥсабаратәу ҳара ҳалхәдаахарцу!
Ацәгьамыцәгьа аҿаԥшра мариоуп.
Иаха, иахьа анаҟә ҳалоуп. Ҳусутәқәа рацәахеит, ҳаамҭа маҷхеит. Ажьа шаҟа итәаз аҟара икәарт.
Ҳааит ҳҩызцәа рҟны! Ирыдыркылт иҟаҳҵаз ааԥхьара. Ареид ҳақәгылоуп, ҳрыдыркылом. Раԥхьа февраль азы ҳҟаауа-ҳаҳәҳәо ҳрыламлар, издыруада иаҳхамҵгыларгьы. Аха ҳкаԥдан изымдырӡакәа мчыла нап аиркит, – ҳреистә дҵа 68 процент реиҳа иаҳзынамгӡеит. Уажәгьы иаарылшо зегьы ҳзыҟарҵозар акәхап!
Ашьыбжьон аԥра шлақәа ҟәашӡа, иԥшӡаӡа иааҳавалеит Одессантәи иаауаз «Товаришьч» – зҭоурых интересу аӷба.
Ҳгылоуп амра ҳгәыҵаҷҷа, уажәы-уашьҭан ҳәа «какалк-какалк наҳаркуа». Ҳаҳәсақәеи ҳареи телефонла аицәажәара ҳаҿуп. Ма урҭ ааганы иҳамандаз! Вентспилс заҵәыкоуп баӷәазас ареидахь акатерқәа ахьымныҟәо, аҳәаақәа ахьаадмыртуа.
Ахәылԥазы ҳрыдыркылеит. Иҳаман аиԥылара.
Ҳшеиқәҵәашоз, ҳшеикәахынҳәуаз ҳааиԥырҵит. 20.00. Абаӷәаза ҳҭыҵит, ҩыџьа – Романаӡеи Боикои, аҳәсахәыҷқәа ирыдхалаз, ааныжьны.
«Субботник». Анаҟә, дырҩегьых Балтикатәи анаҟә еиқәара!
Иахьа срыԥхьон «Алашра» № 3 ианыз ажәеинраалақәеи «Аԥсны ҟаԥшь» ианыз ажәеинраала ҿыцқәеи, аха изаҟаразаалак ҿыцк сымбеит. Аҿыц моу, поезиа-естетикатә гьама акырӡа илаҟәхаз ҩымҭақәоуп. М. Миқаиа акыр дҩырхыҳәҳәоит иахьа сзыԥхьақәаз рҟны.
Сгәы иахәеит Алықьса Гогәуа иҩымҭақәа реилыргара иазку астатиа. А-Бигәаа «инаукатә ҭҵаара» («Алашара» № 3) иахьынӡанаукоу сзеилмыргеит.
Аҩадатәи амшын ҭынчуп, амш еилгоуп.
Игор Мархолиа «Амзара ажәытәи аҿатәи» аџьа здбаланы, аԥхӡы зызкаҭәаны, иахьынӡаилшоз иҭҵааны ииҩыз акоуп, аԥхьаҩ игәаԥхартәгьы иҟоуп.
Ажәабжьҳәаҩ Дарафеи иажәабжьқәа исахьа ҭырхыр шаҟа дҳаракхоз, ажәабжьда ииҳәаз ҳәа акгьы ыҟаӡамкәа автор иҟаиҵо асахьаҭыхра аиҳа. Аха усгьы ибзиоуп.
Аӡиас Хамбер инышәаԥшьршьшьыраха ҳаҩхылеит, аԥаҩқәа рхы, рҵыхәа улаԥш ахьымӡо. 12.30 Иммингем. Иммингем еиҿкаау баӷәазоуп. Еиҿкаауп русурагьы.
Иацы Ригатәи акаԥдани уи ицхырааҩ еиҳаби иаҳҭааз иццакны иқәҵит, аха дара рышьҭахь ҳара акомандаҟаҵаҩцәа еиҳабацәа аԥшьҩык ҳлеидтәалан, ҳааибарҽхәақәеит. Амала, ҳаибарҽхәа-еибабжьо ҳшеидтәалаз, иаакылҟьаз адырраҭара ҳгәалаҟазаара
аҟаԥыҳәа иныбжьнахит. Ҳара «ҳаӷлам» инеиҿаркыз ахәҷтәы цәымҳа дҩеиҟәнажәан, иахьагьы ишьҭра дызхымлац. Иара адырраҭара атекст шьақәзыргылазгьы арҩашьыга иднарҩызшәоуп ишыҟаҵәҟьоу.
Англиа – анаҟә, аԥша хьшәашәа.
Иммингем 07.00 рзы ҳақәҵит. Иаха алоцман даҳҭан. Аӡиас Хамбер 08.30 сааҭ азы ахәдапара ҳалкылшәан, Аҩадатәи амшын ҳанхылеит. Еилаххаа аҭалара иазыԥшны Хамбер аҟырҟы икылагылаз (уи зҟырҟы ҭшәоу ӡиасым) аӷбақәа ирылагылан «Генерал Багратион», аԥсшәа неибаҳҳәеит. Урҭ ҳахьылрывшәаз, еицырхашьшьы иҩеиуаз ирылагылан «Братск», уигьы ҳнамҵахырхәеит. Амш еилгоуп, анаҟә хым. Иккаӡа иҭацәу «Сухуми» ҳлызхылаз амшын ацәқәырԥа ссақәа идырблаҟьеит, идырхыџхыџуеит. Абалластда ҳаауан аӡы ахьыхәашьыз азы. Уажәы иахьыцқьоу ҳазкылст, ишьҭаҳхуеит абалласт. Аҩадатәи амшын иаарласны аӡы умбо аӷбақәа ихырҟьарц иҟоуп, ихырҟьахьеит!
Даниеи Норвегиеи рыжәҩанқәа ас ицқьаны исымбацызт. Ашьыбжьон ҳалрыбжьалеит зегь реиҳа ҭынч ҟыҟдаҿыҟда еидынхало аигәылацәа – Даниеи Швециеи.
Копенгаген ҳлавшәеит ашарԥазы. Балтика еилгоуп, иҭәуп ӷбала. Амш бзиоуп. Швециа акалҭ ҳлаҵшәеит.
Вентспилс. Ашарԥазы 04.00 сааҭ азы аԥырсал лашьҭын. Дырҩегьых ҳӡыхгылоуп уаҵәтәи амш ҳазыԥшуа, уигьы иаҳзаанаго ҳзымдыруа. Аҟәараҿы шаҟаҩы ҳзыԥшыда! Иусуф Романаӡе днарылаҵаны. Уи аԥссаҩ аԥаҵа ҟьаҟьа ҳанықәҵуаз аӷба дагхеит.
03.30. Иаша сирҿыхеит, асқьалахьы ҳааит аҳәаартцәа лассы иҟалоит ҳәа. 04. 15 рзы ихалеит, 05.00 рзы иқәҵит. Акарантин Наташа дрылан, аха лҽырпахәны, аԥыхьа ҳаныҟаз дахьылхамыҵгылаз азы акәхап. Иара дааџықәԥыр-нықәԥырын, аха лҽыркьакьан дцеит.
Амш ахьҭа аҿоуп. Ашарԥазы ақалақь сналс-аалсуеит. Аҟәаҟа ателефон рыдрымкылеит заацәоуп ҳәа.
Ашьыбжьон аҩн ҿыц ахь аиасра азгәаҳҭеит Вахтанг Давид-иԥеи сареи.
Амш асы аҿыҵышәшәоит, иаҿыҵуеит ашьа. 12.30. Асқьала ҳнадҵит. Антверпенҟа ҳцон.
Ҳашьҭрахь ахынҳәра ҳаҿуп! Аҵла иалҟьаз иеиԥш сеилаххаа сыҟоуп. Ҽнак аҟәараҟны аҟазаара шаҟа ус алагӡатәузеи!
Иацык асы леиуан, иахьа шеит амш еихыкка.
Каттегаттәи абжьысырҭа Даниеи Швециеи – ҳрыбжьысын, Даниа ақәцә агәаҩара ҳахыкәшаны абжьысырҭа Скагеррак ҳабжьалеит.
Аҩадатәи амшын акыр алахь еиқәуп. Аҩадатәи амшын! Бельгиа. Ашьыбжьышьҭахь Шельд аҭаларҭаҟны аԥырсал лаҳашьҭит аӡы анышьҭыҵуа ҳәа. Алоцман аӷбаҟны дынхеит. Уи ииарҭа, ихәы-иԥхь лырхиарц здырҵаз Зинаида Уасил-иԥҳа, дкәаҳачаҳауа, лбуфеҭ дшыҩнагылаз, акаԥдан длыԥхьан, лцәа лхыхны доуишьҭит.
Асааҭ ԥшьбаҟа ҟалахьаны «аврал» бжьы саҳаит, аха сымгылеит. Ф-сааҭк рзы ахышә сынкылԥшызар, аканал
ҳҭаланы, ҳҭалан моу, ацҳа анышьҭыҵуа ҳәа ҩ-ӷбак – «Сухуми»-и даҽаки еивагылан. Ацҳа ашьҭыҵра иаҿын.
Быжь-сааҭк асқьала ҳадгылан. Акаԥдан иҟны ҳлеин «ахмахи», иара акаԥдани, сареи фырџьанк-фырџьанк аанаҳкылеит. «Ахмах» иҩеишьа шыҟалаз: – уи иаха «аврал» аныҟарҵа алоцман акаҳуа иҭахуп ҳәа кәаҳачаҳа аматрос дылзыларышьҭын, сычмазаҩуп ҳәа дымгылазаап. Усҟан акаԥдан ачымазаҩ дзеиԥшроу ба ҳәа аҳақьым дыргыланы ддәықәиҵеит. Уи бышԥаҟоу ҳәа дахьлеиз – «исыхьи, узыцәхҩашьалада», ҳәа иалҳәеит. Иаргьы дыржьа џьышьа уаҳа ақәҿимҭит. Убырҭқәа реилыргаразы ҳиԥхьаноуп. Иара ларгьы ҳлыԥхьан – «изҳәада сычмазаҩуп ҳәа, ашәарах ахы ахьраҳа», – лҳәеит. Аа, артистцәа! Иара ари ацәгьаршаҩгьы цасҳәа аӡәыр длыҿцаауоу лхала дыҟоу ибарц акәзаргьы здыруада. Ахаҭаҵәҟьоуп.
Амш каххаа, иааҳакәыршаны ҭынчроуп. Ашьыбжьон нхыҳәҳәоны, Гамбургнтәи ауаҩы дааит – асиператорҟаза. Уи ҳара дҳаццарц ауп Вентспилсҟа. Анакәымха, асиператор аҟаҵара дахьӡом. Уии ҳареи хәҷык ҳаидтәалеит. Немецк дшыҟоу дыҟоуп.
Ссиршәа иубаша, ателехәаԥшра агәақьҳәа аполитикатә қәгыларақәеи аинтернационал ажәақәеи рарҳәара ишаҿыц иаҿын. Ари аҿыц уаажәларратә ԥсҭазаара аанкылашьа амаҵәҟьам. Ари амш зегьы иртәуп, зегьы ирзаанагоит гәыӷрак-гәыӷрак.
Иаха ацәа-хаа сынҭанагалоны сыцәгьаршаҩ дааҩнашылеит, ҳанрылсны иаабап ауаа зҿу ҳәа, џьара лымҳа-ҭасқәак шимаз мҩашьо.
Романаӡе Иусуф иҟны ҳахьыныҩнашылаз, Зентеки, Таниеи, Иусуфи, Зинеи еидтәаланы агәақьҳәа ажәра иаҿын. Ахы заахаз аҳәа еиԥш изза-ззаӡа иахьтәаз ихаҳәханы иааилахеит, ирыцҳасшьеит.
Антверпен асааҭ 9 рзы ҳақәҵит. Сааҭк ала аканал ҳҭысит, ҳхылеит аӡиас Шельда.
Ашьыбжьон, 12.45 рзы алоцман-араб дааныжьны, Аҩадатәи амшын ҳанхылеит. 14. 20 сааҭ рзы амшынтә лоцман дылбааит.
Иаха Маи Феодор-иԥа – амеханик еиҳабы имшира азгәаҳҭон, иахьа лассгьы сзымгылеит.
Амш даара еихашьшьуп, акәа леиуеит, анаҟә хуп. Даниа ақәцә акәаҩра ҳхыкәшаны ҳҭалеит. Хыхь аԥсҟы аҟны ҳәыҳәк ашьыжь иааин игәҳәны ишыҟаз мҩашьо, иааҟәымҵӡакәа акрыфара иаҿуп, ашьапы ҩ-мацәазк ахоуп. Ҳәынҵәраԥшь ҟаԥшьык иаҟараз даҽа ҵыскгьы ааҩнаԥрын, аштурманцәа раԥхьа иқәтәаны аԥсы ашьеит, ахәылԥазы ицеит.
Аҩтәқәеи акьыԥхьтәқәеи хәцәахьы срылатәоуп.
Гамбургтәи анџьныр Шульц Гиунте Отто Вильгем иусқәа дрылгеит, уи уахыки-ҽнаки рыла 400 марка иоуеит. Балтикагьы еилгоу мшыным.
Вентспилс. Иаха асааҭ хԥа рзоуп санышьҭала, скьыԥхьтәқәа срылгеит.
Ашьыжь аԥырсал лаҳашьҭит.
Ашьыбжьышьҭахь ателевизор ҳахәаԥшуан каиут-компаниа аҟны.
Шульц Гиунте Отто Вильгем дҳалатәаны дахәаԥшуан акиносахьа «Аҽыҩҷкәынцәа» («Всадники»), аибашьра иазкыз асахьа. Иҩнуҵҟа иӷраԥшлак.
Ашарԥазы, асааҭ 06 ҟамлацкәа, асқьала ҳнаддыргылеит, Анаҟә ҳԥынҵа акәаҩра ҳзалбаауам. Ҳаблаҟыблаҵәо адәы ҳнықәлеит, аха ҽнакала узыхьӡои. 21.30 рзы аидара адкылара иалгахьан. Акаԥдани сареи ҳҽахьаҳагӡеит. Ҳанрыԥхьаз асааҭ иақәыршәаны абаӷәаза
амчра ааит, аха ҳара ҳахиамызт, иҟамызт ҳауаажәлар. Иаауан аӡәаӡәала икылшәшәа. Ахаҭарнакцәа гәаан идәықәлеит, ҳаибархха-еибашьҭуа, иааулак асааҭ ҩбанӡа инаагеит, ҳақәҵит хҩык ааныжьны.
Вентспилс ҳақәҵит. Иахьак аџьа алеишәа аҭагылазаашьа, ҳақәҵра аиҿымкаара, алеишәа аԥҟарақәа реилагара ирызкны акыр аилацәажәарақәа мҩаԥаагеит.
Амш бзиоуп, анаҟә хым. Анаҟә зхатәоу ҳауаажәлар макьана ирхымҵыцт акәымзар.
Акомандирцәа реилатәареи, акомандаҟаҵаҩцәа еиҳабацәа реилацәажәареи, азеиԥш еизареи рнаҩс имҩаԥган хазы иарку апартеизара.
Абоцман Кочеишвили Владимир Зенон-иԥа зыҽны сааиз аҽны инаркны дзакәу ихы-иҿы исанаҳәахьан, аха уажәык даатит. Ҳаилацәажәара аҟны иҳәеит:
– Вахтанг Давид-иԥа, – иҳәеит акаԥдан иахь ихы рханы, – даараӡа пату уқәысҵон, «Леселиӡе» аҟны иҟаз уакәӡам зынӡак, даҽа Вахтанг Давид-иԥахеит...
Аҩны аҟамзаара, акраамҭа ахара аҟазаара шаҟа ауаҩы игәы арԥшқозеи! Иаха ԥхыӡк збан, иахьак сгәы хьухьууа исыхьуеит. Аԥхыӡҵәҟьагьы закәы мчузеи иамоу!
Аиааира амш ианыҳәоуп. Арахь ҳнемец Шульц Гиунте имшироуп, аха иаҳзымдыруашәа ҟаҳҵап.
Амш лахҿыхуп, амшын аатуп.
Аиааира иазкыз агәырӷьаратә хәылԥазы ицәгьамкәа ицеит. Ахәылԥазы ҳахәаԥшуан «Ауаа еилҟьақәа» («Смелые лиуди»), дахәаԥшуан Шульцгьы, аха аҵыхәтәанынӡа дзымтәеит.
Антверпен. Ашьыжь 10 сааҭк рзы аканал ҳҭагылан. Иаха Жениа Шевченко ҳаиҭан, даара патула ҳидикылеит. Иԥҳәыс Лида иаҳзыҟалҵара лыздыруамызт. Уи араҟа агәҿыӷь дызламгац сеидроу. Деилагаҵәҟьаргьы ҟаларын рлаԥшь ду «Бокс» гәырҿыхагак аҵкьысгьы инеиҳаны илзыҟамзар. Чарли убыс илхыбаауан, ҳаӷеиҭа уааҩнаҵәап. Амыждарақә ҳкәашарц ҳнықәлан, хыгәҵәы инҳажәлеит, аха ишԥа, сыԥсы сыманы стәагәышьеит. Иара Чарли аҽзарҭынчуамызт, иԥжәаз агәахы ҭыҵны ицон, алақәа узырхыԥшыломызт, урблып ҳаӷеиҭа. Вахтанг дазхаҿанагалази?! Цәгьаԥсышьала дааҿаҳхит, дафахьан.
Ашьыжьымҭан ҳауаажәлар ақалақь ахь идәықәҵаны ҳаӡхыҵит аҟәарахьы. Ҳахьынаӡхыҵыз иаҳԥылаз Шевченко Жениа ҳиманы ақалақь ахь дцеит. Раԥхьа иҭабоз ҳаҿқәа ҳарԥсаарц ауарашжәырҭахь ҳцеит, нас – трансфлот ахь.
Трансфлот, Громов Иури Николаи-иԥа иҟны иҳамаз аус еилҳаргон, ҳаицәажәон. Ус, «Сухуми» шыӷба ҿыцу, изеиԥшроу шаҳҳәоз, Иури «сара Аҟәатәик дыздыруеит» ҳәа ҿааиҭит. Дарбану ҳәа ҳаниазҵаа, Ԥлиа иҳәан, иаацәыригеит снаԥхьага.
Ҳааибарччеит, усҟаноуп дсыхәаԥш-сыхәаԥшуа, «ҳаи, сыԥхамшьеи» ҳәа дычча-ччо даныҩагыла. – Уҷкәынахеит, усзымдырӡеит, – нациҵеит. Уии сареи 1972 шықәсазы Антверпен ҳаибадырит «Адигени» аҟны. Ицәырҵит акониакқәа, авискиқәа.
Ҳусқәа маншәалан, ҳдәылҵын акыр ҳаалеиҩеит. Нас Жениа ажәытә катерқәа еилаххаа иахьеилагылаз ашҟа ҳиманы иҿынеихеит. Уи иџьыба иааҭигаз ацаԥхала аҷараҳәа иааиртит аихатә гәашә, ҳанҭалеит. Ҳаԥхьа дгыланы акатер ҳалхәыҵаигалазар, абар ассир! Рыжәтә хкыс иуҭаххалак, ӡӷабкгьы, аукы, пакы, деихашәыршәыруа,
лшьеи лыхши еилаҭәо амаҵ луеит, аҩнуҵҟа ирхиоуп ажәытә ӷбак ишақәнагахара. Ҳахьынӡатәаз ҩыџьа-ҩыџьала иааиуан, арыжәтә инаҿыхәо иҟәбаҟәшәо ицәажәо инатәон.
– Ари, – иҳәеит Жениа, – аклуб шәи хынҩажәи аӡәҩык ҳалоуп, аҵыхәтәантәи аӡәк сара соуп. Зегьы ацыԥхақәа рымоуп, ачленразы 1000 франк шәатәуп, аха алалара уадаҩуп, даара адгылаҩ, уӡбахә ӷәӷәала иадгыло думамзар. Араҟа уи ачленцәа доусы ииҭаху исас дааигоит, фырџьанк-фырџьанк аанкыло русқәа – абизнесқәа рыӡбоит, уаҩ дырԥырхагам, уаҩы иԥырхагам. Арыжәтәқәеи, ахыжәлагатәқәеи, еиуеиԥшым аӡқәеи роуп акәымзар, егьыс афатә ԥха ҟарҵаӡом. Ажәакала, аусӡбарҭа, аҭынч ҭыԥ!
Устәи аӷбахь ҳааит, акрыфа-акрыжә ҳангыла, ҳаигеит ирезиденциахь. Уаҟа адкыларҭа азал аҟны ҳнаиртәан адунеи, иуҭаху арыжәтә – аспирттә, архьшәашәагатә, – хәылԥазынӡа аамҭа ҳхаагеит.
Анааилашәшәуаз, Антверпен ааныжьны хҿынаҳхеит наҟ Вентспилсҟа.
Вентспилс. Ашарԥазы, ф-сааҭк рзы асқьалахьы ҳрыманы рҿынархеит. Быжь-сааҭк рзы асқьала ҳадгылан.
Иахьа ҳауаажәларгьы ақалақь ахь иауҳмышьҭит, ҳаргьы ҳҿаҵахәы ҳарӡит, аџьа алеишәа арӷәӷәара ҳҽазаҳкит. Акаԥдан аҩнынтәи ихәы аарҭиит, ашәишәи каканла ичаԥаны, амгьал, ачашә, анаша, ацыца – аиԥш қьафура збахьадаз, крыфаразар аус злоу!
Ҳшеилагьежь-еилахынҳәуаз асааҭ хԥа рыбжазы Вентспилстәи асқьала ҳнадҵит – аҵх лашә ҳалхәхәа Гамбургҟа ҳцон.
Катиба Леуа иарзаҳал саԥхьа иқәуп, сусура аҟынтәи соушәышьҭ ҳәа даҳәоит – ԥсахы еибакҩык иоуп, аха ҷкәына бзиоуп. Сҳәатәы хеиҵар цәгьам, иагьхеиҵоит.
Ҩыџьа аҳәса рыҟыҟҿыҟ ҳалаагарц иаҳԥсахыз рхаҭыԥан ҳәахьчеи, лахьчеи иаарԥыхьашәаз ҳзаарышьҭит. Акадрқәа ҳәа ассир убап, ассирҵәҟьа! Уажәы «Сухуми» ԥҳәыс зхылаҳәоу аӡәгьы дҭаӡам.
Аҩадатәи амшын иааџьоушьартә еилгоуп, ицқьоуп асаркьеиԥш. Амш ԥхнымшуп. 19. 15. Гамбург ҳанҭалеит.
Ҳармарахь ала ацәашьыркыра ҟәашӡа игылаз ҳанынавала, «Гамбург шәааира иадныҳәалоит» ҳәа арепродуктор иааҭыҩит. Нас Асовет Еидгыла агимн аацәырнагеит, уи ашьҭахь – анемец гимн. Аӡиас Ельба наҟ-ааҟ шәаԥыџьаԥ иаҵәала ихҟьоуп, аӡиас ӷба хкыс ихыми? Иаҳԥылеит х-нызқь машьына мҩаԥызго Либериатәи ӷба ҟаԥшь дук, уи аиуа сымбац амшынқәа сырхиижьҭеи.
Аҩадатәи амшын, дара ФРГ иахьаду ҳанҩеи, аибашьыга ӷбақәа ҩба аминамҩаԥгагақәа ирыцраҳәаз ацәҟьара, ареактив ҳаирпланқәа рхаԥыруа, аҟәҟәаҳәа иреихсуан, амшынтә артә ҵара мҩаԥыргон, ана-ара аԥсыӡкцәеи егьырҭ аӷбақәеи рыгәхьаак мкӡакәа, рнаршә еигәыӷуазар акәхарын, аха рнаршә иҳаҩсыз аҩбатәи адунеитә еибашьраан ишзымхиаз алкаа цқьа ирзыҟамҵацшәа збоит!
Асааҭ 23.30 минуҭи рзы атәыла ахаҭарнакцәа аҳәаақәа аадыртит.
Ссиршәа иубаша, Гамбург ҳанынҭалоз, агимн анадырҳәоз, Мушьнии Нинеи ррадиограммақәа сыстол иқәын. Сҩызцәа рахьынтә Мушьни иҟынтәоуп хышықәса раахыс раԥхьакәны зрадиограмма збахьоу.
Ашьыжь апосольство ахь ҳцеит Вахтанги сареи. Устәи амузеи ахь – «Гамбургскаиа культура» Паноԥҭикум –
ацәашьлыхтә сахьақәа рмузеи. Ақалақь ахы-аҵыхәа еимданы ҳанааи, Шульц Гиунте дтәан асертификатқәа еиқәыршәаны. Уи ҳнаиԥхьеит сасра.
Гамбург, ҩ-миллионҩык зланхо ақалақь иагәылсуа Ельба иахакнаҳау ацҳақәеи иаҵсуа атоннельқәеи ҳрыкәыршаны иҩны ҳнеигеит Шульц Гинуте. Ельба ихықәгылоу иҩны х-етажкны еихагылоуп. Уи ашәаԥыџьаԥ иргәылакны иахьгылоу хыхь имашьына наргыланы, ҳиманы дылҭалеит. Аԥсабара, ааԥын иаҵәара убыс афҩы лаҳалаҳауан, ақәаԥсата шауазгьы ашьац иаҵәара снылабылгьандаз аасгәахәит. Ҳанҭалеит ишҭа кәеикәеиуа. Даҳԥылеит иԥҳа Карен. 19 шықәса иҭагылоу уи аӡӷаб калахәҵәа, деихаччо ҳлыма дрыҩналеит иҭбааҭыцәу руаҭахқәа.
Иԥҳәыс даҳԥылеит дгәырӷьаҵәа, 16 шықәса зхыҵуаз иԥҳа аиҵбы дааин, аԥсшәа ҳалҳәеит. Ишынҭаацәоу икахәхәа-кахәхәа, иҟәбаҟәшәо, уаареилаҳап. Рыҩны 1848 шықәсаахыс игылоуп. Ҵаҟа – дара, хыхь ҩ-етажк, лара, иԥҳәыс лҭаацәара. Лаб 70 шықәса зхыҵуаз лоцманын, мшынуаҩын. Акҿаҩра игҿагылаз асқам «1723 шықәса» ҳәа абӷакыдҵарҭаҟны шәыга шкәакәала ианын. Уи лара Карин лышьҭра ирҟәыхыз сқамын, гәаларшәаган. Руаҭахқәа ицқьашәқьа, акгьы мыцхәымкәа, имыҳәҳәо-имҟаауа, гьамала еилырган, жәытә наплых ҩнымаҭәала имцхәымкәа.
Ҳара, амла иакуаз, ҳантәа, ҳаиҳабы – ари злыху, ари иарбан жьыхәҭоу – зегьы акакала рыхцәажәара далагеит, ҳара урҭқәа раха ҳамоу, џьушьҭ!
– Ҳара абас хәылԥазыла, хьшәашәа-мшәашәала ҳаилгоит, шьыбжьон ауп ӷәӷәала акранаҳфо, – назгәеиҭеит аԥшәма. Ажәакала, рысасдкылашьа, рхымҩаԥгашьа иаашьыцугартә иҟан. Ҳрыманы ҳаӷбахь ианаа, иԥшәмеи иареи хаҳгалеит «Сухуми» ахь. Пату рықәаҳҵеит ишҳалшоз, ргәы иахәеит.
Гамбург. Асааҭ 01 азы асқьала ҳаадҵит Вентспилсҟа ҳхы рханы. Гамбург, Гамбург. Аулица цқьашәқьақәа
уахьыԥшлакгьы апорнографиа, апорнографиа. Иаарту асекс. Уажәоуп амра ааԥынратә ԥсыԥха аналало. Аӡӷабцәа рҽеилырххьеит.
Асувениртә магазинқәа... Иапониеи Китаии рмагазинқәа ҭәуп...
Аҩадатәи амшын ФРГ амшынтә еибашьыгатә ӷбақәа хырҭәааны ихуп, ареактивтә ҳаирпланқәа рхаԥыруеит.
Ҳаиҭахынҳәуан Гамбургҟа.
Ельба ҳхылеит ашарԥазы. Алоцман немец ҭаҳмадак иоуп. Урҭ алоцманцәа рҳәаақәа ԥыҵәҵәа-ԥыҵәҵәаны иҟоуп, рҽырԥсахуеит. Гамбург ҳҭазгалоз иҳәеит иабацәа аамҭала Урыстәылан ӷәӷәала амал шрымпыҵакыз, иаб Рига дшынхоз.
Гамбург ҳанынҭалоз – «Бзиала шәаабеит, ҳаигәырӷьоит Гамбург шәааира», – ҳәа анемец бираҟ ларҟәны, СССР агимн адырҳәеит. Ашьыбжьон асааҭ аказы асқьала ҳадгылан, ҩбеи бжаки реиԥш амашьына ҳзаан, акаԥдани сареи аконсульство ашҟа ҳцеит. Ақалақь шыҟац икәеикәеиуа иҟан.
Гамбург. Иахьа аԥсы зхылаҳәоу аӡәгьы аус иуӡом, религиатә ныҳәа мшуп – Иисус Христос «иирамш» ауп. Ахацәа ирымшуп, крыфароуп, крыжәроуп. Иацы асааҭ хԥа инаркны аусура иаҟәыҵхьан.
Иахьа ҳахәаԥшит Л. Толстои ироман «Воина и мир» иалху акиносахьа...
Ахәылԥазы асааҭ 18.30 рзы ҳақәҵит. Ҳанындәықәла инеимаҭәаны амш ҳахьҵәыуара иналагеит. Иудыруеи ҳгәыблра еибакызаргьы, Вентспилси иареи аӡаагареиԥш ҳрыбжьоуижьҭеи! Вентспилс хымԥада иҳахьҵәыуоит. Шульц Гиунте ателефон дасит, сеилахоуп, сахьзымнеиз гәыбӷан сымамыз ҳәа.
Уажәы, ҳаныливала, иԥҳәыси иареи рышҭа аҟәараҿы рбираҟ шьҭыхны рнапқәа ҟьо иаҳԥылеит. Ҳаргьы
хынтәны аӷба абжьы рықәҳаргеит. Ҳаигәырӷьеит ҳгәыцхәык даабазшәа, даргьы ҳара ҳаҵкьысгьы еигәырӷьеит.
Уаҵәы апартиатә ҵара ашықәстәи аихшьаала мҩаԥаагеит. Ла-Манш ҳҭысит. Лондон анаҟә жәпаҳаҳараӡа иахатәан.
Ҳнавалеит Уессан (Уессан) адгьылбжьаха. Араҟа ҳазну ашықәс ианвар 24 азы 250 нызқь тонна шьҭызхуа абырзен ӷба ҿыц «Олимпик Бреивери» хықәнажьлеит.
Иацы сыжәҩашәаҟьа илаҵакны Павел Иван-иԥа агәыр исылеиҵаз аҽарӷәӷәан, аха иахьа хар амам.
Амш анцәа имшуп. Португалиеи Испаниеи рҳәаа. Амра лыӡхгылоны Гибралтар ҳҭысит, ҳхылеит Адгьылбжьаратәи амшын.
Инстинктла заа сҿыхеит, аха сшаԥхьоз акыр аамҭа назгеит. Амш гәазырҳагаха, ҳкашьшьы амҩа ҳақәуп.
Абар Сицилиа. Амшын агәы иаҵәара кәеикәеиуа ацқьашьеи, аҭынчшьеи, ажәҩан аилгашьеи, амра аԥхашьеи, аҳауа аҵаршьеи аԥсҭазаара угәы нахылап. Уаҳа хәыцырҭак, гәырҩак умамзар.
Ҳбазатә баӷәазахь анеира аҽазыҟаҵара иазкны атревогақәа мҩаԥаагеит Италиа амагә шьхәа аҵаҟа. Акьыԥхьрада аҩтәқәа срылгазар ҳәоуп...
Абырзенцәа зеигәырӷьо сыздыруам, аха аконцерт џьашьахәтәқәа радиола иаҳдырҳауеит. Иҳавакәашоит Америкатәи еибашьыга ӷбак, акоуп макьана иаабо, егьырҭ шаҟаҟоу здыруада! Знык Баҭым ҳнаӡандаз!
Стамбул. Ашьыжь, асааҭ 7. 10. Ҳҭалеит Босфор. 8.50. Амшын Еиқәа агәашәқәа аатит. Илалбаадеит ҳзааӡаз аҳауа цаҳәцаҳә.
Ашьыбжьышьҭахь аӷба иааҭаҩит аԥсуа шәақәа, азнык азы иҟалаз сзымдырит.
– Амшын Еиқәа ҳхылт, ууаажәлар рыбжьы ухашҭыма! – даахәмарит Вахтанг.
Игон Аҟәатәи арадиодырраҭара абжьы.
18.30. Баҭым.
Нинеи Нареи сԥылеит.
Сҭаацәа уаҩҵас рыдтәалахаҵәҟьагьы смоуит. Баҭым ҳақәҵуеит уаҵәы.
Еиҭах ҳхылеит инымҵәаӡо амшын... Ҳаӷба цоит, ицоит. Амшын анаӡараҿ бжьык ҭыҩуеит. Ҳаԥшызар – еиқәаҵәаӡа акы азқәа ҩкылҳәҳәеит, амшын иалагылоу ацаҟьа еиԥшын, аха ахсаалага цқьоуп. Изакәхаришь? Аӡаҵаҟатәи лодкахап! Мап! Аӷлам (акит) аӡы ихиааланы аԥсы ашьон. Уи аҿы анараҳалак адыԥ-адыԥҳәа агәеисбжьы ааҩуеит. Ижәдыруама, аӷлам агәы 100 килограммк шакапануа, 10-ҽык рымч шамоу.
Онфлер ҳнеит асааҭ 13.00 азы. Аԥсабара бзарыбзаруа, ааԥын цәахаа ахьыкәкәо, аԥшӡара гәхыхгоуп. Шьыри, иҭоуӷанха еилагылоу ашәаԥыџьаԥ еижәхашьшьыра сныҵаландаз уҳәап, шаҟа иблагәырԥсыршьагоузеи! Цас иауашәа амш маҷк иуарчаруеит, алаӷырӡ
шылаҿыкәкәара. Иааџьоушьаратә Ла-Манш хтуп, ихтуп аӡиас Сена. Ус ҳашху Париж ҳлеиуашәа ҳаҟандаз, аха уажәазы Онфлер ҳзахысуам. Уигьы иабаргәузеи, ашәаԥыџьаԥ ирыҵаџьџьаауа ақалақь хәыҷы ахы иахашшаауам. Афирма «Миролаин» аԥшәмацәа ҳнарыԥхьеит уаҵәы ашьыжь ашьапылампыл ҳрыцасырц. Иҳадаҳкылеит ааԥхьара. Ҳалагеит аҽазыҟаҵара. Аҷкәынцәа еигәырӷьаны иаԥылеит, аха абар арыцҳара – иабаҟоу иақәнагоу ашәҵатәы, ашьаҵатәы. Ҳзаиавкақәа усгьы уаҩ дырхаӡгылом аҟәараҿы. Қьоушәоук иаарышьҭызгьы, акедиқәа ахәҷбаҳчахь идәықәырҵозшәа 35–36 ашәага еиҳамызт.
Онфлер. Ашьыжьымҭан амашьына ласқәа ҩҳаздыргылан, астадион ахь ҳаргеит. Амҽыша астадион иаакәыршаны еилагылан еиҭаҵуа акәыр зҵоу адачақәа, рыԥсы ршьон аԥшаҳәаҿы аҭаацәарақәа. Ҳаԥшәмацәеи ҳареи ахәмарра ҳалагеит. Акоманда «Сухуми» даара рҽыршәан, аха амбахьчаҩ Носови уи дзыԥсахыз Евреинови ҩба-ҩба рыцәҭадыршәит. Ажәакала, «MIROLINE» («Миролаин») аиааира агеит. Нас ицқьакәакәараӡа иҟаз рықалақь хәҷы ҳналга-аалганы, (амашьынақәа рыла) иаҳдырбеит, ҳамҩахыргеит русбарҭахь. Уаҟа реиҳабы дсыԥхьан, икабинет ахь ателефон атрубка аасиркит.
– Алоу! – иааҭыҩит ԥҳәыс бжьык хааӡа, игәыкӡа, – ишԥашәԥылеи, цхыраара ҳәа акыр шәҭахума, ишәыгу-ишәыбзоу акрыҟоума? – дҵаауан уи гәык-ԥсыкала лыбжьы ԥшқа аарыцҳашьаны абри сыгуп насҳәар акгьы мап нацәылкрым аауҳәартә. Саргьы иаалырҟьаны «Сухуми» ашҟа сасра днасԥхьеит.
– Оо, сара Парижинтәоуп сахьцәажәо, – лҳәон уи дычча-ччо, – акәымзар гәыкалаҵәҟьа сышәҭаауан. Сысалам аекипаж зегьы исызрышәҭ, гәахәа дус исшьоит телефонла акәзаргьы ҳахьеибадырыз.
Сгәы хьухьууа атрубка нықәсҵеит ҭынха дук дааныжьны сцозшәа аҟара. Ари «Миролаин» агәыԥ
ахантәаҩы лоуп иҳәеит сара сышьҭахь илацәажәоз ахаҵа. Уи усҟак иҽырхәша-ҽырқьақьаны длацәажәон, илеиҳәон ампыл ҳшеицасыз, апластинкақәа ҳамҭас ишраҳҭаз уҳәа зегьы. Уи ашьҭахь ауараш ҳдыржәит, аҩыга каламқәа ҳамҭас иҳарҭан, ҳпатреҭқәа ҭыхны, рмашьынақәа ҳҩарықәдыртәан, аӷбахь ҳааргеит.
Ашьыбжьышьҭахь асааҭ 5.30 рзы араатәи аамҭала асқьала ҳадҵын, ҳҿылаҳхеит, амшгьы ахаҽаҳәа ақәа лалагеит. Издыруада Џьиудовиси Насми дсыхьҵәыуазаргьы!
Аха аканал ҳалкылшәаанӡа аҵәуара иаҟәыҵхьан!
Вентспилс ҳанхықәгылеит ашьыбжьышьҭахь. «Асқьала уажәшьҭан иҭацәуеит» шырҳәоз аҵх цеит. Ақалақь алашара ахаҷҷон. Аракетақәа халон. Харантәи ҳахьылаԥшуаз адгьыл абылра иаҿызшәа амцабз ажәҩан иалалон, имҩаԥыргон амилаҭтә ныҳәа ду «Амцабзтә ныҳәа» – реиҳа зымцабз шьҭыҵуа ҳәа еицлабуан. Сара даҽа хьаакгьы сыцраҳәан. Егьырҭ исыцыз ахьаақәа маҷызшәа, спаспорт аҿҳәара иахыԥеит, ахыԥара анаҩс аҿҳәара ацҵарҭа амҳәыр аҭыԥ нҵәеит. Акыс Вентспилс апаспорт ҿыц ылырҩааӡом, ицатәуп Рига, насгьы апатреҭқәа аҭахуп, мазеи сымаӡам – ҽнак узыхьӡои.
Аҵхагәҭан асқьалахьы инаргаз атаможенцәеи ҳареи ҳшеилыхоз, лкылшеит. Уаҳа схы нысзықәымҵаӡакәа, ашьыжь аԥшьбатәи ацхырааҩ Роланди сареи ҳцеит КПП аначальник ишҟа спаспорт аҵыхәала. Ҳахьнеиз амаиор ихы-иҿы еиқәыхьшәашәа – «ацҵареи агырхареи ҳара ҳнапы ианым» иҳәеит. Уажәшьҭа иаанхаз абаӷәаза акаԥдан иоуп, уахь ҳҿынаҳхеит.
– Бзиала шәаабеит, иарбан зҵаароу шәаазцаз?! – деихаччо даҳԥылеит ҳахьыныҩнашылаз иҩнатәаз аӡӷаб.
– Апаспортқәа рыҿҳәарақәа рыцҵара ҳҳәан, снаҩс даҽа фҩык ртәы иацҵатәын, аха урҭ ртәқәа ацҵарҭа аҭыԥқәа рыман, сара стәакәын ипылҳаҭха иҟаз, – уи хыхь инақәҵаны иналҳаркит. Иааиллыршәшәан, уаҳа акгьы мҳәакәа анаӡараӡатәи «адырга ҷыда» ҳәа
зныз абӷьыц – «аҿҳәара иацҵоуп декабр 31-нӡа» хәа нанылҵан, амҳәыр наалырхеит.
Роланди сареи ҳнеихәаԥшын, ҳааибарччеит, – ҳус ҳхала иԥхасҭаҳтәхьан, – илмаҳартә инаиасҳәеит. Ҳара уи абаӷәаза акаԥдан иҟны ҳнеины ҳиҳәарц ҳгәы иҭан. Ҳәарада, ҵак змам аҵакы аҭаны ҳалацәажәар, иаргьы акәу џьышьа иааԥхасҭеитәуан. Иҭабуп хәа налаҳәаны, какалкра ҳҿынаҳхеит.
Иацык амашьына аҩнуҵҟа сыҟан. Арныҟәага хада (главныи двигатель) ашьақәыргылара иаҿын зегьы. Сгәы иаахәеит аӡәыкны русеицура. Анцәа иҳамҭоуп лыԥхала ҳахьеилгаз, иԥжәар алшон, амашәыр бааԥсгьы ахылҵуан.
Иахьак амш бзиоуп. Бельт ду ҳабжьоуп; Ашьыбжьон лхыҳәҳәоны иаҳԥылеит Америкатәи аибашьыга ӷба «40 Чарлз Ф. Адамс» иажәлоу.
Иахьа ҳӡы нҵәеит, уаанӡа гарҭа ҳамам шырҳәоз. Агирокомпас былхьан, амшынӡрыцқьага акәзар аус рзаруам, ари 13-тәи ареисоуп.
Макьана ӡыда ҳтәоуп – амеханикцәа рус усгьы имаӡоуп. Вентспилс ҳанхықәгылеит ахәылԥаз. Аидара ыҟам. Аԥырсал ҳахагьежьуа ҳӡыхгылоуп адгьыл ахь анеира ҳақәиҭымкәа, ҳалақәа ҭраа ҳахәаԥшуа. «Ахмах» агәамҵра даҿуп, аҩныҟа уаҵәазы сҟалоит ҳәа адырра риҭан, уаҵәы дабаҟоу!
Иахьа ҳара иҳамшныҳәоуп, асқьалахьы ҳнаргауоу, ҳаӡхгылазаауоу ҳзымдыруа, ҳабжамҽамноуп ҳшыҟоу. Аԥшра-аиҭаԥшра иреицәоу иҟоуи.
Иацы, иаха ҳныҳәа бзианы иазгәаҳҭеит. Аекипаж ахақәиҭра анроу, рбаҩхатәрагьы ааԥшуа иалагеит, ашәаҳәара, акәашара – аиԥш збахьадаз. Аӡы иххалт акәымзар иуаамзи!
Ҳӡы нҵәан, ҳафҩы гарц акгьы ҳагым, аҟәарахьы аӡхыҵра ҳақәиҭымкәа, ҳаилагьежьуеит, арахь амгәахь сызҵысын, цәгьала сыҟоуп. Арадиодкылага иаанагоз Лидиа Андреи-иԥҳа Русланова лықәгылара схы-сгәы аарԥшаан, сылабжышқәа ханарҟәҟәалеит. Ауаҩы дыҟан, дыҟам, даныҟазгьы «лваленкиқәа» рзы дыԥхаҵо, дыԥхаҵо дрыманы иқәын. Уажәы? Асааҭ 21.00 рзы абаӷәаза ҳанҭалеит. Ҳаҩнуҵҟа лахҿыхрахеит...
Агәаҭаҩцәеи ҳареи ҳшеилагьежьуаз, асааҭ ҩба ҟалеит, сышьҭалеит.
Иацы, иахьа даара сгәалаҟазаара бжьысуп, икаҳаит саҳаиҭқәиҭ, даараӡа ахатә критикала схы шысҟажогьы, сычҳарақәа аасымҟәыҵыжжуама сҳәартә иҩсцәхалоит. Ааԥсара снырит хымԥада. Цас аҩныҟантәгьы дыррак соуам.
Аҩадатәи амшын цқьоуп, еилгоуп амш кәеикәеиуа. Ахәылԥазы ҳаҩхылеит аӡиас Ельба.
23.00. Гамбург ҳҩалалеит, алашара еилаџьуџьууеит.
24.00. Амчра ахаҭарнакцәа халеит. Иаарласны, аҳауа еиҭакра иахҟьоу, сқьышә еилырҩын, цәгьала сыҟоуп, ахьҭа злалаз рацәаҩуп – Вентспилс ашьа аҿыҵуан.
Гамбург. Ашара иацгыланы равтобус хәыҷқәа рыла икылсхьан «Роматекс», «Санатекс», «Ҳансатекс», «Ролимекс» уҳәа амагазинқәа рыхәаахәҭыҩцәа.
Аԥсаатәи аԥсыӡи шеишьҭоу еиԥшоуп урҭи амшынуааи шеишьҭоу, ишеибаԥшаауа. Урҭ ахьыҟам ақалақь – қалақь ҭацәуп ҳәа алалараҵәҟьа рҭахым. Аиашазы арҭ
аполиак-уриатә магазинқәа аҭыԥантәи ауаа аҩналара акәым ираҭәашьаны иавамлозар ҟалап. Уахгьы-ҽынгьы акыр ҳарҳауеит ҳәа зыԥсадгьыл кажьны змагазинқәа ирыҩнагьежьуа, аӷбақәа ирԥыланы амшынуаа аазыԥхьо урҭ ауаа рыԥсҭазаара интересс, гьамас иалоузеи?
– Исҭахуп аԥрак аахәаны ишысҭаху сыԥсы сшьарц, адунеи сакәшарц, избарц, исаҳарц, – даҿын згәы ҩнаԥҵәаз руаӡәк иҿыԥшылара ааџьоушьартә. – Аусура, еиҭах аусура, – иҽизеиқәкуамызт аҵыҭәа зқәиааз амиллионер! Уи сихәаԥшуан дрыцҳашьаны, иара сара дышсыхәаԥшуаз здыруада?
Гамбург ҳақәҵит аҵхагәҭаны. Амш еихашьшьуп, амшын ҭынчуп. Сгәалаҟазаара еиҳа-еиҳа ибжьысуеит, сгәыӷрақәа рҵыхәтәа еидыркылошәа збоит. Аҩнынтәи дырраҭарак смоуижьтеи абар мызкы мышқәак нархылахьеит. Ахәыҷқәа еибганы рыгәқәа бзиандаз...
Фиуни Зелендиеи адгьылбжьахақәа рҿы ҳамнеицкәа (Бельт дутәи абжьысырҭа) арныҟәага хада (главныи двигатель) еихәлахеит, ҳгылоуп. Аҭыԥантәи аамҭала асааҭ 10. Сааҭки бжаки рыла иҟаҵаны амега ҳақәлеит.
Аҩныҟа ателефон сасын, ҿнаҭуам. Знык сызхара срацәҳазшәа сыҟандаз!.. Шаҟа гәыԥжәара-хыԥжәара. Ачҳара еиҭах, ачҳара!
Амра анынҭагьалоз Вентспилс ҳанхықәгылеит. Дырҩгегьых ҳалақәа ҭраа, адгьыл ҳахәаԥшуа, аԥырсал ҳхагьежьуа ҳгылоуп. Акаԥдан ԥсшьара ацара аҽазыҟаҵара дшаҿыз, ашықәс нҵәаанӡа мап ицәыркит.
Иаха акраамҭа стәан, скаԥдан ателефон дасит, «ссирк саԥхьоит, уазыӡырҩырц уҭахӡами», ҳәа. Саныҩхала, дышьҭан, дызмыцәозар акәхарын.
– Уаниз амза иалиааз ауаа зеиԥшрахо сузаԥхьап.
– Оо, сзеиԥшроу сара исзымдыруа џьара акраҳәозар! Аиашазы, реиҳарак сырҟьаны исыӷраԥшызшәоуп уи авторцәа иақәыршәаны ишырҩыз.
– Сара стәгьы сузаԥхьап, сентиабр 20 рзы 50 шықәса схыҵуеит, ишԥасҭахыз аҩны аҟазаара, иахьа арадиограмма соуит, зегьы аусурақәа рҟнытәи аԥсшьарақәа рган аҩны исзыԥшуп, сымаҳәцәа, сыԥҳацәа...
Сгәы даарыцҳанашьеит, аԥшқа иҿаԥшылара зҿаԥшылараз Вахтанг Давид-иԥа. 50 шықәса ихыҵра зазгәаимҭарыз асҟатәи џьабаа амшын ихзырӡлахьоу, зус гәыкала иазыҟоу, издыруа. Игәы насырӷәӷәазшәа ныҟасҵеит, аха саргьы схы-сгәы ԥшаауан, ҳнеибаргәыбзыӷшәа чамсҟәылк-чамсҟәылк ауараш аажәит.
Аҵх аҭынчра наиаҭәашьаны санлалбаа, аштурман еиҳабы Чакветаӡе Мамули ишә аартын, алашарақәа аркын. Снеизар, дтәан қьаадқәак еилартто.
– Сзышьҭалом, – иҳәеит саниба. Ҳтәан акраамҭа ҳаицәажәо. – Уажәы Баҭым ҳазкылсыр, ишакәхалак ԥсшьара сцароуп, – иҳәеит. Акаԥдан ҩышықәсоуп ԥсшьара дымцеижьҭеи.
Уи дааныжьны сҭыԥахь санаауаз, асааҭ ҩба рахь аусура иаҿын. Снықәиеит амузыка наҿаҵаны, аха схәыцрақәа ахьыҟаз ҳазшаз издырам.
Сшынаҳәааҳәуаз гәаҟрыла ацәа сынҭанагалеит. Арадио аҟыжбжьы сгәы иқәыҩуан.
Ашарԥазы ишысҭахымыз сылацәақәа ҩхыстит, нас ахәыцра еилахәа-еилаԥаҭақәа сдырхагар аиҳа сҳәан, сҩагылеит.
Исҭахы-исҭахым ҳусура аихшьала сҩырц сҩыга стол сшахатәаз акаԥдан дааит, иахак ачараҟны талбашьра иуазшәа иблацәақәа кылчаа.
– Уаха ҳрыдыркылар ҟалап.
– Дырҩегьых аҵх ԥҽны уаҵәы акгьы ҳахьымӡаӡакәа амҩа ҳақәлома?
– Иҟаҳҵари, ҳнапы акгьы аным. Ных, схалап, – дцеит. Скаиута еиллыргарц дааит Лиуба, араагьы сымцхәуп, сыбԥырхагахарым, – сдәылҵит, – сдәылҵит, аха сабацои!
Ашьыбжьышьҭахь асааҭ 20.30 рзы аскьалахьы ҳхы ҳархеит. Ҳхы ҳшақәиҭхаз акультбазахь...
Ашьыбжьон сааҿыхазар, амра ҳақәҷҷо Балтика ҳхын, ҳауаажәлар карауараха ишьҭан, ҭынчран. Акы снацҳан, сышьҭалахт аӡырԥха сыдкыланы. Аԥхӡы сылхәраа сшышьҭаз, ателефон сарҿыхеит. Аҟәаҟа ателефон узыҟасҵеит, угәуҽаныз ҳәа сеиҳәеит арациа аначальник.
Аҩныҟа гәҭыхас ишсымаз ателефон азы сахьыҩхалаз, арадиограмма аасдыркит – ҳаибгоуп, ҳаузыԥшуп, – ҳәа. Сарҭынчит, уажәшьҭа ателефон ҟамларгьы уадаҩым. Иагьыҟамлеит.
Ашьыжьымҭаншәа Гарԥтәи ԥхыӡк салан – сан дызбон... Манчараа рҟны ӡыхьла аҿыӡәӡәара саҿыхын. Сызлаз аԥхыӡ саалҵны сҩагылеит ӡыхьк сықәысҭәарц. Акран аасыргьежьызар «цәышш» ааҭгеит, аӡы убар иааг – иҟалах здыруада... Даури сареи ҳаицәажәеит телефонла...
Уажәы ԥсшьара сцара аԥсоу иаԥсаму? Ак шьақәыргылатәуп... Издыруада ахақәиҭра сыԥсы снаршьар?
Иацык сакәӡамкәа акәын сшыҟаз, сцон сҭәаны, аԥхӡы иарбааз сцәарҭа рыԥсахит. Аҳақьым сгәеиҭеит, ахәшәқәа сзааиган, хә-таблеткак зныкҟьара идәықәсҵеит,
сыбаҩқәа зегьы ҵааршәха ауп ишыҟоу. Иаха сыцәа иаҳа иҭынчын, ашьыжь сгылеит акырӡа сеиӷьны. Сыхәшәқәа шызжәыц ажәра саҿуп, амш амра кажжы иҟоуп. Стәоуп, ааигәа сызкьымсыцыз аочеркқәа рыҩра саҿуп, иаамҭоушәа збоит аццакыра, ауаҩ ишьҭахьҟа акы нхозароуми!
Апартком ахь арадиограмма дәықәсҵеит, ҳашнеилак аԥсшьара сырҭарц. Амшын Еиқәахь анеира азгәаҭоуп ииуль 29 азы – Тҟәаԥс, ма Баҭым.
Ақалақь Норденхам қалақь цқьоуп, қалақь ҭынчуп, тауарла иҭәуп, 30 нызқьҩык аланхоит, Норденхам иҳавагылаз америкатәи аиадертә ӷба  рсолдаҭцәа акәшаны аидара ақәхра иаҿын, идәықәырҵон иҵыхәаԥҵәарадаз авагонқәа рҭәны. Иахьа 20 вагон, вагонцыԥхьаӡа хԥа-хԥа контеинер рықәыргыланы асолдаҭ рабџьарқәеи арациақәеи рыла еибыҭаны инаскьаргон. Иаакәыршаны аӷба зыхьчоз гитлертә цәынхақәа рхы-рҿы рхалашон, ракетала еиқәыршәаз аӷба ахьчара ахьрынасыԥхоз. Ақалақьахьтә сааит сааԥса-скара. Америкатәи асолдаҭи авагонқәеи шеилыхац еилыхоит.
Америкатәи асолдаҭ анегр ҳәсақәа армаҭәа рышәҵаны ирылоуп. Ҳара ҳашнеиз еиԥш ҳаӷба ахы-аҵыхәа ҭырхит, ар зыцәшәаз здыруада! Ашьыбжьон агенти аполициа ахаҭарнаки ҳамҩа ақәлара иаҭаху ашәҟәқәа еиқәыршәо акаԥдан иҟны ҳаштәаз джакьа мацараха арԥыск ааҵәак иҟәаҟәа икыдҵаны дааҩнашылеит. Аурысшәа иааузеилмыргартә еилаҟәаҟәаны иҳәон, урысшәала иҩны имаз абӷьыц акаԥдан инеииркит.
– Аурысшәа аҵара ашкол сҭоуп, – ҿааиҭит даасҿаԥшын, – Норденхам саҳәшьаду лҟны аканикулқәа рзы сааит, исыԥсахуеит аконсерви, абураки, аҭаҭыни уҳәа афатәқәа рзы амаҭәа.
– Уи аҩыза ҳзыҟаҵом, – ҳҳәеит ҳара, иаргьы дындәылҵит. Асааҭ 12 рзы США асолдаҭ рмагәшьхәа иаҵаҷыжь-ҷыжьуаз Норденхам ааныжьны ҳҿылаҳхеит. Абџьар ақәхра ишаҿыц иаҿын.
Минуҭқәак рышьҭахь Бремерхафен ҳлавшәеит, х-сааҭк рыла Аҩадатәи амшын аҟны ҳаҟан.
Ла-Манш. Амш бзиоуп, иҭынчуп Бискаи. Ахысра мҩаԥаагон, ахьҭа сылалахит, иансылҵхьаз ҳәагьы сымбацызт аха...
Португалиеи Испаниеи рыԥшаҳәақәа. Аокеан ҭынчуп. Ҳкаԥдан аԥсшьара ишьҭра иазыразхеит. Сара стәы ақәҿырҭуам...
Гибралтар ҳҭысит ашьыжь. Адгьылбжьаратәи амшын ҳахьынҭалаз аӷлам ҳԥылеит. Амш бзиахәӡа иҟоуп. Ҳара ҳхы-ҳахшыҩ зегьы аԥсадгьыл ахь анеироуп изызку.
Иаха аҵх ԥаҳҽит иаалырҟьаны ус еилыргатәык ахьҳауз азы. Иара акаԥдан изы зегьы акоуп – ианиҭаху дҿыхоит, ианиҭаху дыцәоит, даныцәоуи даныцәами еиҟароуп, ицәгьоуп уи аганахьала иацлабра. Ажәакала, акыр злоу уаҩуп. Амшын ихшыҩ (амшын акәзар) акыр иаҟьазаргьы, агәамч иланаҵеит.
Ашьыжь длеин акраамҭа ҳаидтәалан, мышқәак рыла ҳаиԥырҵуеит, цәгьам-бзиам аус еицаауеит, уи ишьҭахь иаанхо санрызхәыцлак, иҟалараны иҟоу здыруада. Уажәы ԥсшьара саноурмыжь нас иаԥсахару?!
Адгьылбжьаратәи амшын амра ааумдырырцу! Сицилиа. Ҳамшқәа амаҷхара иаҿуп, аҩтәқәа, акьыԥхьтәқәа ирыцлоит.
Зыцәа ҟьалахьаз сыхшыҩ блаҟьо игәаран ахәыцра еиқәарақәа сзеизыркәкәо. Аԥсҭазаара иалсыршарц исҭахи? Сҿаԥхьа иқәгылоит зҭак аҟаҵара сылымшо азҵаара. Зегьы нсымпыҵаԥшша ицеит.
Исымпыҵанҵәоит сгәыӷрақәа, исыхьыз сыздырам, аха зны-зынла исцәыӡуеит агәрагара. Адунеи заҟа илакәузеи!
Иахак сызмырцәоз ахәыцра бзамыҟәқәа ԥхьарцоит, иахьа иргәырӷьагаха исызкылсыз ҩ-ажәабжьк – Нина Тҟәаԥс дшысԥыло, аҩбатәи – ԥсшьара сцара азҵаара Баҭым ҳаннеилак ишыӡбахо рзы сԥыруа сҟарҵеит.
Дарданелл ҳҭалеит 08.00 сааҭ рзы. Босфор ҳҭысит 19. 10 сааҭ рзы.
Амш каххаа Тҟәаԥсҟа амҩа ҳақәуп.
Снықәиан сыԥсы сшьап сҳәан, аха иузыршьода! Акәара аҿаԥхьатәи ашыӡ цәаҭыхьҭшьра ҳшалаз Тҟәаԥс ҳаахықәгылеит.
Ссиршәа иубаша, ахәылԥаз срадиодкылага наҿаскзар агәақьҳәа аԥсуа шәақәа рҳәара иаҿын.
Акахьы аусура иналагоны, Тҟәаԥс абаӷәаза ҳанҭалеит, асааҭ аказы ихалеит абаӷәаза ахаҭарнакцәа. Хԥа рыбжа рзы Даур дааҩнашылеит, дишьҭагылан иан.
Даури сареи ақалақь ҳналалеит. Сеимаа ашьхәа ӡахтәын, аӡахыҩцәа сзымԥшааит, исыԥшааз аха рымамызт. Аҟьамсар зхысыз абазар кьаушәоуқәак иқәԥсоу рыхәқәа уеиларгап.
Баҭым. Ашьыжьымҭан акаԥдани сареи аусбарҭаҿ ҳнеит. Анатоли Алексеи-иԥа илакҭа цәгьан. Ҳшыныҩнашылаз аҟаԥы-саԥыҳәа инеибакит «сгәылшьапи» иареи, аха сара стәы иаразнак дхьаҵит. Уаҳа хаарак ҳзеибымҳәаӡакәа ҳаидыҵит. Ашьыбжьон апартком сыҩдәылҵны сышгылаз, Анатоли Алексеи-иԥа машьынала дааиуан, саниба даангылеит, сылҭаиртәан иҩныҟа ҳцеит. Ари сара схаҵалажә зегьы дҵәымыӷха дрылазаап.
Баҭым ҳақәҵит 2.30 сааҭ рзы.
Наҟ ицәырҳгаша здыруада, макьана ҟыҟдаҿыҟда ҳҭынчҳаҳараӡа ҳаҟоуп. Вахтанг Давид-иԥа ихәаҽны имаз ауаа иудыруеи хазынара дук рыланы ицәырыргаргьы! Иара ԥсшьара ддәықәырҵеит...
Ажурнал «Отчизна» №2 саргәырӷьеит. АПН афотокорреспондент ҷыда Васили Малышев иҭыхымҭа апатреҭқәа «Ақәра рацәа зхыҵуа» аҟәшаҿы Лашәриа Ҭаркәыкә ипатреҭ ахьрылагылоу. Уи аҭаҳмада ибарҵа абагьыр ижәҩахыр ықәыргыланы, апырпыл рыԥхрақәа ивакнаҳаны, дыԥсыр зымуа апырпыл акәушәа, ссиршәақәа иҭыхуп. Мушьни изысҭип Вентспилс снеир! Грециеи Италиеи рыбжьара ацәқәырԥақәа ҳабжьарцалт, акрааҵуан ҳамыркша-мырҳәшеижьҭеи амш...
Макьана ҳаркша-рҳәашо ҳамоуп амшын.
Саԥхьон Мариа Ланг (Мариа Вега) илызку аочерк!
Шаҟа ирҵауланы, ирыцқьаны иҳәоузеи уи зыԥсҭазаара, зқәыԥшра, зыуаҩра зыԥсадгьыл иацәырҟьаланы, атәым жәҩан аҵаҟа зынасыԥ рыԥшаауаз Вега лажәақәа, уи зажәымҭыҽха зиаҵәахә кыдлаз ауаҩ!
Гәышԥыла афырҭын ҳацәызыхьчаз Сицилиа ҳашьҭахьҟа иаҳа-иаҳа аҳауажәпара иалаӡуеит.
Адунеи аԥсҭазаара шԥеибыҭоу уҳәаруеи! Ахәылԥазы ателефон дысзасит Мамули, – ус еилыргатәык ыҟоуп уеилахамзар, – ҳәа.
Сыҩхалеит. Снатәоны, иҽыкәабага ишьаҵаны, мпахьшьыла иҽырбо аванна дааҩныҵын, ашә даалагылеит Спиридон Николаи-иԥа Ԥхакаӡе – акаԥдан инаставник, ҳаӷба рныҟәарҭа аусбарҭа аначальник ихаҭыԥуаҩы.
– Вахтанг Давид-иԥа изҵаара апартеизараҿы иахәаԥшзар ишԥоубои? – дааин саԥхьа акресло дылҭатәеит. Азныказы исҳәара сзымдыруа саашанхеит, агаӡа инапала амаҭ ркуан ҳәа, сагьаархәыцт.
– Ус шԥаҟалои? – иааџьасшьеит.
– Уи аҩыза шзину аҳәоит, – инапы нақәикит Қырҭтәылатәи Акомпартиа Ацентр Комитет III Апленум аматериалқәа зынны ҳаԥхьа иқәыз агазеҭ.
– Аиеи, аха акаԥдан дыҟамкәа иаалырҟьаны изҵаара ҳахәаԥшыртә еиԥш хҭынҟьас иҟоуи? – уи еиԥш азҵаара цәырҵыртә иназцаз, еилыскаарц сҭаххеит.
– Зегьы ԥхьаҳәҳәаны аҩныҟа игеит, ауаткақәа, акониакқәа, иԥан, имаршәа, иҟьатамахжәара... шаҟа уҭаху.
Ус ак сылыршара шамуаз збаз иажәақәа нахыга-аахыго ҳниасит даҽакахьы. Мамули ақәҿимҭит, дҭынчӡа, иҩныҵҟа ихьанҭаӡа акы шҭажьыз удырратә дыҟан. Иара Вахтанггьы, ишырҳәо еиԥш, уаӷоу ишәхымс дхыҵит, аха...
Ашарԥазы аӷба аӷзбжьы сарҿыхеит, иара усгьы аԥхыӡ хынҭә-ӡынҭәқәа сыцәа дырҟьалеит. Сҩагылазар, анаҟә ҳантеиуа иахатәан Гибралтар. Сааҭқәак рышьҭахь Атлантика аатит агәыҵамҵамра кәеикәеиуа, ахаҿы аартны, ажәҩан цқьаӡа, иҭынчӡа. Аҭынчра ахьынӡагаша здыруада. Иахьа аҩбатәи амеханик 36 шықәса ихыҵра азгәаҳҭоит.
Тернезен. Ианаацәылашоз асқьала ҳҩаддыргылеит Шельд анҭәуа ҳәа ҳшазԥшыз. Ҳауаажәлар ақалақь ахь ацара дук ргәы азҭам.
– Колиа дааит, Колиа дааит, – иаалахҿыхрахеит иаалырҟьаны.
– Гамарџьоба, здравствуи! – ҳәа сышә даалагылт авахтатә мотрос иҩхеигалаз рԥыс калахәҵәак икаска ихаҵаны, дқьыԥаха. Колиа иакәын, Колиа, аполиак коммерсант алариок-машьынала атауар ҳзаазгаз.
Шаҟа иааирлахҿыхзеи Колиа!
Шьыбжьоншьҭахь асааҭ 14.30 Шельд ашьҭыҵымҭа илақәыршәаны ҳҿылаҳхеит. Сааҭк ала амшыни иареи реилаларҭа ҳалкылшәеит. Аҭшәара Остгаттәи афарватер ҳҭаланы ҳарӷьарахьтәи аҟәара ҳҽадкыланы ҳлеиуан, аҟәара ҭырҭәааны адача хәыҷқәа акакаҷқәа реиԥш еиварыԥхаа еивагылаз рыԥсҭазаара еилашуан, аҟәара хҟьан уаала. Уи Валхерен ҳәа изышьҭоу адгьылбжьаха ҳлахыкәшан, афы зыԥҟьоз Аҩадатәи Амшын ҳахьынхылаз еицырхашьшьы иҩҳавалеит анемец иеибашьыга ӷбақәа 12. Анемеццәа акы иаҟьахуеит, аха иарбахараны иҟоузеи?
Аҩадатәи амшын азы иааџьоушьартә ажәҩан цқьан, иаатын...
Вентспилс. Асааҭ 15.00 рзы арантәи ҳақәҵит ҳкара-уараха. Амш бзиоуп аҩадатәи аԥша аҿоуп. Ҳамҩа хоуп Амстердамҟа. Уи даара сгәы иахәоит, Амстердам иреиӷьу адунеи аҳҭнықалақьқәа ируакуп. Аха Амстердам аконтрабанда иаштабуп, иҟалап араҟа акаҳԥрагьы шәҭуазар...
А
вгуст 21
Шаҟа ишьыжьы хааузеи! Адунеи зегь реиҳа еимабзиоу аигәылацәа Даниеи Швециеи ҳрыбжьаланы ҳҩеиуеит. Араҟа аӡаҵаҟатәи лодкакгьы ааҳԥылеит.
Аҩадатәи амшын. Аԥшахь шаҿоугьы ихаауп, иԥшӡоуп амш. 12.00 сааҭ рзы иаатит Нордзе-канал раԥхьатәи ашлиуз. Аканал наҟ-ааҟ ахықәқәа уаала иҭәын, хәыҷи-дуи, хаҵеи-ԥҳәыси рпатреҭҭыхгақәа зықәку ҳара ҳакәын. Урҭ ҳашнеиуаз дырны имеизеит, аха амҽыша ԥсшьара аплиаж ахь икылсыз зегьы ҳбираҟ ҟаԥшь иаднаԥхьалон. 15. 20 рзы ашлиузқәа ҳахьынӡарыбжьагылаз инеилымшәакәа изхәаԥшуаз, изыдгьежьылоз «Сухуми» акәын. Ашлиуз анаат, рнапқәа шырҟьоз аҭшәара ҳҩыбжьысын, аканал ҭбаа амҩа иаҵәа ҳҭаланы ҳҿыҩаҳхеит. Апҟақәеи абынкәатақәеи зыхтәалаз аканал наҟ-ааҟ зыԥсы зшьоз уаала иҭәын, ҭаацәа-ҭаацәала, хазы-хазы бзиа еибабоз рқьала хәыҷқәа рҽырҩнарҟәыҟәны, рмашьынақәа рываргыланы.
Дук мырҵыкәа Амстердам аканал агәҭа аԥырсал ҳнахагылеит, иааҳадгылеит абаржа. Асқьалахьы ҳнагаразы аидара ԥыҭк ақәхтәуп, аӷба шьҭыҵырц.
Амстердам. Шьыбжьоншьҭахь аканалқәа ҳнырҭыга-аарҭыго, еихаҵәиуа ацҳақәа ҳанрыбжьга-аарыбжьго ӡышьҭак ҳанҭаргалеит.
Аӡи адгьыли узеиҩымдыраартә инеимазакны, инеимыриашоуп. Амстердам аӡи адгьыли убысҟак еилаҵәоуп, реимадарсҭақәа ааузымдырыртә. Ашьыбжьон ҳцеит ақалақь ахь. Раԥхьа Заандамҟа, Пиотр Ду дахьынхоз ахь. Уи ақалақь Амстердами иареи еилалахьеит. Иҵыхәаԥҵәарадоу аканалқәа зны ҳрыҵсуа, зны ҳархысуа ҳналалеит Заандам. Аулицақәа ахьеихагылоу Деинплин ашҭахәҷы иҭагылоу абронзатә баҟа ҳанынавала, иаразнак мҩашьарыда Пиотр Ду дааумдырырц залшом, уи ашьапы иану (урысшәала) аҩыра уамыԥхьаргьы. Апедестал хыхь иқәгылоу аӷба дҭагылоуп аиха кны Пиотр. Уи Урыстәылатәи аҳәынҭқарра амчхара арӷәӷәара имцаԥшьха иазгылаз аҳәынҭқар иӡбеит
хаҭала ибарц, еиликаарц Мраҭашәарахьтәи Европа акультуреи ааглыхреи рҭагылазаашьа.
1697 шықәса ашарԥазы Пиотр  Пиотр Михаилов ҳәа ихьӡтәны дыӡхыҵит Заандам. Еизаз аџьажәлар дрылибааит Геррит Кист ҳәа уаанӡа Пиотр Ду иҟны аус зуаз аӡәы, Заандам дахьынӡаҟоу иагьиӡбеит уи иҟны даанҿасырц. Иара уи аҽныҵәҟьа Лаинас Теивис Рогг иӷбаргыларатә верф аҟны аусура далагоит, далагоит ус ахсаалақәа рыхәаԥшрала акәымкәа, аихаԥсыхә кны, ахәҿала.
1698 шықәса маи 21 рзы Пиотр Ду деиҭаҭааит Заандам, деиҭаанҿасуеит Кист иҩнхәҷы аҿы.
Ахынтә раан 1717 шықәса маи 5 рзы даауеит, аха уажәазын аурыс ҳәынҭқар ихьӡ ала, ижәла хаҭа ижәлатәны, иԥҳәыс аҳкәажә Екатеринеи жәпаҩык имҩаԥгаҩцәеи ицны. Усҟангьы иҩыза Кист иахь дымнеир имуит. Ссиршәа иубаша, Пиотр Дуи сареи ҳаира 279 шықәса рыбжьысзаргьы, ҽнак иахьақәшәазоуп!
Пиотр Ду ихы злеигӡо аҩн хәыҷы ҩ-метрак инареиҳаз аҭоуӷан иҽеиҩырҿахәа дахьҭаиаз, аиашазы даараӡа иуаҩ дуу аӡәы иакәымзар ихы изақәнаргарымызт. Наполеон данаҭаа ишазгәеиҭаз еиԥш, .
Аамҭа иаратәы шыҟанаҵозгьы, аҩн хәыҷы аҽеиқәырханы иҟоуп, иҩнагылоуп Николаи II идҵала ахаҳәтә ргылара зкәыршоу, анаатәи аԥшацәгьеи ирцәызыхьчо.
Ари аҩн хәыҷы иаванхо ашәҳәа ҳзаазыртыз Иан Блом ихы-иԥсы ахҭынҵаны, иоурысшәа ахьахьымӡоз англыз бызшәа наԥшьуа, иаҳзеиҭеиҳәон уи аҭоурых. Ҳара ҳаҵкьысгьы ҳ-Мерседес ныҟәцаҩ Бен Фарбер уажәада имааицыз иџьашьаны дазыӡырҩуан.
Аҩн хәыҷы аҭыӡқәеи, аҩнуҵҟеи, адәахьи анапҩырақәа ирырганоуп ишыҟоу, иаҭаалак инапҩыра наниҵон, шаҟаҩ миллион уаа аҭаахьоу здыруада! Ссиршәа ицқьоу аԥенџьырқәа ирҭасоу асаркьақәа шәҟәы бӷьыцра руеит, автографқәа рнуп абырлаштә мацәазқәа рыла
ицәыӷьӷьаны. Ҵҩа змамыз автографқәа инарылагылеит Гарԥтәи арԥыс иавтографгьы! Аҩыра иаргоу аԥенџьыр асаркьақәа излаџьашьатәу, аҩнуҵҟала уԥшыр адәахьы зегьы илашакакараӡа иубоит, адәахьынтә аҩнуҵҟа акгьы. Аӷәтәы ҩны хәыҷы злеибарку мҿтәы ҵәымӷлоуп. Ҳнеира иагәаларшәаганы ҳпатреҭқәа ҭыхны Амстердам ҳналалеит. Амстердам, адунеи зегь реиҳа атауар еиҭарсраҿы иреиҳау. Араҟа иаарту атауареиҭарсра – акаҳуа, акаучук, аҭаҭын, акакао уҳәа реиԥш, актәи аҭыԥ ааннакылоит акондрабандатә тауареиҭарсраҿгьы. Амстердам адунеи акондрабандистцәа рхы ахьеиларсу, ақалақь аҩнуҵҟатәи ақалақь ҳәа изышьҭоу, 20 нызқьҩык Азиантәи ианыҵыз ауаа зланхо акоуп. Аиҳараӡак Гонконги Сингапури ныжьны иааз роуп араҟа иуԥыло.
Ари ақалақь аԥсҭазаара анеилашуа уахынлоуп – Бен Фарбер акитаитә квартал ҳиманы даныналала, иара уажәгьы аналс-аалсра шымариамызгьы.
Ашьжьымҭан иаҳзааиз Мерседес ҳаманы ақалақь иналалеит. Даара интересс исыман «Азиатәи» мамзаргьы «Китаитәи» ақалақь даҽазнык аналс-аалсра. Иналс-аалстәын иацы сыла иабаз арҵабыргра, ашьақәырӷәӷәаразы. Илакәу қалақьҵәҟьоуп. Европатәи агазеҭқәа ишазгәарҭо еиԥш, ари акаҳԥцәеи, аӷьычцәеи, Европа агероин аҭира анапаҿы аагареи еимакны ашьаарҵәыра зыбжьоу ҩ-мафиак ахьықәибахуа ҭыԥуп. ФРГ аполициа ахаҭарнак ишазгәеиҭаз еиԥш, дара-дара ықәибахыргьы рҭыԥ ааныркылоит аҿыц, убысҟак ирацәаҩуп анаркотик агангстерцәа.
Иацы сыла иабаз сызхамҵо, еиҭах ҳналалеит амафизм ашхырцәаӷьҭра.
Авокзал хада ҳахьынахыкәшаз, ашҭа иқәгылаз абаҟа ду амҵан иацеиԥш еилагьыжь-еилахынҳәуан иҵымхә-ҵымхәӡа, иҷкәыноу иӡӷабу узеилмырго, рыхцәқәа еилыжәжәа-еилырԥԥы, рышәҵатәқәа еихыҳәҳәа-еиҵыҳәҳәо, иқәыршә-ҵаршәу, икәыкәу, апедестал ашьапаны игәыдеибакыланы иаҿаиоу, атәарҭақәа еиҵҳәа-еиҵҳәа ирықәиоу иҭахәхәа-ҭахәхәа даҽа «џьанаҭ»
дунеик аҿы «иҟаз» ауаа. Арҩашьыга «хаа» зҽамаданы еилаиаз ҳнарывшәан, арӷьарахь ҳааҳәны аулица ҭшәа ҳнанылеит. Аулица агәҭа ибжьаз аӡы акырӡа ихәашьын, иҟьашьын егьырҭ аканалқәа раасҭа. Астатуиақәа, мамзаргьы ацәашь лых аветринақәа рҿы аиԥш зҽеилыху, зыбжа хту, зыбжа еилаҳәоу ана-ара ашәқәа ирылатәаз аӡӷабцәа ҳрываланы ҳашлеиуаз, иахьыманшәалаз ҭыԥк аҟны даанҿасит Бен.
– Шаҟа сааҭ рыла сааири, – иҳәеит дааҳахәаԥшын Бен, – мамзаргьы сааԥшру?
Азнык азы иаҳзеилымкааит ииҳәаз змааназ.
– Избан, џьаракыр ус умоума?! – акраамҭа ҳџьеибашьон, ҳаихәаԥшуан.
– Ари аҭыԥ жәбарц анышәҳәа, аҳәса шәҭахыз џьысшьан... Асовет мшынуаа ирыдсымбалац!
Аканал анымҩахыҵ арӷьарахьтәи аулица агәҭа асексуалтә кинотеатр афишақәа џьаҳшьомызт, урҭ рҩызцәа уахьнеилакгьы мраҭашәарахьтәи Европа ахашшааратә иҟам. Аха иара асекстә кинотеатр иаакәыршаны алампа ҟаԥшьқәа зыдкнаҳалоу иаарту амшгарҭақәеи, уахынлатәи акабареқәеи зых иақәиҭу Европа аҩнуҵҟа иаарылумкаарцу?
– Џьашьахәуп араҟа имҩаԥысуа, – иаҳзеиҭеиҳәон ҳмашьынаныҟәцаҩ Бен. Ари Китаитәи ақалақь дамоуп ахатәы маӡалатәи абургомистр, ахатәы полициа, ахатәы нышәынҭра – каналқәа.
– Уи шԥеилкаатәу аканал-нышәынҭрақәа?
– Иԥсыз иҭынхацәа, ма иҩызцәа аиашьчик дынҭаҵаны, аӡы иханамгаларц ахаҳә лҭажьны аканал ҟьашь иналарыжьуеит маӡала. Аха иԥсыз рышәҟәқәа рыԥсҭазаара ацҵара иаҿуп, урҭ рпаспортқәа рхы иадырхәоит рҭыԥ аанызкыло асиндикат ачленцәа.
– Араҟа шаҟаҩы акондрабандистцәа «арҩашьыга хаа», мамзаргьы «Гонконг-рокс» ҭыҩцәа ркхьоузеи, аха урҭқәа зегьы аӡы икылҳәҳәо аисберг ахәҭак ауп изаҟароу! – иаҳзеиҭеиҳәон ҳгид улицак аҟнытәи улицак ахь ҳабжьагало. Адунеи хәышәтәышьа змам ачымазараҽыршьыга аларҵәаҩцәа дара-дара аҳра еимакны ишеибашьуа ишықәибахуагьы, иахьазы аҳра зуа, аԥхьахә аанызкылаз Гонконгтәи акитаицәа роуп.
Ааигәа Гамбург ҳаннеи, атаможенцәа илакәшьаны иҳарҳәон хышықәса зхыҵуаз китаитәи акондрабандист хәыҷы Венатәи аеропорт аҟны дшаанкылаз. Уи аныҟәаҩ хәыҷы иани иаби дрыцны Амстердамҟа зхы хаз ихәмарга амшә аҩнуҵҟа иаӷран арынок еиқәаҵәаҿы зыхә миллион маркак ыҟаз 3,5 кг. агероин.
Ари аҿкыра бааԥс ахыҵхырҭа аҟны иаанкыламзар аҿар ықәнахырц иҟоуп, ахыҵхырҭа Таиланд, Бирма мак ашәҭ ҽаҩра ахьышәҭкакаҷуа. Мак ҳәа изышьҭоу ашәҭ иалырхуеит агероин, арҩашьыга Гонконг – арҭ агероин еизгарҭа ҭыԥуп, Британиатәи аколониақәа ируакуп. Ари адунеи зда ҟамлац ахаҳәтә қалақь ду аҟнытәи ҳаирпланла, ӷбала имҩаԥыргоит «атуристцәа» ҩ-ҿык змоу ачамаданқәа, апалта аҵҟьақәа рҟны аџьыба ҷыдақәа змоу, зеимаа ашьхәақәа еихало-еихыҵуа уҳәа ишрылшо. Урҭ зегьы рымҩа хоуп Амстердамҟа, уажәы ҳазлагылоу арыжәтәи аопиуми рыфҩы злышәшәо «ахьтәы қалақь хәҷы».
– Гонконг ыҟамзар акитаицәа ирыӡбуан, – рҳәоит Европаа. Гонконг инацлабуеит Сингапури Малаизиеи.
Агероин Европаҟа адәықәҵаразы акондрабандистцәа рхы иадмырхәо ҳәа иҟоузеи.
Гамбургтәи абаӷәаза ҳанҭысуаз, ҳмашьына хәыц-хәыц еимырдеит аполициаа.
Измааноузеи ҳәа ҳанҵаа, ҳамҩаԥгаҩ иҳаиҳәеит аопиум ишашьҭоу. Насгьы иациҵеит ааигәатәи хҭыс џьашьахәк. Агероинтә Мафиа Куала-Лумпур (Малаизиатәи аҳҭнықалақь) дипломатк иҷкәын дшаӷьычыз, уи изы агангстерцәа ишырҭаху багажла Европаҟа жәа-килограммк арҩашьыга рызнагара. Иагьынаргӡеит.
Ихьыжәкәыжә, игииуа, «ҽа дунеихаак» иалаз хиппаа ҳанрылсын, егьи ақалақь ду ҳаныналала, ицәгьам-бзиам ҳаԥсы неиваагеит, иара ҳамҩаԥызаҩгьы дааихаччеит.
Ҳааибарччеит «Сухуми» ҳанынадгыла, – Бен акаҳԥцәа ҳшырзынижьуаз ааҳгәалашәан.
17.00 рзы аврал бжьы аагеит. Ашышкамс еиҳау арҳәазоит ҳәа 3-буксир хәҷқәак «Сухуми» еимакы-еиҿакы шьҭахьла ҳазҭагылаз аӡышҭа ҳҭыргон. Иааҳакәыршан адгьыл бжьагалақәа рҿы ажәырԥ-жәырԥ иҳәуа аҳаскьын иаҵәара илаз ауасақәа аӷбақәа реиқәҟаара хьаасгьы ирымкит.
Асқьала хәыҷы иаԥыратәаз абынкәатақәа ныԥхьаҳәҳәаны аканал хада иазнеиз «Сухуми» абуксир хәыҷқәа наднарԥан, арҵәаа-арҵәаа инарылаҳәҳәан, аҿыланахеит. Бзиала аҳәозшәа зышҭа пеипеиуа машьынала иҭәыз Фордтәи азауад аԥшәмара ааннакылан, атруба ду иҩҭнарҟьаз абжьы асакара иқәыҩҩуан уи аҟазара гәаларшәаганы.
Ссиршәа иԥшӡаз, зымч каԥсахьаз амра ҟаԥшьӡа «Сухуми» инықәгылеит аҵыхәтәантәи агәашә ҳаныладыххылоз. Ссиршәақәа аԥсабара зырԥшӡоз амра ҟаԥшь ду ҳаӷба аԥынҵа иахьынӡақәгылаз уаҟа иааннакылар ҳәа ишәозшәа, «Сухуми» ашлиузқәа рыбжьара инабжьаҿарҳәеит. Ҳабжьагылан уи абз иҩкылҳәҳәоз лҭашәаанӡа.
Аҩадатәи амшын. Ицқьоуп, иҭынчуп. Кыҟҿыҟда ҳҭынчӡа ҳхуп. Спиридон Николаи-иԥа ауаҩ ҭынч, ауаҩ шьахә замана. Егьи акаԥдан иҭыԥ аанызкылаз, уи усгьы аҭынч замана.
Иахак сыцәа ҟьалан, ахәыцра бзамыҟәқәа срылан. Ашьыжьымҭан Белт Ду аҭысырҭаҟны ҳлавсит амшын аҵа аӷәаӷәара илахаз Новороссиисктәи атанкер «Пенза». Ари иааиқәырццакны Новороссиисктәи аҟәатара иалахахьоу аҩбатәиуп. Раԥхьатәи «Либерти» ахьӡын.
Асааҭ 12.00 рзы ҳналаԥшит ҳгәыӷрақәа зыдҳәалоу Вентспилс бзиахә. Ҳаблақәа ҭраа аҟәара ҳхықәгылоуп, ҳанрыдыркылаша здыруада!
Вентспилс. Ҳҩаҩа-ҩаҩаӡа ҳалаԥшуа ҳӡаагылоуп ақалақь гәыԥҵәага. Ашьыжь анаҟә иҭачу аԥсабара ҳаԥхьаҟа иашарак ҳнарбарушь!
Асааҭ 10. Алоцман. Ҳдәықәлеит асқьалахьы – закә гәырӷьроузеи! Анаҟә иалаӡны ҳаззымԥшаауаз алоцман дшыҩхалаз еиԥш амш ааихыккеит. Ахәылԥазы аҩныҟа ателефон сасын, ҿнамҭит.
Вентспилс 11 рыбжаз ҳақәҵит. Аҵла салҟьазшәоуп сшыҟоу. Аӡәы – Дарчиа даанҳажьит, иҽахьагирхаз азы. Амш бзиоуп.
Аҩадатәи амшын. Амш еилгоуп, амра ԥхоит, амшын ҟәарҽаруеит. Ахәылԥазы апартеизара ҳаман «Қырҭтәылатәи Акомпартиа Ацентр Қомитет III Апленум аихшьалақәеи ҳара ҳуснагӡатәқәеи».
Иаартны ҳаицәажәеит.
21.00 сааҭ рзы ацәашьыркырақәа еилыџьуџьууа, Везер аҭаларҭа ҳҩыбжьагылан, аԥырсал лаҳашьҭит, шьыжьынӡа аӡы ашьҭыҵра ҳазыԥшын.
Норденхам. Ашарԥазы ашырсырҳәа иаакылсыз абуксир ҟаԥшьқәа ҳрыманы Норденхам 40-мшы уажә аԥхьа ҳахьгылаз иҩкылсит. Урҭ абуксир хәыҷқәа руак  ахьӡын, сыбла иаахнаргылеит Одесса. Мшцәгьаншьҭахь аҳауа цаҳәцахәуа, ицқьакәакәараӡа ақалақь хьыҟәырҷац ҳазхара ҳналс-аалсит. Тауарла
ихҟьоуп, узхәаԥшри? Ах, ох, шаҟа гәыԥжәага, акыс уџьыба анҭацәу.
Блексен ҳгылан, Норденхами иареи еизааигәоуп, иагьеиҟароуп, иагьеиԥшуп.
Блексен Норденхам аасҭа ихәыҷуп, ҳаблоуп изеиԥшроу, аха адунеи абас иахьҭынчроу, иахьыцқьоу, иахьеиҿкаау ҭыԥк ыҟоуп ҳәа сыҟам, аҩнқәеи ашҭақәеи – ашьам ҭыԥ!
15. 20 сааҭ рзы алоцман дхалеит, инадгылеит абуксирқәа. Минуҭқәак рышьҭахь Блексен ҳнадҵын, ашьшьыҳәа ҳҿылаҳхеит. Амрагьы аакылԥхеит.
Аҩадатәи амшын агәы ҳақәԥҵәазшәа иаха акыр ҳаҟьеит, иахьа ибзиоуп, еилгоуп, амш хьшәашәоуп. Ашьыбжьон Белт Ду ҳабжьалеит.
Ашьыжь ҳауаажәлар еихшәшәа-еихшәшәа акылсра иаҿуп, икарауараха, рыԥсахы инанамго, ршьара иқәҟьаны.
14.00 рзы ҳақәҵит Гамбургҟа.
Ахәылԥазы ҳаилабжьақәеит. Зиа Кадыр-иԥа Долиӡе – ҳаштурман еиҳаб ҿыц, ихымҩаԥгашьа, ихымхаԥагьашьа Крылов иҽаҩрадаӷь – ацә зҽаҟаразтәуаз, – ааугәалаиршәоит. Спиридон Николаи-иԥа иҟәышу, ҵак змоу уаҩуп. Егьи Денаев Маи Феодор-иԥа аԥша иаццо, иԥҳәыс ԥыҭк лыдижәылан, аклоун сахьоуп имоу!
Балтика алахь акыр еиқәуп. Иаҳԥылоит аибашьыга ӷбақәа, ФРГ иатәу, изтәу ҳзеилмырго.
Аҩадатәи амшын, амшын бааԥсуп, хьҭоуп, ақәа ауеит. Ашьыбжьышьҭахь амшын акыр ҳаӡҩеит.
Гамбург. Ашьыжь 9.30 рзы Гамбург агәашәқәа ҳнырҭалеит. Асовет Еидгыла агимн агәақьҳәа иарҳәо иаҳԥылеит. 10 сааҭк рзы асқьала ҳадгылан. Мао Цзе Дун иԥсра даара хьаас иҟаҵаны иалацәажәон анемеццәа ррадиодырраҭарала. 12.30 рзы амашьына ҳзааит, аконсульство ахь ҳцеит.
Гамбург. Ҳақәҵит асааҭ 12.30 рзы. Спиридон Николаи-иԥа амза нҵәаанӡа даангыларц Каҷарава адырра иаҳҭан, аха макьана аҭак ыҟам.
Иахьа ҳгәы иаахәашаз адырра ҳауит – Амшын Еиқәахьы ҳцоит иаарласны...
Балтика еихашьшьуп, ихьҭоуп. Ҳшьара ахылара ҳаҿуп.
Вахтанг Давид-иԥа уаҵәы 50 шықәса ихыҵуеит, изысҭииз арадиограмма иаҳәоит:
«Акыр иаԥсоу Вахтанг! Иудысныҳәалоит умшира иазку агәырӷьаратә ныҳәа. Иухугаз ашәышықәсабжа аԥсҭазаара аҿаԥхьа аӡы иҩалҳәҳәо аисберг ахәҭакоуп, аха иҭәуп насыԥла, еиҭаҳәашьа змам иҿырԥшыгоу фырхаҵарала.
Ашәышықәса аҩбатәи абжа анылара узыҟалааит еилашуа аԥсҭазаара иалагамҭаны, ақәҿиарақәеи агәахәтәхьӡареи ирхыҵхырҭаны.
Ишьҭысхуеит имажәӡо уҷкәынразы аныҳәаҿа».
Роттердам. Асааҭ 02.00. Аҵхагә ишьҭалаз ауаа шарԥазы ақалақь ахь идәықәҵатәын.
Мамулии сареи таксист шьахәк дҳақәшәан, ақалақь зегьы ҳакәыршаны иаҳирбеит. Етаж рацәала еихагылаз ахәышәтәырҭа хә-нызқьҩык рышьҭаларҭа амоуп, еиқәыршәоуп иҿыцӡоу медицинатә техникала. Ателевизиатә вышка 200 метра аҳаракыра змоу аҿы аресторанқәа ссиршәақәа еибыҭоуп. Ақәцәанӡатәи аҟнынтәи ақалақь унапсыргәыҵа инангылоит. Миллионҩык инареиҳаны изланхо ақалақь аԥсабараҿ ишиз аӡӷаб цәа ахьыкәкәо, ишәҭ-хышәҭха ашәаԥыџьаԥ иаҵәара иагәылатәоуп.
Ахәылԥаз, асҟак гәыблыла ақалақь ҳзырбаз атаксисти ҳареи какалқәак неидаҳкылеит, ҳамҭакәакгьы наиаҳҭеит.
Роттердам. Иацы зкапеиқәа нызхыз иахьа ақалақь ахь ацара ргәамԥхо рхы-ргәы ақәмаҷханоуп ишыҟоу.
Ашьыбжьон даҳзааит иацтәи ҳтаксиныҟәцаҩ, Фред Банис аҳамҭақәа иманы. Шаҟа арԥыс бзиоузеи!
Роттердам. Ҳақәҵит 03.30 рзы. 05 сааҭ инаркны ҳалагеит арадиограммақәа рдәықәҵара.
Вентспилсҟа ҳхы рханы ҳцон, ҳаннеилак иҟаҳҵақәаша шышьақәҳаргылоз ашьыбжьон адырра ҳауит Баҭымҟа ҳнеирц, ҳхынҳәит Баҭымҟа. Апарткомахь исышьҭит арадиограмма, ҳашнеилак ԥсшьара срышьҭырц.
Иаха Па-Де-Калеи Ла-Манши ҳрыбжьысит. Иахьа ашьыбжьон – Бискаи. Шьыбжьоншьҭахь чаик ҳнахәаны акаиута аҿы ашахмат иасуаз, анард ихәмаруаз
ҳшеилатәаз аӷба инахыҩҩит игәыҭҟьагаз атҟәацбжьы. Иҟалазеи ҳәа ҳаиханы аԥсҟахьы ҳаҩхалазар, аелектрик Читишвили Шоҭа имыругақәа кны иԥсы ихҟьаны дгылан. Уи хыхьӡатәи апалуба антеннатә мазгәыҭ даҵатәаны аус шиуаз хыхь антенна адыд асит. Ҳара ҳанхалагьы ацԥхьқәа аҳауа иалан. Лыԥхала ҳаилгеит. Амш ақәа ауеит. Бискаиҟа ҳкылымсӡац, уи иаҳнарбараны иҟоу здыруада!
Иацы изыргәырӷьашаз ажәабжь ҳзааит – Чхаиӡе даауеит!
Адгьылбжьаратәи амшын еишьылӡа ҳанхылеит ашарԥазы.
22.00 рзы иԥхоу амшынӡ сыдыскылан, сласӡа, сыҷкәынра сызхнырҳәызшәа збоит.
Сицилиа ҳаҵалеит. Амш бзиоуп, амшын гәырӷьахәгоуп, сгәалаҟазаарақәа ҽеим. Зегьы срызхәыццыԥхьаӡа сгәы рыхшәоит, сгәы зхылараны ҳәа иҟоу акгьы збом. Вентспилс сгәалашәараҟны иаацәыҵыҷҷоит. Вахтанг даауеит ҳәа ари Мамули дыхәмарзаарын... Иара даанхоу, иҟалаша здырхуада. Ҳнеиндаз уахь знык.
Иахьа амоторист Сихарулиӡе сгәалаҟазаара бжьихит, аха уи иҟнынӡа ахылбаагара – мап! Зегьы рызнеишьа уҽақәыршәаны, иаҭаху рылыршара, дырҟаҵара ауп хадара злоу.
Октиабр 1
15.00 сааҭ рзы Босфор ҳанҭысын, Амшын Еиқәа ҳанхылеит – закә гәырӷьароузеи!
Амш гәырӷьахәгоуп.
Иахьа апартиатә ҵара раԥхьатәи аԥхьара еиҿкаарыла имҩаԥысит.
Октиабр 3
01.00 сааҭ. Баҭым.
Ҟьар-ҟьар, ур-урҳәа ишеилаз, ирулак, апорт аусзуҩцәа 04 сааҭ рзы асқьалахьы ҳнаргеит. Акраамҭа ҳаззыԥшыз «ахаҭарнакцәа» акомиссиа неишьҭаԥало, иҩхалаз аркша-рҳәшара иалагеит. Асааҭ быжьба рахь инықәлоны снықәиеит, аха Нина лааира иазыԥшыз, сызмыцәеит, сшынаҳәааҳәуаз ларгьы дааҩнашылеит.
Ахәылԥазы Рафик ателефон сизасын, ахьышәҭҳәа даакылҟьан, ҳиманы дцеит иҩныҟа. Ҳахьнеиз, – Шамиль дааит! – ҳәа хәҷи дуи еилакәашон. Урҭ снеицыԥхьаӡа шаҟа гәыкала исеигәырӷьаны исԥыло аҩыза сымбац, исмаҳац. Ауха М. Т. Бӷажәба 200 шықәса зхыҵуа сабду ичаҟәа ҳәа Рафик инапала Мураҭ изиҭиз ачаҟәа ала аҩы ҳлаҵалан, ҳаннарҵәахьан.
Октиабр 4
Иахатәи сҩыжәра зхы ҭнаҟьаз, ашьыжь скарауараха сыҩдәылҵит. Мамулии сареи аначальник иҟны ҳнеит. Устәи сара апартком ахь сцеит. Иара – аӷбахь. Уаҟа аҟәшақәа снарылс-аарылсын, смидагәидаха аполиклиникаҿы сынкылсит. Саныныҩнашылоз амра ажәҩан агәахьы иҩхалон, иаасгәалашәеит иахьа ҿаҵа шысымфацыз. Аҳақьымцәа «пофотбор» ахысра иаҿын: шаҟа ҟәша, ҽнак узахьӡарым!
– Мызкала ԥсшьара сцоит, иаҭаххарыма уажәы ахысра? – сиазҵааит аҳақьым хада ихаҭыԥуаҩ.
– Уи зегьы знапы иану актәи акабинет аҿы итәоу атерапевт ԥҳәыс лоуп, шәеицәажәа! – иҳәеит. Уи лҟны сахьнеиз, омашәа сылбеит.
– Ас амшынахь усыздәықәҵом, ушьақәыӷәӷәара шьҭыҵуп! – иааҿахылҵәеит уи.
– Бзиоуп, – сҳәеит, иабалдыруаз Рафик иҩы шыӷәӷәаз.
– Акардиограмма ҭыхтәуп,–лҳәан, исыдтәалаз амедицинатә еиҳәшьа слыманы днеит уи акабинет ахь. Слықәырҵан, сгәы аисыбжь анырҵеит. Мызкы ашьҭахь акомиссиа дахысроуп, уаанӡа дааԥсоуп ҳәа нанылҵан, саргьы уи акәын исҭахыз, сқьыԥаха иблыша абазар аҟны иаасхәаз ашәырқәыр сыманы аӷба сыҩхалеит.
Асааҭ 22.00 рзы Нина Аҟәаҟа ицоз «Молдавиа» днақәсыртәан, Рафик иресторан «Абхазиа» сылкылсит. Иҩызцәагьы иаргьы гәырӷьеит, иахьак ҳушьҭан уабаҟоу ҳәа. Аҵәыцақәак неидаажәылан, аҵхагәазы аӷбахь схынҳәит.
Октиабр 5
Баҭым. Сҭаҳәахааны сшыцәаз авахтатә цхырааҩ Иаша аидара адкылара ҳалгеит ҳәа дааҩнашылеит. Зеиқәхра уадаҩыз сылацәақәа ааихыхны асааҭ снахәаԥшызар – фба.
Сҩагыланы аусқәа снаразҵаазар, зыҩныҟақәа ицаз аӡәгьы дыҟаӡам. Дыҟам акаԥдан, дыҟам ацхырааҩ еиҳабы.
Октиабр 6
Амшын Еиқәа еишьылӡа, ажәҩан агәы кәеикәеиуа, Франциаҟа амҩа ҳақәуп – абаӷәаза Нант.
Аусурақәеи схәыцырҭақәеи рацәоуп, сзыхьӡараны иҟоу сыздыруам.
Октиабр 7
Ашьыбжьышьҭахь Нина иаалгаз сышәҟәы аԥхьара саалганы, инеиқәыршәны сындәылҵит.
Егеитәи амшын ихыҟәарыҟәанҽалозшәа наҟ-ааҟ ихыгьежь-хыгьежьӡа иӡхгылаз амреи амзеи ҳрыбжьаланы ҳнеиуан. Аԥсабара, амшын гәырӷьахәха иҟан, амра ласкьацыԥхьаӡа амза шьҭыҵуан, аԥсы алалон. Сара уажәы сызлоу ауаа рылацәажәара, рыҿцаара саҟәыҵит, ҭынч стәоуп сусқәа ҟаҵо. Акаԥдангьы иҩыза
гәакьа ацхырааҩ еиҳаби рҽынсыдырҟьашьыларц иналагеит, аха исыдсырԥхьалацәом.
Октиабр 8
Амш даараӡа ибзиоуп. Ҳаргьы ҳкашьшьы ҟыҟдаҿыҟда ҳусқәа ҳарҿуп.
Октиабр 9
Адгьылбжьаратәи амшын, ҳаргьы ҳҽырԥсны ҳхыланы ҳнеиуеит. Нина лҟнытәи арадиограмма соуит. Аҩныҟа гәхьаазгоит – ааԥсара сныруеит.
Октиабр 13
Бискаи ҳшаӡҩарыз ҳаӡҩеит, уи агәыԥжәара ааигәа еиқәтәанҳәагьы сыҟам. Ааигәа ас ацәқәырԥақәа ҳрыламшәацызт. Хәыцырҭас исымоу ирласны аҩныҟа сызлацароуп. Амза нзырҵәода?
Сышәҟәы ҩбаны еишьҭаргыланы аҭыжьра злалмыршахаша амҩа иаангылеит.
Октиабр 14
Бискаи ахаҿыцқьаҵәҟьа иахьа иаанарԥшит. Ацәқәырԥақәа рыбжьара убжьаԥшыр, тымитыша, ҳаӷеиҭа – закә гәыԥжәароузеи!
Амшын 10 баллк ицәқәырԥоит, аршәаа иасуа аԥшатлакә ухагәҭа кылнаҵәап.
Ҳаиқәхару ҳаиқәымхару? Арахь аҟәараҿтәи ҳҩызак ҳахәцәа икит азанааҭеидгылатә ҳасабрба-алхратә еизара алҵшәақәа иаарласӡаны иаашәыцҳа ҳәа. Ҳаизеит. Ҳтәоуп хынкылашьа змам аҽура бааԥсқәа ҳрықәтәоушәа, ҳҟәардәқәа уажәы-уажәы ҳнархууаауа. Аиллиуминатор зыҽкылырҩрны зыҽҳалазыжьыз ацәқәырԥа акыр ҳааиланаргьежьын, аха ҳаизара наҳагӡеит. Идәықәаҳҵеит арадиограммақәа, – дзырҭынчшаз – дарҭынчуазар. Иахьа адырра ҟарҵеит
х-ӷбак шӡааҟәрылаз, урҭ рҟынтәи 30-ҩык рхабарк шыҟам...
Октиабр 16
Франциа ҳхықәгылоуп, иҭынчуп Бискаи.
Ԥсыӡкроуп иахьа иҳамоу. Афранцызцәа ас ҳаиҵадырхап ҳәа сыҟамызт, аха ҳара аграфик еилаганы ҳааизаап!..
Октиабр 17
Сышәҟәы сеиҭаԥхьахт. Саԥхьацыԥхьаӡа адаҟьақәа сыцәмаҷхоит.
Октиабр 18
Амш еихашьшьуп, аидара рыҭара ҳаҿуп.
Октиабр 19
Ақәа ауеит, адәы анықәлара угәы аҳәо иҟам. Атәылагьы еилашуеит, ажәлар рыԥсҭазаара аиӷьтәразы иқәгылоуп.
Октиабр 20
Донж ҳақәҵит 01.30 рзы. Амш каууа еилгоуп, амра аԥхара ацәмаҷуп.
Ла-Манш ҳазааигәахеит, Бискаи иҟанаҵац ҟанаҵоит. Ана-ара ихыжьлоуп ақды хсақәа 14, араҟа иҭахаз аӷба аидарақәа ракәхап.
Аҩнынтәи арадиограмма соуит, идәықәҵоуп аҭак. Саҿуп сышәҟәы америкатәи ахы. Уеисан ҳҩавалаанӡа Бискаи оуман иҟанаҵоз. Уеисан ахықәцәан ацәымзаркырақәа рыбжьара идамыӷха еиҩҟьа-еиҩҵәа ацаҟьа иахажьыз «Олимпик Бреивери» ҳҩахыкәшан, ҳааҳәны Ла-Манш ҳҩыбжьалеит. Амшын ацәқәырԥақәа еиҳа-еиҳа еиқәтәон.
Октиабр 21
Аҩадатәи амшын иааџьоушьаратә иҭынчуп. Ибзиоуп амш.
Иахьа ари данбаԥсыуахеи ҳәа скаиутаҟны ихшьу Гәлиа ипатреҭ азы, ҳусбарҭа аҟнытәи амеханик-наставник Кинҵурашвили дааҩнашылеит. Ашьа ицаша ада иалагылом ззырҳәогьы абри ами! Ихы ахьигара изымдыруа, ҽазны милаҭ ус даламцәажәо иҿы шәаҳаны доусыжьын, даманы ицеит.
Октиабр 28
Аҩадатәи амшын алакыҵа узыҵамԥшуа ахагәы еиқәшьшьуп. Ԥсшьара сцара ақәҿырҭуам макьана. Баша сгәырӷьома? Ҳаргьы ҳаиқәшьшьы ҟыҟда-ҿыҟда ҳамҩа ҳануп, амҩа гәахыԥҵәага. Идәаӡазар уажәшьҭа ицәаӷәаны ҳахысхьазаарын.
Октиабр 30
Роттердам. Анаҟә ҳҭанакын ҳгылоуп. Иаха иааз арадиограмма саргәырӷьеит, ус рыҩнаҭақәа агәырӷьара рызнеилааит – ԥсшьара акаԥдан дхынҳәаанӡа уаҳзоушьҭуам ҳәа. Ашьыбжьон иааихыԥшшашәа ныҟанаҵан, ҳамҩа ҳақәлеит.
Октиабр 31
Аҩадатәи амшын цқьоуп, иаатуп ажәҩан шычкәаҳауагьы. Сара сгәыӷрақәа зегьы лсымпыҵаԥшшеит Фаршаков идырраҭарала.
Аҩнынтәи телефонла ҳаицәажәеит. Нара, Даур, Нина. Ажәеинраалақәа рҭахуп антологиа азы...
Иахьатәи ашьыжь еиԥш шьыжьы хаа, шьыжьы ԥшӡа ааигәа исымбацызт. Шаҟа игәыкузеи, илахҿыхузеи аԥсабара! Швециеи Даниеи ацәахаа ишалаз ҳанхылеит Балтика ашарԥазы. Иаҳзыԥшуп Вентспилс.
Вентспилс ашарԥыиаҵәа ҳаҵагыланы, абаӷәаза ашҭа ҳашиашаз ҳанҭалеит. 8.00 рзы асқьала ҳадгылан, закә гәырӷьароузеи!
Даур ашьаҵатәқәа изаахәаны идәықәсҵеит, сара схазы абласаркьақәа аасхәеит.
Ашьыбжьон. 13.00 рзы ҳхәахәа-жьахәаха ҳнықәҵит.
Аԥхьара салагеит Иухан (Кхан) СМУУЛ амшынтә мшынҵа «Аҵаатә шәҟәы» «Амонолог». Абар уи ишьҭа ҳхыланы ҳахьцо, иахьа, 1957 шықәса ноиабр 3 рзы уи ианҵамҭа иақәыршәаны ҳаргьы Кильтәи абжьысырҭа ҳазааигәахон. СМУУЛ «Кооперациа» ала Антарктида ашҟа амҩа дықәын.
Балтика ҭынчҳаҳараӡа ҳахысны Белт Ду ҳабжьалеит ахәылԥазы. Аҩадатәи аҳауа цаҳәцаҳәо аҽунамырдырырцу? Иахьатәи амш аиҳарак Иухан Смуул «Иҵаа шәҟәы» иасыргеит, шықәсык ажурнал «Алашара» амгәацәа иҭаҵәахыз «Изиаславтәи» сымшынҵа, иҭахәаҽаанӡа ҳәа аҩбатәи ашықәсахь иниасуаны, ирымсхит. Усгьы ҟалозаап! Сымшынҵа сшадтәалаз, Жора Мартиросиан аԥсыӡ ҵаа иманы дхалеит. Уи абар мызкы инареиҳауп даҳзааижьҭеи – «Чкалов» аҟны раԥхьатәи сӡаахра, сыԥшаара иалахәыз. Уи идуп сгәыбылра, раԥхьатәи амшынтә усура! Иаргьы ихаҟара пату сықәиҵоит.
Иухан Смуул имшынҵа, уимоу иара амшын иадҳәалоу акгьы уажәраанӡа сшамыԥхьацоуп. Иҟазааит сара стәала – сара ишеилыскааз, ишызбаз, ишышьақәсыргылаз. Аамҭа иаанарԥшып сиашара! Мариала ауаҩ иԥыхьашәо хәы амаӡам, игьамадоуп, ԥшрадоуп. Иагьа ҳлитераторцәа рзы илаҟәу естетикатә ҩымҭазаргьы, аԥсҭазаара иалху зықь гха амазаргьы, иара ажәала иҟаз, иара ахатә ҭыԥ ааннакылоз!
Уажәы Иухан дызлацәажәо аӷба «Кооперациа» акаԥдан Анатоли Савель-иԥа Ианцелевич иӡбахә ари ашәҟәаҿеиҳа «Клаипеда» акаԥдан Перепеличенков В. Ф. иҟнытәи исаҳахьан. Уи аамҭала «Кооперациа» аҟны мотросс аус иуан. И. Смуул акаԥдани егьырҭ амшынуааи имаҷӡаноуп дышрылацәажәо. Уи сара сзын еилкаақәоу реиҳа еилкаау акоуп! Сара Смуул ишиҳәо еиԥш зхы еилагоу уаҩӡам сгенииуп ҳәа схы сыԥхьаӡартә еиԥш. Сара аталант ду аҿаԥхьа амҩатә усуҩны сыҟоуп.
Аҩадатәи амшын. Ажәҩан алахь еиқәуп. Алаӷырӡ аҿыкәкәоит. Амшын цқьоуп, аеҵәара иахарҳәу ашлара еилазырҵәиуа аԥшалас ԥсҭазаара ҷыдак аланаҵоит. «Сухуми» кашьшьы урҭ ацәқәырԥақәа ихаргало рхахә-шларақәа идмырҵысӡо аџыртә ӷба неиҵыхны инеиуеит. Смуул ишәҟәы агәышьҭыхра снаҭан, сгәы зыхшәарц иаҿыз сымшынҵа сгәы ахылан, амш алахьеиқәзаара сымбо алаҟазаара сыманоуп сшыҟоу. Иухан Смуул агәра сиргеит амшынҵақәа шмыӡуа, ҳлитератураҿы рҭыԥ шааныркыло. Уи Ленинтә ҳамҭа изҭаз амшынҵа аҟнынӡа сара стәқәа адыскылартә аҟнынӡа схагамхац ҳәарада, аха изаҟаразаалак ҳлитературатә ужәраҟны цәышьхәак сзалдазар, уи сара сзын иреиҳау ҳамҭоуп.
Иухан иҵаа шәҟәы сшадтәалаз иааит Косивцеви Џьаԥариӡеи спатреҭ ҭырхырц, скаиутаҿы алашара иаазырҳашәа алампочка дуқәа рыман. Косивцев Витиа уажәраанӡа делектрикын, уажәы аиҳабырахь диаагеит – електромеханикхеит. Ажәакала, акыр изҭыхны дҟалар, иасистенти иареи рыхьӡ аҵаҩхап!
Ахәылԥазы азанааҭеидгыла-акомитет аилатәара мҩаԥган. Салгеит Смуул имшынҵа, – ибзиаҵәҟьоуп.
Саргьы акомитет аилатәарахь сцеит.
Иахьа адырра ҳауит, Антверпен ҳаӷбақәа руак абаржа аҟынтәи ишеихсыз хынтә. Уажәы, Октиабртәи аныҳәақәа рзы Антверпен ҳаҟазаара иақәшәеит. Аныҳәақәа, еиҳарак Октиабртәи аан урҭ асионисттә
антисоветтә гәыԥқәа рфашисттә хаҿра аатуеит. Ирыздыруам уи ареволиуциатә ҵысра аанкылара шрылымшо. Ус акәу егьыс акәу ҳара агәҽанызаара ӷәӷәа ҳамазароуп, ауаҟьанчаҟьан аҽацәыхьчара ҳуалуп.
Ҳара ҳныҳәа, ҳгәырӷьара – дара ирылахьеиқәҵароуп.
Ахәылԥазы Шельд ҳхылеит. Аекипаж еизганы Октиабртәи аныҳәа рыдысныҳәалеит. Ирасҳәеит ҳара ҳус хәҷы шазку Октиабр агәҭакы анагӡара. Ҳҩеиуеит Шельд еиҩырссо. Аҵхагәҭан ҳҩадгылеит ашлиуз. Ашарԥазы – асқьала.
Антверпен ақалақь аҿы игәышьҭыхгаха «Сухуми» иҩныҩуан Москва абжьы. Игәырӷәӷәагаха иааҩуан Ашҭа Ҟаԥшь аҟынтәи аныҳәатә, агәырӷьаратә бжьы. Шаҟа гәыблра, бзиабара алоузеи уи абжьы, аиҳарак атәым дгьыл аҟны, ацәыҵахысцәа рцәа иҭзырӡыӡаауа абжьы. Ателевизор адырраҭараҟны Москватәи апарад ҳдырбон.
Ашарԥыеҵәа сацгылеит. Амза гәылҭәаа ақьаадш еиԥш иҟәашӡа ажәҩан агәы иаҵәара иахьынхалаз, ашацкар аҵалацыԥхьаӡа ацәышхара иаҿын. Аӷба аҩнуҵҟа ҭынчран.
Слалбаазар артелька ашә «Аурыс уатка» ҳәа зныз ҩ-баҭлыкак ҭыӡәӡәааны илагылан. Иаха зыԥсаҭа кыдызҵоз здыруада! Олег Михаил-иԥа Прохорович-адонкерман илакыҵақәа срыҵаԥшын, акыр ицқьан. Егьырҭ макьана имгылац!
Ашьыжь хымаԥсыма акрыфаны ақалақь ахь сдәықәлеит.
Ақалақь ҳалан ҳауаажәлари ҳареи. Амш ԥхнымшуп. Костиеи (акаԥдан) сареи Важьа (амеханик-наставник) иҽҳацреиҳәан, ҳаицын.
Ажәакала, ақалақь ҳаицалоуп. Константин Константин-иԥа Благиӡе даараӡа зҟазшьа маншәалоу ауаҩ ҭынч иоуп. Уи ауаҩ ҵаӷа, ацәхырц, 36 шықәса дырҭагылоуп, иҟәыӷоу, ихәыцуа, аиҩызара злоу каԥдануп. Уи ибжьы умырҳакәа иус дыррала инаигӡоит. Уадаҩрак аҿаԥхьа гәамҵрак, ҷыӷьҷыӷьрак, ԥсахеибакрак иныруам, ҭынч зегьы рҭыԥ иқәиҵоит. Насгьы, аиҳараӡак, мрагыларахьтәи иҵырбгагоу аҟазшьа бааԥс – аҽырзажәра аиуа илам. Акыр аԥибашәаратә аамҭа ҳҭысит, ҳшьақәибаргылеит.
Сылаԥш наиқәшәеит ҳауаажәлар зҽынрыдҟьашьыла-аарыдҟьашьыло, ицәырҟьацәырасуаз ауаҩ. Уи ихәда иҵхәраа ихшьыз ахәарџьын ихьанҭоу акы шҭоу мҩашьо даҵан. Ҳанзыҩныҵыз аунивермаг ааигәара даҳхаҩозар акәхарын, «шә-Баҭымтәқәоума?» ҳәа иҽҳацреиҳәеит... «Баҭым иҟоузеи бзиарас, ауаа ргәалаҟазаара, амш»... Дабаӡӡеиха днаилаҳәацеит Важьа. Ҳара ԥхьаҟа ҳлеиуан. Ус Важьа ибжьы наирган, ҳаангылеит.
– Ари дпоетуп! – инапы насықәикит акаԥдан.
– Оо, апоет! – иаразнак деихалашеит, – уныҟәара зызки, амшынуаа уҵарцоума, иарбан темоу интересс иумоу, апрозеи апоезиеи реиҳа еиӷьушьои, Вадим аҵыхәтәантәи иажәеинраала шԥаудукылеи? – иааҭирттеит зқьызҵаара. Сиршәа иубаша уи ибжьы саҳауан издырӡоз антисоветтә бжьны, аха исҭахын иеилкаара.
– Сара сжурналиступ, командировка сыҟоуп, Лондонҟа сцоит, аус зуеит, ажурнал «Посев» аколлегиа сачленуп, – аттаҳәа иҟаиҵеит аҭак. Еилкаан. Аха еилкаамызт иарбан «командировкаоу» Мраҭашәарахьтәи Германиантәи (ФРГ) Антверпенҟа даазцаз, дызҵоу ахәырџьын иҭоу. Исҳәеит уи ажурнал аӡбахә шсаҳахьоу, ахаҭа шызымбац, избарц шысҭаху.
– Ҳаатәап џьара, ишәсырбап ҳҭыжьырҭа «Посев» апроспект, – дааӷьаҵәыӷьаҵәит уи ахаҭарнак, – сара Абдурхманов сакәын! – ҿааиҭит уи сҟазшьақәа оумак игәамԥхакәа.
Ихәырџьын ааиртызар, антисоветтә литературала иҭәын.
Дук ҳазидхаломызт, деилкаан, ҳнаскьацыԥхьаӡа аҳауа аҽарыцқьон, иара аҟәҟәа зхоу аҳәа еиԥш ихәдацәа ыҵхәраа дцәырҟьацәырасуа днеиуан.
Иацы ахәылԥазы Антверпен ҳақәҵит. Ҳшылықәҵыҵәҟьаз аканал аҟны ҳмашьына аԥшьбатәи ацелиндр тҟәацын, ҳааиланаргьежьит, еиҳараӡак амеханик еиҳабы Маи Фиодор-иԥа ихәлашәаз ибжьы уажәгьы имааицт, ишьҭахь итәарҭа акыр ичаҟәоуп!..
Иахьа имҩаԥаагеит агәыԥ «Адырра» аҳасабрбатә алхратә еизара.
Бельт ду бжьырҭәааны, еишьҭагыланы илеиуан НАТО аибашьыгатә ӷбақәа. США, Англиа, Даниа, Голландиа рыӷбақәа 7 ҳалрывсит, рхы ахьхаз, иахьцоз здыруада!
Балтика, ашьыжь. Аҽеилыргара ҳаҿуп, ахәылԥазы Вентспилс ҳнеиуеит, ҳшеилгаша здыруада...
Иаԥхьатәуп Феихтвангер ишәҟәы «Александриа» аԥшьбатәи ашәҟәы («Иудеискаиа воина») аиҳараӡак...
20.30. Вентспилс асқьала ҳнадгылеит, шаҟа ҳаццакуазеи!
Вентспилс. Аҩныҟа ателефон сасит, Нареи сареи ҳаицәажәеит. Амш ақәа ауеит, аусқәа маншәаланы ицоит.
Иаха аҵх ԥаҳҽит, баша иацык уажәы-уашьҭан шырҳәоз, абункер рзаамгаӡакәан ҳаиҵанархеит.
Ф-сааҭк рышҟа аусура иналагоны, авахта иқәгылаз сиргылеит, абункер адкылара иаҿын. 10 сааҭк рзы ҳақәҵит.
Бельт ду амшын цқьоуп, ажәҩан еихашьшьуп. Иахьа скабинет еилсыргеит, еиҭаскит.
Амеханик еиҳабы аиҭакра сшаҿыз дааин, – ауаҩы аҩныҟа данцаша аиҭакра далагоит, – назгәеиҭеит, ҳагьаарччеит.
Аҩадатәи амшын. Амш алаӷырӡ шылаҿыкәкәара иҟоуп, иара саргьы – убасҵәҟьа. Закәытә гәкыдгылароузеи, ишԥасҭахыз иахьа Гарԥ аҟазаара, сан лнышәнап анықәԥшра – иааг, уи илыдҳәалоу акаҟны сманшәалахарцу?
Ашарԥазы адкыларҭатә абуи аҟны хаҩкыдххылеит.
Мыждарақә скабинет аҩнымаҭәа еиҭаскуан. Ииагатәхеит зегьы – ателефонтә розеткақәа, астолтә лампа... Ашьыжь инаркны Читишвилии Џьапариӡеи – аелектрикцәа, – аҿуп, амаҷ шаҟа ицҭәахазеи, шаҟа ҭӡы еимыхтәхазеи.
Антверпен. 16.00 рзы асқьала «Нафҭа» ҳадгылан. Ҳалагеит уаҵәы ақалақь ахь ицо рсиа ашьақәыргылара.
Ашьыбжьон ақалақьахьынтә санааи, аҩбатәи аштурман Заиарни исеиҳәеит 120 ала ателефон сасырц. Жениа Шевченко иакәын. Дсыҳәеит иҟны снеирц, иара ноиабр 7 рзы дахьзымааиз аминауаҭра шьҭеиҵон.
Сахьнеиз – аусбарҭаҟны Москвантәи диҭан Борис захьӡыз арԥыск. Жениа дсеигәырӷьаны дысԥылеит.
Иаразнак адкыларҭатә зал ахь ҳаҩналан, баҭлыкак здаҟамыз кониакк лҭаҳаркәкәеит, имашьынала саашьҭихын, аӷбахь сааигеит, скаиута ҳааҩнашылаанӡа, акаԥдан ателефон дасит, ҳанхалоз ҳаибозар акәхарын, усасцәа уманы ухал ҳәа.
Ахәылԥазы ҳаззыԥшыз алоцман 24.00 рзынӡа дҟалаӡом ҳәа адырра ҳауит. Ҳасасцәа дара рышҟа ҳнарыԥхьеит. Уаҟа адунеи арыжәтә хыкқәа ргьамақәа бо ҳаштәаз, иааит ҳтәыла ахаҭарнакцәа даҽа ҩыџьа: руаӡәк Витали Хохлов – Лиуксембургнтәи, егьи – «Нафта» аусзуҩ Шапавалов, даара иарԥарцәа шьахәқәан.
Ҳзыҩнатәаз азал анаҩстәи азал – абассеин иамариашаны иҟаз афинтә ҽыкәабарҭа ҳрыманы илыҩналаз, афрына иҭарџьыз аҳәаҵарақәа реиԥш ҳҟаԥшь-ҟаԥшьӡа ҳаҩҭууаан, абасеин ҳҽылҭаҳажьит, нас аӡыршәра ҳнаҵагылан, инаҳхьҳаршеит. Жениа заа иҳаиҭаз ампахьшь хәбабақәеи, ахалаҭақәеи, ашьапҭарԥақәеи ҳаҽрылаҳәаны, абассеин ихықәгылаз акресло татақәа ҳалрықәтәаны, Жениа ихьшәашәаӡа иаҳзааигаз ауараш ыжәуа, алаф ҳәо аамҭа ҳхаагеит. Устәи, шьҭа ҳақәҵра аамҭа ааиуан, зегьы ҳшеицыз рмашьынақәа ҳлырҭалан, аӷбахь ҳааит. Ҳахьааиз ҵхагәҭанынӡа ҳзықәҵӡом рҳәеит. Ус анакәха, аресторан ахь рҳәан ҳрыманы ицеит. Уахьынтә еиҭах аӷбахь.
Иахьа заагьы сзымгылеит, сеилууа, уамашәақәа сыҟоуп. Иацы Жениа, «Иҟоузеи, ушԥаҟоу?», ҳәа саниазҵаа, «анцәа ишиҳәара, ԥсшьара сцан, Шәача сыԥсы сшьеит, Аҟәаҟа сҩеирц нақәскын, аха ушыҟамыз здыруан, агәабзиара, ахабзиара – зегь рыла сеиқәшәоуп, амала, арыжәтә сагеит акәымзар», – иҳәеит.
– Уи умацара уакәым аӡәырҩы иаҳгәаҟроуп, – иныҟасҵеит игәы. Аиашазы, арыжәтә трагедиахаҵәҟьеит.
Аԥсҭазаара џьара илахьеиқәҵагазаргьы, шаҟа игәышьҭыхгоузеи ашьыжь амшын еимгәҳәо амра
цыҩцыҩуа ианынцәырҵуа, уи ацԥхьқәа еилаарцыруа иҭынчҳаҳараӡа ашара иазыԥшу амшын ианыхнаԥсало, ажәҩан агәы иаҵәара кәеикәеиуа ианыцқьоу – аԥсҭазаара омашәа иугәаԥхоит. Даниатәи адгьылбжьахақәа ҳрыбжьаланы ҳлеиуеит.
Ашьыжь. Балтика. Амш ҳлымҳа иҭахәыҭхәыҭуеит. Амра ҽаҩраҭагалантәи аԥша хьшәашәа ԥхьанацарц аҭахушәа, ашәахәақәа аԥсаҟьоит. Уи амчыдареи аҩадатәи аҳауа цаҳәцаҳәи реиҿыхара аԥсабара уамашәақәа идырԥшӡоит, идырхаауеит, аиҳараӡак ашьыжь ацәыкәбарқәа аҿыкәкәо, аҽыкәабаҽышьшь, ицыҩцыҩуа ианӡхыҵуа. Амшын ӡыҩӡа, каршәроушәа ҳхуп, «Сухуми» адәаӡа еиҩнарссошәа иагәылнаҳәо ашьҭа ада шәахсҭак анӡам. Иахьа Вентспилс ҳнеирала ҳалгеит 24-тәи ареис, иара уи ала зегьрыла ихҳаркәшоит ашықәстәи аҳәынҭқарратә плантә дҵақәеи, иаагаз асоциалисттә хыдҵақәеи.
– Ҳақәҿиарақәа ҳусбарҭахь иԥрит. Аҳамҭақәа зҳаркыша. Акостиум ҿыцқәа аахәатәхеит, аорденқәа зҳаркыша!
Вентспилс. Иацы ахәылԥаз аахыс ҳаблақәа ҭырхаха ақалақь ҳалаԥшуа ареид ҳаӡхгылоуп. Иҟам иҭацәу асқьала, иҟам аидарагьы. Заиарни Анатоли иҳәан еиԥш, ауаҩытәыҩса хы-хәҭакны дшоуп: Абза, аԥсы, амшынуаҩ. Раԥхьатәи аҩба еилкаауп, ахԥатәи амшынуаҩ дымқәацо, дыӡхыҵыр дзыӡхымҵуа, дыӡсар дзымӡсо данӡхгылоу дыԥсуп, иҿанынаихалак иԥсы илалоит, далагоит абзахара. Ишԥаиашоу! Ари ҳҭагылазаашьа лабҿаба ишьақәнарӷәӷәоит. Аԥсҭазаара – ныҟәароуп.
Ашьыбжьон ҳаԥсы ҳалалеит – ҳрыма асқьалахьы рҿанынарха! Амш хьыҵәцараха, амра ԥхоит.
Сеилаххаа, аҵла салҟьазшәа ашарԥазы сылацәақәа аахыстзар, сызлаз аԥхыӡ акәу седру, сахьыҟоу сзымдыруа сҩагылеит. Сыҩдәылҵзар, иацтәи амра абаҟоу аҷыжь-ҷыжь сеимаа аҵа иҵацәажәо, асы быбыш сышьҭа анҵо снылалеит. Балтика иҭҟьоз аԥшахь ишьабахьаз схысҿы асыԥса аҿанагалон, сыԥсы сыланаҵарц аҭахушәа ицаҳәцаҳәуа исыдҷаблон, аԥыхьа ҳаныҟаз иҭысхыз спатреҭқәа ааҿысхын, аԥошьҭахь сцеит, аҩныҟа ашьҭтә сыман. Уаҟа сахьнеиз Нарачка арадиограмма лыздәықәсҵеит лымшира лыдныҳәало. Ателефон сасырц сҭаххан, исмоуит, уаха асааҭ акы ашьҭахьынӡа иҟалом рҳәан. Ак ашьҭахьынӡа ҳаанхозар аӷба аҟнытәи иҿасҵоит.
Устәи саақәгьежьны сшааиуаз, иаасԥылаз ҳамшынуаа исарҳәеит Амшын Еиқәахьы ҳашцоз. Асы, аԥшахь ԥуа аӷбаҟны ахәылԥазы сааизар, – Амшын Еиқәахьы ҳазгаша абункер ада егьырахь ҳусқәа еиқәшәан. Уи ада-гьы ҳуаажәлар ақалақь ахьынтәи еихьшәшәа-еиԥышәшәо, игарыгаҽо акылсра иаҿуп.
Асааҭ 001 азы Аҟәантәи ателефон абжьы геит. Нарачка лымшира лыдысныҳәалеит, срацәажәеит аӷбаҟнытәи еилыхха ԥықәсыларак ҳамаӡамкәа. Ус ҳшеилыхоз асааҭ 2 рыбжа рзы ахаҭарнакцәа халеит. Акаԥдани уи имҩанызаҩцәеи нарылаҵаны – иҟам.
03.30 рзы аӷба агәаҭара мҩаԥысит.
Адәахьы аҳәылыҳәа асы алеира иаҿуп. Ҳаӷба ҟәашӡа асқьала иузадбаалом.
Вентспилс. Асааҭ 4 рзы, зқьышә асы ахатата иааиз абуксирқәа, ишәызхоуп шәахьынӡагылаз рҳәозшәа, ҳаимакы-еиҿакы асқьала агәашәқәа ҳанҭырган ҳноурышьҭит.
Балтика цқьоуп, амш еилгоуп, ҳцоит ҳашьҭра ҳхыланы, – ари амҩа уажәшьҭа штурманда «Сухуми» ахалагьы ибжьысуеит.
Акаиута аҟны сыстол сахатәаны Смуул Скагеррактәи иажәабжь «Сухумаа иџьашьатәу рыхҭысқәа, ашәа аныҳәа аан» аԥхьара сшаҿыз апрожекторқәа реиԥш, силлиуминаторқәа наҟ-ааҟ ицаҩцаҩуа исықәкны иааҩнаԥхаз амра ашәахәақәа сынхьадырԥшзар, «Сухуми» аԥынҵа иамариашаны амра ашьшьыҳәа Балтика аӡаалара иаҿын. Аӡааҟәрылара иаҿыз уи «аҳабырзақь» хыгьежь ду иҩахыкны армарахь, Скагеррактәи абжьысырҭа иҩабжьысызшәа иамариашаны Вентатәи ижәытәӡатәиу азанааҭ ахаҭарнакцәа рыџьымшь пақәа реиԥш, ажәҩан, агәы лашара еимхәыцха ианубаалоз амзаҿа, амра аӡы аҿаҵәацыԥхьаӡа аԥсы алалон.
Уи ҳаԥхьа ихәӡааҵәиуаз амра ианшьанха, алаԥшҳәаа аҟныҵәҟьа ажәҩани амшыни ихаҳәтә цаҟьақәаны ирыбжьагылоушәа акәын аӷбақәа шыбжьубаауаз. Урҭ арахь иааиуаз ааскьацыԥхьаӡа рымахашьаха ҩгәылҭәаауан, егьырҭ, ҳаԥхьа игылан наҟ ицоз «Сухуми» алаԥш иҵшәар ҳәа ишәозшәа, ирышьҭархх инеиуан. Аха зегь зыхәлазырӡуаз алашьцара еимаҳацыԥхьаӡа, егьырҭ рцәашьқәа нҭакәи-ааҭакәиуа рыԥсы шынҭакьышәра аҳҭынра еиқәара иналубаауан.
Сара сыстол Вента (Вентспилс) иҳауз астолтә лампа, аҳаҭгәын иахагылоушәа имқәацо, игьамадаха, аҭанақьы хыгьежь иаҵакнаҳаз алампочка, аԥсы аҵахәаҽызшәа, ацԥхьқәа аршәуан.
Ииасит иахьатәи амш, аха уи аԥсҭазаараҿы аҭоурых иазыннажьыз ашьҭақәа маҷым. Урҭ ирхадоуп Л. И. Брежнев Румыниа инеира.
Бельт Ду. Аҩадатәи ацәыҵҷҷара аҽунардырратә аҷыхь аҿыҵуеит. Амш еилгоуп, иҭынчуп.
Иахьа иаахт аусбарҭаҿтәи аматериал-техникатә еиқәшәара аҟәша аусуразы ишәымоу агәынамӡареи агәаа-нагарақәеи ҳзаашәыцҳа ҳәа. Ауама иақәшәаз! Урҭ русураҿы, аусура узазҳәозар, гәынамӡарамзар иҟоузеи, аха урҭқәа зегьы ҳәашьас ирымоуи, ҳҿы ҳраҳаанӡа аӡы ҳҿаҵәозар!
Зегьы ацгәи аҳәынаԥи реиԥш ишԥеишьҭоу, еибадырны.
Аҩадатәи амшын шыцәгьоу ала адырра ҳауит.
Аҩадатәи амшын. Асхыс ахрақәа ирҿууаа инеиуаз абӷабқәа аҵықь-аҵықьҳәа сышрышьклахысуаз, сызҿагылаз ацаҟьа слалҟьан, скаууа сҿыласхеит. Ахәхәа-ӷьӷьаҳәа аиҩхаа ҭырцәажәо, ахра бгазшәа иҿыпны ахаҳә сса илеиуаз ашьҭыбжь ҵыхәаԥҵәарада асеиҟәԥара ибжьаланы иҩеиуан. Слаҿымҟьацкәа сыҵаҟатәи ацаҟьа аҟьацаҳәа сахьнадҳалаз, снеилууааит...
Аҭҳарцәҳәа сыҭрысны санҩықәтәа, сзынҟьаз аҭӡы санԥаны адашьмахьы слеиуан.
Аиллиуминатор снылагылазар, аҵх лашә ҵырлашаауа «Сухуми» қьышәха иҟәыбаса иқәнаҵоз ацәқәырԥақәа рыцыԥхьқәа ықәшаҟь-шаҟьо снарзыԥшит. Ашара иаҿын, ашацкыра иаҵалацыԥхьаӡа, ацәқәырԥақәа еиҳа-еиҳа рыҽҭыхны рҿаархон.
Иахьа, арациа аначальник Миша Моисеев аҳауа иалаиҟәшәаз арадиограммақәа ашьыжь иаасиркит. Урҭ ирҳәон, ҳусура бзиеи ҳфинанстә қәҿиарақәеи рзы аԥаратә ҳамҭақәа шҳаҭәашьаз. Аа, уажәшьҭа ацәқәырԥақәа ҳҿаԥалалааит! Аихатә џыр «Сухуми» ныхамҩасушәа, ацԥхьқәа ахыдды ишлахьаз Аҩадатәи амшын азқәа иқәланы иҩеиуан.
Италиатәи сымшынҵа – сышәҟәы ахыркәшага – есҽны уаҵәахьы ишиазгоз, иахьа уажәраанӡа снапы сзамыркыцкәа саауеит сыцәа иаԥырхагаӡамкәа.
Ашьыбжьышьҭахь амшын иаҳа иҭынчхеит. Аха ҳара ҳусқәа маҷк рҽеиҭаркит – Роттердамҟа ҳцоит ҳәа амҩа ҳшықәыз; адырра ҳауит Амстердамҟа шәхы шәырха ҳәа.
Уажәы зегьы еиҿахәыҭхәыҭуеит Колиа-амстердамтәи дыҟоу дыҟаму ҳәа. Уи, Колиа ахәаахәҭыҩ даныҟамла, џьоукы рзы уаҳа акгьы ыҟамызт.
Асааҭ 11 рзы Амстердам ашлиуз ҳнадгылеит. Аканал ҭҳәааны иӡхгылаз аӷбақәа рыгәҭа ҳналагылеит, ҳаилагылоуп ҳаилаҟҟы, ҩада аҭалара ҳазыԥшны.
Зывара ҳаирхаз Сингапуртәи  аҿаԥхьа «Сухуми» доумбеин, аха аԥынҵа ҩавнарҳәҳәаз Токиотәи  ахы раҳаны иаҵаԥшуан, гәарԥбжьарак ибжьахазшәа ахы ҟәыншьо.
Аиашазы, аӷба доумбеиқәа ари аканал ибжьаҟҟы иахьыбжьагылаз аихатә гәара иҭаҿаҳәаз алымқәа ракәын изеиԥшраз! 40 минуҭ рыла агәашәқәа анаат, аттаҳәа «згараҟәҟәақәа» ааԥзыртлаз аӷбақәа рыԥсы ҩеивырган, еицырхашьшьы иҩыбжьалеит, дасу рҭыԥқәа аанкыло.
Ашьыбжьон акы снацҳаны сахьнықәиаз, сзышьцылаз ацәахаа сынҭанагалеит. Сыхчаны аккаҳәа ишәаҳәо иқәгылаз арадиодкылага иаацәырнагаз  хааӡа сгәы инықәҩит. Сҩаҵҟьаны аиллиуминатор сылкылԥшзар, абуксир хәыҷқәа ҵыркьакьа иҳахо-иҳагәо  асқьала армарахьала, ганха ҳнаддыргылахьан.
Иҭабуп «Калинка», – ахьымӡӷ шԥасыхнахи!
Асааҭ хԥа рышҟа аусура иналагоны, ҳусқәа ахьхьа-аџьџьаҳәа ицон, аидара адкылара иаҿын, акалақь ахь ицоз цеит, амашьына-лариок зманы иааз Колиа иҟны ихәаахәҭуаз уҳәа зегьы хынҳәын, ашьыбжьышьҭахь акы ҳнацҳаны, уаҵәтәи ҳусқәа ӡбо ҳшеилатәаз агәаҽанызааратә ҵәҵәақәа ааилалеит асыркьалқәа хыҭҟьагаха. Уиакәхеит, еихеит дасу шзахәоз рҭыԥқәа аанкыло. Слалбаазар, ҵаҟа акоридор бжьырҭәааны, амашьынахь аҭаларҭа ашә илагылоуп, еилыхароуп.
– Иҟалазеи? – амашьынатә ҟәша ашә схы нкыласкызар, – алҩаҵә ҳанҭеиуа афҩы ухлахаҵ ҵнаҟьап, улақәа ҭнахып. Уахь алада иҭаз ауаа рхагалара иаҿын, имхәаҽырц акипқәа рхарԥаны. Зегьы хәнеит, дыҟам ахԥатәи амеханик Виноградов. Алҩа хәаҽыгаха кылҳарас иҟаз зегьы ирҭатәан. Амотористцәа рҽынеиҭак-ааиҭакуа иҭалон, аԥшьбатәи амеханик Терешьченко
драԥхьагыланы. Ибылуа амцабз убозар, ак ҟаумҵои, аха акабельқәа рыҩнуҵҟа иргәылаланы абылра иаҿуп, иубои. Аҩнуҵҟа иҟаз Виноградовгьы дхалеит. Ҳамч зықәхоз ак шакәмыз збаз акаԥдан дрыԥхьеит абылратә команда. Ашьыбжьышьҭахь ҳармарахьала, аидара зманы иааҳадгылаз «Гулливуд» Лондонтәи атанкер «шәан», ашьамхы аҽанаргеит. Икылсит абылрарцәаҩцәа, аполициа, апресса уҳәа ахаҭарнакцәа арымӡаа.
Ашацкыразы еилгеит, ҳаргьы ҳаибакәеибаха ҳаатәеит.
Ашьыжьымҭан амашьына аҟәшахьы слалбаазар, ҳаӷоу дызхәаԥшыша! ЦПУ (Ацентртә пультмҩақәҵага) инаркны адизель генератор зегьы еилаблы, еиларҵәи ишьҭоуп, дарбан нцәахәу ҳзыхьчаз здыруада, насыԥ хәҷык ҳаман.
Иаха иҳадууа ицаз Лондонтәи «Гулливуд» аурысқәа цахьоу иҟоу ҳәа икылԥш-кылӡырҩуа иааин, аҭыԥ инадгылт, ишәаԥырҳаԥуа.
Ҳара ҳтәоуп ҳаиқәыхьшәашәа, ҳаиқәылашьца, аидара ҳазрымҭо, ҳзымқәацо, афатәҵәҟьа ҳзыҟамҵо. Акаԥдан ҳусбарҭахь ателефон дасит, арадиограммагьы дәықәҵоуп.
Акаԥдан астрахтә агентцәа инадыркны аиҿцәажәарақәа мҩаԥигоит, аиҳараӡак ҳаидара злараҳҭаша. Џьоукы алаф рҳәоит, анцәа иџьшьоуп, ашықәстәи аплан зланаҳагӡаз ала адырра аҟаҵара Вентспилс ҳахьахьӡаз. Ҳауаажәлар ргәалаҟазаара бзиоуп, илахҿыхуп.
Абылра қьоуқьад аилашымҭазы ахы инаркнгьы, ашәыргәындара аазырԥшыз, иаазырԥшыз амдырра уҳәа абжьааԥынтәи рхьасара, рыгәнымҩра иалҵшәаз ахәшьара шьақәдырӷәӷәеит.
Цас ауашәа амш цәгьахеит, ахьҭа ҵысит, агент даан иҳаиҳәеит 18 сааҭ рзы афатә шаҳзаарго. Уи хьаам, аидара рыҭашьас иамои?
Арахь, уажәырнахыстәи ҳусқәа шыҟалаша ҩ-хырхарҭакноуп ишыҟоу: актәи, араҟа, Амстердамтәи зауадк аҟны иблыз шьақәыргыланы иара «Сухуми» ахала Иугославиаҟа адәықәҵара, мамзаргьы, буксирла Иугославиаҟа агара. Рыуа иалырхуа ҳазыԥшуп. Ахәылԥаз дааит Гаагантәи аконсульттә ҟәша аиҳабы Абрамов Александр Александр-иԥа. Ҳагент дхалеит афирма «Хрумпул» ахаҭарнак анџьныр-аелектрик, уаҩы нырҳа гәылҭәаак. Дахәаԥшит абылра алыҵшәа, данхала иҳәеит «Сухуми» ахала аҭыԥ ахь ицо аҟаҵара мацара ҩымз инареиҳаны ишадхало, иблыз зегьы ашьақәыргылара – фымз. Уи ауаҩ «анцәа имчала аусутә зауз» абылра иҳамаз аасҭа иарак амца ацраҵаны далацәажәон, ихә злашьҭихша аҳасабала. Аидара аҭара азҵаарахьы ианиас, уигьы проблема хадаха иаақәиргылеит, ҳаҩнуҵҟала ԥсыхәа змаӡам усны.
Ҳара ҳелектромеханикцәа, ҳелектрикцәа, авариатә дизель-генератор ала аидара адәықәҵара алыршахарц иаҿыз агәра ганы иҟан ԥсыхәак шалдыршоз ала. Акаԥдан диԥхьеит аелектромеханик. Дхалеит уажәааигәанӡа електрикс иҟаз аелектромеханик – апартиа ачленрахь акандидат, акомҿареидгыла амаӡаныҟәгаҩ Виктор Косивцев.
– Ҳахиоуп абыржәыҵәҟьагьы, – иҳәеит ааԥсара знубаалоз иблагәыӷрақәа ихалашо.
Зегьы иааџьаршьеит, аԥшыхәҵә наихәлахазшәа «ыҟ» иҳәан, ифырџьан лиҿанарпҟеит анџьныр – азауад ахаҭарнак.
– Нас абыржәы аидара адәықәҵара алыршахарцу?! – иԥсы анааивига дразҵааит иџьашьаны.
– Абыржәыҵәҟьа! – инышьақәирӷәӷәеит Виктор. Аалахҿыхрахеит ҳара ҳзын. Ус аҩбатәи аштурман Заиарни дхалеит. Уи иҳәеит аидара адкылара иалагарц адырра шриҭаз, аха абаӷәаза ахаҭарнакцәа аинспекциа ирымбакәа ишзалымго, абаразы иаарласны ишааиуа...
Уи иажәа анагӡаха имҭакәа аддыҳәа иҩхалеит бжьҩык рыҟнынӡа ахаҭарнакцәа. Ҳагенти егьи анџьныр
гәыҭҟьаҩи рыцны ицеит аусура зеиԥшрахо рбарц. Ҳара ҳасас Абрамови, акаԥдани, сареи ҳлалбааит аголландцәа иаҳзааргаз афатә ҳнацҳарц.
Какалк шаанаҳкылоз, еицырхашьшьы иҩхалеит акомиссиа. Ҳагент санынаихәаԥш, иҿаԥшыларала издырит ҳусқәа шыбзиаз.
– Ишәыдысныҳәалоит, – иҳәеит уи, зықәра иҭагылоу ауаҩ ҵаӷа, ауаҩ лахҿых, ибла ҟәышқәа ихаччо. Егьи, ҳанџьныр ашәы иҿатәаз ихы-иҿы еилырганы иунарбомызт, абылра иаҿыз ҳмашьына аҩнуҵҟа алҩаҵә иҩнатәаз иаҩызан.
Идәықәҵан аидара. Уи иааиран. Аконсул иҳадиныҳәалеит, деигәырӷьан иҳадиныҳәалон ҳагент Виллем Едуард Иан, анџьныр данцоз ҳамбаӡеит.
Сара сыбла дыхгылон абылра аилашыра ҳанҭагылаз ақалақь абылратә команда анааи, апирс аҟынтәи ашланг еиҵзырттоз, абылра ацәыхьчаҩ. Уи мшаԥ ныҳәа даԥылозшәа, ихы-иҿы ҟьаҟьа ихалашо ибыжь гәаҩа ду ихацаланы ҿиҭуан:
«Работа есть, хлеб есть! Работа есть, хлеб есть!» –ҳәа урысшәала, «есть» ырԥшқаӡаны иҳәон. Иааџьасшьеит, уажәы алаф иаамҭоума ҳәа. Аха аҵабырг ишазааигәаз ашьҭахьоуп ианыгәнызга.
Урҭ абылрарцәаҩцәа, ҳәарас иаҭахузеи, рышәҵатә ҷыда, рмыругақәа уҳәа иааџьуошьартә еиқәшәаз, ацхыраара ӷәӷәа ҳарҭеит. Аха рус иадҳәаҵаланы, иҳаҵҳаҵо, еилҟьа-еилӷәыцәӡа иадгыламызт. Рыҽырбара еиҳан. Рлыҵшәа еиҳа, руаҟьанчаҟьан – рус еиҳа! Уимоу, ҳаԥскымҭазы, руаӡәк акаҳуа шәымаӡами, акаҳуа ҳәа дҳазҵаауан...
Издыруада, амца ирцәарц акаҳуа иржәзар еиӷьзаргьы!
Амстердам. Амш еихыкка-еиҵыкка анаакылша ҳааигәырӷьан, аха ҳгәырӷьара ирласны ицеит, иаҿалеит аԥшахь, ақәаура иалагеит. Иара ахьҭа азхәыцха ҳамам акәымзар, ҳаҩнаԥсыр ҟаларын. Аидара рыҭара ҳшаҿыц
ҳаҿуп, егьи афирмақәа рхаҭарнакцәа, аремонтҟаҵара иазку аиҿцәажәарақәа мҩаԥысуеит. Иааилак, избалак иџьаршьоит, ирҳәоит аусутә шырацәоу, аремонт нагӡа фымз инареиҵамкәа ишадхало, егьыс иааинырслашәа – ҩымзҟа.
Ашьыбжьон ҳхәы иааргаз гьамала исфеит, еиҳараӡак акәыкәбаатә суԥ, жьырӡык еиԥш, саҵашьшьы изжәит ауарашгьы.
Ахәылԥазтәи ҳафатә: актәи – акәыкәбаатә суԥ, аҩбатәи – акәты џьны, зуахкы уҭаху ашәыр – аҵәа, апатырқал, амандарина, ананас, абанан. Афатә-ажәтә ҳамагәышьоуп, ахьҭоуп маҷк иҳақәыӷәӷәо акәымзар.
Ахәылԥаз арадиодкылага дырцәажәеит, ҳахәаԥшит «Амцабз» () аҩсериакгьы. Ифильм бзиоуп, акыс, ҳара уажәтәи ҳҭагылазаашьаҿы – ифырхаҵара-патриоттә гәышьҭыхганы ҳахәаԥшуан.
Амстердам. Ишыхьҭац ихьҭоуп, аидара аҭара ҳшаҿыц ҳаҿуп, ашьыбжьышьҭахь ҳалгозар ҳәа ҳгәыӷуеит.
Аекипаж лахҿыхуп, ргәы бзиоуп. Агәкаҳара злазгьы алҵуа иалагеит.
Амашьына аҟәшахьы слалбаан, еиҭах избеит амца зыхҟьаз: актәи адизель-генератор ашыра иарӡыҭыз аџыр еиларҭәа кылцҟьаа амцабз икылҟьаз ҵәҩанҵәы акабельқәа ианырзыҭрыс, урҭ амца мҵарсны иҩналеит асепаратор ахь, уахьынтәи ашыра иархәашаз, уи хыхь иахагылаз ЦПУ аихатәы дашьмаҵәҟьа еиланарҵәеит, аҩнуҵҟатәи аелектрикатә автоматтә система арӡҭит, иархәашеит.
Амотористцәа, амеханикцәа иҟәбаҟәшәо, ирылшо ала аусура иаҿуп, шьақәыргылашьа зылшо шьақәыргыло, амедицинатә лабораториа еиԥш иҟәашӡа ицқьаз, алҩақи аццышәи иахатәоу арыцқьара иаҿуп, аха уныҩнаԥшыр, угәы иаарыцҳанамшьарц залшом, изалшом еиҭах иамаз ажәытә ԥшӡара, ацқьара аанахәарушь ҳәа угәы иаанамгарц.
Ахәылԥазы акаԥдани ҳусбарҭеи радиотелефонла аицәажәара рыман. Урҭ изларҳәаз ала, «Сухуми» ахала Сплитҟа ицартә аҟаҵара азҵаара иаҟәыхуп, иӡбоуп «Сухуми» аиашьа еиҵбы «Кутаиси» иацраҳәаны Сплитҟа агара, уи азын иаҭаху ауснагӡатәқәа иаарласны имҩаԥгахарц. Ателефонтә еицәажәара ашьҭахь иҟан аилацәажәара, Вентспилстәи иззыԥшыз «Кутаиси» буксирра ҳазнаурц, иаҭаху ауснагӡатәқәа ирызкын. Аекипаж алагеит апланқәа рышьақәыргылара, шаҟаҩ араҟа иаанхо, шаҟаҩ аԥсадгьыл ахь идәықәҵахо, афатә-ажәтә – шә-зҵаарак.
«Сухуми» иҩназ ахьҭа збодаз, зыхқәа еибаршыз ауаа, ҳахқәа тҟәацыр ҟаларын шьыбжьхьазы иаҳзааргаз аршәы иамырхьшәашәар. Акрыфа-акрыжә акинофильм «Океан» ҳнахәаԥшын, алашьцара иагәылакыз скаиута ахь схалеит, аванна сҭалан, сласӡа снышьҭалеит. Сылацәа шынеихьысшьыз еиԥш, аԥхыӡ снымҵанарсын, саманы Аҟәа иаакылсит... Ишԥасҭахыз аҵх даҽа ԥыҭрак инеиҵыхзарц, аҵх ашара иаркьаҿыз сыԥхыӡ нагӡаны избар!
Амстердам. Ашьыжьтәи ҳаицәажәараан ирҳәеит буксирла аиҳа, ахала Сплитҟа ацара алыршахартә аҟаҵара хшыҩс ишышьҭыхтәу. Уажәшьҭа дырҩегьых аилацәажәарҭахь ҳаиасит. Иагхаз аҟаҵара 45 мшы иадхалоит, уи ахәԥса иартәоит 3 нызқь гульдин – 20 процент иацла-иагха. Анџьнырцәа кылст ашәара-азара ашҟа.
Дааит Михаилов, амшынтә флот ахаҭарнак. Уи ҳаныбылуаз ауха дыҟан. Уи аамышьҭахь – ҽазнык.
Уи иаҳҳәеит ҳусбарҭеи ҳареи ҳаицәажәара ахырхарҭа... Ицәырҵуа иалагеит азҵаарақәа: абылра ианбалагаз, абылратә команда шәанбарыԥхьаз, иаахҵәаны иблыз...
Ажәакала, иубартә иҟоуп абылратә шәарҭа ҳанҭагылаз, али-ԥси рыбжьара акаԥдан ииӡбыз ауснагӡатәқәа риашареи риашамреи реилкааразы иреиӷьу аиуристцәа
ҩышықәса аимак-аиҿак ишаҿызаауаз! Издыруада, диашам ҳәа ишьақәдыргыларгьы! Аха иақәшәаз, иалаԥшыз агәра ганы иҟоуп Константин Константин-иԥа ииашара. Уи 36 шықәса ирҭагылоу, зыламыс, зыуаҩра, зԥан уҳәа бзиоу, иманшәалоу, гәамҵрак, ҭаҟьаҭасрак злам, зус ишәа-иза иазнеиуа, еидкылоу уаҩуп.
Михаилов иџьеишьеит аамҭалатәи аремонт иахьазыразхаз.
– Ирдыруама, араҟа аамҭалатәи аремонт иазухо Сплит анахыс хархәара шамоуа?! – дазҵаауан иџьашьаны.
Ҳаицәажәараан уи иҳәеит иахьа «Правда» акорреспондентк Амстердам даарц дшыҟоу. Ижәла издыруамызт.
Иасҳәеит, дааны дҟалозар, ҳашҟа дымҩахыҵырц, ҳаибарц абылра бааԥсы иаиааиз, аӷбеи, аидареи, ауааи еиқәзырхаз, ажәҩан иалаццышәхарц акгьы аазгымхаз абаӷәаза абылра иацәызыхьчоз ауаа дрыҿцәажәарц, ахәышықәсатәи аплан актәи ашықәстәи адҵақәа хьыӡла-ԥшала инагӡаны 1977 шықәсазтәи аплантә дҵақәа аус зуа аекипажгьы.
Ҳцеит ҳааигәара абаӷәаза анапхгара ахыбрахь, аконсульство ахь ателефон ҳасырц.
Ҳахьнеиз ҳрыдыркылеит ҳаҭырқәҵарыла, ателефон ҳахьынӡасуаз ирыманы иааит акаҳуа еиқәаҵәа.
– Бриусельтәи даарц ҳаизыԥшуп Потапов, – иҟаҵан аҭак. Михаилови абаӷәаза ахылаԥшҩи шеицәажәоз дааҭгылан, – ииҳәо удыруама?! – даасыхәаԥшит иџьашьаны. Егьи, ашаҭлаҟьа цәаԥшь-цәацқьа ду дгылан деиҩаҳаҳа, иҿы ахьыҩеихихыз иаанхазшәа.
– Сара анцәа сылахь ианиҵеит тәым гәаҟрак салачаларц, – иҳәеит ҽырхықәмҵа иара. Уи зхиҳәааз ҳтанкқәа дегозациа рызумкәа, аӷба аремонт азы азауад ишаднамкылоз ахьиеиҳәаз ауп. Адегозациа азура иара ахашәалахә инаҭон... Михаилов устәи имҩатәны иус ахь Роттердамҟа дцон, имашьына дынҭаланы дцеит, саргьы – сҭыԥ ахь.
Ашьыбжьон ихалеит Потапов, «Екран» акинооператор Довчвилло, аконсульство ахаҭарнак дрыцны.
Ашьыжь Баҭыми ҳареи ҳаицәажәараан ирҳәеит: иаарласӡаны Сплитҟа ацаразы иаҭаху кылҷмылҷқәак назуны, ҳазлақәҵша аҳасаб шьҭаҳхырц. Уи ашьҭахь азауад ахаҭарнакцәеи ҳареи ҳаицәажәараан еилкаатәхеит ираҳҭаз аҟаҵатә анагӡара 10-ҟа мшы ишадхало.
Ҳафатә-ҳажәтә, қьафуроуп, ахьҭа ҳамгар. Аха макьана зегьы рыгәқәа бзиоуп, ҳҳақьым ида. Ссиршәа ҳамаҵ руеит ҳхәы-ҳаԥхь ҳзыҟазҵо, иаҳзаазго Амстердамтәи аҩызцәа. Урҭ еиламырсӡакәа актәи, аҩбатәи, ахаатә, ауараш, апепси-кола, ашәыр уҳәа ишәҭ-хышәҭха дасу рылаҳәатәқәа нрылаҳәаны уанынархатәалак, агәаԥхарачара умоурцу?
Амстердам. Ашьыжь алоцман дхалеит. Зхы иамыхәоз «Сухуми» 4-буксир хәҷқәак ҵыркьакьа ирыма ҳаздыбылуаз асқьала инадҵит, ԥсҭазаарак нҳалалеит ҳанындәықәла. Сгәы иабон аҩныҟа амҩа ҳақәлазшәа, аха...
Адәахьы аӡ ҭаҟәаҭаҿақәа аҵаа рыхшәылеит. Аӷба аҩнуҵҟа 7 градуск ыҟоуп, адәахьы – 2. Потапов ҳрепортаж ишԥахьӡаҳтәри ҳәа иҩыза даниазҵаа, абылра афырхацәа, мамзаргьы абылра ашьҭахьтәи абза-ԥсцәа ҳәа сахлафуан. Дыҟоушь џьара ԥхарак зқьышә иқәсхьоу ҳәа акәын зегь ҳшыҟаз.
Сара уажәоуп Аҟәатәи ақалақь совети, уи аҩнусбарҭақәеи, аргылаҩцәеи русура алҵшәа закәыз аныздыр! Ҳанхарҭақәа рҟны аӡынра аԥхара анеиԥҟьалак, акритика рызуа, афелетонқәа агазеҭ иананысҵалоз аасгәалашәеит...
Араҟа ҳаспортзал, уажәраанӡа иҭацәыз, уажә ашьапы ҩнаргыларҭа узҭода. Ашәаҳәареи акәашареи рхатә-гәаԥхаратә гәыԥ, аа, уажәы ахала иахьаацәырҵыз!
Аа, иахьааԥшыз ауаҩ иҭагылазаашьа шакәу ихдырра ҟазҵо. Абуксир хәыҷкәа,  № 1, 9, 16, 24 ҳаимакы-еиҿакы Амстел ҳрыманы ихыланы инеиуан. Ишьыцызгон иҳавибаҳәа ицоз аӷбақәа. Иабаҟаху НАТО артә ӷбақәа ашьҭахьҟа иааныжьны Аҩадатәи амшын ихыҽырбалоз «Сухуми» аҳаиҭҟәит! Асааҭ жәаҩа рыбжазы ҳрыма инҭалеит атанк ӡәӡәарҭа . Урҭ абуксирқәа инеиламсӡакәа русушьа саҵашьыцуеит, ауаҩ иус бзиаӡаны ианидыруа шаҟа маншәалара, гәышьҭыхра ацузеи! Атанк ӡәӡәарҭахь ҳныбжьаргалоны, илҳавалеит Архангельсктәи аӷба «Таимыр» иқьыԥаха абнатә маҭәахәы иаҵаланы. Урҭ ирҳәеит 4-мш рыла Ленинградҟа ишықәҵуа. Урҭ рыла идәықәаҳҵап асалам шәҟәқәа. Уажәы зегьы тәаны аҩра иаҿуп.
Саргьы Мушьни акы издәықәсҵап, сышәҟәы иаԥеиԥшхаша, иалахьынҵоу здыруада. Ҳара ҳлахьынҵа, ҳԥеиԥш аӡәыр идыруоу!
Аӡәӡәарҭа ҳашнадгылазҵәҟьа, ақалақь ахь ҳцоит ҳәа иааит ацхырааҩ еиҳаби аҳақьыми, зхада хәыцырҭак змам, изакәытә хымдырроузеи, аекипаж зегь рыԥсы ҭыкәкәа акака ианырҿу, егьырҭ алаҩеира!
Мап анаҩс, рлымҳа ацәашьы ҭшьын.
Ахәыҷ бжьыс дысцәымӷуп. Аха, мшәан, дааӡатәыми. Издыруада сиашамзаргьы.
Амстердам. Асабша. Шьыжьы инаркны ҭынчроуп. Араҟа сабшеи мҽышеи аус руӡом. Ахьҭа мыжда иаҳа-иаҳа аҽаҳнардыруеит. Ҳусбарҭа аҟынтәи иаахҵәаны ҳәа дырра ыҟам. Зус ӡбамкәа иҭаку иҭагылазаашьа!
Аекипаж ақалақь асасааирҭахь риагара азҵаара аҭакгьы макьана иаҳмаҳаӡацт. Шьыжьы инаркны ирылшо ала аусура иаҿуп. Ахьҭа чҳаӡаны узтәаӡаргьы ҳкаиутақәа еиқәыхәла, лашара ҳамаӡам.
Аӡын агәҭа амшә шкәакәа Амстердам ишԥаҳки!
Лахьынҵоуп акәымзар, ианамух Вентспилс ҳаблыр!..
Ҳагент Вилем Едуард Иан Сплитынӡа ҳазцартә иҟаҵахарц ианалацәажәатәха, иазгәеиҭеит ишшәарҭаз.
Акаԥдан иҳәеит, Сплит ҳаннеилак, ҳазланеиз ала адырра шыҟаиҵоз.
– Мап, иаҭахым, урадиограмма аанӡа саԥхьоит Ллоид иҭахақәаз аӷбақәа рдырраҭара иҟанаҵо асводка аҟны, – иҳәеит даахәмарны.
Иахьа Сплит азауад ахаҭарнакцәа ааит. Абылра иахәаԥшны ицеит. Уаҵәашьҭахь еизозар акәхап аекспортҟаҵаҩцәа. Ахәылԥазы анџьныр хадеи ҳареи ҳусбарҭантәи телефонла ҳаицәажәараан иҳәеит, ашәахьа ҳремонтҟаҵара шьақәырӷәӷәахар, асасааирҭахь ҳаиасра азҵаара шыӡбахо.
Амстердам. Амҽыша, иаха асқьала аҟынтәи аԥхара ҳарҭан, ҳаԥсы ҳалалеит, шаҟа ихааны сыцәаз.
Ашарԥазы Таниа дхалеит, лылахь еиқәны. Уи 22 шықәса ирҭагылоу Феодорова араҟа аханатә хәыҟаҵаҩыс аус луеит, лҳәа-луы уамшьуа, дыҟәбаҟәшәо. Аха лшьапы уаӷрагылар зуа, зхы уҵазырӡуа дреиуаӡам. Таниа шамахамзар, лхы дахашшаауа, лхатә уск дашьҭаны аӡәгьы димбацызт, лнапы иану аус дазыҳаҵҳаҵоит есқьынгьы.
Ҳара уажәтәи ҳхәыҟаҵаҩ еиҳабы Деваӡе Реваз дневальнис ауп дшыҟаз, аха ахәыҟаҵаҩ аиҳабыс иҟаз иан лчымазаразы иоушьҭра, ари дҳаранакит. Реваз ашьха-хьча, «ауаҩаӡа» ззырҳәо ашаҭлаҟьа ду, агәабзиара ӷәӷәа анаҩс, уаҩ илаԥш дызлаҵашәо иеилымгарала ауп. Изларҳәо ала, ари аҷоу араҷ даниба, дџьеишьон дышԥамыццакуеи ҳәа.
– Уажәшьҭа уаҳа исылшом ичҳара, – лҳәеит Таниа данылатәоз.
– Иҟалазеи? Уи ус игәы еилганы акы иҳәо, акы иуа дыҟоума?
– Оо, бысшьуеит, аҳәызба быласҵоит, быршәны амшын баласыршәуеит ҳәа ахәаара даналагалак дыжәбазшәа шәыҟандаз, – лылацәа хәҷқәа ҿыцха ирԥшуа, дцәажәон лара.
– Таниачка, уи даныбзыҭрысуа дбывыбгаларц ачыҭ ҟаԥшь ныҟәгала. Испаниа ацәқәа ианреисуа бымбахьеи!
Лыгәшәа ныҟасҵан дшыччоз дындәылҵит. Сиԥхьеит Реваз. Аҵла иалҟьаз ҳәа, уажә уаҟьанчаҟьан аха змада.
Дхалеит дцәаа-цәыҵаззауа. Ҳаицәажәеит, аха ианнеиша здыруада еиликаартә аппарат ахь!
Ателевизор шьыжьы инаркны, ауахәамаҿы анцәа иашьапкра, ашәаҳәара иналагаз иааҟәымҵӡакәа иаҿуп, ашьыбжьышьҭахь 80-тәи аԥсалмаҟны инеихьан. Ахәылԥазы иаҳдырбон Америкатәи акиносахьақәа, нас арекламақәа. Америкатәи акиносахьақәа неибанеиԥшны хырхарҭакоуп ирымоу. Аибакеибафараҿы аиааира згаз аҭхаџьра шимоу. Аисра, аиқәԥара, аԥара... Ԥарала – зегьы, ԥарада – акгьы.
Макьана атанкқәа рыӡәӡәара ҳаҿуп. Ари аӡәӡәарҭа ҳахьынӡадгылоу ҳҭәы-ҳаԥха ҳаҟоуп. Ҳазыԥшуп ахаҭарнакцәа раара.
Асааҭ 10 рзы ашьыжь иааит ҳаԥсаҟыԥсаҵәуа ҳаззыԥшыз Иугославиатәи Ллоиди араатәи азауади рхаҭарнакцәа. Аха ҳаилацәажәара башахеит. Аголландцәа ҩымз рыла Сплитҟа ицартә иҟаҳҵоит 800,5 нызқь гульдин ҳәа иқәгылеит.
Уажәы ҳазыԥшуп ҳусбарҭахь ателефон, аицәажәара алыҵшәа раҳҳәарц. Урҭ ирҳәаша здыруада. Буксирла ҳәа ишьақәдыргылозар акәхап.
Аҩнынтәи арадиограмма соуит уабаҟоу, ухабарк ҟаҵа ҳәа, лымҳаҭасқәак роузар акәхап. Аха адырра злараҳҭари.
Чаншьҭахь телефонла адырра ҟаҵан.
Дырҩегьых хнапқәа наҳгәыҵаԥсаны ҳахкәаах-кәаахӡа ҳаатәеит ҳаԥхьаҟа ԥеиԥш лашак, гәыӷырҭак ҳамаӡамкәа.
Даара сархәыцит, ҳагьарччеит. Сплиттәи азауад ахаҭарнак Милетич ҳәа ҳзышьҭаз Маи Феодор-иԥа Лепаев данынеиҿаԥш, «аӷба аашәыдышәкылеижьҭеи аԥсшьарада аус инеиԥынкыланы иуама?» ҳәа иазҵаашьа.
Ҳара-ҳара ҳаблақәа ааишьцылан ҳахькылеибага ҳазгәеибаҭом акәымзар, уи ҳиеицәазаргьы здыруадаз!
Аиашазы, уи ҳ-«дед» избац шиакәым збоижьҭеи акрааҵуеит. Уи, абар, инеиԥынкыланы уажәшьҭа шықәсыки бжаки дрықәуп ԥсшьарада аус иуеижьҭеи. Иара убас аҩбатәи амеханикгьы. Иара иахьаҵәҟьагьы ԥсшьара дымцашази, аха иԥҳәыс илуам ҳәоуп иҩызцәа ишышьақәдыргыла. Издыруада ус акәзаргьы!
Агәкаҳара ҳаанахәаӡаргьы ҟаларын, аха агент, иаха чаншьҭахь телефонла ҳусбарҭеи ҳареи ҳаицәажәара алыҵшәа здырыз, иахьа даҳзааишьҭит, мчыбжьык иалагӡаны ахала ицартә аҟаҵара алыршахоит зҳәаз даҽаӡәы. Милетич иацы иреиҳәеит дара рҟны Иугославиа мчыбжьыкгьы ишадымхало, ҩымз ҟаҵатә шыҟам. Аха акапитал иара атәы ҟанаҵоит; ҳзықәшәаз арыцҳара акралазырҳарц зҭаху ауаа ҳалахәаахәҭуеит.
Зегьы еибадырноуп ишҳазныҟәо. Ухьаа зхьаада?!
Амстердам. Ацәылашамҭазы скаиута иааҩнахәмарыз аԥша хьшәашәа сцәа-сжьы сыҩҭнарӡыӡаан, сылацәақәа аахыстзар, амза хыгьежь шеишеиуа сыблақәа инархыҷҷалеит. Саагәырӷьеит, иҭәы-иԥха маӡак санаҳәарц аҭахушәа силлиуминатор иахьылагылаз. Сшахәаԥшуаз ашьыжьтәи ацәа-хаа сынҭанагалеит, снарылалеит аԥснытәи ажәытә сҩызцәа. Минуҭқәак рышьҭахь сааҿыхазар, сымза шеишеиуа иубар иаахә. Ҳара џьаракыр ҳаргауоу ҳәа сҩагылан схы нкыласкызар, ҳахьгылац ҳгылан, амза аԥҭа ирҵәаххьан, сгәы хьухьууа аиллиуминатор нкыдысҵан, сеиҭанықәиеит. Аамҭа кьаҿк ала шаҟаҩ аҩызцәа збада, сани сареи Гарԥ ҳаҟазаарын...
Слалбааит чаик снахәарц. Итәан аҩызцәа рылацәақәа ҭахә-ҭахәӡа ацәадара рылжжы, ҳаԥхьаҟатәи ҳлахьынҵа неимҵакы-ааимҵакуа. Арадио уаанӡа ихааӡа ҳаззыӡырҩуаз, уажәы – ашәақәаҵәҟьа слымҳа иасуа иалагеит, иааҟәымҵӡакәа ирҳәац неиҭаҳәо уаҵәтәи рԥеиԥши аԥареи ҵакыс измоу ажәақәа. Амстердам хыхьтәи аԥшӡареи ахаареи раԥхьатәи анагәыдԥшылара ишԥаҵанарӡи аҩнуҵҟатәи иаацәырҵыз ахаҿра.
Мчыбжьык ала 40 нызқь ҳәа иҟаҳҵоит зҳәаз иҟарҵо ала ҳаушьҭра ллоид мап ацәикит – ллоид-арегистр – аӡсара ашәарҭадара ахьчаҩ. Даара ҳгәырҩа дамго дыҟам.
Баҭымҟа адырра ҟаҵан, ирҳәеит абуксир ахь ҳаиасырц. Шаҟа иҳазтәозеи уи абуксир?..
Амстердам. Шеит, иахьа амш ахы-агәы цқьан. Ашьыжьымҭан Виллем Иан-иԥа адырра ҳаиҭеит абуксир аԥшәмацәа ҩыџьа дышрацәажәаз. Руаӡәк 22 мшы рыла ҳшиго. 400,5 нызқь гульдин ҳәа, егьи 16 мшы рыла.
Икылсит даҽа фирмак ахаҭарнакцәа, мчыбжьык ала аллоид идҵақәа зегьы шыҟарҵо ала ажәа ҳазҭаз. Урҭ агәра ҳдыргеит «Сухуми» ахала Сплитҟа ацара шалдыршо. Урҭи ҳареи ҳаинаалеит 50 нызқь гульдин ҳәа.
Аԥсҭазаара ҳалалеит, аусқәа ҵысит ҳаԥхьаҟатәи ҳԥеиԥш ҳнықәԥшыртә. Схышә иҩналоз алашара амч амаҷхара лҽалакны дхалеит Таниа лышшыԥхьыӡ кны.
– Бзиароу, Таниуша?
– Шәаԥхьа, имаҷуп бзиарас иҟоу. Иаалымхны сылаԥш нахызгеит. Ассир! Иаха Леван дышлықәлаз аҳәоит. Снеилууааит. Уи уажәраанӡагьы длықәлахьазаарын, ҳаштурман еиҳабы зхы аԥша ҭоу, диацәажәахьазаарын, сышҟа идырзомызт... Закә рыцҳароузеи. Сзықәгәыӷуаз аӡәкгьы... Аҵеи мыжда дгылар, ужьы уҿеиҵоит, уаҳа ишԥа!
Уи аԥҳәыс кәада, амчыда лажәабжь зыхлахаҵ ыҵнаҟьаз акаԥдан ишҟа сыҩхалазар, Михаилов дидтәаланы изеиҭаҳәара даҿын аусқәа рҭагылазаашьа.
Константин Константин-иԥа иманшәалоу, иҟәыбҷоу уаҩуп, аха имаҷым ихатәы гхақәагьы, уа еиҳараӡак зегь ирзеиԥшу ачымазара – зегь иара ихала, иара имчра, иаҳра, алеишәа акәадара, ахәыҷра. Ажәакала, сизхәыццыԥхьаӡа ҩ-гәаанагарак сызцәырҵуеит: – зеилкаара уадаҩу, иаартым, зегьы – ацәгьагьы абзиагьы еилазыгӡо, зҟынтәи ианугәамԥхаӡо иакәым узызурц зылшо, егьи аганахьала, зқәыԥшра ихнаԥааз, зықәҿиарақәа зымҵәыжәҩа хәҷқәа ҿанаҵаз, ҩбарак злам, аԥышәа, бзиа зҭаху, адгьылтә ԥсҭазаара зылааӡатәу аӡә иакәны дыҟахуп. Ажәакала, ацәҟәыншьара зылшо, зԥеиԥш бзиахаша, хәарҭара злыҵша – аполитикатә зыҟаҵара зҭаху уаҩуп.
Михаилов Николаи – ҳамшынтә флот ахаҭарнак, здырра, зеилкаара, зҭакԥхықәра ҳараку, зҭыԥ здыруа – аԥсшәақәа ааибаҳҳәан ҳлеибартәақәеит.
Абылра ҳақәшәеижьҭеи адгьыл зшьапы ықәзмыргылацыз, акыс Таниа лажәабжь имцаха изнырыз сыҩнуҵҟатәи сҭагылазаашьа ибазшәа Николаи ҳнеиԥхьеит ахәылԥазтәи Амстердам ҳирбарц.
Ҳлалбаан и-«Мерседес» ҳанҭалеит.
– Ижәба ахаҭарнак инхашьа! – иҳәан, ақалақь агәҭа ақьырмыт цәеиқәа-цәыхәа иалаҟаҵоу аҩнқәа руак ҳаннаҵагыла, ҳима дыҩхалеит.
Ашә анааирт, иаҳԥылаз имоҭа хәыҷи, иԥшәмаԥҳәыси иуаҭахқәа реилыргашьа уҳәа сҭахәхәа хәыцра харак снамҵанарсит – ааигәа аҭаацәаратә ԥсҭазаара иаламԥшыцыз ауаҩ.
Акыраамҭа ҳтәан ҳаицәажәо, виски ҵәыцақәакгьы аанаҳкылеит. Иԥшәма лысасдкылара шыбзиоу мҩашьо, лгәы раҳаҭӡа даҳхагьежьуа ҳамаҵ луан. Даҽа ԥыҭрак сылҭандаз ҳәа сгәы шыхьухьууаз дааныжьны ҳандәылҵит. Ҵаҟа иҳазгылаз амашьына ҳанҭалаанӡа, уи аԥенџьыр еихҳәа-еиҵҳәа ду иԥшәмаԥҳәыси имоҭеи ылагыланы рнапқәа аҟьара иаҿын.
Ақалақь налҵ, аҭынчра зҽалакны Амстел ихықәгылоу аресторан аҩнуҵҟатәи аԥсҭазаарагьы ҭынчҳҳараӡа
ҳныҩналеит. Ашәхымс ҳахьыныхшәаз, ххаҵкы камыршәуа иаҳԥылаз аԥшәма ҳпалтақәа ҳшәыхны инахшьны, иҳавагьежьуа ҳнаганы ҳнадыртәеит, ҳацыԥхьаӡа амениу наҳамҵаҵо. Ҩыџьа ршьапԥықә иқәгыланы ҳамаҵ руан, еилхха.
Аҩнуҵҟа илакә ҳҭнықалақьушәа, Михаилов излаҳаи-ҳәахьаз ала, жәытә лоцманк иргылаз ауп. Аха зегь реиҳа иссирха иҟалаз – ачқьыԥқәеи, амҳаҵәқәеи, аҳәызбақәеи ирыцыз егьырҭ акрыфагақәа змааноузеишь ҳәа сышрыхәаԥшуаз, дасу иааҳамҵадыргылаз ҳанзыцҳашаз афатәқәа роуп.
Амца иахыргаз. адырганқәа каканхык иаҟараны иҟаԥшь-ҟаԥшьӡа ианыԥсалаз излеиҵаџьыз ахәша аҽазеиқәымкуа аччаҳәа адырган аныкәашара иаҿын. Адунеи аҿы уажәшьҭа исымфац иҟоузеи, аха сыбла сажьауоу, изакәыҵәҟьоузеишь! Сҽааныскылеит Михаилов иҟаиҵо збап ҳәа. Уи уаанӡагьы, ҳанынатәа дасны, ажьыргәыцқәа џьны еиӷьу фатә шыҟам, урҭ Қырҭтәылантәи шакәу ишроуа ҳәа акы арҽхәара даҿын, аха Кавказтәи фатәык шԥакәымхари ныҟасҵан, дызлацәажәоз дук сазҿлымҳамызт, иааргар иаабап ҳәа. Аха иабаҟоу ажьыргәыцқәа! Адырган ианыԥсалоуп акамыршшақәа.
Мшәан, камыршшаҵәҟьоума? Ҩ-цык зманы ачқьыԥ хәҷы иикыз абла ҭиқәаҵәақәа шыҟаз илҭарԥаны дааханы иааҭигеит алҩаҵә ахылзза. Уи иҵегьы изырхаашаз ахәа иаҩызаз акы нақәирҳәҳәын, иҿахьы аҿынаирхеит, ча ҿаҵакгьы уи знихыз иналарчачаны инашьҭаҵаны. Дааихаччеит игәарԥхаӡаны.
– Хох-хох-хох! Ишԥахаау, изакә фатәы ссирузеи? – Костиа акаҩ-акаҩ рыхга рҭрақәа ҭарцәны реилаԥсара даҿын.
Цас иауашәа сыбла иаахгылеит шықәсқәак рнаҩс барк аҟны хыжәлагас акамыршшақәа шаӡаз иахьырфоз. Урҭ зҽырԥсны, зҽеиҵарӷәӷәа зыҭрақәа ирҭатәаз алимонӡы еимарӷәӷәа ианҭарҭәалак, иҭҵәрааны акониак зжәуаз рҿы иҭаԥалон. Усҟан акыраамҭа сшьара сықәҟьаны
сыҟан, сгәы хынҳәуан, урҭ зыцқәа ибжьаҷыжь-ҷыжьуаз сахьрыхәаԥшуаз мацаразы.
Уажәы, ианаасгәалашәа, сыхәцә акы ҩкылагылан, аха ных, зегьы ргьама батәуп сгәахәын, иҩҭсырҵәрааит. Ассирҵәҟьа, ибаҩлашамацараха. Уи аԥхьаҟа ицаҳәцаҳәо фырџьанк-фырџьанкгьы аанаҳкылахьан. Адунеи згьама хаам, иҳалалым акгьы ыҟазаарым, зегьы дасу рырхиашьа уанақәшәа. Уи ачыс ҷыда агьама шаҟа ибзиазаарыз, уи аухатәи Солженицин телевизорла иқәгылара акәмызҭгьы. Уи идинхаҵаратә кәгылареи иҿыԥшылареи ракәызҭгьы, аухантәарак уажәы-уашьҭан акамыршшақәа, иҩсыхәлҵәраарашәа, сгәы-сыԥсы дырхынҳәуан. Уи ишәҟәқәа рылазырҵәарц адажә еиԥш ихәаԥ-хәаԥуа игәароу «Посев» ахаҭарнаки иареи рлакыҵақәа, рҿаԥшылара шԥеиԥшу. Ас лабҿаба дсымбакәа, сизымӡырҩыкәа сыҟазар, ҽа гәаанагарак сымазаарын...
Амстердам. Избаз-исаҳаз зегьы еидкыланы схаҿы исзаамго, аиҳараӡак «Азиатәи» мамзаргьы «Китаитәи аквартал» ҳәа изышьҭоу аконтрабандеи ахәымгаӡынгареи рықалақь, ча ҿаҵак азы зцәа-зжьы зҭиуа, зхышәқәа зҽеилыхны ирылатәоу уҳәа срызхәыцуа, сызмыцәо сшыгәаҭеиуаз ашамҭазы ацәа сынҭанагалеит. Снавалеит Аҟәа аԥшаҳәа снеиҩеиуа, сызхара аҳауацқьа сзылбаадом.
Сааҿыхазар, Леван дыҟрымҿрымуа дыҩнагылан «сахьыԥсыз сыԥсит, унапала сшьы» иҳәарашәа ихы-иҿы еиқәылашьца, аџьабаа ду иаҵаргыланы. Ҳаҩнуҵҟатәи аиҿкааратә зҵаатәқәа рҭыԥ иқәҵан, иртәан дасу рҭыԥқәа рҟны. Таниа ҳхәыҟаҵаҩ еиҳабыс дҟаҳҵеит, егьи ацәаа-цәыҵаззашәа иҟаз лара лҭыԥ ахь диаагеит...
Ҳусқәа шыманшәалахаз иадырганы амш шьақәгылеит, амра цәаа-цәыҵаԥхо, аҳауа цқьаӡа адәы анықәлара ааугәаԥхартә. Иахьа адоговор здыҟаҳҵалаз афирма аусуцәа ҳбылра иԥхасҭанатәыз ашьақәыргылара
напы адыркит, аусура еилашуеит. Аекипаж аԥсы алаланы ауаа рыԥшрақәа ааугәаԥхартә, ргәалаҟазарагьы бзианы иҟоуп.
Ашьыбжьон ихалеит ҳааигәаратәи асқьала иаадгылаз Болгариатәи еидара шьҭыхга ӷбакы акаԥдан актәи ицхырааҩи акомҿареидгыла амаӡаныҟәгаҩи. Урҭ зҽынкынҵо ҳара ҳҿынӡа иааиз, аԥсшәақәа анааибаҳҳәа ашьҭахь, иҳарҳәеит аспорттә еицлабра еицымҩаԥаагарц шырҭахыз, уи ҳара даараӡа ҳаигәырӷьеит. Ҳагьеицәажәеит амҽыша имҩаԥаагарц атеннистә еицлабра. Урҭ лалбаауаны, ихалеит Иугославиатәи азауад ахаҭарнакцәа. Урҭ есҽны иаҳзаалоит араҟа афатә инаркны зегьы рыхәқәа шԥацәгьоу ҳәа иџьашьо. Аҳаҷаҳәа иаасгәалашәеит мызкы иназынаԥшуа Куба иҳацҟаз Роттердамтәи фирмак ахаҭарнак Роттердам ҳанааи, избац сықалақь акәӡам ҳәа ииҳәаз. Аиашазы, сааҭлагьы акәым, минуҭлагьы аалыҵ рыхәқәа шьҭыҵуеит уа.
Амстердам. Асабша ԥсшьароуп. Аусуцәа мааӡеит. Аекскурсиа мҩаԥызгоит, автобус аасышьҭуеит зҳәаз ҳшизыԥшыз аамҭа цеит, иаргьы ихабарк ҟамлаӡеит.
Амстердам. Амҽыша. Хәҩык иреиҳамызт аусуцәа иҟаз.
Ашьыбжьон дкылхх дааит Лиубомир, жәацы атеннис хәмаррахь ҳназыԥхьаз. Уи зыҿцәажәара хаау, згәеилгара цқьоу аӡә иоуп. Фырџьанк ауатка мап ацәикит аицлабра салахәуп ҳәа. Иааџьасшьеит. Арыжәтә аҿаԥхьа аҽыҟажара зегьы ирзымариам!
Ҳаҩхалеит ицқьашәқьаӡа аидаратә ӷбақәа ирылагылаз «Николаи Вапцаров». Ҳуалк иқәызшәа иԥхашьаԥхаҵо иаҳԥылаз сколлега Алекси Филип икаиутахь сыҩнеигалеит, егьырҭ сҩызцәа аспортсменцәа – рҩызцәа рышҟа.
Аспортсменцәа рҽахьынӡазыҟарҵоз акаҳуеи «Анцәа илаӷырӡи» ҳнаҿыхәеит, аха араҟагьы иџьашьатәыз, акаԥдан Лиубомир Густев аицлабра салоуп ҳәа имжәӡеит ҿамҩакгьы. Ҳлалбааит аспортзал ахь, Лиубомир инаиркны аспорттә маҭәа ҷыда рышәҵаны ахәмарра иналагеит. Усҟаноуп ҳара ҳтәқәа амаҭәа шышьҭыхтәыз рхаҿы ианнеи (дареи ҳареи акыр наҳабжьан, 40 минуҭ ныҟәара). Аицлабра ашьҭахь ирхиаз аишәачарахь ҳхаргалеит. Рымаҵ аушьеи рыфатә архиашьеи саҵашьыцуан.
Атеннистә еиԥылара иахәаԥшыз Леила, атәарахьы ҳҿанынаҳхоз, лыблақәа еихаччо иҳалҳәеит аболгар жәлар «Еиҳа зымчу акәада дизхьаҵуеит» ҳәа ирҳәо ражәаԥҟа.
– Ииашоуп, дызлоужьжьалак ахәҷы дымҵәыуааит, – назгәеиҭеит ҳҩызцәа руаӡәы.
Леила афлот аҟны еибадыргаҩыс аус луеит. Уи шықәсык аахыс аӷба аҟны лусура, лыӡсара даараӡа лгәы ахыланоуп дшыҟоу.
– Саб дымшынуаҩуп, саргьы... – лҳәеит дычча-ччо.
– Ашашлык ахьаҳзыҟамҵаз ҳаҭамыз, – днахыхәмарит Лиубомир. Уи иҳәеит Мрагылара анаӡара аус аниуаз акыраамҭа сқьалак аҟны ишгылаз, зыжәла игәаламшәоз Кавказтәи каԥданки иареи.
– Уии сареи ҳаиҭанеиааиуан есымша, ашашлык азы ҟәџьалла акәац еиҵаҵаны иман, иман аӡыга жьыхҵәақәагьы, изыкнаҳан иара убас аԥаҭхьқәагьы. Аԥаҭхь зегьы ыжәтәын. Ижәны ианааурҳәлак, шаҟа цәыкәбар ҭкәкәо аҟара аӷацәа уоуеит ҳәа ииҳәаз гәаҳҭон, аха аӷа дҳауамызт! – ҳааирччеит. Уи, 36 шықәса ирҭагылоу акаԥдан Густев, аԥышәа змоу, иҟәыбҷоу, зҟазшьа бзиоу уаҩын, уи актәи ицхырааҩ Алексеи Филипови иареи рыпатуеиқәҵашьеи, реицәажәашьеи, реихаҵгылашьеи улаԥш иааҵамшәарц залшомызт. Иҩашьомызт жәҩахырк ишеиднакылоз, изхагылоу аекипажгьы ишаныԥшуа, урҭ рыҩнуҵҟа рхыԥша, раҳаҭыр шыҟоу. Акаԥдан дзакәыз атеннис ихәмарра мацарагьы иунарбон.
Аболгар поет Николаи Вапцаров ихьӡ зху аӷба арҵага-еидаратә ӷбоуп. Уи уажәтәи ареис ашьҭахь иаднакылоит 2000-ҩык акурсантцәа.
– Урҭ акурсантцәа рнапхгаҩцәа ҟалашт, аха шәус азҳашт, – снаразҵааит урҭ.
– Мап, напхгаҩыс аӡә иоуп ирыцу, егьи ҳара ҳауп, – назгәарҭеит урҭ.
Ишџьасшьоз сҵәахит, исзыҵәахызар.
Ииашоуп, апоет Николаи Вапцаров ирҿиамҭак ахьысзымдыруа, ибиографиа ахьысзымдыруа аӡәгьы исанеишьом. Цас ауашәа, рыӷба аҟынгьы иҟамызт ишәҟәык. Уи 1942 шықәсазы дшыршьыз аҟароуп еилыскааз, уажәырнахыс иеилкаара схы иадысҵеит. Ҳаиԥырҵуан гәыблыла ҳадресқәа еимданы, сааҭқәак рыла, жәытәнатә аахыс еиҩызцәаз реиԥш инеилаҵәаз Вапцаровааи ҳареи.
Алашьцара ҳҽалакны ҳаауан ҳаӷбахь абылра ҳақәшәеижьҭеи, ноиабр 27 раахыс адгьыл зшьапы ықәзмыргылацыз ауаа алахҿыхреи агәеизҳареи ҳаманы, ҳаауан аҩызцәа гәакьацәа ргәбылра, рыԥхара ҳаманы.
Ицызго дыҟам аҩыза гәакьа!
Амстердам. Ашара иаҵагыланы иааз аусуцәа русура еилашуеит, еилашуеит ҳара ҳауаажәлар нҵәара зқәым рус.
Лада-ҩада илҳавс-ааҳавсуа аӷбақәа ҳаблақәа ҭраа ишьыцганы ҳрыхәаԥшуеит, ҳанбаҟалои ҳаргьы абанс ҳныҟәо ҳәа. Аха уажәшьҭа иаарласны ишалшахо агәра ӷәӷәала иганы ҳаҟоуп. Иугославиатәи ахаҭарнакцәа иахьа ицеит, – ҳашәзыԥшуп, бзиала шәаабеит ҳәа ҳаҳәаны.
Ахәылԥаз акосмос аера – раԥхьатәи Асоветтә космостә мҩанызаҩи раԥхьатәи асоветтә космонавт Гагарин иԥырреи инадыркны америкатәи астронавтцәа амзаҿы ртәареи, «Соиуз»-и «Аполлон»-и реицԥырра уҳәа иаҳдырмырбаз иҟоузеи ателедырраҭараҟны уи ауха. Ашьҭахь – аоперақәа рцыԥҵәахақәа, «Борис Годунов» нарылаҵаны.
Иблыз адизельгенератор абылра зыхҟьаз аилкааҩцәа ицо-иаауа ибжьоуп дасу ринтересқәа хьчо, аверфи егьырҭ азауадқәеи дара-дара инеиқәҵа-ааиқәҵо. Иазгәаҭатәуп, амашьынатә ҟәша злеиқәыршәоу Европатәи афирмақәа раалыҵқәа рыла шакәу – Швецариа, ФРГ уҳәа акыр ааглыхратә еидҵақәа рҟнытә иаагоуп. Аилкаа шаҟа иадхалаз абылра арцәара ҳадхалару?!
Амстердам. Иахьатәи амшгьы шцац ицоит, хшыҩшьҭыхрак ҟамҵакәа аусура шеилашыц еилашуеит. Азауад иҟанаҵараны иаду аҵкыс ҩынтә еиҳауп ҳара ҳтәқәа рхы иадырҵаз аус – ҭакԥхықәралагьы, хыԥхьаӡаралагьы, мҽхакы ҭбааралагьы.
Ажәакала, адәахьы андәылҵха акәым, акрыфаха змада. Рылымкаа адәы ақәлара гәаӷьылацәоуп.
Асааҭ 12 инаркны, 24-ҩык ҳара ҳамшынуаа ақалақь ахь ицеит ршьапы неиҵырхырц, рыԥсы неивыргарц. Уаҵәгьы – ус. Ишԥаҟаҳҵари, инеивыга-ааивыго ԥсабарак дырбалатәуп, игәамчҭаҵагоу, игәхаршҭгоу...
Аԥара шҳауз дырны раԥхьа змагазин ахь ҳамҵазыр-сырц иааиз идызжәылаз афырџьан акәу сыҩнуҵҟа хьаак сызҵысит, уи аха змада, ачымазара акәын исыгыз!
Амстердам. Ашьыжь алахь еиқәшьшьы, иацтәи амра аԥхара абаҟоу, алаӷырӡ шылаҿыкәкәара иқәықәмашәықәмаха иԥшуеит. Саргьы сакәӡамкәа, сеилууаа, арҩашьыга сфазшәоуп сшыҟоу. Сармарахь сҟатара икыду скьатеиқәа руак уашәшәыррак шамоу мҩашьо аҽарчуеит, аҽардоит.
Ашьыбжьон Валентини, Сашеи, сареи ақалақь ахь ҳцеит. Валентин Цвигуненко абылра ааҟалаз аахыс ақалақь акәым, иара ус аԥсабара дықәымԥшыц, уахгьы-ҽынгьы аус дадгылоуп, «Сухуми» алахьынҵа, аиҳарак, иара инапы иануп. Уи аелектромеханик
еиҳабы иахьатәи автоматикеи аелектроникеи рызҟаза, зеилкаара ҵаулоу, иҟәыбҷоу коммуниступ. Уи азоуп акоммунистцәа ԥызаҩыс дзырхадыргылаз. Иагьа иус хьамҭаз, гәамҵрак, лахьеиқәҵарак, ааԥсарак инубаалом. Шаҟа ус уадаҩу аҟара, усҟак уи дазгәдууп, деилыххоуп. Усҟан, иаҳагьы ишьҭыҵуеит ихәмарра, илаф.
Уи абылра ҳҽацәыхьчаны ҳанааилатәа, арадиограмма кылхх иааит ԥҳа дуоуит ҳәа.
– Арахь аԥҳагьы диит! – ҳааирччеит хҩык аԥҳацәа раб.
Акыс, иара инхамҩоуп иблыз, аелектроникеи автоматикеи. Уажәынахысгьы, зышьақәыргылара Сплит ихыԥҽыгаха иҟоу. Саша Виноградов Москватәуп, ахԥатәи механикс аус иуеит. Уи ззанааҭтә дырра анаҩс алитературеи аҟазареи уҳәа ирызҿлымҳау, зеилкаара ҳараку, заԥхьаҟа зԥеиԥш бзиоу, аспирантура иалгахьоу, зҵарадырра иацызҵо уаҩуп. Ҳазхара ҳшьапы неиҵаҳхит. Ақалақь ацәгьеи абзиеи сымшынҵақәа рҟны исымҩыц, ҿыцс иаабаз маҷуп, имаҷым иџьаушьаша, узыршанхаша... Ҳаауан ԥштәы рацәала аҵх зырҿыхоз ақалақь џьашьахә ҳалсны, зԥенџьырқәа акгьы зԥыраршәым аҩны еихалашақәа ҳашьҭахьҟа иааныжьуа. Саауан ҽа дунеи џьашьахәык салаланы, сазхәыцуан аҵыхәтәан адунеи ажәларқәа ирҵеихаз, аӡлагарахьча иԥа асахьаҭыхыҩ ду Рембрандт идунеи, уи «Иԥа ҟьала» схы идкыло.
Аха схынҳәаанӡа Реиксмузеи еиҭабатәуп.
Амстердам. Амеханикцәа рықәҿиара агәаҳәара рнаҭеит иахьа ақалақь ахь шьапынеиҵыхра ицаз. Ицеит «Деди» аҩбатәи амеханик «Одессатәи» Кучанскии уҳәа гәыԥҩык.
«Деди» – Маи Феодор-иԥа, 48 шықәса ирҭысуа, ихы идыруа дааҟалеижьҭеи имшынуаҩ-механику, инеиԥынкыланы акыр шықәса мрагылара анаӡара Владивосток аус иуан.
Уи, зны, акаԥдан Вахтанг Давид-иԥа дыхәмаруа исеиҳәон, ауатка иурбар аӷба шцо иҭыԥаны, имҵарсны иааҳәны иҭаԥалақәо дышреиуоу. Маи зны иқьаф аныҟаз, иудыруама сара адгьыл анаӡарахьтәи арахь Баҭымҟа сиасра зыхҟьаз ҳәа дсазҵааит.
– Атәыла ԥхарахь! – сҳәеит, ииҳәауа гәасҭоит ҳәа.
– Мап, – инышьақәирӷәӷәеит иара.
– Нас?
– Сыԥҳәыс лоуп уи зыхҟьаз.
– Аиеиҵәҟьа, уи Махараӡетәыҵәҟьами, ақырҭуа ҭыԥҳа...
– Мап, мап. Уи арахь аара зҭаху аӡә лакәым. Лара уахь даннеи, сара арахь! – ҳирччеит уи, злаф цәыҵлашоу, амшын иаркарахьоу ауаҩ ҭынч. Абар, шаҟа шықәса ҵуазеи заочно аинститут дҭоуижьҭеи, аха дзалгом, аекзаменқәа ианраамҭоу аусура дахнагоит. Шықәсыки бжаки ԥсшьарада «Сухуми» аԥхӡы азкаиҭәоит.
– Апенсиахь уанцалак, уалгап, ҭынч! – алаф наилырхуеит аҩызцәа аинститут аӡбахә анаацәыригалак.
– Иҟоузеи, уԥсҭазаара шԥамҩаԥысуеи, Маи Феодор-иԥа? – иниазҵаалоит аҩызцәа раԥхьа ианааиԥылалак.
– Акартош еиԥш!
– Уи шԥеилкаатәу?
– Ма сырфоит, мамзаргьы сыҵарҵоит! – нараҭеикуан, иблақәа ачча рхыҳәҳәыла.
Уи абылра ҳанақәшәа, раԥхьатәи амшқәа рзы акыр дааилахақәан, аха уажәшьҭа маҷ-маҷ далҵуа далагеит.
– Макьана аамҭа ахьынӡаҳамоу иуԥыхьашәо ыфала, уаԥхьа ишьҭоу аҿаԥхьа умч ҭаларц! – ихлафуеит, ари зегьы шаҟа иҳазтәои аниҳәалак.
Амстердам. Ҳамшқәа кьаҿхо иалагеит, аусура еилашуеит аԥсабара анақәԥшыларак ыҟамкәа. Ишакәхалак иахьагьы гәыԥҩык ақалақь ахь идәықәҵан. Адәахьы асы аҳәылыҳәа иауеит, хьҭоуп. Арадиои ателевизори ааҟәымҵӡакәа «Мани, мани, мани», «Маиани» аҳәара
иаҿуп. Урҭ дырҵара иазкуп ахәҷдырраҭарагьы, урҭгьы ирдыруазароуп ԥарада ԥсҭазаара шыҟам, «мани, мани» ҳәа иааҟәымҵӡакәа ашәаҳәара иаҿуп. Иахьатәи амш маншәаламхар, уеигәыӷла уаҵәтәи, иҳәала ашәа «Маиани», имгәыӷкәа иԥсхьада.
Ахәылԥаз стервечаа рус иалгеит. Урҭ уахгьы ҽынгьы аус зуаз  афирма аусуцәа «Мани» аҳәара иалган, «Маиани» ахь ииасит! Есымша аӷбақәа аублыхуа!
Адунеи амшынтә флот амашәырқәа есымзатәи рдырраҭарақәа урыхәаԥшыр, ҳара «афырхаҵа» ҳәа ахьӡ-аԥша заҭәашьатәу уаазаап, урҭ зхы еиқәзырхарц, зыӷбақәа кажьны ибнало раасҭа.
Инымҵәалоз амшқәа рзымхарахь ҳаиасит, иццактәуп, ибатәу рацәоуп, ицәгьам Рембрандт Ван Реин дахьиз Леиденынӡа инабжьысзаргьы, авалиутатә чымазара злам ауаа аашьҭыхны.
Амстердам. Асабша. Амш еихашьшьуп, ицәаакыроуп, Аԥсны амшын аҿықәантәи аӡынра угәаланаршәоит.
Ашьыбжьон аекскурсиазы автобус ҳзааит 9-ҩык зкуаз. Уи знык гәыԥҩык Рексмузеи ахь иганы, егьи агәыԥ азы даарц ҳаицәажәеит. Акыс, 16–18-ҩык иреиҳамызт уахь ацара зылшоз, егьырҭ аусутә иадхалон... Араҟагьы иҟалақәеит амузеиқәа раасҭа аџьырмыкьеи амагазинқәеи зҭахқәаз.
Пиотр ду иҩны инаркны иаабаз рацәоуп, амала Леиденҟа ҳзымцеит. Егьырахь сара араҟа исымбацыз маҷуп. Амашьынаныҟәцаҩ ҳакәыршаны иаҳирбон, ҿыцс избаӡазгьы ауриацәа рсинагог ауп. Уи акәша-мыкәша ауриацәа ирынхарҭан, ирџьырмыкьан, аха аибашьра ашьҭахь уаҩ днымхеит, асинагоггьы ашәы аҿысны игылоуп ашәқәа ыҵаршьыхаа. Иара ҳмашьынаныҟәцаҩ ишазгәеиҭаз еиԥш, абазар аанхеит аҟароуп.
Амстердам. Амҽыша – аҵыхәтәантәи амш, аусура еилашуеит, шаҟа усҟаҵатә ыҟоузеи. Хшыҩшьҭыхрак рымам аелектромеханикцәа, амеханикцәа, аелектрикцәа, амотористцәа, аматросцәа нарылаҵаны амашьынатә ҟәша иҭоуп, знык ашьапы инықәыргыланы наҟ анықәҵра ада ԥсыхәа рымаӡамкәа. Шаҟа махәҭа шьақәдыргылахьоуи, аха еиҭа шаҟа кылҷмылҷ аҭахузеи, аиҳараӡак зегьы рыԥсы рхазҵо, амч рылазҵо афымца енергиа ауп. Уи ада зегьы ҳлеиқәыхьшәашәа ҳцар ауеит. Чаншьҭахь аус арун, агәыӷра ҳнаҭеит рлыҵшәа шбашам, Иугославиаҟа аӡхыҵра шалыршахо, аллоид уаҵәы адкыларахь иааԥхьара иаԥсоу, иаԥсаму? Уи ирбатәуп асааҭ еиԥш, ицқьаны аус зуа, уашәшәырак злам аӷба.
Амстердам. Амшынуаа ашәахьа имышьҭацәгьоу мшны иршьоит, иахьак аус иақәҳарӡырц, еиҭах инагӡаҵәҟьаны аллоид идҵақәа ишынагӡоу агәра аагарц, нас уаҵәы ҳиԥхьарц шьақәҳаргылеит...
Иудыруеи аҩныҟа ирласны сызцаргьы. Ашарԥазы Шалико «Сшьа ужәааит иумжәрызар» ҳәа гарԥтәи ҳҩы идызжәылон, ԥхыӡла, ҳәарада.
Иццактәуп ақалақь ахь, аҽазны ас Амстердам абаха зауада.
Ашьыбжьон зышәқәа кыдырҟацаланы иаркыз ауриа синагог ҳнахыкәшан Саша Виноградови сареи ҳналалеит аџьармыкьа. Адунеи жәижәыхс, кылҷмылҷс иеилажьым ҳәа иҟоузеи? Аҳауа хьшәашәа иаршәытахьаз аҭиҩцәа рыҽдырԥхарц еибарԥо еилагылан ахыцәхәыц. Урҭ ҳаныҩарывагыла рыҭитәқәа шыхазыноу, ишаахәатәу наҳабжьырго, ҳԥышә иқәкны иаагылон. Аха ҳашрыхәарҭам анырбалак, аибарԥара еиҭаналагахуан. Сашагьы «чмазарас» имоу асахьақәеи, ашәҟәқәеи, амузеиқәеи рбара ауп, авалиутагьы урҭ инарыхәлаԥсоит, исхашҭыз – апластинкақәагьы дрызгагоуп.
Ари аџьармыкьа узазҳәомызт, дара аҭиҩцәа рнаҩсангьы кьаушәоуқәак ракәын иалаз. Зыц-зышә еихакәашо асахьақәа ирыдгылаз аԥҳәыс еиқәа ҳаныҩалывала, Саша даабрит аӡәы дышинҟьаз мҩашьо, снахьаԥшзар, ҳара ҳтәқәа ракәын, игылан еибарччо, урҭ акинотеатр ахь ицар рҭахын. Араҟа ажәытә классикцәа Рембрандт инаиркны зыԥҵамҭа шьахәқәа ррепродукциа ыҟамыз маҷуп. Уаҩы илаԥш ахьнақәшәашаз ихшьын Кубатәи ареволиуциа афырхаҵа Че Гевара ипатреҭ. Аџьармыкьа аҟьамсар ҳалҵны, аканал иаваршәны иҩагаз аулица ҭшәа ҳаныланы ҳҩеиуан. Ақалақь аргыларақәа, аканалқәа реимаԥсара, аканализациатә трубақәа рыԥсахра иахьырҿу акәу, ақалақь даара иҟьашьуп. Мраҭшәарахьтәи Европа қалақьк иузадымкыло иҟоуп иара.
Ҩ-улицак ркәакь ибжьагылаз акылҷмылҷ ҭирҭа амагазин иҭасаз асаркьақәа руак аҿы нбан дула ианын адунеи зыхьӡ адыруа асахьаҭыхыҩ ду Рембрандт ижәла. Ҳааҭгыланы уи ҳназԥшит.
– О-о, асахьаҭыхҩы ихьӡ казмыршәшаз ҟарҵеит! – ҳааирччеит Саша, уи ҳахьаакҿаҵәиз, Иоденбри Стрит, 4, «Рембрандт имузеи» ҳәа анҵаны плита хәҷык ҳалаԥш нақәшәеит. Ашә агәҭаны игьежьӡа, ииаҵәаӡа икыдкнаҳалан авенок...
Ҳахьыныҩналаз, азал ашә азааигәара итәаз х-гульдинк налыҭаны ҩ-билеҭк аалымаҳхын, раԥхьатәи ауаҭах ахь ҳҿынаҳхеит. Ҳара ҳнаҩс, хаҵеи ԥҳәыси урҭ рыԥҳаи ракәын иҟаӡазгьы. Уи аԥҳәыс асахьақәа раасҭа ссирс иԥхьаӡаны дрыхәаԥшуан аҩны аԥенџьырқәеи, аартыгақәеи, ашәындыҟәрақәеи, дааҭгылан, уажәы-уажәы лнапы нархьылшьуан. Иџьашьатәыҵәҟьан уи асахьаҭыхыҩ ду инапкымҭақәа, дзықәтәоз акреслоқәа, дзыҩназ аҩны.300 шықәса рнаҩстәи уи аԥҵамҭақәа иахьатәиқәоушәа ауп ушрыхәаԥшуа. Рембрандт араҟа дынхон 1639–1658 шықәсқәа рзы. Рембрандт раԥхьатәи Амстердамтәи ирҵаҩы Питер Ластман ибзиабара, иаҳаҭыр шимаз мҩашьо раԥхьа уахьыныҩлало уи иҭыхымҭақәа кыдуп.
Аҩны ахетажк, ҵаҟатәии хыхьтәиқәеи аламҵакәа, ирхиоуп асахьаҭыхыҩ ду иаԥҵамҭақәа рыла, аиҳараӡак уи иескизқәеи иҭыхымҭа асахьақәеи, асахьақәа рыхәҭақәеи, афотоқәеи рыла. Асахьаҭыхыҩ сахьак аԥҵара шаҟа аус адиулоз, шаҟа деимдоз, шаҟа хаҿы, шаҟа композициа аԥиҵоз, урҭ еилыхха ирныԥшуеит ҳаҭырдула изыхӡыӡааны еиҿыркааз аекспозициақәа. Сашеи сареи даара ҳарччеит аҭыхымҭа. «Аџьар иахыхра» иатәыз композициак.
Уи Христос икныхразы, мардуанла аӡәы дхагалан арыҭәа иркны, уи инапсыргәыҵа иалаз аҵәымӷ алхра даҿуп. Аҵәымӷқәа аналихлак, далҟьаны дкаҳарц азы акәхап, аш ҵырҟьак ижәҩахырқәа ирыҵданы наҟ-ааҟ икны ауаа иҵагылоуп, рыхқәа раҳаны уахь иҵаԥшуа.
Мамзаргьы иаагап, «Аԥа ҟьала ихынҳәра», аӡбра аепизод раԥхьатәи аескизқәа. Римтәи ампыҵахалаҩцәа ирҿагыланы иқәгылаз батаваа рҿаԥшы иазкны аԥҵамҭакәа, ажәлар ақәгыларахь ихьазырԥшуаз темақәан. Усҟантәи аамҭазы Испаниа ихәаҽны иамаз Голландиа ахақәиҭтәра алитературеи, атеатри, апублицистикеи иртема хаданы иҟан. Иара убри ауп Рембрандтгьы ирҿиаратә усураҿы агәацԥыҳәара ду изҭазгьы. Уи ижәлар рдуреи, рхатәрареи, рфырхаҵареи ирбаҟаны иаԥиаҵаз «Иулиа Цивилис иқәгылара» иреиӷьӡоу ирҿиамҭақәа ируакын. Аха ҳара ҳҟынӡа изымааӡеит аескизқәеи фрагментқәаки ракәымзар.
Ҳаҳҟнынӡа иааӡаз афрагмент ду батав жәлар рлахьынҵа аӡбараан рԥыза Иулиа Цивилис ҭоуба иҭара, уи иус адгылара, иара гәыкала ишизыҟоу. Урҭ рлакҭа џьбароуп, аха аҳалалреи агәыразреи рыхны иаарԥшуп.
Ахԥатәи аетаж ауаҭахқәа руак «Рембрандт инапкымҭақәа» ҳәа зну аҟны асахьаҭыхҩы ду ишәҟәқәаки икьыԥхьга ҟәырӷани, шәындыҟәраки рыда уаҳа ишәҵатәык-иҟәынҵатәык, ишьҭаларҭа-игыларҭа ҳәа акы зҳәо ҳәа акгьы ыҟам.
Инапкымҭақәа руаҭахк иҩнагылаз акресло снықәтәеит сгәы аҭҳара-ҭҳара еисуа. Ҭынчроуп,
сыда уаҩ дзыҩнаршәымыз ауаҭах ашәышықәса сыргәыланархалон, ииасуа ашәышықәсқәа сагеиниушәа ахәыцра хаа сҭагыланы самазаауан иҟәбаҟәшәо иааҩналаз арԥызбеи аԥҳәызбеи ракәымзар! Сҩагылеит схы ԥхашьо – изакәызеи изгәаӷьыз! Ҳлалбааит. Раԥхьатәи ауаҭах аҟны ажәытәӡатәи астол иқәыз аҭааиҩцәа рышәҟәы инанысҵеит «Ш. Ԥлиа, Аҟәа, Аԥсны, СССР 20. 12. 76 ш.» Ҳныҩныҵит ахьӡи, аԥшеи, амали рықәцә акәаҩра иалаччоз Рембрандти иацтәи иҩызцәа рыбзоурала, рыцҳашьарада ицәырҳәны, амамзааратә тымитышахь, ах ахь илеиз Рембрандти рыҩны хәыц-хәыц еимданы. Ҳаҩдәылҵит – зылашара цыҩцыҩуеи зышәшьы ҵаулоуи, иҿыхои илахьеиқәҵагоуи ашәыгақәа рколорит, анасыԥи аиҩызареи, агәкаҳареи азаҵәреи ртема зыҩныҵуаз аҩны. Уи ажәҵыс ажәҩақәа реиԥш зыӷәтәы ԥенџьырқәа хаха-хахаӡа иаарту аҩны аҭыԥ ашәышықәсақәа ирзырҩашьом наҟ-ааҟ егьа ҩны хьыҵәцарақәа ирыбжьадырххыларгьы. Ҳналалеит еилашуаз ақалақь, зрекламақәа блахкыгоу, заалыҵ барақьаҭу ақалақь. Ареклама анысҳәа, Рембрандт имузеи ҳаадәылҵны, ахәаахәҭратә кварталқәа ҳахьаарыбжьалаз, аџьинс лыхтә маҭәақәа рмагазин ареклама ҳалаԥш нақәшәеит. Уи наҟ-ааҟ авитринақәа рҟны ихшьыз ауаҩытәыҩса изааигәаӡоу ахаҿы, аха мшәан, дарбану? Џьоконда! Леонардо и-Џьоконда лџьинс маҭәақәа илшәырҵаз џьашьаны, лыбла ҟәыш ҵаулақәа налхарччашәа лхаҿы хәыцрак анны, дызлашәаз ашәышықәса лзеилымкаауа лаԥхьа иаркыз амедалион ианын «аԥышәырччара» ҳәа, ҵаҟа иаҵаҩын Мона Лиза ахаҭыԥан афирма ахьӡ «Мона Ли» – лыхьӡ аҵыхәтәантәи аҩнбанк ацрыхны. Уи ҳааԥышәзырччоз аплакат ҳахьынавшәаз ҳанрывалеит асахьаҭыхыҩ Марселло Антонелли ирҿиамҭақәа рцәыргақәҵа атәы зҳәоз арекламатә плакатқәа. Уаҩ илаԥш назыдирхалаша ирҿиамҭақәа иаарылукаартә, уаарччаратә иҟоуп «Амзаҿы» ҳәа иаԥиҵаз аусумҭа. Уи Амзаҿы ауаҩы даннеи, Анцәа ижакьа шәыршәыруа аџьар ду даҵаланы
«араҟагьы аԥсҭазаара сырҭом» ҳәа деихан дцоит, ихы-иҿы еимарцеиаа.
Ҳахьааиз ателедырраҭараҿы Псалма 101-тәи ахы аҵара иаҿын ҳәсеи-хацәеи, ҷкәыни-ӡӷаби рҽадшьыланы.
Срызхәыцуан: аӡәыр «хыхь иҟоу» ҳәа игәра ргаҵәҟьауоу, ус аамҭагагас, хыжьжьагас ирымоу?!
Аацәылашеит, абар, абар, амш инеимаҭәаны «аҵәыуара иналагап» угәахәп. Ҳазԥшуп ҳҽырԥсны аллоид иааира. Зегьы гәамҵуеит, ирындырԥшырц ишаҿымгьы.
Идикылоу, идимкылоу 23 мшы издынҵәалаз? Саргьы сгәы аҭыԥ иҭагылом – иҟаларишь? Уи иҟаиҵаз адҵақәа зегьы ҟаҵоуп, аха дллоидуп, иажәа хырԥашьа зқәым ажәоуп. Уи знык наҟ аӡхыҵра иазыҟаҵам иҳәар, нас уԥала! Акыс, уи иҭакԥхықәра ҭакԥхықәра дууп, амҩахь акы аныҟала, анахь алабақәа зегьы лаиқәԥҵәҵәоит, иԥсы ҭаны даанхаргьы. Дасу ҳхәыцра ҵаулақәа ҳаҽрылакны ҳаштәаз ашьыбжьон ихалеит иҩыџьаны.
Аа, 11.00 сааҭ инаркны хәыц-хәыц зегьы рбеит, игәарҭеит амеханизмқәа русушьа уҳәа зегьы нҭкааны. Маҷсаҷқәак аҟаҵатәқәа ишьҭархх аҟаҵара иаҿын. Изеиҭарҳәон русумҭақәа, аелектромеханикцәа ҭынч-ҭынч мыццакрыда. Ирыдыркылеит 18.00 рзы. Ихалеит уаҳа злоу ҳәа еибаркараны. Ҳәашьак амам ҳауаажәлар рыҩнуҵҟатәи ргәырӷьара.
20.00 рзы ҳагенти ҳареи ҳаиԥырҵит, иаақәҩит акаԥдан ибжьы ҳанблыз асааҭ иақәыршәаны:
– Палубнои команде аврал! (Ноиабр 27, асааҭ 20. 45 рзоуп аӷбатә електроникатә сааҭқәа антәаз). 21.00 рзы асқьала ҳнадҵын, ҳааҳәын ҳҿылаҳхеит, иаҳхылаԥшхәу улԥха ҳаҭ ҳәа Амстердам ицәашьыркыраха қьырса ныҳәа рҽаназыҟарҵоз аамҭазы. Амҩа ҳшықәлаз ҳазхамҵо, зхатәы проблемақәа рацәаз, амстердамтәи ашьыжь бжьы ҳашьҭахьҟа иааныжьуа Аҩадатәи амшын шыҟоу ҳнеиуан. Аҳауа иаҳа-иаҳа аҽарыцқьон, слымҳақәа рыԥсы ршьон, диссидент хеиқәымшәак изкыз мраҭашәарахьтәи апропагандатә алу дуқәа иҭырҟьахьаз. Аҵх лашә иалаӡҩахьан, ацәқәырԥақәа ирыҵадырӡхьан, уи ашкәакәа зыреиқәаҵәоз, аиқәаҵәа зыршкәакәоз аимпериалисттә пропаганда абжьы наҟ амшын агәы ҳанагәылалоз. Мҩамш, зынцәахә дызцу ауаа! Бзиала, «Кинг Конг!»
Былрак, џьабаак иақәымшәаӡазшәа, иара ус наџьнатә ҳшыӡсац ҳаӡсоушәоуп, аӷба ашьапы иқәзыргылаз, ахала аҭыԥ ахь ицо иҟазҵаз ауаа ҷыдарак рнумбаалаӡо амҩа ҳшықәу.
Ҳнеиуеит ацәқәырԥақәа еиҩырссо, Аҩадатәи амшын ҳашьҭахьҟа иааныжьуа.
Агәақьҳәа аӷба аган инагәыдҳалаз ацәқәырԥақәа саадырҿыхазар, алашьцара ҳантеиуа скаиута иҩнан. Сҩагылан ахышә сынкылыԥшзар, аокеан анаӡара ашәаԥшь еилыбзаауан, ашарԥыеҵәа аԥҭақәа реимҟьара ибжьаҷҷон, Бискаи иумдырша ауакәхыз! Снаҳәын сеиҭанышьҭалеит, ааигәа ацәқәырԥақәа идмыргьалацыз агара сгароушәа сахьықәиаз сцәа-сжьы акәын иқәыз, схы, сыхшыҩ зегьы наҟ, Аԥсныҟа иԥырхьан. Лассаамҭагьы сымгылеит, шьыжьхьагьы бжьасыжьит.
Бискаи акыр иааҟәарҽарын, аха ҳҭагылазаашьақәа абазшәа аҿеиқәкны иаҳзыԥшуеит. Сҩагылан Филипс схы-сҿы кеикеиуа иаларыцқьаны аԥсҟахьы сыҩхалеит. Уаҟа агәацԥыҳәара рыманы ҳаԥхьаҟатәи ҳԥеиԥш иалацәажәон: Сплит ҳаанхауоу, аремонт иалгаанӡа ҳаҩныҟақәа ҳаурышьҭуоу?
Уажәы уи ауп проблема хадас ҳҿаԥхьа иқәгылоу. Ҳәарас иаҭахузеи, ԥсшьара ицаны иаахьоу аангылара рҭахуп. Аха сара сназлоу 7-ҩык аӷба аӡы инхылеижьҭеи аус зуа ҳаҟоуп.
Сҭыԥ ахь санылбаа арациа аначальник арадиограмма аҩнынтаи иаасиркит, схы-сгәы иҵегьы иккаӡа иааилгеит. Снадтәалеит Гледис Шмитт лроман. Уи шаҟа еилыхха аԥхьаҩ иаԥхьа иаацәырылгозеи асахьаҭыхҩы ду ихатәы ԥсҭазаара, уи иуаҩра, иразра, икәша-мыкәшатәи ахҭысқәа, иҩызцәа аԥсахҩцәа рхырҿқәа, иҭаацәаратә бзиабара ду, атәыла амал ахаҭарнакцәеи ԥеиԥш цәгьа ззыҟоу аџьажәлари рыԥсҭазаара.
Бискаи ҳшыныхшәарыз ҳәа иԥшызшәа аокеан хыла-гәыла ҳнеиланаҵеит. Шьыжьы инаркны ааихсыӷьрак амаӡамкәа аилашра иаҿуп.
Ашьыбжьышьҭахь чаик ҳнахәоны аҵәҵәақәа ааилалеит. Зегьы ҳаҭрысит, џьоукы арныҟәагахь, егьырҭ ацҳахь, еиҭах ҳзықәшәаз ҳзымдыруа, уи аҵәҵәа агәыҭҟьа аԥышәа змаз ауаа, аха машәыр ыҟамызт, имцыз дырраҭаран.
Егьи, иаха асааҭ ҩба рзы акингстон арыԥҵә амҟьазаарын, арныҟәага аҩнуҵҟа аӡы рҩашха иҭалеит, амашәыр ӷәӷәа ҟанаҵон ианаамҭаз авахта иқәгылаз ирымбар. Автоматтә ҵәҵәа амц дырраҭара иҟанаҵаз аилаҩеиласра ашьҭахь, иазгәаҳҭеит ҳныҳәа иаазыркьаҿны. Шықәсык уажә аԥхьа, декабр 24 аҽны (1975 шықәсазы) Сплит, ишьҭыхын СССР абираҟ. Абар, уиахыс ҳтәыла абираҟ аҵаҟа аусура еилашуеит «Сухуми». Уи абираҟ ашықәс аҩнуҵҟала инанагахьеит Америкеи Европеи ртәылақәа рыҟны аекономикатә ҟаҵарба ҳаракқәа аманы. Иахьа амҩа иқәуп аремонттә базахь – Сплитҟа, 853000 мшынтә миль шьҭахьҟа иааныжьуа.
Уажәы ҳҿаԥхьа ишьҭоу аус хьанҭақәа ируакуп, машәырда еибга-еизҩыда Сплитынӡа ацара. Усҟан аныҳәа нарҭбааны иазгәаҳҭарц ҳгәы иҭоуп, акыс, ашықәс ҿыц – 1977 ааира иақәшәоит. Аокеан, цас иауашәа, ишгәрымыц игәрымуеит, згәаӷ алаго здыруада.
Знык ҳааҳәны арӷьарахь, Португалиа ҳлавалар иҭынчхар здырхуадаз, аха уаанӡа 12 сааҭ бжьоуп.
Адунеи шԥашоу! Ҳазну аокеан акәӡамшәа Португалиа аҵымҵ акәаҩра ҳахьааваҵәиз Атлантика ҭынчҳаҳараӡа ҳанхылеит, ателевизоргьы аатит. Даара фырхаҵараны испаниатәи ателедырраҭараҿы иҟоуп ацәаӷьқәеи атореодорцәеи реиқәԥара, ацә ахҿақәа идырганы ашьра – иахьынӡафырхаҵароу сыздырам, аха...
«Сухуми» макьана еиласрак амаӡамкәа иқәҳа иаауеит.
Инымҵәаӡоз амшқәа кьаҿхо иалагеит, – хымзтәи ҳусура аҳасабрбақәа ҩтәны саԥхьа ишьҭоуп. Арахь, апартиа еизараз ажәахә – «КПСС Ацентр Комитет октиабртәи Апленум ақәҵарақәеи ҳара ҳҿаԥхьа ишьҭоу ауснагӡатәқәеи».
Аха иҟасҵари, сыцәа маҷк иаагсыжьын, ацәара аԥсуа дахьыҟазаалакгьы дшазыҟоу, ицәа шҭынчу иадырганы схы аасырԥшуеит!
Адгьылбжьахатәи амшын зузымдырри. Амшын еишьылӡа агәы иаҵәара кәеикәеиуа уагәылаԥшны аҵа убап. Ажәҩани амшыни ракзаара еиҟәырԥаны, ишеишеиуа иҩрыбжьагылаз амра ашәахәақәа убысҟак адунеи дырԥшӡоит, идырхаауеит, аԥсҭазаара уазыгәышьуа аҟынӡа угәы ахылартә. Аԥсҭазаара агәазыҳәара! Ишԥахырччагоу!
Ҳаԥхьа игыланы икарауараха Конакринтәи иаауаз «Аспинӡа» ҳанынавалоуп ҳангәарҭа – убысҟак авахта «бзианы» имҩаԥыргоит. Абарҭ рҩызцәа аҿабырҳацәқәа роуми абраҟа «Алагир» ҭазырхаз – ҳусбарҭа раԥхьа абираҟ шьҭызхыз «Алагир». Ҳара иагьа амчымхара ҳақәшәахьазаргьы, акгьы ҟамлаӡозшәа ҳанрывууан, ҳашьҭахьҟа аҳауа жәпара иналаӡит, ҳҭагылазаашьа зеиԥшроу урҭ израҳҳәарыз, иҳахәаԥшуаз ҳшьыцганы!
Ҳгәырӷьара азынамыгӡеит Адгьылбжьаратәи амшын. Тунис аԥшаҳәа гәамҵрак аманы, амш лаӷырӡышо, амшын лаҳәы-ҩаҳәуан. Сыҩтәқәа иахьа-уаҵәы ҳәа ишаазгоз, аа, астол сзахамтәо, амшқәагьы рҵыхәтәа сахьынхықәгылаз.
Аԥсуа аашьа дыҟаӡамызт, иабаазгеи.
Аашьара мыжда! Шаҟа усутә сыӡбо, шаҟа ҟаҵатә схәыцра иалоу аԥсҭазаараҿы рынагӡаразы ирыдтәаланы аус утәыми – дабаҟоу ирыдтәало ауаҩы! Абар, шаҟа ҵуазеи сымшынҵа анаҩс цәаҳәақәак сымҩижьҭеи. Издыруада аамҭа амамзаара, амаҵуратә усқәа ирхаразар? Аамҭа ԥшаалатәуп, ус нҵәа ҟалаӡом, урхашәалароуп – инҵәо аамҭоуп.
Инымҵәаӡо амш гәахыԥҵәагақәа ушрыдтәалоу уанааԥшлак, иубар иаахә! Иҟац ҳакәу џьаҳшьоит!
Башаӡа ҳхы шԥаҳжьои!
Ашарԥазы иҟәандаӡа Робертино ибжьы сгәы инықәҩит. Игон игәыҟаҵагаха иашәа «Ма-ма-ма...» Уи сани сареи ԥхыӡ ҳаиқәшәара дазышәаҳәозшәа иаақәҩыз ибжьи иашәа амелодиеи сылабжышқәа ҩхадырҟәҟәалеит. Сан лсахьа шаҟа аҭыԥ ӷәӷәа ааннакылеи сгәы аҟны, ишԥасҭаху лыхьӡала ԥсра зқәым рҿиамҭак аԥҵара, ишԥасзыҟаларыз иаасыцәлыгхақәахьаз зегь хызҩаша ахырқьиага. Аха дабаҟоу илзаԥызҵо аԥа! Аԥҵара зылшо агха ҟаиҵома. Асҟак бзиа дшызбоз здыруазҭгьы, сналыдымшәаӡакәа слыдтәаламзаауаз, сиамзаауаз лшьапқәа сгәыдкыланы. Ус сҳәеит ҳәа, издыруада, лкалҭ сахьадҿалымҳәалаз акәзаргьы ас сҟазҵаз!
Сҩагылеит. Ашарԥыеҵәа лацәҟәысуа Сицилиа иахагылан. Аԥсабара ссиршәақәа иԥшӡан, ицқьан, иҭынчын. Уи злаз ацәа хаа иалнахыр ҳәа ишәошәа аҳауа жәпара иалыҩуан «ма-ма-ма», игалондаз уи ашәа есымша!
Ажьа шаҟа итәаз аҟара иҩит ҳәа, саҳасабрбатәқәа аашьақәысцалеит, иахьатәи апартиа еизарагьы цәгьамкәа имҩаԥысит. Аха ҽнак ахьынтә ҽнак ахь иахызгало сырҿиаратә усқәа рзы америкатәи апрокрастинаторцәа рклуб президентс сзахаумыргылари! Ашьыжьымҭан Италиа «амагә шьхәа» ҳныҵшәан, Адриатика ҳаҩхалеит – Дедгьы ицәыԥштәхәы аабзиахеит, уажәшьҭа иаанхаз сааҭкәак рыла иҳахьри? Амш имш шьахәуп, иҭынчуп амшын.
Асааҭ хԥа инархысуаны ҳҩаргәылалеит ашәаԥыџьаԥ рыԥшӡара икны иагоз адгьыл ду аҟәырҷахақәа. Иара «Сухуми»-гьы знык сзыҩаӡандаз аҳәозшәа, акәуа еиԥш ахахәда кылҳәаны иҩеиуан аӡы ацарҭа аҽаҭаны.
Ус ҳашҩеиуаз, наҟ-ааҟ ашьха иаҵәақәа рыбжьара ишәырҭаҭаха, иҟәашӡа рнапсыргәыҵа иантәалаз Сплит ҳҩадгылеит, аҿыланахеит арӷьарахьтәи аԥырсал. «Сухуми» ихьанҭаӡа иаӷражьыз аԥсыԥ ҩоунашьҭын, иласӡа аԥсы неивнагеит.
Сплит. Ашьыжьтәи ашәахәақәа нызҿаԥхаз ахрақәа еилаарцыруа ублақәа узрықәкрымызт. Азныказы урҭ рхақәцә ацәҳәырақәа асы рықәжьуп уҳәарын. Амра халацыԥхьаӡа ашәахәақәа ахра илбааны, урҭ иқамфыфылӡа ирыҵагылоу ашәаԥыџьаԥ риаҵәара дырҿыхон, сиршәақәа идырԥшӡон ацәқәырԥақәа назхәлаччоз ақалақь хьыҵәцараха. Ашьыбжьон ихалеит аҳәаақәа аазыртыз ахаҭарнакцәа, иааиуа ашықәс ҿыц ҳадныҳәало «Цезар» рыманы. Урҭ ирҳәеит уаҵәазы асқьалахьы анагара алыршахар ҟалап ҳәа. Ҳтәоуп макьана, ақалақь ҳалаԥшуа. Адырра ҳауит акаԥдан Чхаиӡе аныҳәа ашьҭахь дшыҟало ала, уи ӷбала амҩа дықәлазаап. Иара убас аныҳәа ашьҭахь дԥыруеит анџьныр хада. Мышқәак рышьҭахь иӡбахоит ҳлахьынҵа – ҳаанхоу, мапу.
Аҩныҟа ацара ацәалашәара снаҭазар акәхап, иахак сиарҭа сшылаҵәиуаз шеит. Ашьыжь ссиршәақәа ишьыжьы хаауп, Аҟәатәи амшқәа, аҳауа угәалашәоит.
Иахьагьы асқьалахьы ҳзыӡхымҵит, имҩаԥысуеит аӷба аҩнуҵҟа агәҿыӷь злаҟамлаша аиԥыларақәа, ахәмаррақәа, агәырӷьаратә аишәачаратә усқәа, ҳҿаԥхьа ишьҭоу адгьыл ахь анеира ҳазыгәышьуа.
Москвеи ҳареи ҩ-сааҭк ҳабжьоуп, иҳаӡбеит агәырӷьаратә аишәачара Москватәи аамҭала асааҭ 24.00 рзы ҳахатәарц (араҟа 20.00 сааҭ). Уи аԥхьаҟа ҩбаҟа сааҭ шыбжьаз сҽыскәабеит, сҽысышьшьит, сҽеиласҳәеит. Ачарахь ҳаиасаанӡа аныҳәатә приказ ҳаԥхьеит, ирзаҳшеит аҳамҭақәа. Идырхиеит абамбада акгьы зызнымхаз ҳиолка хәҷгьы.
Москватәи аамҭала 23. 50. Иқьыԥаха ирхиаз ҳаишәачара ҳлахатәеит, Москватәи иԥхаӡа иаауаз аиҳабыратә дныҳәалара ҳазыӡырҩуа. Ҳәаак амаӡамкәа ҳзыргәырӷьаз Аԥсадгьыл абжьы аҩышықәсак рҳәаа ианынабжьагылоз иақәыршәаны, ашампан ҩқәа рыхҩақәа рхыҟьҟьеит, ӡыршәраха еилаҽҽо. Саҵәца иҭыԥоз ацԥхьқәа аччаҳәа аҽеиқәкра иаҿын, сара наҟ хәыцра харак сагәылан.
Зыҵәцақәа еинҟьо ашықәс ҿыц здибаныҳәалоз, еибарччоз, еибаргәырӷьоз снарылаԥшит, зегьы рхаҿқәа акакәын ирнызбаалоз – бзиала 1976 шықәса. Ҽаанбзиала, ҳгәыӷрақәеи ҳалшарақәеи здаҳҳәало 1977-тәи!
Сплит. Иаха аҵх иԥысҽыз иахьа шьыбжьонынӡа самыргылеит. Акыс, сгәалаҟазаара дук еиқәшәам. Издыруада Гледис Шмитт лроман аҵыхәтәантәи ахы – Рембрандт иҵыхәтәа, уи иҷкәын Титус иԥсра акәзаргьы сгәы зырԥшааз, сылабжышқәа хазырҟәҟәалаз. Иаасыкәыршан зегьы ҭацәуп, идагәоуп, илашәуп. Иугославиатәи ателедырраҭара лахҿыхуп, атәыла зегьы кәашоит, ишәаҳәоит. Ақалақь Новыи сад аҟны аиҳабыратә гәырӷьаратә аишәачара лассы-лассы иаҳнарбоит Броз Тито 24 сааҭ рзы иԥҳәыси иареи реибагәӡра, иқәгылара, реицыкәашарақәа... Ҳусбарҭахьынтәи аӡәгьы ихабар ыҟам... Ҳгылаз адгьыл ҳафыҩуа, уи ааигәа аҟазаарагьы акыр иаԥсоуп!
Иахьатәи амшгьы ҭәуп аконцертқәеи акинофильмқәеи рыла. Аиашазы ателевизортә дырраҭара даара ибарақьаҭуп адунеи еицырдыруа ансамбльқәа, аџьаз аоркестртә, аестрадатә ашәаҳәацәа, Англиатәи, Швециатәи, Италиатәи, США уҳәа ашьыжь аныҳәазтәи апрограмма инадтәалаз асааҭ хԥа рзы ҳдысны ҳҩадҵит.
Тито усгьы иԥҳәыси иареи Новый сад аҿтәи ашықәс ҿыц раԥылара инабжьаршә-аабжьаршәуа иаҳдырбон.
Зегьы рықәгыларақәа доусы ртәала ибзиан, иџьашьатәын, аха зегьы иаарылукаартә иҟан Швециатәи ансамбль АББА ашәа «Мани, мани...» Дара араатәи ҳаԥшәмацәагьы иара мани, мани акәӡоуп ирҿакӡоу. Ажурналистцәа ринтервиуқәа рҟны раԥхьа игылоуп азҵаара – Шаҟа уауеи? Аԥара ҟадыџь!
12.30. Аӷбақәа ҳнарылга-аарылго, аҩаӡараӡа ҭшәарҭак ҳҩыбжьадыргылеит, ааигәа-сигәа изҭыҵуа ак шакәым удырратә. Амшгьы цас иауазшәа ақәа аҿыҵҟьашоит.
Ҳауаажәлар ақалақь ахь еихеит иблаҟыблаҵәуа. Уаҳа, уаҩ дыҟам – ҭынчроуп. Усда-ҳәысда ара ҳгылоуижьҭеи Баҭым ҳцаны ҳаахьазаарын, аусқәагьы ахашәалагьы акырӡа иманшәалахарын, аха...
Ҳусбарҭа инагӡаҵәҟьаны, игәынкыланы иҟамзар акәхап, амашәыр ҳзықәшәаз иахьынӡаҳаракыроу, иуадаҩроу.
Ҳтәаз, Чарли Чаплин ҳгәы ирҿыӷьуам, узыччозар уччала. Адунеи аҟазареи акультуреи абанӡазҳа...
Игәамҵхамҵуаз амш аҟьҵәыра иазмыртәаз Сашеи сареи «Сухуми» ҳлалбаан, ақалақь ахь ҳцарц азауад ашҭа ҳанҭалоны, машьына еиқәаҵәак архәара иаавшәан, ҳашҟа ахы рханы аҿаанахеит.
– Аа, Вахтанг Давид-иԥа дахьаауа, – насҳәеит цәалашәарак агәрагара наснаҭан.
– О, мап! – дааччеит Саша! – ари адиректор имашьыноуп, адиректори уи имашьынеи идырӡозшәа. Идырыргьы ԥхашьарам, уи «Сухуми» адкылараан акыр мзқәа дыҟан.
– Адиректор сыздыруам, аха Чхаиӡе ихаҭа иоуп, – еиҭа насҳәеит.
Ус амашьына ааҳадгылеит, дааҭыҵит Вахтанг дычча-ччо. Адунеи азна сгәырӷьеит, ҳаагәыдибакылеит, ҳаицыхынҳәит аӷбахь. Акаҭа исхарԥаз аӡәы иҩысхихызшәа сыԥсы неивызгеит иласӡа, лашарак, гәырӷьарак нысхалеит еиҭакра дук шсоуз нснырратә. Уи абар хәымз раахыс ԥсшьара дыҟан. Иареи сареи «Сухуми» аҟны аамзы аус еицаауит. Иагьарааны иагьа еимак-еиҿак ҳаухьан, аха уи иҿагыларагьы акыр иаԥсан, исанаҳәон мчык, хатәрарак аҟны аус шсымаз, иааинырсланы зыхжәара алымшо, зхатәы принцип змоу, злогика ӷәӷәоу, зҭакԥхықәра ҳараку, лассы-лассы ҳаидххыларақәа ибзиабара шсыланаҵоз амаӡа аатит, агәра згоит акыр злоу иҟны аус амазаара акыр ишаԥсоу.
Уи ииашара, иџьабаа, адҵа нагӡара, иԥышәа уҳәа зҭахқәам (анцәа ицәымыӷхаша, урҭ рацәаҩуп) дызлахьдырхәра, шьапҿаршәк злеизыҟарҵара маӡа-аргама иашьҭоуп, ицәа зладырҟацара рзымдыруа. Уи аҩыза аҭагылазаашьа, иахьатәи ауаҩытәыҩса
ирыцҳарақәа ируаку, ахьуԥыло ашәҟәыҩҩцәа рыҩнуҵҟа мацара акәыз џьысшьон, уи иҵегь инахаран иуԥыло чымазаразаап.
Ажәакала, Вахтанг Давид-иԥа иаара ԥсҭазаарак ҳаланаҵеит, еиҭакрак иагәыӷырҭаны.
Ашарԥазы, 7 сааҭк рзы ателефон бжьы ангоз, сара сгылахьан. Иахьа Вахтанг Давид-иԥа имҩаԥигоз аилацәажәара ҳаԥхьаҟатәи ҳапланқәа уаҵәтәи ҳус уҳәа ҭакԥхықәрак, исымоу уск саԥхьа ишышьҭоу здырыртә еиԥш сеиднакылахьан, сҟалахьан сҳаҵҳаҵо уск анадгылара агәаҳәара сыманы.
Ус Вахтанг Давид-иԥа ашә ихы аакылеикит, чаик ҳнахәаны аусбарҭахь ҳцарц.
Уажәраанӡа ихысхысуаз «азаҵә» ихаҭыԥан хҩык збаз ирныԥшуан хымԥада хатәрарак, ҭакԥхықәрак...
Сааҭк ала Баҭыми ҳареи ҳаицәажәеит, аекипаж иара Џьурбинаӡе (анџьныр хада) даанӡа ҳаркьымсырц, иара иахьа-уаҵәы дшыԥыруа уҳәа ажәабжьқәа ҳарҳәеит.
Ҳара ҳаздызкылаз Кукич Душан иҳәеит «Сухуми» аиҭашьақәыргылара шаҟа аамҭа аҭаххо, шаҟа ақәырӡтәхо аҳәара шицәыуадаҩу, аҭагылазаашьа макьана алҩаҵә ишизалымбаауа, аԥсшьарахьынтәи дышдырхынҳәыз, иахьа асааҭ аказы ҳаиқәшәарц шиҭаху...
– Усҟан издыруада цәалашәарак рызцәыҵыџьџьар еилышәкаарц ишәҭаху аусқәа! – даахәмарит Кукич. Уи далацәажәеит «Сухуми» аҩызцәа даҽа хԥа рыргыларазы Москвеи дареи аиқәшаҳаҭра шрыбжьарҵаз, раԥхьатәи аргылара 1978 шықәса анҵәамҭазы ишалаго...
Ианиҳәаз аамҭазы ҳаиқәшәеит иара Кукич икабинет аҟны (адиректор хада ихаҭыԥуаҩ).
Ҳныҩнашылаанӡа, акаҳуеи акониаки зманы иааҩнашылаз аӡӷаб кала-ԥшӡа дызҭаҟацаз лџьынсеиқәа лсахьа сиршәақәа еиҿнакаауан, леиҿартәышьа
улаԥш надхалартә. Уи деихаччо ҳазхара лыхәаԥшха наҳамраӡакәан дныҩныԥрааит. Акраамҭа ҳаицәажәон – ҳрылацәажәон раԥхьа инаргыланы иҟаҵатәу, хымԥадатәи ашьаҿақәа. Ус Кукич дааҭгылан – ишәцәымӷымзар џьара акы ҳнацҳап, акыс, аишәа-чара иаҳа аизааигәахареи аилибакаареи рзы иманшәалоуп! – дааҳалаԥшит ихы-иҿы ихалашо.
– Иҭабуп! Шәус шәзахҳарҟьарыз! – мапгьы ааигьы аанарго Вахтанг Давид-иԥа иныҟаиҵеит аҭак.
– Уигьы ҳус хадақәа ируакуп! – дааччеит Кукич.
– Иҭабуп, иҭабуп!..
– Ииашаны шәеилыскаазар мап ацәышәымкит! – ҿааиҭит ифырџьан дҩахо аҵыхәтәаны. Минуҭқәак рышьҭахь ашьхара ҳхыҵны ахԥатәи Сплит ашҟа ҳалбаауан. Актәи Сплит – азауад ааигәаратәи ашьхан иҿиаз ақалақь ҿыц аҩнеиҳаракқәа ф-нызқьҩык аусуцәа ирыздыргылазар акәхап ҳәа инышьақәҳаргылан, аха Кукич ҳгәаанагара шьақәимырӷәӷәеит акәымзар.
– Ҳзауад аусуцәа рзы хазы аҩнқәа рыргылара ҳаҟәыҵхьеит, – иҳәеит уи. – Избанзар, есыҽны аусураҟны еидгылоу, еибабо, занааҭк еиднакылауа ауаа, аусура ашьҭахь дырҩагьых ҩнык аҟны реицыҟазаара алҵшәа амам. Ҳусуцәа рзы ауаҭахқәа ааҳхәоит ақалақь аҩнуҵҟа идыргыло аҩнқәа рҿы. Ажәлар иаартны ргәаанагара аҳәара ҳагхақәа ҳаилнаркааит, ҳхы ҳахәанарԥшит!.. Акыс ҳусуцәа рыԥсҭазаара аиӷьтәроуп иара ҳзауад хықәкыс иамоу, изызку. Уажәы ҳаалыҵ зегьы експортла ицоит, США инаркны иаазымхәо тәылак маҷуп. Ақалақьи ҳзауади рира акыр шәышықәсақәа шрыбжьоугьы, иара ҳзауад абзоурала иааидкыланы ақалақь акультуреи аекономикеи азҳара ӷәӷәа аиуеит – дааԥышәырччеит днаҳахәаԥшын.
Ари Адриатика аҿықәантәи ақалақь Сплит ргылан IV ашәышықәсазы. VII ашәышықәсазы – ахорватцәа шықәнагалазҵәҟьа, Сплит ҟалеит ахорват жәлар рзы аполитикеи акультуреи ирхыҵхырҭаны. Сплит иахьа Иугославиатәи ахәҭак, Адриатикатәи аԥшаҳәаҟны
ааглыхреи, акультуреи, аполитикеи ирцентруп. Адгьылбжьахатәи амшын ааигәа-сигәатәи ақалақь ԥшӡақәа ируакуп. Атуризми аԥсшьареи ираҳҭынроуп.
Азауад «Сплит» еиҿкаан 1922 шықәсазы аӷбаре-монтҟаҵарҭақәак реидҵарала. Уи аибашьра ашықәсқәа раан аиуа-зиуоу акгьы аанымхеит, иқәҵан ицҟьашәҟьа. Иахьатәи азауад «Сплит» ашьапы кын 1948 шықәсазы. Уи иахьа адунеитә верфқәа рҟны 9-тәи аҭыԥ ааннакылоит, иаргылоит аӡаҵаҟатәи хыхьтәии артә ӷбақәа, иаргылоит акатер хәыҷқәа инадыркны 150 нызқь тонна аидара шьҭызхуа атанкерқәа уҳәа аӷбақәа рҟынӡа. Ана-ара, уажәы-уажәы ихаууала-хаууала изықәгылоу ирықәшьқьрааны аӡахьы илеиуеит еиуеиԥшым атәылақәа рбираҟқәа нызхагыло аӷбақәа, аха зегьы мҳәыркоуп еидызкыло – «Сплит». Урҭ, раԥхьа Адриатика иԥшьаны рымҩа инықәнаҵоит, рҭыԥан астапельқәа ирықәиаауа рҿыҩархоит аҿыцқәа, зхаҭабзиарақәа ҳараку, завтоматизациа харҭәаау амшынтә лаинерқәа.
Кукич ифранцыз машьыналас аԥшаҳәаҿтәи аресторан ашҭа иааҭарҵәины инаиргылоны, аҳәиҵәҳәа еишьҭагыланы иаакылсыз амашьынақәа, адруҳәа иҩҭибаҳәан, хыма-ԥсыма иныҩналеит зышәқәа аартыз аресторан – амшынтә артә маҭәа иаҵаҽырбо.
– Сара иагьсыздыруамызт америкатәи амшынтә флот иахьа ишааз! – иааџьеишьеит Кукич.
Ҳара гәаҟра, ццакыра змамыз ауаа ашьшьыҳәа, гәата-бӷата ҳаицәажәо ҳныҩналеит.
– Анахь ҳанзыцҳаша ҟарҵаанӡа, араҟа фырџьанқәак аанаҳкылап, – хыхьтәи ашәҵатәқәа анынхаҳшь, абар ахь ҳҿынаҳхеит.
Акониак, ависки уҳәа доусы иаҳҭахқәаз ҳшынарҿыхәа-аарҿыхәоз, – уажәшьҭа иааҳарласып, анакәымха, ԥсыӡда ҳаанхоит! – дааԥышәырччеит уи.
Ҳлалбааит аресторан ахь. Афатә, доусы ииҭаху акәацхкқәеи аԥсыӡ хкқәеи рацәоуп. Аԥсыӡқәа заа доусы иаҳҭахқәаз ныдҳарба, аҩнуҵҟатәи абассеин аҟны акра иадхаломызт.
– Аиқәаҵәеи ашкәакәеи иреиӷьышәшьои, рыҩбагьы ажь иалху ҩыцқьақәоуп, – днаҳазҵааит.
– Аԥшәма ииҳәо!
– Ус анакәха, «Ԥосҭуԥ», – иҳәеит дааԥышәырччан. Уи сара ҷыдала бзиа иахьызбо азакәу, аҩқәа зегьы иреиӷьушәа збоит! Иаақәдыргылааит ҳаԥсуа «Изабелла» ахаҭа, иԥхеиԥхеиуа. Ахьӡ Ԥоҭомиаҿтәи аӡахәа ахьҿио аҳабла Ԥосҭуԥ ахьӡуп.
Кукич илафҳәареи ихәмарреи, иҵарреи, иеилкаареи рыла иаразнак узтәызтәуа, узытҟәо ауаҩ иацәажәара, изыӡырҩра мариан, иааигәоу, нахьнатә иудырӡо ҩызак иакәны уҟанаҵон. Аурысшәагьы дҳаицәамкәа иҳәон. Шаҟа гьамала ҳтәазаарыз зықәрахь инеихьаз иҩыза абар аҿы дназҿыхәаз акониак џьбареи ҩ-аҵәцак Ԥосҭуԥ иижәызи игәы иҭаз ааҭыдмырттар. Уи, ахатә мал ахаҭарнак, зҩтрактор хәыҷқәеи, даҽа трактор жыцәки ирылаҽхәоз, издыруамызт саб, Гарԥтәи ашьхауаҩ ижәытәра кажьны аҿыц уаажәларратә ԥсҭазаара дызхазықәԥоз, иуахьад, ирахә, иԥсаса, идгьыл азеиԥш мал иалаҵаны аколнхара зхеиҿикааз, иахьатәи анхаҩы ахатәы трактор моу, ахатә ажә мап ацәкны азеиԥш рахә изхарылеиҵо. Иуадаҩын урҭқәа зегьы, иаалырҟьаны уи ауаҩ иеилыркаара, акыс Солжеиицини егьырҭ аԥсахҩцәеи рыла ахәшьарақәеи алкаақәеи рыҟаҵара зҽазызкуаз ахәылаарыхҩы изы.
– Зегь рҽырԥсахуеит, иҟалом ӡиаск ҩынтә аҭалара, – наиаҭаскит ҳанеиԥырҵуаз, саҭамзааит иахәҭамыз акыр сҳәазар зҳәаз Гераклит даасгәалаиршәан.
Снеиаанӡа шәымқәацан зҳәаз Џьурбинаӡе иаара ҳазыԥшны ҳаилахаа ҳаилатәоуп. Иахьа ателефон ҳасырц иҿаҳҵан, иаҳмоуит. Аԥшаҳәаҟны еимҟьаеимцарак иаҳзаҩызаха ҳлеиҩеира Аҟәатәи аԥшаҳәа аасгәаланаршәеит. Аиашазы, апальмақәа, ашәаԥыџьаԥ уҳәа ишиашоу аресторан «Амра» ҩӡхыргылазар, иац иааины иҩадгылаз америкатәи артә флот аӷбақәа
ахԥагьы надцаны – Аҟәа акәхон. Амш ихьҭам-ишоурам, ҽаҩраҭагалантәи амшқәа ирҩызоуп.
Ацәылашара шааҵалалак сиарҭа сзагәыламгыло сҟалеижьҭеи акрааҵуеит. Акрааҵуеит иара убас мчыбжьыла иамсымхлоз схы-сҿы сшыҩагылалак иамсхуа салагеижьҭеи. Уи ҽнак исцәахыԥар аҽнынтәарак ацәа иалҵны зҿы змыӡәӡәаз сиҩызоуп.
Ажәакала, ҳанцоз уҳамбаӡазт ҳәа ашьыжь инцәыҵашьшь ақалақь ахь телефон асра ицоз аҩкаԥданк ишыхынҳәыз еиԥш иааҩналеит хырқьиара. Илбааздаз џьыршьеит.
– Ҳаи, закә гха ӷәӷәоузеи иҟауҵаз, ианцоз «сҽахьрықәсмыршәаз» азы, – неиҳәеит Вахтанг Давид-иԥа зҿаԥшыларала даҽак зҳәоз ихы-иҿы неихарччашәа.
– Уи иашоуп! – нышьақәсырӷәӷәеит саргьы сааччашәа, ишеилыркааз сеидроу!
Џьурбинаӡе уажәгьы аремонт шаҟа иҳазтәои, шаҟа аамҭа иадхалои ҳәа иҭыԥ аҟны дтәоуп, снеиаанӡа шәымқәацан ҳәа ииҳәаз шьақәырӷәӷәо, лҵшәада ҳгылеижьҭеи шаҟа харџь ҟаҳҵахьоу, уажәынахысгьы иҟаҳҵо, ауаа рыԥсахы аԥжәара, рааԥсара, ргәамҵра ҳәа акәӡамкәа.
Дтәоуп, снеиаанӡа шәымҵысын ҳәа. Дырҩегьых аиҿымкаара, аилымгара.
Ашарԥазы иаакылҟьаз автобус ҭбааҭыцә ҳаашьҭнакәыцәаан ихаҳәра мацараны ишьҭаз ашьхара ҳаманы иналалеит – ҳамҩа шьҭан наҟ Шьибеникҟа, Крка аӡыршәрақәа рышҟа.
Ҳгид Горчин Ԥачич имикрофон неиҿеикын «Разумите» ҳәа асерб-хорваттә бызшәала ҳарӷьарахь-ҳармарахь ишьҭоу ааглыхратә наплакқәеи егьырҭ аҭоурых-партизантә ҭыԥқәеи рҭоурыхқәа ҳзеиҭаҳәара даҿын, сара схы сшәиуан, ауниверситет аҟны сызцәыбналоз ажәытә словиантәбызшәа сҵар иауаз ҳәа, аха уигьы
егьырҭ хнырҳәышьа змамкәа исывсқәаз амшқәа ируакын. Уажәы исзаанхаз акы заҵәык – схы анрааланы азыӡырҩра, иахьынӡасылшо исзеилкаауа аилкаара акәын.
Ихаҳәҭынраз ашьхақәа шә-километрак моу инеиҳангьы уцаргьы хаҳәран, шьхаран, аха аԥсабара ссиршәақәа иԥшӡан, доусы рхатәы ԥшра, рхатәы сахьа, рхатәы ҟазшьа рыман, зегьы рымаӡақәа ҳзаадыртуан. Ҳахьцалакгьы ҳаҵаҟа еишьылӡа иаацәырҟьон амшын иаҵәҟаҟараӡа, аха ҳазхара ҳанхыԥшылаанӡа аиҩхаақәа инрыбжьаӡуан, ҳнаргәылалон ахрақәа раҳҭынра. Ақалақь Трогир ҳанынахшәа, иаацәырҵит сиршәа ибатәыз аӡахәарҭақәа – ацаҟьатә каршәрақәа, абахә шьхақәа ҭырҿҿаны, анышә рҭаԥсаны еиҭаҳаз аӡахәаҭрақәа... Аиҳараӡак иџьашьатәыҵәҟьоуп Ԥримошҭентәи ацаҟьаҿтәи аӡахәаҭра.
Уи асахьа ҭыхны, ауаҩытәыҩса иџьаус иасимволны ООН азалқәа руак аҟны ихшьуп, уа машәыршәа инанамгазар акәхап.
– Араҟатәи ажь иалҵыз аҩы ссиршәақәа ибзиахоит – иаҳзеиҭеиҳәон ҳгид Ԥачич Горчин. Уи дахьаҿахақәоз дицхраауан арҭ ашьхақәа ирыԥшәмаз ажәытә партизан, акоммунист Ԥрешҭин Винко.
– Араҟа иагьа иаарҩарахаргьы ҳшьа иарԥсаҳәоит аӡахәа, – назгәеиҭеит уи аԥсҟы зкыз Винко. Араҟа, арҭ ашьхақәа рҟны уажәеиԥш, амҩачаԥа бжьгаӡамызт. Ашьхамҩа унаншәар ишьанҵа-мақьаран, анемец-италиатә фашистцәа раџьал араҟа ирԥшааит, – хаҳәцыԥхьаӡа араҟа зегьы рҭоурых здыруаз Ԥрешҭин ажәа уаара аниоу игәы ҭыӷьӷьаа иаҳзеиҭеиҳәон. Уи Шибеник азааигәаратәи иҭахаз апартизанцәа рбаҟа ҳанынавала, иҿаԥхьа ицәырымҵуа иҟамызт урҭ иҩызцәа рсахьақәа, апартизантә ԥсҭазаара ахҭысқәа.
– Наҟ дгьылкаршәроуп, идгьылчашәроуп, – даҿын ҳмашьынаныҟәцаҩ ҳарӷьарахь ҳхьарԥшуа, аха абахә шьхақәа ҳархыԥшны дгьылкаршәра аабомызт!
Ԥачич, ҳармарахь алиуминиатә зауад ҳирбеит, ҳарӷьарахь – акурорттә комплекс Соларис – «амра
аԥхьарҭа» ҳәа дахцәажәо иажәабжь анагӡара даҿын, ашьхара ҳалбааны Соларис ашҭа ҳанынҭалоз.
– Араҟа ҳаԥсы неиҭаҳкып, 10–15 минуҭ шәшьапы неиҵышәх, – иҳәан Ԥачич, автобус ашә ааиртын ҳаҩҭыҵит. Ҳаԥхьа ацԥхьқәа ахыдды амра асахьа зынҵаны иаацәырҵыз аплакат аԥсы нахалазшәа, ашҭа амра ҭаҷҷеит, – уаанӡа аԥшақәа ихәаҽны ирымаз амра.
– О, шәааира иазыԥшын! – назгәеиҭеит еихаччо иааҳԥылаз асасааирҭа «Иван» адиректор Бчанко Барешич дыхәмаруа.
– Уи сара сымроуп, сахьцалакгьы исыцуп, аԥсуа мра! – ҳааибарччеит – зегьы ирзеиԥшу амра еимаҳкуамызт, ҳныҩлалеит ишәҭышха, ишынықәԥраара иқәгылаз – «Иван» абар ахь. Соларистәи акомплекс отельқәа аӡынра рышәқәа аркын «Иван» ада.
Барешич иаҳзеиҭеиҳәеит Соларис зныкҟьарак 3000-ҩык аԥсшьацәа шаднакыло, есԥхынра 200-ҩык асовет уаа шаҭаауа, уажәы иара дызхагылоу отель «Иван» 150-ҩык шаҭоу, уи акорпус ӡынгьы-ԥхынгьы аус шауа.
– Москвеи Ленингради сшырхымсыцгьы Пицундеи Гагреи рыӡбахә бзианы издыруеит, – иҳәеит аԥснытәи акурорт аӡбахә анаацәырызга.
– Даҽа ԥыҭк сыҽхәарын, ари аԥсабара аҳҭынра ахаҭарнак сыбз аҟәаҟәа ԥимҵәар! – ҳҩызцәа днарылаԥшын дааччеит Адольматинцәа алафҳәара ишазҟазоу иадырганы. Дара Адриатика ахықәантәи Адольматинцәа Кавказаа излареиԥшыми!
Зыԥсы неиҭазкыз ауаа аԥшаҳәа ааныжьны, еиҭах ашьхара ҳнаргәылалеит. Ҳазгәылалаз абахәқәа рааимҟьара ҳабжьаԥшны иаабон иҟәашӡа асы зқәыжьыз ашьха ԥагьақәа, аха урҭ рҿаԥхьа зхы лазырҟәырц зҭахымыз абахәқәа урҭ ашьхақәа ҳхырымхырц иааҳҿагылон. Иҳашьҭаланы иҩеиуашәа ицәырҟьацәырасуа амшын абз аиҩхаақәа инрыхьнашьуан, излааиз узымдыруа. Амшын ахьаатуаз гәыблыла анапқәа рыкәыршан аҭәаҟәақәа реиԥш адгьылбжьаха ссақәа иалаԥсаз, иџьашьахәтәу ԥсабаратә сахьақәан,
иҭынчҳаҳараӡа ахаан имгәамҵит, имыцәқәырԥац уҳәарын. Ус, абахәқәа бжьаԥҟаны еикәаҵәиуа илгаз амҩачаԥа ҭшәара бжьырҭәаа ҳаманы ишлеиуаз, аԥсабара аҭынчра еилаго, ахыԥша уамыргыло шьҭыбжьык аагеит, уаанӡатәи еиԥшымыз ҳауакгьы цаҳәцаҳәо аҿаанахеит. Аха иабаҟоу мшәан зыбжьы го аӡиас? Алада ҳласкьацыԥхьаӡа – аҩада ҳхахьы аилаҽҽабжьы гоит, ӡҭачрак ԥжәаны иӡхыҵраха илаҳгәыдлашашәа. Зных маӡала иаҳхыҩрызшәа ҳаҵаҟа игәрымуан. Ус, ахаҳәҳҭынра ҳагәылсны ашәаԥыџьаԥқәа ҳаргәылаланы ҳашнеиуаз «МАН» ҵаҟа ашҭа хәыҷы инҭаҵәиин, ҳазлалеиз ахь ахы рханы иааҭгылеит, ҳаҩҭыҵит. Иаацәырҵит аӡыршәрақәа еилаҽҽо, рыцԥхьқәа рҿыддуа, ашәаԥыџьаԥ рҽыртаӷаны ирыҵхәраа илеиуан Крка, игәырҿыхагаха, игәыԥсыршьагаха. Мардуан рацәала еихагылоу аԥшаҳәа уажәазы ҳара ҳада даҽаӡә ибжьы ықәҩуамызт, аха уи иалагылоу аҩн хәыҷқәеи, егьырҭ аԥшаҳәаҿтәи ахыбрақәеи, анеирҭа-ааирҭақәеи, ацҳақәеи уҳәа аԥхын ашьапыргыларҭа шамам убартә иҟан. Араҟа 1875 шықәсазы идыргылаз афымцастанциа Иугославиа агидрофымцатә енергетика иашьаҭаркыгаз иаҭынхаз аҭыԥ хыжәжәарқәеи уи аҩыра икыдкнаҳалоуи роуп. Ҳара ҳанлеи, аԥсы зхоу аӡәгьы дыҟамызт, ҳцарц хыхьтәи адәҳәыԥш ахь ҳаныҩхала, анхацәа руаткақәеи ахыжәлагақәеи ықәдыргылахьан. Пачич сыхьӡала аԥсабара ҳақәныҳәап иҳәан, ирымихәҳаз абаҭлыка маҷк-маҷк ҳнаҿыхәеит. Ҳара ҳтәқәагьы ирымаз «арыжәтә ҷыда» аадыртит, аха ҳҽеидҳархаломызт, «Иван» аресторан ҳзыԥшын. Еимгеимцарак иаҩызаха аԥсҭазаара иазықәԥоз, иҩцәырҟьаанӡа иԥсаҟыԥсаҵәуа ирылҟьоз Крка, алахҿыхреи аҳаиҭҟәиҭреи ҽаԥарак ныҟанаҵаанӡа изыхәлазырӡуаз Адриатика абз ҳнахыкәшан, ҳааҳәны ҳҿааҳхеит, ҳааԥсарақәа ҳара ҳашьҭахьҟа иааныжьуа.
Иацтәи ҳныҟәара згәы арԥхаз, избаз-исаҳаз срызхәыцуан, шьыбжьонынӡа аӷба сыҩнымҵӡакәа.
Сазхәыцуан ашьха қалақь Шибеник ақәцә акәаҩра иқәгылоу ажәытәӡатәи ахыхьчагатә бзарбзанқәа, уи акалҭ икәеикәеиуа ибжьатәоу Адриатика аҟәыҵәа, аҭаларҭа, абахәқәа рыбжьаԥҵәарсҭа иаԥырагылоу абзарбзанқәа, аамҭақәа идырӷьаз ахәрақәа рҭоурых даҟьақәа.
Ус, ашьыбжьон, Сплит уажәраанӡа шьапыла иналымс-аалымсыцыз, ашьхара ҳныхшәан, аԥшаҳәахьы ҳлалбааит.
Амҽыша зыԥсшьараз ажәлар, аԥшаҳәа ҭырҭәааны илеиҩеиуан, аха зегьы џьарак еижәыланы ицон, ҳҿынаҳхеит ҳаргьы ҳрылагыланы. Ихалон америкатәи амшынтә артә флот аӷбақәа рышҟа. Ихалон хәыҷи-ҭаҳмадеи, ҷкәыни-ӡӷаби еицырхышьшьы. Аматросцәа рымаҭәа еиқәаҵәақәеи рхылԥа шкәакәақәеи рыла имҩашьо рыҽрыԥхны авахта мҩаԥыргон. Уахьыҩхало раԥхьа унзыдгылоз аӷба апроспект уиркуан «Бзиала шәымҩахыҵ ҳаӷба «Клауд В. РИКЕ ТТС» ашҟа ҳәа асерб-хорват бызшәала, аӷба асахьа анҵаны. Уи «афырхаҵаратә» ҭоурых иаҳәон 1962 шықәсазы, аӡахьы ианлеи инаркны США аҩбатәи афлот аҟны Карибтәи амшын аҟны, Кубатәи аблокада ишалахәыз, раԥхьа акаԥдан Биддл ихьӡ шахыз, нас «аинтернационалтә еибашьҩцәа рааӡаҩ», НАТО аблок аиҿкааҩцәа руаӡәк – адмирал Клауд Вернон Рикетс  VERNON RICKETTS) ихьӡ ахҵара ишаԥсахаз, США 6-тәи афлот иалаланы Адгьылбжьаратәи амшын аҟны аусура ишалагаз. Уи заахахьоу, изынԥахьоу, иамоу аҳамҭақәа... Иара аӷба (ДДС-5) зыхьӡ аху адмирал ихы-иҵыхәа нҭкааны, уажәтәи афригат акаԥдан Иозеф Ф. Кинг дзакә фырхаҵоу, уи аԥсҭазаарахь дкылсырц ақәԥараҟны иааирԥшхьоу ақәҿиарақәа уҳәа, рсахьақәа рынҵаны, иҩхалалак акака наддыркуеит. Зышьҭахь аракетақәа ықәгылоу егьырҭ аҩба рахь авертолиотла ирхалозгьы апроспектқәа раҭәашьахон, аха уахь ахалаха смоуит, амала урҭ «рфырхацәа» рсахьақәа зныз апроспектқәа рҟәыҷны аулицақәа иахьрынԥсалаз збон.
Хыхь ацҳа иқәгыланы зҟазара аазырԥшуаз амотросцәа рџьаз бжьы хыҭҟьагаха ахәы ҳанхыҵаанӡа слымҳа иҭыҩуан.
Ашьыжь Баҭымҟа ателефон ҳасырц азауад аусбарҭахь ҳаннеи, дара ашьыбжьонтәи аԥсшьара рыман. Ҳныҩнашылаанӡа акаҳуеи акониаки усгьы иаҳзықәгылан. Ателефон акыр ҳазыԥшын, аха иаҳмоуит. Асааҭ ҩба рзы зусура амш иалгаз ауаа ҳамшала еиҵаҳархомызт, ҳааит аӷбахь. Аӷба аҟынтәи ҳасит Москваҟа.
Ахәылԥазы Вахтанг Давид-иԥеи сареи ақалақь ахь ҳхалеит, ицқьашәқьаз амагазинқәа тауарла иқьыԥаха игылан, русура еилашуан.
Иацы еилаҳкааит «Сухуми» аӡы иӡаазхыз ан лхаҵа Врандичич азауад адиректорс дшыҟарҵаз.
Иахьа асааҭ аказы ҳидикылеит уи ауаҩы ҳаракы, ацәацқьареи агәаԥхареи злоу ҳҭынха. Ауа ҿыц ҳусура, аӷба амшынтә хаҭабзиара, аманшәалара зеиԥшроу, иагу-иабзоу, абылра шыҟалаз интересс икны дразҵааит. Изеиҭаҳҳәеит изҵаарақәа зегьы нҭкааны. Уи иҳәеит хшыҩзышьҭра шеиҭо, илаԥш шаҳхызаауа, еилахоу иусқәа маҷк ишаамгеимцалак ҭынч ҳлеидтәалан какалк шааицнаҳкыло, иҵегьгьы ҳаизааигәахара, ҳаилибакаара шиҭаху. Деилахаҵәҟьан. Ҳара асааҭ аказы ииҳәаз иақәыршәаны ҳидикылт адкыларҭаҟны арымӡааҩык шизыԥшыз. Иацы Москвантәи Џьурбинаӡе арҭ аҩымшк дԥыруеит ҳәа иҳарҳәаз анаҩс хабарк ыҟам, ҭынчроуп...
Иаивар 12
Ҳлахьынҵа аӡбаҩ анџьныр хада даанӡа иҳазхаша ҳәа афатә-ажәтә иҳадаҳкылаз нҵәан, иахьа ацхырааҩ еиҳабы дцахт даҽа хымш-хәымш иҳазхаша ааргарц, уаанӡа дышԥакылмсри ҳәа.
Амш маҷк иқәасӡасуеит, аха, мшәан, ӡынрами, ишӡынроу аабартә иҟам акәымзар.
Иахьа-уаҵәы ҳәа ҳлахьынҵаӡбаҩ иаара ҳшазыԥшыз аҩныҟагьы дыррак сзыҟамҵацт. Исҳәои – ҳаанхоу ҳцоу? Закәытә мшәы шкәакәозеи ҳазкыз!
Ашьыжь ф-сааҭк инаркны азауад аусура еилашуеит. Ҳавара астапель иқәыргыланы зыҟаҵара иаҿу, шә-нызқь тонна шьҭызхуа атанкер абар уажәшьҭа иаақәырцалт, ирласны аӡахьы ишыларышьҭуа аабарц ҳаҟоуп. Уии ҳареи иҳабжьагылоу атанкер ишалгарыз иалгеит, изтәу арабцәа иаарласны иргозар акәхап. Егьырҭ 140–150 нызқь тоннатәқәа, ҳашьҭахь игылақәоу аҩбагьы шацыԥхьаӡа иааузымдырыртә аҽыԥсахра иаҿуп, ҳара ҳтәаз ҳаилаххаа – Џьурбинаӡе даауеит! Аа, ҳаззыԥшу ауаҩ ианвар 15 азы Москвантәи шәышҟа дԥыруеит ҳәа арадиограмма ахьааз.
Иаха ақәа шауаз мҩашьо иҟьаҵәыроуп. Ашьыбжьон акы ҳнацҳаны азауад аусбарҭахь ҳцап шаҳҳәоз иаакылсит хҩык анџьнырцәа Пастерс дрыцны. «Судоимпорт» ахаҭарнак Арнольд Альфред-иԥа Пастерс инамыс аҵаҟа иҟоуп «Сухуми» агхақәа зегьы. Уи, аргылареи адкылареи аамҭақәа рзы напхгара ҟазҵоз, хшыҩзышьҭра зиҭоз аӷба ахаҭабзиареи аекипаж русура зырманшәалахашаз маҭәахәла аиқәыршәареи ирызкын узымҳәартә аҭагылазаашьақәа ааԥшит, иааԥшит ҳадкылаҩцәа риашара. Урҭ хымԥада иԥсахтәу, иҟаҵатәқәоу ҳәа 100 инареиҳаны иқәдыргылаз иара Пастерс хшыҩаас иҟаимҵаз агхақәа иахьа ипроблема хадақәаны иаақәгылеит. «Сухуми» ааҳампыҵахеит шықәсы 20 аус зухьоу ӷбоушәа. Иара А. Пастерс уажәы Риекаҟа диаргеит араҟатәи «иԥышәа» уаҟа ирылаирҵәарц. Араҟа хьаас имоу агарантиатә ремонт аҟаҵароуп, абылреи, авариатә ҭагылазаашьеи ихы идырхьуам. Насгьы апроект ԥсахыҩцәеи, ахәԥса аларҟәҩцәеи иҟарҵо аԥырхагахара хьаас имам. Урҭ «аекономистцәа» зынҭрыс, аргылараан ахәԥса ладырҟәызшәа, хашәалахәк ҟарҵозшәа убоит, аха рыҟаҵамҭа (аексплуатациахь) ахархәарахь ианнеилак иахадыршәалаз аҟны итәозар иҳабаргәыз, уи анаҩыс абылратәи, аӡсаратәи ашәарҭадарақәа дара иӡсо, аӷба аҩнуҵҟа аус зуа раҟара издыруада! Ажәакала, шықәсык аахыс рус хадақәа рнаҩс уахгьы-ҽынгьы арекламациатә актқәа рҩра амеханик еиҳаби аштурман еиҳаби шаҿызгьы шаҟа рцәыбжьахеи, шаҟа ирхьымӡои! Зегьы злоубари, есҽны акы ԥсахлатәуп, ҽакы ҽак цәырнагалап.
Арахь А. Пастерс заа иаҳмоуз арекламактқәа уажәшьҭа рыҟаҵара закәаным ҳәа дҳадгылоуп, егьырҭ, азауадаа иҟарҵашазаргьы имуа. Ахәылԥазы Вахтанг Давид-иԥеи сареи амшынтә агенство ахь ҳашцоз иҳамҩатәны ҳамҩахыҵит, уи, ҵыԥх зуаҭах дыҩназ аԥшәмаԥҳәыс лышҟа. Даҳԥылеит ашәышықәсабжа ирҭагылоу аԥҳәыс еиламгыла дҳаигәырӷьаны. Уи, Милица, иагьа длахҿыхзаарын ари дызҵагылаз агәаҟра днеиҵанамырӷәӷәар, иагьа гәырӷьара, лашара ҩназаарын лыҩны еихалаша ҭбааҭыцә малырҳара ҳәа ҳәаанхыҵҟа ицаз лхаҵа ибаҩқәа аагатәыс илықәымшәар. Еиҳараӡак ибӷаԥҵәагаха лыхҩыԥҳацәеи лареи ирзыҟалаз, изықәшәаз арыцҳара ахҟьаԥҟьа, ахы-аҵыхәа акгьы ахьырзымдыруоуп. Уи хәыҟаҵаҩыс аусура дахьалагаз аӷба швеицариатәи абираҟ акәын изҵагылаз, аха ахаҭа Израиль иатәын, имҩаԥнагоз бџьарын, шаҳаҭ деимурц иугославиатәи фҩык аус зуаз аӡә ида (аштурман еиҳабы) егьырҭ шьын ҳәа агәаанагара лымоуп, иара аӡәк иаанхаз аӷба ҭахазшәа шиҳәазгьы.
– Адукат дыкны схаҵа иҭахашьоу аилкаара санашьҭала, аԥсҭазаара бҭахызар ибхаршҭ, – ҳәа ателефонқәа рысра иалагеит, иара адукатгьы дшәан дацрыҵит, – иаҳзеиҭалҳәон зыԥсы ҩеины зыхәцә икылагылаз Милица. Милица лыԥҳацәа руаӡәк, аиҳабы, ФРГ аус луеит, лхаҵа дшиталиатәугьы. Аиҵбы (лхаҵа диугославуп) лхаҵеи лареи США иҟоуп, агәыбжьанытә – араҟа, Сплит хаҵа дцеит, лхаҵа италиатәи ӷбак аҟны аус
иуеит. Абас рҽыԥсаҟьаны аԥсҭазаара акыр ахьырзалхуа ҳәа иқәԥоит, рықәԥара алыҵшәа хатә малрҳарамзар, уаажәларратә хырҳагарак аланы избом. Хырҳагарамоу ФРГ иҟоу лусура шџьабааугьы, азауад анаҩс еиҭагаҩыс дыҟоуп. Аха еиҭалго закәхари? «Анемец цәқәырԥа» астанциа аматериалқәа иугославиаа рзы иҟанаҵо адырраҭарақәа.
– Аҵакы?
– Уи сара исзалоуи! – икьаҿын аҭак. – Ахә ршәоит!
Ааилышәшәон зхаҵа ипатреҭ заҵә ихырқәақәо иадтәалаз аԥҳәысеиба дааныжьны аԥшаҳәахьы ҳанлалбаауаз.
Алашьцара иналаӡхьан, ариабжьарак сасра иҟаз, дара ремблема. Ҩ-хык зхагылоу ашьауардын ацқәа ирыбжьаку аплакат ишаҳәо еиԥш, «Аҭынчра амч» амҩаԥгаҩцәа, США 6-тәи афлот аӷбақәа есааира ихарахон.
Уаҵәы иаараны иҟоу ҳанџьныр хада иԥыларазы амашьына ҳархиеит, амш бзиоуп, ҭынчроуп.
Аусӡбарҭаҿы ҳахьнеиз Кукич иҳаиҳәеит ҳаӷба «Иван Сеченев» Дарданелл ишҭахаз, ишаанхаз Иугославиатәики Руминиатәики, иҭахаз ауаа шмаҷҩым...
Амашәырқәа, амашәырқәа... Уаҳа ақалақь ашҟагьы ҳамцеит, ҳаӷбахь ҳаан ҳшыҩнатәаз иаҳхаагеит. Ажәытә ашықәс ҿыц шцарыз ицеит.
Ахәылԥазы, уаҵәазы иҿаҳҵаз амашьына иахьазы ҳҳәаз џьышьа дааит. Уи иҳәеит уаҵәы А. Петерс Риекаҟа дшиго, дышзақәмшәо.
– Араҟагьы Пастерс дҳабжьалеит, – назгәеиҭеит Вахтанг Давид-иԥа.
Цас иауазшәа еихатәаны ақәаура иаҿуп – дзыԥыруоу дзымԥыруоу ҳаззыԥшу ауаҩ? Ҳазлеиԥылаша амашьына
аарышьҭуоу иаармышьҭуоу? Иахьа – асабша, ҭынчроуп, ԥсшьароуп.
– Иара даандаз, машьынак ҳаԥшаап... Ашьыбжьышьҭахь таксик аанаҳкыларц ашҭа ҳаҩҭыҵзар, азауад агәашә даалагылеит Пачич амашьына иманы. Ҳаҩҭатәан ҳцеит аеродром ахь.
Ҩ-сааҭк инареиҳаны ҳазыԥшын Белградынтәи иаауаз аҳаирплан. Аха уи иҭыҵыз апасаџьырцәа дрыламызт ҳара ҳазԥылоз ауаҩы.
Ҳхынҳәит ихы-иҵыхәа, дахьыҟоу-дахьану ҳәа акгьы ҳзымдырӡо.
Иҳаӡбеит уаҵәы ашьыжь ҳаиҭаԥыларц.
Ашарԥазӡа аеропорт ахь цатәыс измаз ауаҩ сызмыцәо сиарҭа сшагәылаҵәиуаз ателефон абжьы геит, угыл ҳәа аанарго. Амеханик еиҳаби аелекртомеханик еиҳаби дәыӷбала даар здыруада ҳәа авокзал ахь рхы дырхеит, ҳара аеропорт ахь ҳҿынаҳхеит. Аха дубар даахә ҳзызцоз ауаҩ. Ҳмашьынаныҟәцаҩ иац ҳазгаз иакәын, уи ҳара ҳаиҳа ихьааигон ҳазԥылоз ауаҩ иҟамзаара.
– Издыруада, ихабарк зҳәо радиограммак, дырраҭарак ыҟазар, амшынтә агенство ахь, азауад аусбарҭахь?– иҳәеит амҩа иқәло ауаҩ иҟаиҵо шԥаҟаимҵари ҳәа иԥхьаӡаны. Ааԥынтәи амра хааӡа аԥсабара иаақәыԥхазшәа, аҳауа цқьаӡа иҟан. Аеропорт аҿаԥхьа амҩа еихагалақәа рҟны акәтаӷьқәа реиԥш иԥыххааса игылан еиҿаҳаз амашьынақәа. Урҭ ҳнарывсын ҳҿааҳхеит иаҳҳәара, ҳхы ахьҳархара ҳзымдыруа, ҳнеимҵахәыцуа.
– Шәшеф, иугославиатәи акоммунист диҩызоуп, – иҳәеит «Форд» аӷәра ақәыршәны иназцоз. – Иара ианиҭаху, ишиҭаху, – нациҵеит «избан?» ҳәа азҵаара иауа џьышьа иааҭгылаз амашьынаныҟәцаҩ.
Аха ҳара алафҳәаха ҳамамызт, доусы ҳгәаанагарақәа неимҵаҳкуан.
Москвантәи Белградҟа дзаау дзымаау, уахатәи аҳаирплан ҳаԥылару ҳаԥымлару? Шаҟа гәаанагара, шаҟа ҭак.
– Агенство ахь акәу, азауад ахь акәу? – дҵааит ҳамҩаԥгаҩ, Сплит ҳанаавала.
– Раԥхьа агенство ахь. – наҳҳәеит ишымҽышоугьы аӡә дышԥаҟамлари ҳәа. Аха ҳгәыӷрақәа ҳаржьеит. Зышәқәа аркыз аконтора ҳнахыкәшан азауад ахь ҳҿынаҳхеит – ахьчаҩцәа, акомендатура аҟны хабарчабарк рдыруазар ҳәа.
Ҳахьыныҩналаз Милетич дааҳԥылеит деихаччо. Уи, сабшеи мҽышеи тәаха-ԥсшьаха змам, Белградҟа ателефон даҳзасырц дыҩхалеит. Ҳара акомендатура ҳшыҩнагылаз ҳаҵаҟа цәажәабжьқәак геит. Аԥенџьыр ҳхы нкылаҳкызар, амеханикцәа дрыбжьагыланы наҟ азауад ашҭа инҭалахьан. Вахтанг Давид-иԥа аԥенџьыр хыла данагәыдла, иааигәара сгыламзар хымԥада дкылыҩрыр ҟаларын!..
Амш ԥхны мшха икаҷҷоит, аԥсҭазаара угәанарԥхоит. Ашьыбжьон аҩ. Кукич ҳидикылеит ҳусбарҭа анџьныр хадеи ҳареи. Ҳаиԥылара иазаамырԥшит ҳусқәа зеиԥшрахаша аазыркьаҿны еилкаахартә еиԥш, аха ааигәа-сигәа уаҩ дақәгәыӷыртә ишусмариам ҳхаҭарнак иеилнаркааит. Ауашәшәыраратә документациақәа ахорваттә аҟнытәи аурысбызшәахь аиагаразы аиҭагаҩ иширҭаз, ҩымш рыла дзалгар ишҳақәдыршәо аҟароуп иҳарҳәаз.
Аҩ. Кукич ҳанџьныр хада иаҳаҭыр азы шьыбжьхьа ҟаиҵеит «Отель парк» аҟны. Доусы рыжәтә хкыс иаажәырц иаҳҭаху Кукич даназҵаа, асас хада иҳәеит агази абензини рыда зегьы шижәуаз.
Кукич дрылацәажәеит москватәи ахҭысқәа, иҳәеит ақырҭуа ҩқәа ишреиԥшу дара рҩқәа. Ҳара иазгәаҳҭеит аҩқәа шеиԥшу, аха ажәраҟны ишаԥааго. Уи иҳәеит ихаҭа Москва ресторанк аҟны агәра игартә ишибаз, насгьы ажәрадагьы аисразгьы ишхәдам. Ааилашәшәоны аӷбахь ҳаҩхалазар, аҷаԥшьаҩ иҳәеит Аҟәантәи ателефон ишасыз. Еиҭашԥамысри ҳәа сыштәаз Леван дхалеит ихыигәы ақәмаҷны, аҩныҟа гәхьааго. Уи аҩныҟа ицо раԥхьатәи агәыԥ дышрыласҵоз ала агәра ирганы акаԥдан ишҟа сыҩхалан, ҳанџьныр хадагьы уа дыҟан, ҳшеицәажәоз аҷаԥшьаҩ ателефон ахь иуԥхьоит хәа ашә даалаххит.
Сыҩны слеизар, аҩнынтәи акәын, ҳазхара ҳаицәажәеит, ахәыҷқәа, адуқәа зҳәаз еиԥш ҳаицәажәара ԥықәсыларак амаӡамкәа ицқьаӡа, еилхха. Уи саргәырӷьеит аҩны сцаны саазшәа аҟара.
Иахьатәи амш иаҵәа аӷба сныҩнымҵӡакәа исхызгеит. Уаҵәы аԥсадгьыл ахь зымҩа иқәаҳҵо реиқәыршәара, разыҟаҵара иамшуп. Урҭ ажәаҩык ҩажәамш рнаҩс идәықәҵазаргьы ауан, аха иааг! Урҭ уажәы аҽазыҟаҵара ианалага, егьырҭгьы ргәы ԥшаан, аӡәаӡәала ахалара иаҿуп, аха рыгәшәа наҳәаны иаарласны ишдәықәҵахо нараҳәаны исышьҭуан – ишԥаҟаҳҵари.
Арадиои ателедырраҭареи рыҟны аџьабара-гәаҟратә музыка арҳәара иаҿуп Иугославиа анагӡаратә Вече ахантәаҩы иҭахара иазкны. Уи иҭаацәеи, имҩаԥгаҩцәеи, иареи зықәтәаз аҳаирплан ҷыда ҭахеит.
Амш ԥхынрамшуп. Зымҩа иқәло игәырӷьаҵәа аҽазыҟаҵара иаҿуп.
Анагӡаратә Вече ахантәаҩы Џьамал Биедич машәырла иҭахара иазкны лассы-лассы радиола, телевизорла адырраҭара иаҿуп, иаҿуп арыцҳара-џьабаратә музыка арҳәара.
Анџьнырцәеи егьырҭ аҟазацәеи неиҭас-ааиҭасуа, аара-ацара иаҿуп, аиҳараӡак агарантиатә
ремонтҟаҵаҩцәа. Абылра ашьақәыргыларазы иааргаз ахәԥса наӡоит 1,5 миллион доллар. Уи ҳанџьныр хада Платон Иван-иԥа ихы ихнаххьан...
Ахәылԥазы авокзал аҟынӡа инаскьаагеит жәаҩык ҳҩызцәа.
Амш алахь еиқәуп, илкылшеит абар, абар алаӷырӡ лаҿыҵыкәкәап уҳәартә иҟоуп. Ҳаӷба хьшәашәаӡа, иҭацәӡа, аҳаиҭқәиҭ ацәыӡын, еиқәшьшьы игылоуп иааныжьны ицаз жәаҩык аныԥшны. Акыс, арадио ааҟәымҵӡакәа Џь. Виедичи уи иҩызцәеи рҭахара иазку аџьабаратә музыка иахыҩуа игәыҭырԥсаагаха инаҳалакьакьоит. Уахьыԥшлакгьы илахьеиқәҵагаха улаԥш нарықәшәоит ашәы зырку, ихьыдышьшь икыдкнаҳалоу абираҟқәа.
Платон Иван-иԥа шьыжьы инаркны дрыдтәалоуп иац иаҳзааргаз аӷба ашьақәыргылара иазку ахәқәа. Ашара иаҵагыланы иааз апалуба-агарантиатә ремонттә усқәа рынагӡаҩцәа еимышәшәаз адашьма аимыхра иаҿуп, ианеибырҭаша здыруада. Скаиута –кабинет адиван ҿыц ҩнаҳаргылеит, Нина, Даур ма Нара аӡәы длыманы даар иҭбааҭыцәӡа иахьышьҭалаша. Уаанӡатәи сдиван аҭшәара иахҟьаны рышьҭалара ахьыманшәаламыз саргәамҵуан. Вахтанг Давид-иԥа ихаҭыԥантәи акаԥдан акгьы изаанмыжькәа, ирыцқьаны дахьықәҵыз даргәамҵуеит.
Иахьатәи амш ахҭыс ҿыцқәа рыла иҭәуп. Ашырԥыеҵәа иацгыланы аус зуаз аӷбаргылаҩцәа еилагьежьуан, ихаууала-хаууала ацламҳәақәа хьацаны ҳнаҩстәи астапель иқәгылан аӷба ду. Уи иахагылан акранқәа аԥырсалқәа рыцраҳәаны. Ихаргалон адаҷқәа, аԥынҵан иубон агрилиантқәа, аҿаԥхьа идыргылаз атрибуна наҟ-ааҟ иҩахагылеит ҩ-тәылак – Иугославиеи Бырзынтәылеи рбираҟқәа. Еизеит аџьажәлар,
ажурналистцәа, афоторепортиорцәа. Асааҭ 12 ҟаларц жәохә минуҭ шагыз амитинг аартын. Ицқьаны х-сааҭк азы ацәажәаҩ иажәа даалгеит, «аӡаахратә ан» аԥҟаха лымҭакәа, армарахьтәи аган иадкнаҳалаз ашампан ԥаҭлыка ирхханы изкыз ԥҟьаҭын, апҟаҩҳәа аԥынҵа ианҭас, шә-нызқь тонна рҟынӡа аидара шьҭызхуа аӷба дуӡӡа акгьы иакӡамызшәа изықәгылаз илықәшьқьраан, ашшыҳәа аӡахьы аҿынанахеит. Аԥаҭлыка кәалаауа иахьынҳалан – сымч зеиԥшроу жәбауоу аҳәозшәа хьааԥаак амаӡамкәа. Змахәҿа иҟанаҵаз аргылаҩцәа «ураа-а-а» ҳәа рыбжьы «Сплит» иҭыҩуан. Ҳашьҭахь индиаа рзы 115 нызқь тонна шьҭызхуаз атанкер асқьала иадыргаланы аус зуаз аусуцәа хышхыҵәан, ахыӷәра иқәтәаны, аӡахьы илеиуаз абырзен ӷба ишахәаԥшуаз, мчду зманы шьҭахьла аӡы ҭҳәаны илхылаз ианархыџхыџ, аҳа-рҭқәа аҿышәшәозшәа иаҿышәшәаны иахьцоз удмырччар руамызт.
Ахәылԥазы, Џьурбинаӡе амеханикцәа адҵа анриҭа, акаԥдани, иареи, сареи ҳаашьҭибахын, ҳцеит Белградҟа «Иадроагентство» ашҟа ателефон ҳасырц. Ҳныҩнашылаанӡа акониаки акаҳуеиқәаҵәеи наҳамҵазыргылаз аԥшәмацәа, иаразнак Белгради ҳареи ҳнеимардеит. Ҳаззасуаз Власов иҩныҟа дцахьан, иҩны дманшәаланы даҳԥыхьашәеит, еицәажәеит Платон Иван-иԥеи иареи. Платон Иван-иԥа иеиҳәеит ҽа џьоукы рышҟа ҳхьарԥшра еиҳа иара ихаҭа даарц шеиӷьу. Уаҟа ҳусқәа ҳрылган, ҳаазгаз амашьына данажьны шьапыла амҩа ҳақәлеит. Ҳҩеиуан алабирантқәа ҳнарылс-аарылсуа, иқьыԥаха игылоу амагазинқәа ҳнарыҩныс-аарыҩнысуа. Ана-ара ателевизорқәа ықәыргыланы иддырбон Џьамал Биедич иҵыхәтәантәи имҩахь имҩаԥгаратә процесс. Магазинцыԥхьаӡа, урҭ, – ателевизортә екранқәа ирыдҵәаҵәаланы иахәаԥшуаз зегьы, рылабжышқәа хаҟәҟәалон, рчабрақәа нырҿыршьуан. Ҳаргьы аҵыхәтәан ҳанзыҩнашылаз универмагк аҟны ателевизорқәа ирыдгылаз ргәыԥ ҳналагылеит. Ҳгылан акраамҭа ҳахәаԥшуа. Ус, Платон Иван-иԥа
иҳәеит ҳцарц. Ҳдәылҵны ҳҿыҩаҳхеит, аха дгарҽаруа, иҟаҵашьақәа угәаԥхартә иҟамызт.
– Ихароу, сгәы еиқәшәам, – неиҳәеит зхьаақәа зылагӡо иҳабжьагыланы иҩеиуаз ауаҩы маҟа, ауаҩ ҭәы.
Ҳааигәа игылаз ҟәардәк аҟны иԥсы неиҭеикын, ҳашиашаз аӷбахь ҳааит. Зиарҭа аҿаԥхьа аҽеилыхха иамраӡакәа илеизыҟәҿыз днышьҭаҵаны санлалбаа, ажьа шәаҟьеиԥш ибла ҭырӷышқәа рыҭра иҭаргьежьуа дааҩналеит зысасцәа наскьазгаз амеханик еиҳабы.
Абуфетчица даҽа хызак халгаларц налаҳәаны санынхала, Вахтанг Давид-иԥа ахәшәқәа ииржәхьан, ишоура ишәахьан. Зшоура 38,7 ихалахьаз ауаҩы, акраамҭа ҳидтәаланы аҵх ԥаҳҽит. Ҳанцоз – уаха шәаасхылаԥш, – неиҳәеит уи. Авахта ныҟәгаҩцәа агәаҽанызаара рымазаарц нараҳәаны, ҳахқәа нықәаҳҵеит, аха сыцәа ҭынчымызт, сарцәомызт рыцҳашьарак, хәыцрак. Сизхәыцуан 60 шықәса зышьҭахьҟа иаанзыжьхьоу, зыԥсҭазааратә мҩа ҵысхәмыз. Збиографиа ҵаулоу, имыхәҭарацәоу, аԥсра абла зныкымкәа иҭаԥшхьоу, аԥсцәаҳа инапхыцқәа зыҽрылжәаа аԥсҭазаара иазықәԥоз, иазықәԥо ауаҩы ҳалал, ауаҩ гәыҭбаа, зымч-зылша ауаажәларратә хархәара иазку, зышьҭахьҟа цқьоу, иҿырԥшыгоу ауаҩы. Аиашаз, дарбан зышьҭахьҟа зыԥсҭазааратә мҩа ианԥшыланы, уи дызнысхьоу иԥсҭазааратә мҩа ԥхеимшьартә ианысыз иеиҳа ишьыцгатәу!
Сшыҩагылаз сыԥсы сыма сыҩхалеит ачымазаҩ ишҟа. Игәалаҟазаара хараӡа ишеиӷьыз иҿыԥшылара иуанаҳәон, уи иахак ицәа ҭынчзаарын.
– Амеханикцәа зҿузеишь? – днасызҵааит аԥсшәақәа анынеибаҳҳәа уи адҵа ириҭаз хшыҩзышьҭра шазыруа аилкаара дахыццакуа, аус дшазхәыцуаз, дшаргәамҵуаз мҩашьо.
– Иахьцалак, абылра арцәара иахәҭаз напхгара, хшыҩзышьҭра аимоузшәа збоит... – ихы дацәажәошәа
игәаанагара иҳәон ибжьы ҭыганы, – асҟак ԥхасҭа ҟанаҵартә!.. – ихаҿы изаагомызт зегьы.
Ашьыбжьышьҭахь саныҩхала, Вахтанг Давид-иԥа аҩра даҿын, Платон Иван-иԥа дықәианы изеиҭеиҳәоз ателекс атекст Белградҟеи, Москваҟеи, Баҭымҟеи рышьҭра иазирхион.
Ажәа аӷба «котораиа сгарель» ҳәа акәу, мамзаргьы «котораиа сгорела» ҳәа акәу ишыҩтәу аҟны илеихьан санрыхҭыгәлоз. Уи аус сҽысзалагаломызт, издыруан Вахтанг Давид-иԥа «котораиа» ҳәа ииҳәаз иаимыргар шимуаз, уи абызшәагьы командаҟаҵарыла иҟалоз џьишьон.
Уи аус ианалга ашьҭахь, аҵх акыр инеиаанӡа ҳидтәалан, исҭахын уи, Платон Иван-иԥа, аинтерес зҵоу иԥсҭазааратә хҭысқәак еилыскаарц, акыс, уажәы еиӷьны аидтәалаха, аилибакааха ҳазҭода. Абар хәышықәсоуп мшынуаҩыс сыҟоуижьҭеи, аха ҭынч ари ауаҩ идтәалаха, иацәажәаха змаӡацыз сзы аиԥш цыфа збахьадаз. Акыс, ари, уажәы зиарҭа иагәылахаз, ажәытә-аҿатә ажәабжьқәа ҳашрылацәажәо имырдырӡакәа ихатәы хҭысқәа иумырҳәозар, ахӡыргара зцәымӷу, иашьҭам, зхатәы ԥсҭазааратә хҭысқәа ирызку ажәак зҿыхра уадаҩу ауаҩы иоуҳәои? Аҵыхәтәан, дазаазгеит, ох, гәышьа нысҳәоны, Вахтанг Давид-иԥа, ишыҟаиҵалац еиԥш рҟьалага ажәак налеигалан, аҳыҳ, ухаҵоуп шьҭа уажәабжь ахыц умырӡуазар...
– Иҟоуи, ушԥаҟоу? – сныҩнашылеит ачымазаҩ икаиута.
– Иацеиҳа сеиӷьуп, сеицәоуп уаҵәеиҳа! – даахәмарит Платон Иван-иԥа, дызлаз ихәыцра даалҵын.
– Оо, уи бзиоуп! – наиаҭаскит иахьеиҳа уаҵәтәи амш иеигәыӷуаз аоптимист.
– Амеханикцәа ирхабаруи, изҿузеи? Қәацара зламыз ҳҭагылазаашьа дшазхәыцуаз, дшаргәамҵуаз мҩашьо ҿааиҭит уи. – Хәылԥазынӡа иалгарушь аремонттә усура?
– Хымԥада! – инышьақәсырӷәӷәеит, дара амеханикцәа рыгәрагареиҳа иара игәы сырӷәӷәарц.
Ус Вахтанг Давид-иԥагьы дааҩнашылеит иблақәа шаҟь-шаҟьо ачымазаҩ игәы иахәаша злаҟеиҵара дашьҭаны, аха дышнеиуа ҵәыкгьы злаилаикшаша нихамыршҭуа. Шьыжьы инаркны зшоура шьҭыҵыз ахәшәқәа наиржәны «иадроагентрахь» ҳцеит ателекс ҳашьҭырц. Ҳахьлеиз иҳақәшәеит аҷаԥшьаҩцәа, иманшәалахеит ҳусқәа.
Ашьыбжьон ҳахәаԥшит Европа зегьы џьашьахәыс иԥхьаӡаны изхәаԥшуа, сериарацәала ателехәаԥшраҟны иҟоу акинофильм «Сандокан». Уи, аиашазы, естетикатә гьама ҳаракыла, ҟазарыла иҭыху (Италиа) афильм, ахәаԥшра агәаԥхара умоурц залшом. Сериақәак Амстердам ҳахәаԥшхьан, иаҳцәыбжьахаз ҳгәы ишалаз рдырызшәа, араҟа есымҽыша сериак ҳарбара иналагеит. Ахәылԥазы зшоура ӷәӷәала ишьҭыҵыз Платон Иван-иԥа бжьеила дшьышьны, дрыцқьаны, деиҭакны днышьҭаҳҵан, ҳашидтәалаз акыр аҵх ԥаҳҽит. Амеханикцәагьы рус иалгеит. Уи игәы иахәеит, акыр русумҭа цқьаны, дыррала иахьынарыгӡаз. Ашырԥазы азауад аусбарҭахь ҳцарц, раԥхьа аҩыза Кукичи ҳареи ҳаицәажәарц, аҳақьым ачымазаҩ дизааҳашьҭырц, иаҭаххар Трогирҟа ҳцарц, Белрадҟа «Торгпред» ахаҭарнак Власов ателефон ҳаизасырц еибыҳәаны ҳаиԥырҵит.
Ашьыжь ачымазаҩ ишоура аауцәымӷхартә ишьҭыҵхьан.
– Аҳақьым аамҭа иқәмырӡкәа раԥхьа шәусқәа ҟашәҵа, – неиҳәеит Платон Иван-иԥа ҳанындәылҵуаз.
Аха ҳара зегьы злеицыҟаҳҵашаз ҳаӡбахьан – аҳақьым даазгаша аусқәа ирышьҭалаша. Аӷба ҳлалбааны ҳашлеиуаз Фирич дааҳԥылеит.
– О, уара ушҟа акәын сахьцоз, – иҳәеит уи снапы сымхуа.
– Бзиала уаабеит, – сааҭгылеит, иаҭахызар ахынҳәра сшазыхиоу иадырганы.
– Аредакциа «Свободнаиа Долмациа» шузыԥшу уасҳәарц ауп сшаауаз, – сыжәҩа инапы наҵидан дҳацны иҿынеихеит ҳамҩа ԥымкуа.
Аҩ. Кукич иҟны дук ҳаидымхалеит. Уи ҳусқәа зламаншәалахашаз ала дҳазныҟәеит. Ҳара инаагаз аремонттә ведомост ала ахәқәа шьақәдыргыларц уи аус знапы алакыз, иара уаҵәҟьа даарыԥхьан, инарыдиҵеит. Ҳчымазаҩ иӡбахә уажәыраанӡа иахьраҳамҳәацыз наҳаҽԥниҳәан, аҳақьым ишҟа ауаҩы иҿынеирхеит. Трогирҟа ҳзызцараны иҟаз ауаҩ дшыҟамыз ателефон ала еилкааны ҳандәылҵ, асааҭ 11 аҟаларагьы уи акәын. Аредакциа аҟны иаҳзыԥшыз рышҟа Фирич имашьына ҳанҭаиртәан, ҳанкылсит Вахтанг Давид-иԥеи сареи.
Уаҟа ҳидикылеит даҟьа рацәала есыҽны иҭыҵуа агазеҭ «Свободнаиа Долмациа» аредактор хада. Ҳаиҩызаратә еиԥылара мҩаԥысит еизааигәарыла, еилибакаарыла.
Аилибакаара анысҳәа, аредактор хорват бызшәала иҳәон, сара аурысшәала, Чхаиӡе иаҳзеиҭеигон, нас ҳахьынӡеилибакааз шәара шәазхәыц!
Ҳхынҳәны аӷбаҟны ҳанааи, ачымазаҩ ишоура шаҳаракыц иҳаракын, илаҟәын игәалаҟазаара. Уи зыхҟьаз аҳақьым ахәшә ииржәыз шакәу, иаарласны имца атәара ишалаго агәра иҳаргон Вахтанг Давид-иԥеи сареи ҳнеиҭас-ааиҭасуа, аха уи агәра ахьынӡеиго здыруада. Ишакәхалак гәырӷәӷәага ажәақәак ҳәалатәын, иагьа умҳәан ауаҩ иқәрахь днеицыԥхьаӡа аԥшқа диҩызахоит, акыс, игәы аныбзиам, аиҳараӡак аԥсадгьыл анҭыҵ.
– Дыржьеит аҷкәын, – иҳәон уажәы-уажәы, арахь ҳаартә иҟазҵаз амстердамаа рзы.
– Дыржьеит! – нышьақәирӷәӷәон егьи исыватәазгьы, иара иҟамзаара иахҟьазшәа иԥхьаӡо, ԥсшьара дзышьҭыз дрықәмақаруа.
– Дыржьеит дыржьа, иара баша афырхаҵара ҟаиҵаз џьшьа дышцазгьы, – дыҟрымҿрымуан ачымазаҩ.
– Уи данаарышьҭуаз издыруан, аха днаставникуп, – аҵәы налаикшон егьигьы иоуз ашьаурҭа иаҩижьыр ҳәа дшәозшәа, амца акәасҭӷа нагәылшьуа.
Ус, ҳҿаԥхьа иаацәырҵит Белградҟа ателефон асра, Власов данзаауа аилкаара азҵаатәы. Вахтанг Давид-иԥеи сареи ақалақь ахь ҳҿынаҳхеит зшьапы неиҵызхырц зыӡбаз амеханикцәа Маи Фиодр-иԥеи Валентин Михаил-иԥеи ҳацны.
Аха амҩа ҳақәлаанӡа акы инацҳатәын, шьыбжьхьафара иаамҭан, ҳахьлеиз ҳааихәмаршәа аҵәы неилаҳҵеит, усгьы аӡы иаԥну аӡы аԥан иҵоит ҳәа ҳгәаанагарақәа маанала акәын ишеибаҳҳәоз.
Заиарни, уажәы штурман еиҳабыс иҟаҳҵаз, бжьаларҭак иҽнақәиршәан, дналацәажәеит, акаԥдан актәи ицхырааҩ – шәҟәыҩҩык амшынуаа ирызкны ииҩыз ашәҟәы агхақәа.
Иара Заиарнигьы ажәеинраалақәа иҩлоит, дрыԥхьалоит иқьаф аныҟаиҵалакгьы. Уимоу, ихатәы логика, ихатәы философиа аԥиҵоит. Д-Ленинградтәуп, аҵара ду далгахьеит, артә флот дафицерын, деилҟьан. Дпартиадоуп, илеишәа ӷәӷәоуп, дзакәанкҩуп, изанааҭ бзианы идыруеит, иагьынаигӡоит. Анатоли ихатәы логикақәа ируакуп ҩышықәса инареиҳаны иӡсо ауаҩы дарбанзаалак ихы еивысуп ҳәа ахьышьақәирӷәӷәо. Издыруада ус акәҵәҟьазаргьы! Иара саргьы уи аҩыза агәаанагара сазкылсыртә збоижьҭеи акрааҵуеит!
Ажәакала, уи иажәа нымҵазырсыз аҩбатәи амеханик Кучанскигьы инышьақәирӷәӷәеит, уи актәи ацхырааҩ-ашәҟәыҩҩы, акыр шықәсақәа мрагылара анаӡаратәи амшынтә флот аҟны аус зуаз, уажәы апенсиа иҟоу, иахьа Балтика ахықәантәи республикак аҟны инхо, ишәҟәы иамоу агхақәа шырацәоу.
– Акәхап! – назгәасҭеит «акритикцәа» ааныжьны саныҩагылоз. – Аха, – сҳәеит, суҭра ахаҳә ссақәа ҭазыршәуаз снарылаԥшын, – агәра шәсыргоит уи аҩыза сара ишыҟасымҵо!..
«Иадроагент» ҳахьлеиз иаразнак Власови ҳареи телефонла ҳаицәажәеит. Уи иҳәеит ҳашҟа даарц игәы ишҭоу,
аремонт хәқәа рышьақәыргыларазы ацхыраара ҳаиҭарц шидҵоу. Трогир иҟоу «Судоимпорт» ахаҭарнак Дворовенко Геннади Иван-иԥа...
Иҳаиҳәаз ажәабжьқәа ҳаманы ҳаҩдәылҵаанӡа, агент иаасиркит ҩ-патреҭк, ҳахьӡала Амстердамнтәи иааз. Аӷбаҟны ҳааины иааҳартызар, абар Амстердамтәи амшқәа рфырхаҵа Константин Константин-иԥа абылра зыхҟьаз ДГ ҟазҵаз афирма «Бром-Бовери» ауп ҳәа ахара ирыдиҵаз аҭак џьашьахә! Насгьы експорт ҳасабла абылра зыхҟьаз ҳәа ирԥхьаӡаз Платон Иван-иԥа данаԥхьа, иҭагылазаашьа алацәажәара аҭаххарым.
Аиашазы афирма «Б–Б» алицензиа алоуп ДГ шыҟаҵоу, аха иҟазҵаз Сплитаа роуп, урҭ роуп аӷба ҳаззыргылаз, харада ахара здиҵаз «Б-Б»-раа ҳбылра ирзалоузеи!
Ашьыжьымҭан ачымазаҩ ҳанидҵаалан, Вахтанг Давид-иԥеи сареи Трогирҟа амҩа ҳақәлеит, азауад иҳанаҭаз «Мерседес» ала. Ҳзызцаз аҩ. Дворовенко Г. И. даашьҭыхны ҳҭыԥаҟны ҳааизар, ҳчымазаҩ ишоура иаҳа-иаҳа ашьҭыҵра иаҿын, ҳиԥхьеит аҳақьым. Аҳақьым дыхәмаруа иазгәеиҭеит 110 кг. иҟоу ауаҩ ицәажәпара дагәылсны ирыԥҳақәа рҭагылазаашьа азыӡырҩра, аилкаара шуадаҩыз, насгьы иҳәеит 4-5 мшы раахыс зшоура мтәо ихьыз гриппуп ҳәа мацара ахәшәтәра шыҟамло, дышбатәу асаркьаҿы, ишыҟаҵатәу анализқәа. Аха уажәы аԥхӡы илҵуази ишоура аҳаракреи ирыхҟьаны шьыжьынӡа ҳәа дааныжьны ицеит, ианаҭаху аминуҭ азы ишыхиоу наҳәаны.
Аҵх акыр инеихьаны Коиава ирадиограмма хыԥҽыга иааз иабзоураны, Платон Иван-иԥа еизигеит амеханикцәа: амеханик еиҳабы, абылраантәи авахта аԥшьбатәи амеханик, амоторист, акаԥдани сареи усгьы уа ҳаҟан.
– Исашәҳәа абылра шыҟалаз, арцәара шәшалагаз? – днарызҵааит ихы ҿыцха ихчы илаҵаны, ахыхь шимаз мҩашьо.
Иҟалаз, ишыҟалаз, шьҭыбжьык шгаз, алҩаҵә шҵысыз, али-аԥси рыбжьара арцәара ишалагаз уҳәа, атыртырҳәа, ажәеинраала даԥхьозшәа дналагеит аԥшьбатәи.
– Ус акәым, ишәҳәа ишыҟалаҵәҟьаз, – инақәирӷәӷәеит ачымазаҩ. – Ак сцәыжәӡоит, ишәҳәа иаартны аиаша, – инарҿаирхьит иҿагәаҿасуа ак ҳҳәақәоит ҳәа иналагақәаз...
– Аиаша! – иааџьасшьеит.
Аиаша! Ауаҩытәыҩса иԥсҭазаара иашала еибаркызар, нас зыӡбара, зеилкаара уадаҩу ахԥҽыга пылҳаҭқәа, иӡбам азҵаарақәа ҟаларызу! Зегьы аҵабырг раҳаларц рҭахуп, аха аҵабырг аҳәара? Амц зҳәогьы ацәгьа зыршогьы зегьы аиаша ҟарҵо џьыршьозар?!.
Ҳхәыҭаҩ, Лиуба раԥхьатәи 10-ҩык цеижьҭеи ҵәыуароуп дызҿу. Избан? Аиаша зҳәода, аха ҽа ԥыҭк ҳаидхалар аиаша ахала ахы цәырнагар ҟалап!
Аҵх акыр инеихьан, иара дыҟазар абылра шыҟамлоз ашьақәырӷәӷәаҩи сареи, ачымазаҩ деиҭакны, дрыцқьаны ҳаныҩдәылҵуаз.
Ар ирнымиаз дхаҵа ӷәӷәоуп!
Платон Иван-иԥа «ҽаанбзиала» ҳәа сышҟа диасызшәа, иахак сшыхьҭшьуаз лкылшеит. Ашьыжьымҭан сеихачеигәачы сҩагылан сыҩхалазар, аҳауа хьанҭа иалаиаз ачымазаҩ ишоура 37,3 ыҟан. Алиуминаторқәа аартны ҳауацқьак ҩнаҳарсп ҳәа исҳәаз сахызшьаахьаз «ахәшәтәҩы хада» Вахтанг Давид-иԥа снаивсын, сҭыԥахь слалбааит. Иаартны иқәыз сымшынҵа снадтәалаанӡа сналагеит Иугославиатәи акоммунистцәа реидгыла (СКК) ҳәа хьӡыс 1952 шықәсазы изауз, уаанӡа Иугославиатәи акоммунисттә партиа зыхьӡыз аҭоурых аԥхьара.
– О, ашәҟәыԥхьара уалагама? – неиҳәеит зышьҭыбжь мыргаӡакәа иааҩнашылаз Вахтанг Давид-иԥа.
– Абри назгәыласҵаша газеҭк умазар, иганы ирысҭап, – иҳәеит, зыхәдацәа ианкны иикыз ақьаадахь схьарԥшуа.
– Газеҭымзар исымоузеи! – инеисыркит.
– Ушьапы неиҵухырц уҭахызар? – иҳәеит данындәылҵуаз.
– Мап! – наиаҭаскит сҟәардә ахь сҿылахо. Схышә икылахәмаруаз амра ашәахәақәа сықәҷҷо сыштәаз, сышә даалагылеит амоторист Џьони. Уи аԥсшәа насеиҳәан, дназҵааит аҩныҟа ацара аамҭа ааигәахауоу, иааигәаму ҳәа.
Џьони раԥхьа ицоз агәыԥ дрылаҵазар насҳәан, аха Вахтанг Давид-иԥа ҽмырҳа ҟаиҵеит, усҟан иара Џьони иҟынтә ацара иҭаху, иҭахыму ҳәа акгьы сыздыруамызт, акыс дара рҩыџьагьы Ланчхәыҭтәқәоуп, еигәыцхәцәоуп ҳәа саргьы уаҳа ақәҿысымҭит. Ҵыԥх аԥхынра ԥсшьара ицаз Џьони ԥҳәыс дааиган, мчыбжьык ааҵаанӡа иусурахь дхынҳәит, ас дҟьалахап ҳәа дауҟаз.
Ашьыбжьон акы ҳнацҳарц ҳаштәаз, азауад аҟынтәи Ԥачич машьынала дааит, иахатәи аҳақьым идҵала, ҳчымазаҩ дганы асаркьа дҭарҵарц, иаҭаху анализқәа ҟарҵарц.
Уи Платон Иван-иԥа мап ацәикит, аныҟәара сылшом, акыр сымч маҷхеит ҳәа. Аха араҟа даҽа зҵаарак цәырҵит – итәарҭа ататара ҩнуҵҟала шәрак шцәырнагаз, ахьаа шинаҭо.
Ԥачич дцеит ҳҳәаанӡа, аҳақьым дааишьҭит амедицинатә еҳәшьа, ахьшьыцбеиԥш лыбла ҭшашақәа камкамуа, дицҵаны.
Урҭ дбаны ицан, ахәшәқәа аарҭиит.
Ашьыжь сааҿыхазар иабаҟоу иахак сызлаз аԥхыӡ ссирқәа, сышьҭан аԥхӡы сылхәраа, сымаха-шьаха сзеидымкыло, сшынеимхшәшәара. Сышьҭан, агылараҳәа сҽазысымкит. Ашьыжь какалк зымкыз ихьзеи ҳәа ҳхәыҭаҩ Лиуба дагьазымҵааит. Уи саха лымоума, лара лхатәы гәаҟра лымоуп, илџьабоит ллахьынҵа, лԥеиԥш. Иабаҟоу еибарҟарҟаруаз лыгәшәаҟаҵаҩцәа, дыҟамызт урҭ ас даанрыжьп ҳәа. Аха «Зегьы рҽырԥсахуеит,
ӡиаск ҩынтә узҭалом», – иҳәон Гераклит. Ашьыбжьон сахьышьҭаз дааҩнашылеит Анатоли, иаха сызхәшәтәыз, ушԥаҟоу, уеиӷьми ҳәа.
– Сеиӷьымкәа, – снаиахәмарит, – зынӡаск сеиӷьхоит иахатәи еиҭаҟаҵазар, даҽа чеиҵәыцак аспиртӡҩеи аспирини суҭар...
– Ахәылԥазы ҳара уаҳхәшәтәуеит, – иҳәеит сажәа салгаанӡа иааҩнашылаз Валентин.
– Ухәы арахь ихалгалартә...
– Мап, мап, сара сгылоит.
– Ҳара Платон Иван-иԥа ахәшәтәырҭахь дганы ҳааит, – иҳәеит Анатоли.
– Ахәшәтәырҭахь! Деиӷьума, деицәоума?
– Еиӷьхарас имоу маҷуп.
Ашьыбжьышьҭахь имцашоура 39,6 иҟоуп ҳәа иааит ибара ицаз акаԥдани Валентини. Закә рыцҳароузеи!
Иаха аспирт сыхьшьра мацара азмырхакәа, ԥыҭкгьы сыржәны ицаз Валентини Сашеи, сшырхәшәтәыз агәра ргарц ашьыжь ианааи, сара сгәы-сшьамхы сыҵԥраауа сгылахьан.
Ашарԥазы аҽеилаҳәара, аҽеилыргара сшаҿыз – угәабзиара шԥаҟоу, дуазҵаауеит аплашьч цәаԥшь зшәу, ателефон ахь, – зегьы еилагәаны дҳашқьԥышқьуа дыҩдәылҵит авахтатә цхырааҩ.
Сҽааилаҳәаны сыҩдәылҵымҭазы дааҩнашылеит авахтатә мотрос, умгылан, атрубка ықәырҵеит ҳәа. Издыруада Аҟәантә иасзар ҳәа сыццакны слаалбаит.
Ашьыжьымҭан ҳцеит ачымазаҩ ибара. Ицәыԥшхәи игәалаҟазаареи бзиан, ишоура дыртәахьан. Иара, Платон Иван-иԥа, излеиҳәаз ала, рнапы дықәыргыланы дырбоит, зегьы рылаԥш ихуп.
Ҳара ҳахьынӡеидтәалаз ҩынтә аҳақьым дыҩналеит. Уи иҳәеит ирласны дышгыло, ишәарҭоу акгьы шимам. Амра шцәырҟьацәырасуагьы амш ԥхарроуп. Ашьыбжьышьҭахь уахь ҳаиҭацеит, азауад а-«Мерседес»
усгьы иҳаҵагылоуп. Ҳанлеи, аглиукоза илаҵара иаҿын, дықәиан ашыхә-шыхә дыччо, ҳнеира деигәырӷьаны. Акраамҭа амшын-дгьылтә зҳәаз еиԥш ажәабжь гәырҿыхагақәа ҳрылацәажәеит. Аилашәшәара ҳҽалакны ҳаауан ҳаӷбахь, ҳаауан уи ҳчымазаҩ игәалаҟазаара згәы шьҭнахыз ауаа.
Адунеи зыхкы умбара иҟоузеи! Амашьына рацәа ҳнарылс-аарылсуа архәарақәа ҳнарыгҿаҵәи-аарыгҿаҵәиуа, ҳақәуаа ҳашнеиуа, ҳ-«Мерседес» аҽраҳа еиԥш иааҭгылан, нас ашьшьыҳәа аҿынанахеит.
Снаԥшызар, ҳаԥхьа тачкак неиуан. Уи иаҵаҳәаз аҽада ашьҭахь аҵыхәа икыдкнаҳалаз алампа лацәҟәуан амҩа шеихнаҵәоз иадырганы. Аиашазы, уи инавалалак дааԥышәмырччарц залшомызт. Амашьынақәа ашьхыҵә реиԥш иахьеилысуа – аҽада!..
Ҳахьааиз амыждарақә, адомино асра ҳналаган, аҵх ԥаҳҽит. Ҳаиҟәызхшагьы уаҩ дҳамамкәа (зхы зцәымӷда!) ҳлеидынҵәалар ҟаларын аҵыхәтәан сҽаҵасмырхар. Вахтанг Давид-иԥа иҩыза адхьымӡӷкылаҩ дубарцгьы уҟам. Уи иарбан хәмарразаалак иара ииааиуа уаҩ дыҟамзароуп.
Данаҵаха, игәалаҟазаара бжьысуеит, даақәгылоит зегьы рзы дымҽыӷха. Уи ицәгьа-цәышьцыларақәа иаҟәыхра акыр сҽанысшәахьеит, алҵшәақәагьы маҷым – егьырҭқәа ракәым, аԥыхьақәа раасҭа акыр дхьаҵуа далагеит, аха зегь акоуп иара итәахьы дамгар ауам!
Ауаҩ иаҩсҭаахә дызхимырччо акгьы ыҟам ҳәа, зышьҭахь алампа кыдҳәаланы амҩа иаҳәоз иахатәи аҽада аасгәалашәан (иарада хәыцырҭак сымамызшәа) сшычча-ччоз сҿыхеит, – бзиарахааит!
Амш бзиоуп. Ҭынчроуп. Ахәаша азы снеиуеит ҳәа Белграднтәи мчыбжьык аԥхьа изҳәаз Власов дубар даахә. Уаа 32-ҩык цәык амаха зынҭрыс иззымхо, ҳафатә нҵәан, ацхырааҩ еиҳабы дцахт ашьиԥшьандлер ишҟа. Раԥхьа зхы згаз шԥаҭынчу.
Амра ҵлакашәара илеихьан Платон Иван-иԥа ихәы ҳаманы ҳаныныҩнашылоз. Ҳчымазаҩ иаабац дабаҟоу – игәы цқьаӡа дҳаниеит. Уи иҳәеит уаҵәазы дҭыҵырц шиҭаху. Даара игәы иалан аамҭа рацәа лҵшәада ацара иахьаҿу.
Уаҵәы уажәааны ҳаарц, даагарц ҳаицәажәеит ҳанеиԥырҵуаз. Амала, уахь ҳцамҭазы азауад аҟынтәи зыҟаҵара иаҿу ахәқәа ашәахьа ишыҟало, инықәырԥшшәа миллионк акыр нарханы ишҳазтәо ҳәа ажәабжь иаҳҳәаз ишоура шьҭнамхыр!..
Акинофильм «Сандокан» аҵыхәтәахьы инеиуаны ҳ-«Мерседес» «Сухуми» иааҵагылеит. Платон Иван-иԥа дахьышьҭаз ҳаныныҩнашыла, аҿыӡәӡәара даҿын. Дшынҳахәаԥшыз, иҿыцу иҟоузеи ҳәа днаҳазҵааит, иара игәабзиара азҵааха ҳамҭакәа.
– Иахьатәиала иҿыцу акгьы, ԥсшьарамшуп, ҭынчроуп, – наиаҭаскит.
– Да-а! – даақәԥсычҳан, аҽеидкылара дналагеит.
– Ари дабацои? – дааҳазҵааит иџьашьаны, ахәшә, алаҵатәқәа зманы иааҩнашылаз амедицинатә еиҳәшьа.
– Ихәшәтәра шәалымгаӡаци? – ҳналазҵааит ҳаргьы инаџьашьаны.
– Аҳақьым иаирбаз апроцедуратә нагӡатәқәа макьана иабаҟоу! – лыбла ҭшашақәа ыршанханы дааҳахәаԥшит.
– Платон Иван-иԥа, издыруада...
– Уи иабалдыруеи, аҳақьым иануҭаху уца иҳәеит, – наиҳәеит ҳажәа алгаха ҳамҭакәа. Акыс, – нациҵеит уи, – иацаахыс зшоура тәоу ҭынч ара сызлаиарызи, сыгхақәа зегьы, счымазарақәа хәшәтәтәыс ирыдымзар! – дааԥышәырччеит, аха ариабжьарак амца иабылхьаз имч шмаҷыз, аԥсшьара шиҭахыз иадырганы илахь акҷыратә цәаҳәақәа аԥхӡы нарыбжьалон. Уажәшьҭа иаҳҳәеит ҳәа даҳзынкыломызт, дааидкыланы ҳлалбааит.
– Ҳусқәа маншәалаханы, маҷк ҳшааҭацәхалак сааны аҳақьымцәа иҭабуп ҳәа расҳәароуп! – иҳәеит урҭ апату иқәырҵаз атәы шиҳәара изымдыруа.
Ашьшьыҳәа аӷбахь ҳхалеит. Аҵх акыр ԥаҳҽит ателевизор, акинофильм, нас ус ажәабжьқәа уҳәа ҳашрылацәажәоз.
Ашарԥазы заа сҩагылан, сҽеилаҳәа-сҽеилаца саатәеит, џьаракыр ицатәхозар, акыс ҳчымазаҩ ишьапы дықәгылт ҳәа сҽырхианы.
Ашәахьа амш хьанҭоуп рҳәоит, аԥсшьарамшқәа рышьҭахь, ауаа усура иахьҭыҵуазы акәу здыруада изхырҳәааз, аха ҳара амшқәа зегьы ззеиԥшу ҳзы зегьакакәын. Ҳхы абаҳархаришь ҳәа схәыцуа сыштәаз, сышә даалагылеит Платон Иван-иԥа. Сҩагыланы снеиԥылан, аԥсшәа наиаҳәаны ҳлеибартәеит, аха дыҳәцымцуан, гәамҵрак даргәаҭеиуан, иҿыԥшылара иуанаҳәон хырхарҭа ажәак аҳәара дшаргәаҟуаз.
Хыхь акаԥдан ишҟа ихалаз анџьныр Дукланчич ибжьы гон, дрылацәажәон агарантиатә ремонттә усқәа.
Ҳаҩхалеит уахь, иҩдәылҵымҭаз авахтатә цхырааҩ Власов диманы даахалеит.
Ишызбоз Платон Иван-иԥа даалахҿыххеит, иааҳалалеит ԥсҭазаара ҷыдак.
Азауад анапхгаҩцәеи ҳареи ҳаиԥылаанӡа Дворовенко Трогирынтә даарц ателефон изастәын, сцеит аусбарҭахь, ҳрегистрцәа ркабинет ахь. Сахьнеиз ашьыжь ахәқәа рҭагылазаашьа аилкааразы ицаз ҳмеханикцәа тәан, изызцаз ахәшәаҩцәа-анџьнырцаа аилацәажәара рымоуп, ҳарзыԥшуп ҳәа.
Сара ателефон сыззасыз Генади Иван-иԥа иаара ҳшазыԥшу наиаҳәаны схынҳәит. Акаԥдан ишҟа сыҩхалаанӡа авахтатә цхырааҩ ҵаҟантәи адырра ҟаиҵеит Трогирынтәи ателефон иасуеит ҳәа.
Власов сицны слалбаазар, Дворовенко иакәын, уи иҳәеит Трогирынтәи Сплитҟа дызлаашаз амашьына
шизымԥшааз. – Сара сцаны даазгап, уаҟа дыԥшыз, – насҳәеит, акыс – насыԥшәа азауад администратор аҩ. Ԥачич аӷбаҟны дыҟан, издыруан амашьына анаҳҭаху мап шацәимкуаз.
«Мерседес», Трогирҟа сызгоз, ҽа ҩыџьа ҭатәан. Аԥсҟы зкыз иватәаз аԥҳәыс гәкы лахҿыхк лакәын, амашьынаныҟәцаҩи лареи аҷҷаҳәа еицәажәон. Егьи, сара исыватәаз ахаҵа ҭәы, сара сеиԥш ҿиҭуамызт, ԥсишьомызт, дҭынчӡа дҭатәан. Сара сыҽрылазгаломызт, избанзар ҳбызшәа еибакуамызт. Ус аԥҳәыс лахҿых ақалақь аҩнуҵҟатәи лусқәа данрылга акәхап, «Мерседес» шиашаз Трогирҟа амҩа иқәлеит. Амҩабжа ҳнеихьан, исыватәаз ахаҵа дылбааит. Ус, аԥҳәыс лахҿых аҷҷаҳәа дызватәаз диацәажәо, зных арадио иаанагоз ашәақәа ашәа рыцҳәо ҳашнеиуаз, даахьаҳәын, ҳабызшәа узеилымкааӡои ҳәа аҟара шылҳәаз ааилыскаартә днасазҵааит, сызлахаз ацәа салылхырц лҭахызшәа. Саргьы, сҿыхаҵәҟьан, ҟыжәбыжәк издыруаз еицырхырааны инарасҳәеит сшаԥсыуоу, сыш-Кавказтәу... Лара азауад «Сплит» аҟны аус шылуаз салҳәарц, ажәа «акасса» сзеилымкаар ҳәа дшәаны «мани, мани» аҟны аус зуеит лҳәеит лнацәкьарақәа еихьшьуа, дычча-ччо. Ауаҩытәыҩса иԥсы злоу «мани, мани» ашәа адунеи ишԥахыҵәеи! Ҟыжәбыжәрыла акәзаргьы, ишакәхалак блала, гәыла ҳаилибакаауа, ҳаицәажәара ҳамҩа аркьаҿуан, ҳаннеиз сымбаӡакәа Трогиртәи аӷбаргыларатә зауад агәашә ҳалагылан.
Азауад ашҭа иҭагылоу, ҩбаны еихагылоу аҩнхәҷы сыҩхалеит.
– Генади Иван-иԥа дабазбари? – снаиазҵааит ҳрегистрцәа руада сахьыныҩнашылаз, ҿықә-ҿықәҳәа икьыԥхьуаз амашьына иаҿатәаз аҭоуӷан.
– Ус уаҩ дсыздыруам, – иҳәеит амашьынка иаҿатәаз даахьаҳәын.
– Араҟа аус зуа Судоимпорт аинспектор Генади Иван-иԥа, – насҳәахит, цас иауазшәа, ижәла нысҿыҵамшәакәа.
– Араҟа Генади ҳәа аӡәгьы аус иуам, – нышьақәирӷәӷәеит уи ауаҩ.
Ус дааҩнашылеит даҽаӡәы, ҳара ҳтәқәа иреиуаз. Аха уигьы хьыӡлеи-бхьӡлеи уаҩ диздыруамызт. Ус Генади ижәла зҭаҵәахыз акәалаԥ аатызшәа, Дворовенко нысҿыҵҟьеит, иахьысгәалашәаз сеигәырӷьаҵәа.
– Аа, Дворовенко! – иаагәырӷьеит даргьы, изеигәырӷьаз сеидроу!
– Уи даҽа хыбрак аҟноуп, – иҳәан, ани, аҿыц дааҩнашылеит ҳәа сызҿу, ателефон аашьҭихын, дизасит, иеиҳәеит амашьына анҭыҵ ишизыԥшу.
Заанаҵы ишеицәажәахьаз еиԥш, ицқьаны асааҭ ҩба рзы ҳидикылеит адиректор хада актәи ихаҭыԥуаҩ аҩ. Урош Боркович.
Ҳҭыԥқәа рҟны ҳнатәаанӡа иааҳамҵадыргылаз акониакқәа, ҳаибадырра иазкны ҳҩарыхеит. Раԥхьа дназҵааит Платон-иԥа игәабзиара, днахашшааит иахьынӡахәҭоу хылаԥшра ахьизырмуз, ус ихы абзиара аҟнытәи, урҭ руалԥшьа шынаргӡазгьы.
Аиашазы, иара Платон Иван-иԥа дрыцҳасшьон. Уи амҩа ҳанықәыз (аӷбеи аусбарҭеи 100-ҟа метра шрыбжьамгьы) амардуан ҳанаҿаз уажәы-уажәы дааҭгылон, ихьанҭан иԥсеивгара, агәабзиара наӡа шимам убартә.
Уи ашьҭахь ҳажәлақәеи ҳмаҵурақәеи дразҵаауан ианиҵон ҳзызнеиз.
– Иахьоума реилкаара уаналага, мызкаахыс игылоу ауаа?! – даахыхәмарит Владимир Фиодор-иԥа Власов. Ҳааибарччеит. Нас ибласаркьақәа ирзымҵәахуаз ибла ҟәыш-гызмалқәа ааҳхиган – шаҟа шәҿақәоузеи, аха шәҟасақәоузеи! – жәыларак иҽацәыхьчо даалафит аҩ. Боркович. Иудыруеи ҳҭагылазаашьа ҳхаҿы ианибааларгьы, мызкаахыс иахьа-уаҵәы ҳәа, инахыга-аахыго, ҳус қәацарак амаӡамкәа ҳгылазаашьа ҳхаҿы ианубаалацәап!
Егьи, ажәылараҳәа иҽызцәихьчо, абылра зыхҟьаз аилкаара, ахара зду иҭакԥхықәра акәын. Мшәан, аӷба ҳзыҟазҵаз дара роуми, ҳара цас, ма машәыршақә иауааблых!
Ажәакала, ахәқәа рведомост уаҵәынӡа иҟалом ҳәа иахыргахт, ҳаиԥыларагьы – уаҵәахьы. Амала ирҳәеит миллионк акыр нархны ишҳазтәо. Ҳаргьы рлымҳа инҭаҳшьит абылра аҿаԥхьа рҭакԥхықәра шыҟоу.
Ахьхьа-џьџьаҳәа аԥсшәақәа неибыҳәаны, ҳнеиԥырҵит уаҵәынӡа ҳәа.
Иаха Трогирҟа ицаз Дворовенко, ҳара ҳгылаанӡа даахьан. Ашьыжьтәи ҳаилацәажәара ҳҽадмырхалакәа ҳҿынаҳхеит иаҳзыԥшыз Кукич ишҟа.
Ахәылԥаз аҩ. Кукич икабинет аҟынтәи аресторан ахь аиасра иаанагоз иахьатәи аҩганк реиԥылара аилибакаареи аиқәшаҳаҭреи рымҩахь икылсит ҳәа акәын.
Ақалақь агәҭа игылоу аресторан «Загреб» унацәа нузаламкуа уаала иҭәын, ҳтәарҭа дырхиаанӡа абар аҟны фырџьанқәак аанаҳкылеит. Уаҟьанчаҟьанбжьы зыҩнымыҩуаз аресторан иҩнатәаз зегьы хацәан. Амаҵ зуазгьы убыс. Ҳлатәамҭазы дҳәырԥсаруа, ааигәаӡа аныҟәара иалагаз саби хәҷык саԥхьа даагылеит, аты ибазшәа ибла хәҷқәа ҭырхаха исыхәаԥшуа. Сџьыба значокк ҩҭызган, инисыркит, иаргьы дгәырӷьан, дқәасқәасуа иани иаби идирбарц иҿынеихеит. Анаџьалбеит дқамҳандаз ҳәа сгәы аҭыԥ иҭамгыло сышихәаԥшуаз, иҭыԥ аҟны днеин, астолқәыршә аҿацә дамҵхауа, мама, папа ҳәа дгәырӷьаҵәа иҳамҭа дирбон, – закә насыԥузеи! – сааҭынчхеит саргьы.
Ҳастол ақәыргылара иаҿын ахьшәашәа, аԥха, актәи, аҩбатәи, ахаатә, арыжәтә, ашәыр, доусы ииҭаху.
Ҳнаҩстәи азал аҟны астол иахатәаз ахаҵеи аԥҳәыси рхәыҷы, аԥхьатәи иаасҭа акыр дҩажыцәын, аӷьараҳәагьы дцәажәон. Уи ахәыҷқәа зегьы реиԥш, иаргьы ҭынч дҟәызгаӡа дызтәомызт, зегьы илаԥш рхын, зегьы интересс икын. Урҭи ҳареи иҳабжьалаҳаз ашәҭқәа дыргәылԥшны дҳахәаԥшуан, нас дхыкәшаны ҳаԥхьа дааины дааҭгылон. Аресторан азалқәа еиҩкаауп бӷарҵахьынӡа иҩышьҭыху аҭыӡқәа рыла, хыхь ашәҭқәа
ҭалаҳаны иҟаҵоуп. Сҿаԥхьа иаакылҟьаз асаби инеисыркит Ленин исахьа зныз азначок. Дыԥхашьаԥхаҵо, дкәанызануа иҩасымихын, днаҵҟьеит иани иаби рышҟа. Дынҳадҟьаанӡа, азначок иаԥхьа иаркны, ижәбома сзакә фырхаҵоу иҳәозшәа, дџыхӡа дааин дааҳабжьагылеит азауад ареферент Пиотр Живковичи сареи. Уи снаиахәмарырц шиҭахыз мҩашьо, хәҷы-хәҷы днысзааигәахон, дсыхәаԥшуан иблагәыцқьақәа ҭырхаха.
– Ахәыҷқәа бзиа ушԥарбои! – иааџьеишьеит Живкович.
– Ауаҩ бзиа асаби иаҟара аӡәгьы диздыруам! – снаԥышәырччан, даашьҭыхны сшьамхы днықәсыртәеит.
Иааибарччеит аҟанҷ анкыдло еиԥш аҿҿаҳәа астол иахаз ауаа. Сара схәыцра хара ицахьан. Салан сыҩны-ҭаацәаратә дунеи, сыбла ихгылан Даури Нареи рхәыҷра. Акыр ҵуама, Даур, уажәы иҷырҷыруа сшьамхы иқәтәоу даниаҟараз. Уи ҵыԥх аԥхынра иан длыцны Вентспилс даннеиз есымша сыбла ихгылоуп. Дкалахәҵәаӡа, ичамадан кны иан длаԥууа скаиута данааҩнашыла, ҿыц аусурахь иаарышьҭыз аӡә иакәыз џьышьа снихаҵгылеит. Аа, абар сынтәа абжьаратә школ далгоит – изеиԥшрахари иаԥхьаҟатәи илахьынҵа?!.
Ианцоз, ипалта хәыҷы анынеишәырҵа, дааин инап хәыҷы ыршәны аҟьаԥҳәа снапсыргәыҵа инаниршәлан, «Довџьениа» ҳәа аԥсшәа насеиҳәан, иҿынеихеит. Срышьклаԥшуан, сыблақәа ҭраа, ҿыц исырҳаз аҩыза хәыҷы дызманы инеиуаз ауаа. Иаргьы, ашәхымс инхыҵаанӡа, уажәы-уажәы ишьҭахьҟа даахьаԥшуан, сахьаанижьуаз игәы ишалоу ихаҿ хәыҷы ианубаалартә.
Рышьҭахь ашә анынкыдҳала, саақәыԥсычҳан, иԥхеиԥхеиуа саԥхьа иқәгылаз кашталет снаҿыхәеит, инҭыԥсааз сгәы нарҿыхарц. Шаҟа игәхаршҭгоузеи аҩы!
Шаҟа сыԥсахы неиланаҵазеи, ашарԥыеҵәа иацҿызҭуа арбаӷь еиԥш сызлаз аԥхыӡ хаа салызхыз ателефон абжьы. Иацы ахәылԥазы аресторан иҩдәылҵыз доусы ҳҭыԥқәа рышҟа ҳаимпуан: Власов – Белградҟа, Дворовенко – Трогирҟа, ҳара ахҩык – Платон Иван-иԥеи, акаԥдани, сареи «Иадроагентство» ашҟа. Уаантәи Москваҟеи, Баҭымҟеи ателефонқәа ирысын, ираҳәан аҭагылазаашьақәа зеиԥшраз. Сара аиҳараӡак гәахәарас исзыҟалаз Анатоли Алексеи-иԥеи сареи ҳаицәажәара акәын, уи акраамҭа сшамырцәозгьы, ацәа санҭанагалахгьы ԥхыӡла дызбон...
Аха ихароузеи, ҳанышьҭалоз адҵа зауз, авахтатә цхырааҩ, уи иуалԥшьа наигӡон, иҳаман амҩа. Ҳанлалбаауаз «Мерседес» ааин «Сухуми» инаҵагылахьан, аҩ. Живкович аԥсшәақәа наҳаҳәаны ҳанҭаиртәан, ҳамҩа ҳнықәиҵеит. Сплит ишыналшәаҵәҟьаз зыбӷа неиҵызхыз «Мерседес» шьҭхысаа ҳама инеиуан, ҳамҩа шьҭан Задарҟа. Амш алахь еиқәын, маҷкгьы иҟьаҵәыран. Наҟ ҳнаскьацыԥхьаӡа асы пашәӡа изқәыжьыз амашьынақәа ҳԥылон, ҳагәылалон амш алакҭацәгьа. Шибеник зымҩа иааныжьны ԥшьынҩажәижәабатәи акилометр ҳнахысуаны, ҳналалеит ашьаршьаф ҟәашӡа изкәыршәыз аԥсабара.
– Иудыруеи асаушьала ҳҭанасыргьы! – назгәаҳҭеит заԥхьаҟа зымҩа абжа шьҭаз ауаа. Ҳамҩахь ана-ара игылаз асасааирҭақәеи акакалкырҭақәеи руак аҟны ҳааҭгылеит ҳаԥсы неиҭаҳкырц, ӡык ҳнахәарц. Ацқьареи аиҿкаареи ихыркыз асасааирҭа хәыҷы аҵаҟатәи аресторан ҳаҩдәылҵын, амашьынахь ҳҿынаҳхеит. Уаҟа зпортфель ыҟаз Платон Иван-иԥа ипортфель дынҭалан, иааҭыган Вахтанг Давид-иԥа инаииҭеит ахыхьхәшә. Уи ахыхь дахашшаауан. «Мерседес»-гьы наҵҟьеит.
– Ибзиахоу ухы? – ҳнаиазҵааит ахәшә нызҿазыршәыз ауаҩ.
– Ааи, ааи, салгеит! – неиҳәеит ихәцәырххо албаадара иаҿыз. Минуҭқәак рышьҭахь даҽа дунеик ҳналалазшәа амш еихыкка-еиҵыкка, амра наҳҿахәмарит. Аԥсабара ахаара, аԥшӡара, заҳаиҭҟәиҭ шьҭнахыз, – ҳаннеиз ҳамбаӡакәа, ҳаҵаҟа амшын ахықәаҿ ишьҭаз ақалақь Задар ҳналалеит – амшынуаа рықалақь.
Анатоли Алексеи-иԥа идҵа анагӡаразы Задар инеиз ҳзызнеиз Иван Ԥаша дыҟамызт, дыҟан Иапониаҟа. Ҳаздызкылаз уи ихаҭыԥуаҩ – акоммерциатә директор Бранко Браикович иҳәеит рыӷбарныҟәарҭатә усбарҭа аначальник Иван Ԥашьа Баҭым даныҟазтәи асасдкылара изыҟарҵаз ада ҳәатәы шимамыз, даргьы ыҟазшәа аҟара ишазыҟаиҵаз.
– Дахьшәықәымшәаз хьааигашт, аха иҳамчузеи! – дааԥышәырччеит Бранко Браикович. «Иуготанкер» аусбарҭа ааныжьны, Браикович аԥсшәа наиаҳәаны ҳлалбааит. Адкылараҟны иҟаз аӡәы ҳмашьына дҳацҭатәеит, уи Сплитҟа дҳаццарц акәзу, ус имҩатәны џьаракыр дцозу сзеилкаауамызт. Ус аӷбаремонтҟаҵарҭатә зауадк ашҭа ҳанҭалеит. Ҳамҩанызаҩ ҳима дахьаахалаз иаҳԥылаз адиректор аҩ. Маштрукои ҳареи ҳнеибаирдырын, иара аԥсшәа наҳаҳәаны длалбааит. Уи, аурысшәа цәгьамкәа изҳәоз адиректор икабинет ахь ҳныҩналеит, ҳнеибартәақәаанӡа ҳаԥхьа ашәырӡқәеи акаҳуеи аақәгылеит.
– Ақырҭуа чаи шәҭахызар иҳамоуп, – дынҳалаԥшит Ҳрвоие Маштруко. – Араҟа, – иҳәеит уи, – ақырҭуа чаи ареклама ӷәӷәа азыруеит, «ҩышә шықәса нызҵырц зҭаху ақырҭуа чаи жәжәла ҳәа рабжьыргоит», – дааччеит уи.
– Оо, ақәра рацәа ахьнырҵуа арҭ рҟноуп, – назгәеиҭеит Вахтанг Давид-иԥа ихы насықәкны. Ирзеиҭасҳәеит аԥсуа ҭаҳмадацәа ретнографиатә ансамбль аҭоурых, урҭ рансамбль 100 шықәса цқьаны изхымҵуа дхәыҷуп ҳәа дшаларымҵо уҳәа инархәмар-аархәмарны ҳҭоурых маҷсаҷк расҳәеит. Урҭ ачаи ҽаҩра беиа шрымоугьы, ачаи рыжәтәуп ҳәа ишырымԥхьаӡо, рыжәтәыс, ӡышхәас ирымоу аҩы шакәу. Ажәакала, знык абжьаларҭа ансоу сажәабжь иџьашьаны иазыӡырҩуан, иазыӡырҩуан аԥшәмацәа реиҳа дара сҩызцәа!
Адиректор иҳаиҳәеит ҵыԥх «Алексин» ҳәа изышьҭоу ҳаӷбак аремонт шазыҟарҵаз, уи анапхгаҩцәа ишҩызцәа бзиақәаз. Урҭ аныҟаз акамыршша ишаамҭаз, бзиа ибаны ишырфоз. Урҭ рыҟазаара игәаланаршәаз ажәабжь џьашьахәыкгьы ҳзеиҭеиҳәеит.
Амшын ауаатәыҩса ишыргәыӷырҭоу иадырган ҳзыҩнатәаз аресторан. Уи аҭӡы икыдкнаҳалаз акаҭа – лабҿабатәи рбаган амшын иҭнаго ҳастол иаақәгылараны ишыҟоу.
Аресторан аԥшәма лшьапы дықәгылаӡамызшәа акәын ҳамаҵ шылуаз. Ҳара ҳадагьы ауаа агмызт, аха зегьы дрыхьӡон уи аԥҳәыс ҵаӷа хәҷы. Пршут ҳәа амзаҿеиԥш – ицыҩцыҩуа (аҳәажьы) хыжәлагас еиҩырсса иаақәлыргылаз ажьҵаа анаҩс, егьырҭ афатәқәа зегьы мшынтәқәан.
Сара, Амстердам акамыршша зфахьаз, зегьы ргьамақәа збон хьаас иҟамҵаӡакәа, ишьапымацараха иҟаԥшь-ҟаԥшьӡа иӡны иаақәдыргылаз адыӷаҷиақәа рыда. Уиҵәҟьа схала снапы сзаркуамызт. Аха, – ари анумфа акгьы умфеит ауп, – ҳәа исыдрымцалар руамызт.
– Ҵыԥх «Алексин» акомиссар акамыршша шимфоз игәшәа ҳәаны мчыла акы аниҿаҳҵа, игәаԥхан иҵегьгьы даҳәеит, аха инҵәахьан! – ацәажәара даҿын адыӷаҷиа сымазырҽхәоз ауаҩы. Уи иҳәеит Иугославиа иааны адыӷаҷиа зымфаз Иугославиа дыҟан ҳәа дшыԥхьаӡам. Америкеи Франциеи уҳәа атәылақәа рҟынтәи адриатикатәи адыӷаҷиа рфарц азы мацара ҷыдала ауаа шаало...
– Сара саԥсыуоуп, сышьхауаҩуп, шәарахжьыла сааӡоуп, – ҳәа исҳәаз ахаҭыԥан, адыӷаҷиа афара зласгәаԥхашаз алацәажәара далагон. Иара иеиҭаҳәашьеи егьырҭ итәаз рыфашьеи сҿаӡы аарымгарц залшомызт, саԥхьа ачанах заа ианиҵахьаз абӷа анеиҩысҵәаз схаҭа исызгәамҭаӡеит. Ажьы пашәӡа. – Уажәраанӡа сабаҟаз!
– Акыс, хатәы ресторанк аҟны акәымзар ас иԥхаҵәыԥхаҵәуа есымша иуԥызгалода, – иаҳзеиҭеиҳәон адиректор. Арҭ аресторан аԥшәмацәа хаҵеи ԥҳәыси даара рџьабаа рацәоуп, аха ҳара ицқьаӡа, иԥхаӡа акрахьаҳфо ҳгәы алаҟоуп – дара ҳара ҳԥара ргәы ҟанаҵоит.
Амра акыр иласкьахьан, аԥсыӡтә ресторан џьашьахәтә аҿаԥхьа аԥшәмацәеи ҳареи еизгәдурала аԥсшәа-қәа неибыҳәан ҳамҩа ҳаннықәлоз.
Амш каххаа иҟан, ҳамҩахь қәацк, сык ҳԥыломызт. Сазхәыцуан Маштруко аԥсабара аҳауатә еиҭакрақәа дрылацәажәо, аҩадантәи аԥхаррахь иаалоз аԥсаатәҵәҟьа аара иаҟәыҵит ҳәа ииҳәаз.
Иахьагьы аҩ. Кукич иҟны ҳаиԥылара мҩаԥысуан. Аиԥылара азкын акалкулиациа хәҭа-хәҭала аилыргара, ахьаҵрақәа, ашьақәыргыларақәа. Аҩ. Кукич игәалаҟазаара лаҟәын, уажәы-уажәы ддәылҵуан, дыҩналон. Аҵыхәтәан дцеит, дцаӡеит, изларҳәаз ала, адиректор хада ишҟа. Асааҭ хԥа инархысхьан иара дыҟаӡамкәа ҳанеиԥырҵуаз. Аиашазы, иаргьы ҳаргьы ҳаҭахӡамызт, иаҭахыз Дворовенкои, амеханикцәеи, егьырҭ анџьнырцәеи, ареферентцәеи ракәын. Сара Ԥачич иасҳәеит Ԥлочаҟа ателефон дысзасырц, уаҟа иаарц иҟоу аӷба «Генерал Леселиӡе» анаауа еиликаарц. Уи излеиҳәаз ала, аара иазыԥшуп, иҟам макьана.
Иахьа, ашьыжь какалк шааныскылаз, сҩыга стол снахатәеит сыҩтәқәа сцәеиқәымларц.
Силлиуминатор аҟынтәи избарҭан инеишьҭаԥало аусбарҭахь ицоз ҳауаажәлар. Сагьдәылымҵит, ҿымҭӡакәа рцашьа џьашьаны. Ус, сҩуа сыштәаз, сышә даалагылеит Олег Михаил-иԥа, слеир ҟалома хәа.
– Бзиала уаабеит, сузыӡырҩуеит! – дласыртәеит Прохорович, слатәеит саргьы.
– Сзызҵаарц исҭаху азҵаара шәгәахы ԥнамҵәацкәа иҟам, аха еилыскаарц сҭахуп ҳусқәа зеиԥшроу, ааигәа аҩныҟа ҳцоу, ҳамцоу!
– Ицо ҟалоит, иҟалоит иаанхо! – наиаҭаскит сыхәмаруа. Иаанхоит зда царҭа амам, зда ихәарҭам, – нацысҵеит.
– Сара рыуа ганс сабаанхеи? – дназҵааит ибла ҭҟәашқәа сҿарԥшуа.
– Уара ишԥоуҭаху?
– Сара ацара, – иҳәеит уи, аха, нас дааҭгылан, – иаҭахызар саагылоит, иахәҭоуп ҳәа шышәыԥхьаӡо, – нациҵеит. – Ицо-иаанхо рызҵаарахьы макьана ҳамнеицт, – сҳәеит уи ицо рсиахь дшаныз шыздыруазгьы. Аха асиа шьақәыргылаҩ деилашәацыԥхьаӡа аӡә даниҵон, аӡә данихуан, иӡбамызт абри абриоуп ҳәа иаахҵәаны акы.
– Нас суԥырхагахом, исыдныҳәала, сара сцеит, – дҩагылеит Прохорович.
– Иарбан иудысныҳәало?
– Шәкы рыбжа ҭасыршәит!
– Иудысныҳәалоит гәык-ԥсыкала, – сҩагылан инапы ааныскылеит. Олег Михаил-иԥа дынхоит Одесса. Хҩык ихылҵ ирхылҵыз уҳәа дҭаацәара бзиоуп. Абжьаратәи ашкол даналга, дспортсменын, аус иуан тренерс аканои дырҵараҟны. Аҭаацәара даналанагала, ихылҵ аныҟала, диасит аӡсарахь. Амшын иџьабаа жәпакы адиҵахьеит, иадиҵоит иахьагьы, аус иуеит, иус ибзиаҵәҟьангьы идыруеит, ддонкермонуп. Уи инхамҩа асааҭ амеханизм еиԥш еиқәшәоуп, автоматика инапаҵаҟа аагыларак ақәым, иуы-иҳәа уашьуам, дҭынчӡа иара итәы ҟаиҵоит, дкоммуниступ, иполитикатәи иидеиатәи еилкаара ҳаракуп, дҩыза бзиоуп, днаалоуп.
Ахәылԥаз дсыҳәеит икаиута аҟны снеирц, – мап смаҳароуп! – иҳәеит данындәылҵуаз. Слалбааит, 50 шықәса зхыҵуаз идныҳәалатәын. Иҩызцәа асасцәа ааихьан, инаидҳныҳәалан, ҳнеибартәақәеит, аҭагылазаашьа ҳхы амариашаны. Ус, акаԥдан дуԥхьоит ҳәа ашә ихы аакылеикит аҩбатәи.
Аҩызцәа мыццакрыда ажәабжьқәак, лафқәак нараҳәаны, ргәы ныҟаҵа-ааҟаҵаны зҳәаз иеиԥш, иааныжьны, акаиут-компаниа сныҩнашылазар, Платон Иван-иԥеи иареи тәаны ашахмат асра иаҿын.
– Сышәзыӡырҩуеит! – насҳәеит зыхәда агалстук ҟаԥшь ахоу апионер леишәа бзиа иеиԥш.
– Уабаҟоу уара?! – дааҵааит Платон Иван-иԥа.
– Аӷбаҟны, – иаазыркьаҿны иныҟасҵеит аҭак.
– Ҳара уда аныҟәара ҳалагеит, – иҳәеит ашьшьыҳәа уи.
– Уи иахәҭоу акакәны исыдскылеит сара, – насҳәеит, саргьы имырхьаацәакәа.
Егьи иҽырзажәны дтәан, уаҳа иажәагьы алаимҵеит, саргьы снахьаҳәын, сҭыԥахь сыҩхалеит.
– Издыруада уи аԥсадгьыл ахь ацара арласыргьы.
Ашацкыра наҵалоны инышьҭалаз, сылацәа неихьысшьаанӡа сааҿыхеит. Есымша аамҭак азы агылара иашьцылахьаз, саамҭа анааи уаҳа соузыцәахуаз. Акраамҭа сықәиан иахатәи ахҭысқәа схаҿы иааго, аха макьана исзеилмыргац иарбан чмазароу Анатоли Иаков-иԥа имоу. Уи иаахҵәаны мышқәак роуп штурман еиҳабыс дҟаҳҵеижьҭеи иҵуа, аха даатцәо далагеит, арыжәтә мыжда аганахьала. Закә рыцҳароузеи, ииҳәо неиҭаҳәо, ахы-аҵыхәа узеилмырго, зны иԥҳәыс лысаламшәҟәы даԥхьо, зных иԥҳа лыӡбахә далацәажәо, дца – дымцо, даа – дмаауа, ддәылысцар – дсыздәылымцо... Аха мчыла ддәылсымгакәа усгьы ихала дымцеитеи!
– Уцәоума, еи, шәи! – ҳәа дааҩналеит Платон Иван-иԥа, аванна азна ашәах ҟаҵаны сышҭаиаз.
Аҭамзаара нышьҭасҵан, дцеит. Адәахьы амш каххаа, амрахәага скаиута иҩнахәмаруеит.
Амагазинқәа усгьы уахынлоуп аус аныруа, иаха акыр ақалақь иаланыҟәаз Платон Иван-иԥа ишьапқәа чын, ашьыжь дзымгылеит.
Вахтанг Давид-иԥеи сареи «Иадроагентство» ашҟа ҳцеит ҳаԥсадгьыл ахь ателефон ҳасырц, аха ашә аркын, ҳхынҳәит. Уи усгьы ак ирҵәилароуп, ирхынҳәлароуп,
уажәы хьаас имоу ила шааԥшуа инапахьы акгьы наимгаӡакәа амиллионқәа аӷба аремонтҟаҵара иахьақәдырӡуоуп, аха иааг! Ахәылԥазы «Сандокан» аҵыхәтәантәи, ахәбатәи асериа ҳахәаԥшит.
Иугославиатәи журнал-газеҭк ажәабжь ҿыцқәа рдырраҭараҟны иаҳәоит иаарласны апублицист Исаак Доичер ишәҟәы «Сталин», аполитикатә биографиа шҭыҵуа, ашәҟәы ацәа Сталин исахьа анҵаны, иаазыркьаҿӡоу аҵакы, ахқәа, ахә, анапаҵаҩра ишахыццактәу, анапаҵаҩратә ахә еиҳа ишылаҟәу... Уи, Троцки изку атрилогиа автор иҩымҭақәа, аҭирҭақәа рҟны иахьабалак иқәуп.
Ссиршәақәоуп амшынуаа рԥсихологиа шыҟоу. Амшынуаҩ иаҟара арыцхә 13 иацәшәо, мышьҭацәгьас изшьо макьана уаҩ сиқәымшәац. Ашьҭаларахь схы насырхоны иааҩнашылаз Саша Виноградов даара сирччеит.
– Уахәаԥш ҳаӷба акрақәзар закә мышьҭацәгьароу изықәшәаз, – иҳәан, саԥхьа иаақәиҵеит «Сплит» аӷба-ргыларатә верф арекламатә проспект.
Снахәаԥшит «Сплит» 1973-1975 шықәса рзы зыргылара иаҿуи излагараны иҟоу аӷбақәа рсиеи.
– Иубеи араҟа мышьҭацәгьарас?
– Уахәаԥш асиаҟны «Сухуми» рыцхәс изықәшәаз, – дааԥышәырччеит Саша.
– Жәаа ӷба ахьеиқәырԥхьаӡоз ҳара ҳтәы 13-тәи аҟны игылан.
– Оо, Саша, шаҟа удинхаҵаҩузеи! – сааихыхәмарит.
– Мап, динхаҵараӡам, аха иԥышәоу мышьҭацәгьа рыцхәуп! – ҳнеибарччан, ашара бзиа ҳзеиӷьашьаны ҳнеиԥырҵит.
Шьыжьхьа ҳнацҳаны ҳаныҩхала, азауад ахаҭарнакцәа ааихьан. Акаԥдан икаиутаҟны ҳлеибартәан, аус алацәажәара ҳналагоны, ажәҩан далҟьазшәа агәараҳәа азхаз дылҳалаҳаит амеханик еиҳабы. Ашырсырҳәа
ҳҩаҵибаҳәан ҳнеихаххит, илышәшәаз иԥсы аагашьа зламыз аҳасабала анс-арс ҳҳәеит, аха иахьа ԥсра, уаҵәы ԥсра деихаԥсхьан. Али-ԥси рыбжьара иаакылҟьаз аҳақьымцәа аԥсы аӡәыр диргылахьазар ддыргыларын, аха, аха ԥсыхәа змамыз аҿаԥхьа имчыдан. Сааҭктәи рықәԥара анаҩс иҳаҳәан Маи Фиодор-иԥа иԥсҭазаара дшалҵыз. Аиашаз, ҟытбжьык изҭымгаӡакәа ишгылоу иаалырҟьаны згәахы ԥҵәахьоу сиқәымшәацызт, сыдагьы зегьы ирзыҟалеит илаламбатәны. Ашара згәы ҭнаҟьаз ҳамшынуаа рҽеиврыԥхаа, рылаӷырӡқәа хаҟәҟәала аӷба иқәгылан. «Сухуми» аӷзыбжь «Сплит» иахыҩуан, днаскьаагон, аӷбахь уаҳа хынҳәра зқәымыз, зыԥсҭазаара амшын ихзырӡлаз, амшынуаҩ Лепаев.
Бзиала, даҽа ааха ӷәӷәак ҳнызҵаз Маи Фиодор-иԥа!..
Иацтәи агәыҭҟьара иамырцәаз ауаҩ ашьыжь сҭагылазаашьа зеиԥшраз алацәажәара аҭаххарым.
Иацы аԥсы имҩаԥгара азҵаара анцәырҵ, схала исҳәеит сара уахь ацара сшазхиаз, аха Анатоли Алексеи-иԥа телефонла ианиарҳәа, мап иҳәеит, актәи «Сплит» дыҟазароуп ҳәа.
Аԥсыбаҩ хәшәдыркырц, аекспертиза ҟарҵарц, ацинк-кәыба уҳәа иргаз уаҵәы иԥсадгьыл Владивостокҟа адәықәҵара иаздырхиеит, насгьы аҩбатәи аелектромеханик дацдәықәаҳҵарц ҳаӡбеит.
Ашьыжь азауад аҟны ҳаиҿцәажәара иацаҳҵарц ҳахьнеиз, Дворовенко даҳзыԥшын. Ҳаиманы ҳахьеиԥылалоз, Кукич икабинет ҳныҩнашылеит. Аԥшәмацәа хазы еилацәажәозар акәхарын, имааицызт. Платон Иван-иԥеи Дворовенкои галабақәак неибырҳәеит, галабақәак моу, Платон Иван-иԥа дзықәхәааз Генади Иван-иԥа дыхәшаха, драқьҭа-шәақьҭуа даатәеит.
Асааҭ 9 рзы илатәаз, 2 рзыҳәан ҳаагылан маҷк ҳшьапы неиҵаҳхит. Усҟан Кукич ҳиманы адиректор хада ишҟа дхалеит. Минуҭқәак ҳаидтәалара, ҳаицәажәара мҩаԥысит аԥсы аланы.
Платон Иван-иԥа далацәажәеит Қырҭтәылеи Иугославиеи ҳауала, ԥсабарала ишеиԥшу, адолматинцәа ақырҭқәа ишреиԥшу, аиҳараӡак аԥҳәыс лпатуқәҵараҟны, рашәаҳәашьа, рысасдкылашьаҿы, аҩы шырацәоу... Уи иажәақәа Вахтанг Давид-иԥагьы инацирӷызуан.
Аҩы аӡбахә ахь ианиас аԥшәмацәа ирҳәеит аҩы шырацәоу, аха аҩы аиҳа аӡы шырацәоу. Ҽаҩраҭагалан ашьақартә кризис шрымоу, анхацәа аҩы алырхырц заа ишаархәо, напсыргәыҵак ажь ведрак аҩы шалырхуа, аха аҵыхәтәаны закәанла ашьаус ишақәдыршәо ӡылеи шьақарлеи аҩыҟаҵаҩцәа...
– Аа, зынӡаск ҳара ҳхаҭақәа! – игәырӷьеит сҩызцәа. Адиректор хада уи иахҳәааны иҳаиҳәеит ажәабжь.
– Ҭаҳмадак даныԥсуаз иҷкәын дааиган имаӡа изааиртит, – иҳәеит Врандичич, – ажьгьы аҩы шалҵуа удыруазааит! – ҳәа.
Уи даара ҳарччеит, ҳгәы иҭиҳәаазшәа аҟнынӡа. Уаҳа дук хҽидмырхалакәа ҳус ахь ҳалбаауан. Платон Иван-иԥа ҳамҭас абаҩлых наиҭаны, ҳусураҟны цхыраарас иара иҟнытәи иаҳҭахқәаз наиаҳәаны ҳлалбааит. Амла ҳхазыршҭыз ҳаицәажәара, амра анҭашәоз ҳнамырбаӡеит, ахәылԥазы ҳмида-гәидаха аӷбахь ҳхынҳәит. Ишԥахьанҭароу ахалара.
Ахәыцра еиқәарақәа ныԥхьацаны ԥхыӡ гәыҭҟьагак сналалоны акыркырҳәа ателефон абжьы аагеит. Ашырҳәа сҩаҵҟьазар, аҩнынтәи! Сгәы ҟәандаӡа, ахәырбӷьыц нақәырҵазшәа ахьаақәа нахьазцаз атрубка нықәҵаны саныҩдәылҵ, еилагылан ариабжьарак зыцәа ҟьалоу ҳамшын-уаа. Санынрылаԥш сгәы иаарыцҳанашьеит, ишԥарцәыхьанҭоу аҵх ахгара. Ишԥарҭаху рхәыцрақәа ныԥхьазцаша, ргәы назырҟәандаша ажәабжь ҿыцк нараҳарц, аҩнынтәи рҭаацәарақәа рыбжьы нараҳарц... Ашарԥазы иплашь цәаԥшьи, бзиа иибо, ӡынгьы-ԥхынгьы ихимхуа ицыӷцәатә хылԥеи рыла иҽеибыҭаны дааҩнаххит Вахтанг Давид-иԥа, сара сцеит аконсул сиԥыларц ҳәа.
Ҳара, Платон Иван-иԥеи, аелектромеханик еиҳабы Валентин Михаил-иԥеи, сареи аиԥыларахь ҳцеит, ҳаиҿцәажәара знымзар-зны усгьы аҵыхәа шԥаԥимҵәари ҳәа. Азауад аусбарҭа ҳаныҩхала Вахтанг Давид-иԥа амашьына аҟамзаара даргәамҵуа дгылан. Ус Дворовенко дызманы иааиз амашьына дынҭатәан даманы инаҵҟьеит, ҳара Кукич икабинет ахь ҳаҩхалан ҳлеибартәеит.
Аусура напы налаҳмыркыцкәа аштурман еиҳабы дааҩнашылеит, аконсул ҵаҟа дыԥшуп ҳәа.
Слалбаан, ҳаиманы аӷбахь ҳааит, Чхаиӡе дубар даахә.
Николаи Александр-иԥеи сареи какалк аанкыло, ҳҭагылазаашьақәа зеиԥшроу наиаҳәо ҳшеидтәалаз, иԥсы изеивымго, дҳашқьԥышқьуа дааҩналеит Вахтанг Давид-иԥа. Уи убысҟак иԥсыԥ игәы икылачуан, аӡы зҵабаз аԥсыӡ усҟак аҳауа аҿанагаларым, ацәажәара илнаршомызт. Уи иԥылара дахьахьымӡаз, иахьеивнагаз ихаҿы изаагомызт, издыруамызт уи ауаҩ гәык-ԥсыкала дшизыҟоу злааирԥшра. Сгәы аҭыԥ иҭагыломызт, абыржәы згәахы ззеивымго игылоу дахьгылаҵәҟьаз жәацы илеизҟәҿыз исахьа сыбла ихгылан... Аԥсыбаҩ аиқәыршәара, амҩа ақәҵара азырхиара знапы ианыз «Иадроагент» ахаҭарнак иааиз имашьынала аԥсыжратә маҵзура ахыбраҟны ҳалкылсит.
Уи ахан хьыҵәцара ҳныҩнашылаанӡа арыжәтә хкқәа наҳԥызгалаз аиҳабы иҳаиҳәеит асааҭ акы инаркны аԥсы акәыбахь диаганы акәыба ачаԥара ишалаго, иаҭаху ашәҟәқәа шеиқәыршәахо. Ус анакәха, ирласны аӷбахь ихынҳәтәын, автобусла ҳауаажәлар ахәшәтәырҭахь иганы иҵыхәтәантәиу аиԥырҵратә еиԥылара амҩаԥгаразы.
Ус иагьыҟаҳҵеит, ҳрыхьӡеит ҳусқәа асааҭ ҩба рҟынӡа.
Устәи Платон Иван-иԥеи, Цвигуненкои, сареи ҳхынҳәит аиԥыларахь. Уаҟа иаҳзыԥшыз Дворовенкои егьырҭ Иугославиатәи аҩызцәеи сааҭк еиҳа ҳҽеидаҳмырхалеит, ҳкылеибагеит аиқәшаҳаҭрахь, ҳаиԥырҵит ашәахьанӡа аиқәшаҳаҭра шәҟәыла ирхиахарц, анапаҵаҩрада ус амамкәа иҟаҵахарц еибыҳәаны.
Аӷбаҟны ҳахьааиз аконсул Исачев Николаи Алексеи-иԥеи Вахтанг Давид-иԥеи ҳзыԥшын, ҳлеидтәалан акыр аҵх ԥаҳҽит.
Иахьатәи амш излалукааша акгьы иалаҟаӡамкәа иниасит. Иахатәи ҳажәеиқәырԥара блаҵырхәыла ҳаихәанарԥшуеит, аха дипломатиатә хьаҵрақәакгьы ныҟаҳҵоит. Ииашоуп, уи, Вахтанг Давид-иԥа, алаԥшҵашәареи ахжәареи рхаҭарнак хада ииҳәо хшыҩаас иҟаҵалатәӡам, саргьы исеиҩсыжьлон, аха сгәахы кыдгылазар акәхап. Аҭак иоуз наламҵашәа сҳәатәы иасыргоит ҳәа даналага, ажәҩан ахь ишьҭыббыз адгьыл ахь дылбаагатәын. Аҵәы мблыкәа акәац зӡуаз ҳасас, дышдипломатыз ҩашьомызт, аҳәашьа иҽақәыршәаны, иахьадгылатәыз днадгылон, зтәыҩа хызжәоз иҿаԥхьа хьаҵрақәак ныҟаҵо.
Ҳаимак зны-зынла зыҽналазырхәуаз Платон Иван-иԥа ибжьы уи зынӡак илахаҵ аргьыжьуан.
Ишгылаз иԥсыз иԥсраҵәҟьагьы акгьы ҳнамҭеит.
Шаҟа ҳхала ҳхы ҳаруадаҩуазеи, иҳамоузеи еимактәыс?
Ашьжьымҭан апартиахь дҳадаҳкылеит ҩышықәса раахыс кандидатс иҟаз В. Косивцев. Уи, иаалырҟьаны зыԥсҭазаара иалҵыз ҳмеханик еиҳабы М. Ф. Лепаев икәыба дацныҟәарц деиқәҳаршәеит, аԥыррада ус имамкәа.
Ахәылԥаз асааҭ 20 рзы иааиз амашьына ҳалҭатәан аеропорт аҟны ҳанкылсит.
Минуҭқәак рышьҭахь М. Ф. Лепаев иԥсадгьыл ахь иҿынарханы ҳаахынҳәит.
Ашьыжьымҭан ақәа алеира ишаҿыц иаҿын.
«Иадроагентство» иаанашьҭыз амашьынала ақалақь ахь ҳцеит Платон Иван-иԥа дҳаманы, ииашаны иаҳҳәозар, иара иҭахрала. Уи зышьҭахьҟа ааигәа ихынҳәраны иҟоу дхәаахәҭырц иҭахын, шьыбжьонынӡа амагазинқәа ҳарҭан.
Магазинк аҟынтәи магазинк ахь ҳныҩналамҭазы иҟалаз ахҭысоуп акьатеиахԥҵәага. Платон Иван-иԥа аҭаҭын ахара саҟәыҵит ҳәоуп ииҳәо, аха есымша акы иҿакуп. Зны исарочка ибыллап, зных – дзықәтәоу акресло, мамзаргьы ҽакы... Уажәы алҩаҵә ихылыббуа дҳабжьаргыланы ҳашнеиуаз магазинк абарҵа ҳахьыныҵалаз, ипапирос ыршәны азна ақьаад еилаҳәарақәа зҭаны игылаз инҭаршәны, аҩналарҭахь иҿынеихеит. Азныказы иаасцәымыӷхеит ақьаадқәа амца рыцрамландаз ҳәа.
Егьи, заахәамҭақәа ныргыланы зыԥсы зшьоз иведра акәзаарын, – изакәызеи иҟауҵаз ҳәа апапирос хыблаах ҭкәыцәааны ҿааиҭит.
Аминауаҭра шьҭаҵаны амагазин ҳныҩналеит. Узыччозар уччала! Иаахәатәқәа ҳанрылга, агентство ашҟа ҳцеит Москваҟа ателефон дасырц. Иаарласны аҭак ҳауит ателефонқәа дрысырц ахьиҭахыз аҭак шыҟарымҵоз ала.
Уаҵәы Ԥлочаҟа ҳцара иаҭахыз ашәҟәқәа ҳзылырҩааит, уаҟа «Генерал Леселиӡе» ааны игылоуп, ҳусбарҭахь идәықәҵатәны иҳамоу амаҭәахәқәа ҳгарц. Иара убыс, ашәахьа 17-ҩык ҳамшынуаа зыҩныҟақәа идәықәаҳҵо рышәҟәқәа еиқәыршәаны иаҳзыԥшыз амашьына ҳҩақәтәан, иаха ахәылԥазы инаркны ҿааихак змамыз амш каууа, амрахәага ҳақәыҷҷо «Сухуми» ҳаҩхалеит.
Адриатика аҟәыҵәа наҟ-ааҟ иахагылаз ашьхақәа икәеикәеиуа ирыҵаҽырбон, урҭ абахә цәҩажәқәеи, ацаҟьақәеи, ҵаҟа ирҿагылоу ашәаԥыџьаԥ риаҵәареи ҳәа ирхылҵуаз аныруан, еилаԥсон ԥштәы рацәала.
Абахәқәа еиҩырсса еикәаҵәиуа инагаз амҩачаԥа иааугәаланаршәон Кавказ Амшын Еиқәа аҿықә. Аха
акырӡа иҳаракыз ари амҩа џьара-џьара абаа аҭӡы ахықә унықәххызшәа ишиашоу амшын ахь илашьҭын, улҭаԥшыр угәы нҭыԥсаартә иҟан, аиҳараӡак иахьхыркаамыз аҭыԥқәа рҟны. Иахьхыркаамыз аҭыԥқәа рҟны шаҟа машәыр ҟалахьоу, шаҟа машьына алҟьахьоу рышьҭа убарҭамызт, аха иахьхыркааз аихатәы багьырқәа ҟәаҟәаса шаҟа бӷалахьоу здыруадаз, гәҽанҵарак руашәа рышьҭақәа ҭӷәыхаа-ҭӷәыхаа илаган. Зуаҩықәра абжеиҳара ирҭысхьаз ҳара ҳмашьынаныҟәцаҩ дҭынчӡа, мыццакрада, дыӡса-ӡсо ҳиманы днеиуан, аҿыв-сывҳәа иҳавҟьоз «аҭырчеимҩаԥгаҩцәа» џьашьо. Уи иаҳзеиҭеиҳәон арҭ ҵыхәаԥҵәара змам архәарақәа шаҟа рылҟьахьоу, шаҟа машәыр ҟалахьоу, аццакра, аԥсаҟыԥсаҵәра ҟалахьоу.
Ссиршәақәа иԥшӡан, иџьашьатәын абахәқәа ирҿагылаз ахатәы ҩнқәа, асасцәа рԥылара иазыхиаз асасааирҭақәа, аресторанқәа, акакалкырҭақәа.
Урҭ, аԥсшьаҩцәеи атуристцәеи рыдкылара иазхиаз рнаҩс иџьоумшьарц залшомызт хыма-ԥсыма ацаҟьақәа рхәашаны аҩн ҿыцқәа рыргылара иаҿыз. Нас ишԥа, иццакыроуп, абар акурорт сезон ашәхымс иахьылагылоу.
Аҵангәарақәа реиԥш хаҳәла ихкааз ауҭрақәа, ауҭраҭыхқәа рҭагалара иаҿызи, ацаҟьарақәа ирықәиааны ишьҭаӷьача-шьҭаӷьачаӡа зкьатрацәқәа шыҩзышьҭра игылоу аӡахәақәа раарыхыҩцәеи дгьылк неиужьны ирԥыхьашәар иҟарҵараны иҟаз!
Ԥлочанӡа 115 километр зҿаԥхьа ишьҭаз иаҳԥылон ахаҳә илиааз аливковтә ҵла маҷымкәа, џьара-џьара ибаҳчараны ихҟьан. Урҭ исгәаладыршәон бӷьыла, шәагала абгыӡраҵла, мшәан, ирҿалогьы еиԥшыми – акы ҟаԥшьхоит, егьи еиқәаҵәахоит умҳәозар!
– Ахәшаҵла шаҟа ирацәоу ала анхацәа ирааӡозар акәхап, – ҳәа азауад усзуҩык ҳаниазҵаа, – аус адулара цәгьоуп азы ихыршьаауеит! – иҳәеит.
– Ус адуларас иаҭахузеи?! .
– Аҟәшәара! – назгәеиҭеит дыхәмаруа. Аиашазы афарагьы мариам! – уи аҩыза ԥшәымада иҿио
аливковтә ҵла аныҟалалакоуп аԥшәмацәа анырацәаҩхо ҳәа ииҳәаз сгәаладыршәон уажәы сахьрыхәаԥшуаз. Ԥлоча ҳазааигәахоны Пицундатәи аԥшаҳәа ааугәаланаршәартә, Амзареиԥш ииашарҭамзаргьы, иԥсараны ҳныҵалеит. Ашәаԥыџьаԥ шаҟа аԥсабара иарԥшӡагоузеи, иацәҩычоузеи. Хыхь, амшын ахықә ахәы ҳаракыра аԥсақәа ирхыҳәҳәо иқәгылаз абаҟа рыхьӡынҩылан апартизанцәа, зхы аԥсадгьыл ахақәиҭра иақәызҵаз. Араҟоуп раԥхьа, ҳамҩаԥгаҩ излеиҳәаз ала, апартизантә ӷбақәа рҽахьеидыркылаз.
Абар ҳаԥхьа иаацәырҵит аҩшьхак ирыбжьатәаз Адриатика аҟәыҵәа аҩаӡара ибжьагылаз аӷбақәа, Ԥлочатәи абаӷәазахь аҭалара иазыԥшны.
Уажәраанӡа ҳарӷьарахь амшын ҳахәлаччо ҳхықәгыланы ҳаазҭгьы, уажәы Ԥлоча ҳналалаанӡа ҳармарахь иаацәырҵит аԥшаҳәа, ҳарӷьарахь – ацаҟьақәа.
– Ари ԥсыӡла ибеиоу ӡиоуп, – назгәеиҭеит ҳаԥшәма.
Аӡиа ҳашьҭахьҟа иааныжьны абахә ҳахьааваҵәииз, ҳаҵаҟа ҳнарылаԥшит аӷбақәа. Ԥлочатәи абаӷәаза. Абаӷәазахь аҭаларазы иаҭахқәаз ашәҟәқәа неиқәыршәаны агент мотоциклла ҳаԥхьа дгыланы ҳанҭалеит агәашә аҟны амашьына аҭаҵара зҽадзмырхалаз атаможникцәа ҳнарывсны.
– Америкааи, италиааи, абырзенцәеи рымшынуаа рзы арахь аҭалареи аҭыҵреи даара иуадаҩуп, агәаҭара ӷәӷәа иахысуеит, иахьконтрабандистцәоу азы, – назгәеиҭеит ҳахьынҭалаз зхатәы такси ҳақәтәаз имашьына аҵа амҩа агәҩылгара иахьнықәҳәазаз дахӡыӡаауа.
«Генерал Леселиӡе» акранқәа ахагьежьуа аидара ақәхра иаҿын ҳанынадгылоз. Аԥшәмацәа ҳԥылан ҳхаргалеит. Уи Польшаа рыҟаҵамҭа аидаратә ӷба ду аҩнуҵҟа архиашьа, акаиутақәа, акоридорқәа уҳәа напҟазарак агым!
Ари аӷба здызкылаз ҳара ҳкаԥдан В. Чхаиӡе иоуп. Уи «Сухуми» ахь диасаанӡа уаҟа аус иуан, ицхырааҩ еиҳабы иоуп уажәы каԥданс иҟоу, актәис Шульга дшыҟац
дыҟоуп. Изларҳәаз ала, еиҭакрас иҟалаз амеханик еиҳабы аицрашәара шкәакәахь диасын, дамырхит иусура. Уи ажәабжь даараӡа даргәырӷьеит Вахтанг Давид-иԥа. Уи излеиҳәаз ала, рҩыџьагь аус анеицыруаз инеибацахьан! Инықәырс-аақәырсшәа излеилыскааз ала, аҳәса рҵыхәалоуп. Уажәы аԥсшәа карҵәаны еибызҳәоз рыбла ихубаалон рыгәқәа шеибартәахьаз, аҟыҟҿык ишафахьаз. Аха уажәазы ражәа-рҳәоу аиқәыршәара ирзеиԥш интересыз акакәын, иқәкын амеханик еиҳабы!
Абаӷәазахь аҭалара иазԥшны наскьа иӡыхгылаз ҳаӷбақәа хԥа ҳзырзымԥшкәа ҳамҩа ҳақәлон.
Ашьыбжьон ашьхақәа ирхакнаҳаз амра ашәахәақәа ҳақәҷҷо аԥсадгьыл ахақәиҭтәра зхы ақәызҵаз афырхацәа рбаҟақәа ааныжьны, ҳашьҭра ҳхыланы ҳаауан. Ҳазлацәажәаз, ҳазқәыӡбышаз аумаҷхыз, доусы ҳтәала ҳиашан, ҳфырхацәан!
Амҽыша. Ашьыжьымҭан дааҩнашылеит Иван Владимир-иԥа акы еиликаарц иҭахушәа-егьиушәа, иацтәи ихымҩаԥгашьазы исҳәо еиликаарц.
Раԥхьа дзызҵааз уаҵәы ицқьаны рыԥсадгьыл ахь ицо-имцо. Уи хымԥада ишцоз нышьақәсырӷәӷәеит, сара сеиԥш уи иаргьы ишидыруазгьы. Аха сазыԥшын уи иашьҭеигалоз азҵаара.
– Ҳцоит, аха уинахыс?
– Уинахыс шәыԥсы шәшьалоит аӷба ҟаҳҵаанӡа, – наиаҭаскит имырхьаацәаӡакәа.
– Ҳцамҭазы иакәымыз самхаҟаҵеит, – даахьаҳәхьачеит Мушински.
– Хара ихәыцуа иакәым ҟаиҵаанӡоуп даназхәыцуа. Ухы ишԥақәнаургеи, иацоуп ахԥатәи ицхырааҩ иҟынтәи аҩбатәис уаныҟаҳҵаз, насгьы ақалақь аҟны унапаҵаҟа иҟоуи уареи еицыжәны, шәҽаршьны, шәышԥагылеи? – снаиазҵааит.
– Акыршықәса изымбацыз сҩыза дсықәшәан...
– Хырқьиашьа змам алацәажәара иаԥсам, – дааҿахысҵәеит.
Ус иааҩнашылеит амотористцәа Евреинови Резилиани аматрос Концелиӡеи знашьҭыгақәа зырӡыз цәаа-цәыҵаԥшуа.
– Иџьашьатәыҵәҟьоуп џьоукы-џьоукы амшынуаа шыҟоу. Дара рнапы злаку аус иашьцыланы машәыршәа иҟарҵоит акәымзар, рыхшыҩ аус ауа, даҽакы еилдырго, иазхәыцуа иҟаӡам. Имыӡцкәа изланаиааиуа – ҳамҭоуп!
Ахәылԥазы асааҭ быжьба ҟаларц жәохәҟа минуҭ шагыз иааҳаҵагылеит азауад адиректор хада иааишьҭыз «Мерседес». Амашьынаныҟәцаҩ ҳанҭаиртәан, ҳиманы дынкылсит ақалақь акыр иналгоу аресторан «Ахьтәы Алым» аҟны. Уаҟа иаҳԥылаз адиректор хада иԥҳәыси иареи, ихаҭыԥуаҩ Кукич иԥҳәыси иареи ҳрыманы илыҩналеит «Ахьтәы Алым» – аресторан хьыҵәцарахь.
Платон Иван-иԥа иаҳаҭыр иазкыз шьыбжьхьафара мҩаԥысуан агәалаҟазаареи агәышьҭыхреи аманы. Афатә-ажәтә доусы ииҭаху, шаҟа иҭаху. Ҳара ахҩык еицыз раԥхьа ҳанзыцҳаз адыӷаҷиақәа рнаҩс акәацлых ҿаҳҵеит, егьырҭ – аԥсыӡтә лыхқәа.
Акыс, араҟа, Сплит акәтыжь згәы хнаххьаз ауаа, акәац ҳгәарԥхаҵәҟьан иаҳфон, насгьы гьама ҳаракыла ианыҟаҵаха. Ахәыҟаҵаҩцәеи амаҵуцәеи амҵ ҳақәдмырԥраауа иаҳхагьежьуан, фатәык ҳзааргацыԥхьаӡа аԥыраҳәа хәыҷқәа ҳахәда иныхшьуа. Араҟа адагьы зыԥшәмацәеи асасцәеи ирыдымтәало, аха зыфатә-зыжәтә гәыгәҭажьым амашьынаныҟәцаҩцәа, ҳаныҩдәылҵ иԥшны игылан.
Шьыжьы инаркны еилыхароуп, 17-ҩык зыҩныҟа идәықәаҳҵо аҽазыҟаҵара иаҿуп, иҽазыҟаиҵоит Платон Иван-иԥа. 17-ҩык дәыӷбала ицоит, ҳанџьныр хада – ҳаирпланла.
Асааҭ акы. Аҵыхәтәантәи аиԥылара. Кукич икабинет аҟны аконтракт анапы аҵаҩын. Аиқәшаҳаҭра ашьақәырӷәӷәара аҳаҭыр азы афырџьанқәа иҩарыхан. Ашьыжьхьафараз иҟарҵаз анаԥхьара уаҵәахьы ииаган
Платон Иван-иԥа иццакреи, аекипаж рымҩа ақәҵареи ирыхҟьаны.
Ашьыбжьышьҭахь, асааҭ 18.00 рзы автобус ааит ҳауаажәлар авокзал ахь ргаразы.
Реилаҳәарақәа, ршәындыҟәрақәа, рчамаданқәа уҳәа шықәсык аахыс ари аӷбаҟны инхоз, аус зуаз инеидыркылоз акылҷмылҷ рымаҭәа-рҩыҭәа уҳәа ахҵәаҩцәа ааугәаладмыршәарцу?
Урҭ рымҩа инықәҵаны ҳаатәеит, егьи, Платон Иван-иԥа изын иаарц иҟаз «Мерседес» ҳазыԥшуа. Платон Иван-иԥа дгәамҵуан, уажәы-уажәы аиллиуминатор ихы нкылеикуан – амҩа иқәгылоу ауаҩ иҭагылазаашьа иҭагылазаашьан, аха амашьына уи абадыруаз, иара аамҭа иақәыршәаны иаауан. Зегь акоуп 20 сааҭ ҟалаанӡа изымтәаз Платон Иван-иԥа ҳиманы аӷба дналымбаар изымчҳаит. Ҳара ҳалбаара иазыԥшызшәа иаргьы кылыхх иаакылсит. Ҳашиашаз аеропорт амҩа ҳақәымлакәа авокзал аҟны ҳнеит, ҳауаажәлар ҳнарыхәаԥшырц.
«Мерседес» шиашаз рвагон ҳнаднаргылеит. Закә гәырӷьароузеи рхы-рҿы ианубаалоз, амҵәыжәҩақәа рымазар изымԥыруаз! Изакәытә бзиабароузеи урҭ рыԥсадгьыл ахь, рыҩныҟа ирыхо. Адәыӷбагьы уи адырызшәа, аԥсшәақәа нараҳҳәоны, арҵәаа ҩҭнарган, инаҵҟьеит.
Мҩамш!
Ҳаццакы-ццакуа ҳмашьына ҳаадгылазар, абар ассир, амашьынаныҟәцаҩ, зыԥсыԥ аузышьҭыз апокришка аԥсахра даҿын.
– Уажәыҵәҟьа, уажәыҵәҟьа, – ҳаирҭынчит гәамҵрак ҳхы-ҳҿы ианызхыз уи амашьынаныҟәцаҩ.
«Мерседес» знык абӷа аиҵыхырҭа анаиу, ҳарҵасыр ҳәа ишәозшәа икаианы инеиуан.
– Армарахь ихьынаазшәа збоит, издыруада апокришка аԥсыԥ аунашьҭызар, – неиҳәеит ҿымҭ доусы ҳхәыцрақәа ҳашрылаз Вахтанг Давид-иԥа дҩасеилацәҟәын.
– Ҳыҳ, уеилагама! – алым еиԥш дааҟрымҿрымит ҳаԥхьа амашьынаныҟәцаҩ иватәаз Платон Иван-иԥа.
Аеропорт хыма-ԥсыма ҳшыныҩлалаз аиԥшҵәҟьа, имаҭәақәа нарыҭаны, ибилеҭ арегистрациа назуны ҳааидгылеит дырраҭарак ҳавшәар ҳәа ҳшәаны арепродуктор ахы ҳҭаԥшуа. Ус, – «Сплит-Белград» иԥыруа ҳшәыҳәоит аҳаирплан ақәтәарахь», – иааҭаҩит уантә. Ишызбоз Платон Иван-иԥа иҿаԥшылара аҽакхеит, ихы-иҿы ҩеихалашеит, ашьабсҭеиԥш ицәа-ижьы дҭыԥраауан.
Вахтанг Давид-иԥеи сареи ҳхьагәгәа-хьагәгәа ҳаахынҳәит. Ҳаауан ҳаисызшәа ҿымҭ-ԥсымшьа. Вахтанг Давид-иԥа дзызхәыцуаз здыруада, аха сара Аԥсны салан, сыбла ихгылон Гарԥ, Аҟәа аԥшаҳәа.
«Давџьениа» ҳәа аӷба ҳнаҵазыргылаз амашьынаныҟәцаҩ ибжьы сызлаз ахәыцра хаа саалнахит. Ҳахьыҩналаз ахыӷәра иқәгылан зыблақәа ҭраа наҟ хара иԥшуаз, макьаназ иаанхаз акьоушәоу.
Сплит. Жәахаҩык. Иахьа инаркны ҳааидхалеит жәахаҩык.
Иаҳныԥшуеит ҳҩызцәа рыҟамзаара, ариабжьарак ҳзышьцылаз Платон Иван-иԥа иҟамзаара. Ашьыжь какалк аанаҳкыларц каиут-компаниаҟны ҳанааи, сгәы нҭыԥсааит жәахаҩык ҳахкәаах-хкәаахӡа аиаҭымцәа реиԥш ҳанааидтәала. Аҷкәынцәа ҳхәыҟаҵаҩцәа аныҟаз аасҭа еиӷьны ишдырхиазгьы, даҽа ԥсҭазаара ҿыцк саланагалазшәа акәын схы шызбоз, егьырҭгьы ус ишыҟаз рҿаԥшылара иаҳәон. Џьара акы ҳныԥшыр ҳәа ишәозшәа Терешьченкои, Анастасиадии ахалаҭа шкәакәақәа рышәҵаны иаҳхагьежьуа ҳамаҵ руан Иаковлев инапхгарала.
Акы назымҳәар згәы иамуаз Вахтанг Давид-иԥа акартош шьыжьхьазы ишԥажәџьуаз ҳәа ираҽԥниҳәаз маҷк рылахь ааиқәнаҵазаргьы, уадаҩрак аламызт. Уи ахеиҷаҳара иазкын. Абԥса уаӷоу димоуп...
Азауад аԥшәмацәа анапаҵаҩра аҳаҭыр азы аишәачара ҳәа ирҳәаз нарымгӡар руам, асааҭ аказы ҳнарԥхьеит.
Акаԥдани, аелектрик еиҳаби, сареи ҳҿанынаҳха, акы шәнамыцҳаӡакәа шәцома, ҳафатә хиоуп ҳәа дааӷьаҵәы-ӷьаҵәит Иаковлев. Рыфатә агьама аабарц шԥеиҭахыз. Агәра ганы дыҟан ишаҳгәаԥхоз. Иабеидыруаз уи ҳахьцоз, шьыбжьхьа шаҳзыԥшыз. Акыс, уашьҭан-уашьҭан, уажәы аха ҳамам ҳәа инаивсыз Вахтанг Давид-иԥа ишьҭагыланы ишьҭанеиуаз ҽак ҳазҳәомызт. 39 шықәса амшын иху, урҭ ашықәсқәа рҟынтәи 16 шықәса икаԥдану, имшынтә ԥышәа ус иднаҵозар акәхарын. Аха сара исзеилымкаауаз Иаковлев ҳахьцоз илымҳа инҭысымшьыр сгәы иамуит, изҳармаӡарыз! Трогирынтәи зҽахьызыгӡаз Генади Иван-иԥеи хареи минуҭқәак рышьҭахь аресторан «Парк» ҳаҩнатәан.
Арыжәтәқәа усгьы доусы иаҳҭаху аажәуан. Сара Жилавка ҳәа изышьҭоу Мостартәи аҩы шкәакәа зжәуан. Мостар Ԥлоча анаҩс 40-ҟа километра бжьоуп. Аха уи акәым иџьашьатәу. Уаҟа ажәытәӡатәи хаҳәла ичаԥоу ацҳа даараӡа иџьашьатәу жәытә баҟоуп. Ацҳа ҟаҵан атәыла шәышықәсала иахатәаз аҭырқәцәа рхаан. Уи 30 метра аҳаракыра змоу ацҳа агәы архәара амашьынақәа зықәымсуазаргьы, иахьагьы ахархәара амоуп ауаа, арахә рзы, атуристцәа рнадԥхьалара анаҩсангьы.
Ажәакала, Баслаҭатәи ацҳа ахаҭа, ари ауреи аҳара-кыреи алаумҵозар. Ахрақәа рыбжьара амацәаз еиԥш уныбжьаԥшуеит. Иахьаанҵәо иқәгылоу амечети излагылоу ахаҳәтә ҳҭынреи – ссиршәақәаҵәҟьоуп ишеибарԥшӡо.
Ари ацҳа аӡбахә адиректор хадеи ҳареи ҳаиԥылараан ианаацәырыргазтәи ҳаицәажәара аасгәалашәацыԥхьаӡа ачча нысҿықәххуеит.
Усҟан Баслаҭатәи ацҳа аӡбахә шԥасҳәоз, Баграт ибаа аҭоурых ахь саниас, – оо, уи ақырҭуа ҳәынҭқар ихаантәи, – днысԥыҩлан иныбжьеигалеит Платон Иван-иԥа.
– Мап, аԥсуа ҳәынҭқар ихаан, – ҳәа дныриашаны, сажәа иацҵо сҿынасхеит, Баграт уаҳа еимактәыс Сплит даҳмоуратә!
Даараӡа бзиа акрыфа-акрыжә ҳаныҩдәылҵ, ҳаԥшәмацәа руаӡәк Дворовенко даашьҭыхны Трогирҟа днаҵҟьеит. Егьи, ҳара ҳахҩык ҳаашьҭихын, ақалақь агәҭа ҳналаргыланы дцеит, ҳара ҳҭахрала. Избанзар, иахьа жәамштәи зуалафахәы зауз ҳнаныҟәа-ааныҟәарц цәгьа иаабомызт. Акыс костиумзаҵә иааз Вахтанг Давид-иԥа костиумк ааихәарц иҭахын. Саргьы ԥшь-нызқьи бжаки динар зџьыба иҭаз, исҭахыз акылҷмылҷ аумаҷхыз. Амала, аӡәгьы ихеиҵарым костиумла иқьыԥаха игылаз аунивермагқәеи амагазинқәеи еимаадаз рҟны Вахтанг Давид-иԥа инаалашаз акгьы ҳмоуит ҳҳәар, аха иаҳмоуҵәҟьеит. Иара дназеилаҳалак, цас руашәа, – ари, ауаҩ исахьа змоу рзоуп, – рҳәон аҭиҩцәа хәмаруа. Иабжьаагеит, зышәагаа акьаҿра цҵашьа змам, игирхарц. Араҟа апатыҟс-чатыҟсақәа маҷуп.
Зџьыбақәа чаҟәаӡа иҭәыз ауаҩ сгәалаҟазаара бжьысит, исымоу ҩ-костиумк рыхә ишеиҳамыз анызба (амала здаҟам ҩ-костиумк).
Ашьыжь ажәҩан леиқәыбгашашәа дыди-мацәыси, кырцхи-қәеи кыдбганы илеиуан аӡынреи аԥхынреи рҽеилдыргозшәа, араҟа Аԥснытәи аԥшаҳәаҿеиԥш ӡынрак ӡынраҵас ишаҳамбацгьы. Ҵыԥх Баҭымҟа ҳазцоз џьышьа аусбарҭазы Европа иаахәаз автоматикақәеи акинопрокат афильмқәеи Ԥлоча игылоу ҳаӷба «Н. Николаӡе» ала идәықәаҳҵарц «Иадроагент» амашьына инаҭаны ҳанаахынхә, (уи иоуп уажәы иагьыҳақьыму) аҭуан зыԥсахуаз усуҩык далҟьазаарын, ҳаштурман еиҳабы иԥҽыз ихы аҿаҳәара даҿын.
Уигьы амедицинатә машьыналас иаакылҟьаз днаҭаны ҳаҩхалеит, амрагьы ак ҟамлаӡазшәа аԥсабара иаақәԥхеит. Закә мышьҭацәгьароузеи, инеиҿахәыҭхәыҭит ҳажәахаҩык.
Ахәылԥазы ақалақь ахь ицаз Вахтанг Давид-иԥеи сареи ҳаныҩхала, авахтатә цхырааҩ Наракиӡе дааҳԥылеит, Аҟәантәи Леван ателефон дшасыз ҳаиҳәеит. Уи Нина сасра лааԥхьара ауа иҟазар ирласхарц шылҭаху ҳәа ииҳәаз ажәабжьқәа ак нимыжьит.
– Ҳыҳ, сасра Сплитҟа! – сааԥышәырччеит Аԥсныҟа ацара злаласхашаз иазхәыцуаз ауаҩ.
Ариабжьарак закә џьабааузеи башаҵәҟьа иладаабалаз Вахтанг Давид-иԥа икостиум аахәара. Закә гәаҟроузеи амагазин аԥшәмацәа ҭаргыланы измаз. Егьи, сара иаасхәарц исгәаԥханы иалысхыз, иара инаала-инымаала, днамҵасуазаарын. Уи анасыԥ сара исықәижьҭеи, иара аригьы идызбалоижьҭеи акрааҵуеит, аха ари аҩыза шьыцра, гәаҟҵәаҟра рыцҳараҵәҟьоуп! Закә ԥсы қымқымроузеи!
Иахьак ақалақь салалап ҳәа сгәы ишҭамыз, аҩызцәа саларгалеит. Ақалақь моу, Саша икостиумгьы ҳарцәаакит, иара ахә шимшәацгьы. Уи Вахтанг зшьа иртәахьаз магазинк аиҳабы даараӡа зуаҩышьа маншәалоу уаҩ наалак иоуп. Вахтанг ида саниба иџьеишьеит. Уажәада иимбацыз Саша игәаԥхаз акостиум диҳәеит уаҵәынӡа изникыларц, цас иауазшәа ҳԥарақәа наҳххьан.
– Оо, иахьԥашәҳәо, иахьԥашәҳәо, аԥара уаҵәы, уаҵәашьҭахь уанақәшәо иаага, сара узцу аҩыза игәра згоит, – ирҽны ипортфел инҭарҵеит, Сашагьы иџьеишьеит, изеилкаауамызт ари аҩыза агәрагара сызлаԥсахаз.
Ҳаҩдәылҵны ақалақь ҳахьналалаз, иахьабалак уаҩ илаԥш иааҵашәартә ихшьыз арекламатә плакатқәа ирҳәон акинофильм ҿыц «Ақәшаҳаҭхара» абарахьы ишыццактәыз, уи афранцызцәа иҭырхыз политикатә фильмын.
Аиашазы уи аҭыжьҩцәа ахаҭаратә культ ашәҭкакаҷра аарԥшраҟны ирылшоз акгьы агырмыжьит.
Иугославиатәи ахәаԥшҩцәа аконституциа азин рнаҭоит зых иақәиҭу анамыс, адинхаҵара, акьыԥхь, ажәа, аизарақәа, ақәгыларақәа!..
Зхала зхы агәырҩа иалазҵо, цҭәа угымхааит ҳәа ишаны адәы иқәиҵаз Вахтанг иҩыза дымиц, дымԥсыц. Ари аҩыза ауаҩ еиҳабыс ауаа рхаргылара гәнаҳараҵәҟьоуп. Уи иҟыҟҿыҟ згәы кыднаӡӡааз рҽырԥсны ирычҳауашәа иаҿуп, аха шаҟа ргәахы чу ҳазшаз иоуп издыруа. Иабанӡарызнагаришь? Маи Феодор-иԥа есымша сыбла дыхгылоуп. Уи зегьы зычҳарц иаҿыз ауаҩ гәыԥсшьа, ауаҩыԥшқа.
Игәырдагаз ацәаакыра зыдкыло аҵх ԥызҽыз шаҟа исцәыуадаҩузеи ашьыжь агылара. Уажәазы аекскурсиа аиҳа ацәара еиӷьасшьоит, ацәа уажәаҟара сеилаҳаны сҟалахьеит ҳәагьы сыҟам. Аха, мшәан, ацәа аҿаԥхьа шаҟа батәы, ҳәатәы шьҭоуи, – иааины игылоуп амашьына. Акыс, мшәан сара соуми аекскурсиа иаҳәаз. Ҩбагьы, наҟ андәылҵра, ҳауацқьак аларсра, ахәыцра цәеиқәарақәа иҵадоу ажәҩан раларӡра. Иҟәыбаса ишьҭаз, сангылазгьы сымбаӡакәа, ашырҳәа сҽеилаҳәа, сҽеилаца слалбааит. 13-ҩык ҳҟынтәи 8-ҩык автобус хәҷы ҳалҭатәан нхыҵтәи аганала аҟәара ихықәгылаз аекскурсиатә биуро аҟны ҳалкылсит. Уаҟа, ҵаҟа иаҳзыԥшны игылаз агид Пиотр Вучичи ҳареи ҳнеибаирдырит ҳамҩаԥызгоз азауад «Сплит» администратор (апротоколтә ҟәша аиҳабы) аҩ. Ԥачич.
– Ҳалагап ҳекскурсиа, аурыс бызшәа издыруа ала ишәеилсыркаартә исылшозар, – дааԥышәырччеит уи зуаҩыбжара инҭысхьаз, дара адалматаа ишырцәаҩоу еиԥш аукы, ҵаӷакы, цәацқьак. Автобус ҳахьлалбааз иаҳирбараны иҟоузеи аасгәахәит дааҳалагыланы
аҟәара иаваршәны инагоу аулица иахагылоу аҭӡахьы ҳанынхьаирԥш.
– Шәҿаԥхьа игылоуп Римтәи аимператор ихан. 29 шықәса зыргылара иаҿыз Ахан. 36 нызқь метр ԥшьыркца амоуп. Уи, ҳашықәсԥхьаӡараантәи 3-тәи ашәышықәсаз иргылахаз Ахан, ақалақь Сплит аҩнуҵҟатәи ақалақь, иахьа иҭанхоит х-нызқьҩык. Аха аҩнуҵҟа иҭагылоу еиуеиԥшым ахыбрақәа рхыԥхьаӡара наӡоит 250 рҟынӡа, – даҿын зыԥсадгьыл аҿацә, аҭоурых ибзиаҵәҟьаны издыруаз, зоурыс бызшәа ҳара, амилаҭ еилаԥса еицыз иҳазхартә иҟаз Пиотр Вучич.
Араҟа мызки бжаки инареиҳаны игылоу, ҽнак знык адамхаргьы ари аҭыԥ аҟны илеиҩеиуа, ари аҟара зҭоурых ҵаулоу жәытә баҟа дук аҟазаара гәнызкылахьадаз. Аиашазы, уи зыԥсҭазаара еилашуа ажәытә баҟа цқьа ухшыҩ азышьҭны уахәаԥшыр, аҩнуҵҟа уҭаланы иумбар, иудырраны иҟоузеи; ҵҩа змам амагазинқәа, аҟазарҭақәа, ааглыхратә наплакқәа, аусҳәарҭақәа, хыхь – анхарҭақәа.
Ҳиманы дныҵалеит абаа аҵаҟа, аҭыӡқәа бӷарҵахьы аӡы ишхәыҵоу мҩашьо аџьыкаш рықәиааны иҟоуп.
Зҭыӡқәа х-метраки бжаки ижәпоу абаа азалқәа ҳнырыҩныс-аарыҩнысны, ибаны ҳаҩхәыҵсын, Ахан ашҭа 400 шықәса зыргылара иаҿыз 61 метра аҳаракыра змоу асаркьалтә ҵәҵәа ҳнаҵагылеит. Ахан иаҭынхаз аграниттә колоннақәа Акрополь аасгәаладыршәеит. Асаркьал иаҵагылоу ауахәамахь ҳиманы иҿынеихеит ҳгид, аха анцәа ишьапы зкуаз кьоушәоук ҳарԥырхагамхеит, апап иусура иаамҭан.
Уажәада иқәнамгалац аӡә иакәушәа, агид изыӡырҩуаз ҳԥызаҩ Ԥачич иҳәеит аҩбатәи адунеитә еибашьраан Италиатәи афашистцәа ақалақь рнапаҿы иааганы ишахатәаз, апартизанцәа маӡала асаркьал ахь ихаланы атәыла абираҟ шахадыргылаз. Уи инамеидеит адгьылбжьаха Вис апартизанцәа ишырбаагәараз назгәазҭаз Пиотр. Далмациа аҿықәан 1200 дгьылбжьаха иҟоу рҟынтәи анемец имагәшьхәа зқәымгылаз Вис ауп, – иҳәеит абжьаратәи ашәышықәса иаалҵыз Вучич.
Ҳҩеиуан иара Ахан аханы иҟаз ҩ-улицак руак ҳаныланы. 26 метра аҭбара змаз аулица Кардо ҳҩыланаргылеит ахьтәы гәашә. Агәашә ҳахьыҩҭшәаз иааҳԥынгылеит 9-метрак згылара ыҟоу Иургур Нински ибаҟа. Пиотр иҳаиҳәеит аибашьраан Италиатәи афашистцәа аџьазтә баҟа рҭәаны абзарбзанқәа алырхырц ишықәыргаз, аха апартизанцәа ишрадмраӡаз. Аӷа данықәырца, хыџьара еихырҵәҵәаз абаҟа еибыҭаны аҭыԥ аҟны ишықәыргылахаз. Ашәышықәсақәа ирызнышәымтәыз, 1956 шықәса инаркны зрыцқьара иахьагьы иаҿу, ҳара ҳашықәсԥхьаӡара III ашәышықәсазы иргылаз аҳ Диоклециан ихан, ахьтәы гәашә аҟны иаҳзыԥшыз автобус ҳанҭатәан, ҳаманы иналалеит иара зҭысыз Ахан аргыларала зшьапы кхаз ақалақь Сплит. Мшәан, сабаҟаз уажәраанӡа, закә ҭынч џьашьахәтәқәоузеи сыла иабо! 16-тәи ашәышықәсазы 17 метра аҳаракыра зманы аҭырқә мпыҵахалаҩцәа назмышьҭуаз абаа уҳәару, Мариан ашьха аҿтәи ахьтәы ҟәара назҿықәсуа, 44 шәаԥыџьаԥ хкы зҭагылоу амилаҭтә парк уҳәару, уи илакьылакьуа иҭыганы инагоу амҩа чаԥа архәарақәа руак аҟны иаацәырҵыз ахра цаҟьа уҳәару, 14-тәи ашәышықәсазы иагәыларчаԥаз Герроним Ацқьа имонастырқәа ҩба, аетнографиатә музеи, Хорваттәи археологиатә баҟақәа рмузеи уҳәару, шаҟа џьашьахәы, шаҟа!..
– Уи маӡала амонах ҳәсақәа ирыҿцаауаз адолматин Героним Ацқьа 70 шықәса анихыҵоуп иҽынирхәаз! – ҳааирччеит ҳгид. Абар аскульптор Иван Мештрович игалереиа. Уи аскульптор инапала иргылаз агалереиа еиднакылоит аскульптор иреиӷьӡоу иаԥҵамҭақәа. Уи ауаҩытәыҩса ианатомиа адырҩ ду ҟазалаҵәҟьа амармалташьи агранати реиԥш амҿи аџьази ирылихыз аскульптуратә рҿиамҭақәа адунеи еицырдыруа рҿиамҭақәоуп.
Уи 1883 шықәсазы ииз адалматин ҷкәын арахә дахьрыцыз амҿымаҭәа иалхны иаԥиҵоз арҿиамҭақәа дкылыргеит Венатәи академиахь. Аибашьра қьоуқьад
раԥхьатәи амшқәа инадыркны изхызгаз ахорват жәлар рҵеи Иван Мештрович афашистцәа рконцлагер аҟны акыр мзқәа аџьамыӷәацәгьа ибеит. Уи иаԥҵамҭақәа урыдрымԥхьаларц, удмырхәыцырц залшом. Урҭ ирнубаалоит ауаҩытәыҩса ибзиабара, ицәымӷра, игәаҟрақәа, игәырӷьарақәа. Урҭ ажәытә мифологиақәа ирылхума, арелигиатә тема иалхума, – аԥсҭазаарахь акылсра, аԥсҭазаараз ақәԥара иазку ԥҵамҭақәоуп. Аскульптура «Ауаҩытәыҩса игәаҟрақәа» зыԥсҭазааратә мҩа гәаҟрыла иҭәыз ауаҩы даанарԥшуеит. Ихатә ԥсҭазаара инаҭаз аԥышәа ҟазарылаҵәҟьа уи илнаршеит еиҭаҳәашьа змам аскульптуратә рҿиамҭа аԥҵара. Агәаҟрақәа рсимвол ианыԥшуеит уи аԥҵаҩы иҭоурых, ихатәы гәаҟрақәа: иԥсеиԥш бзиа иибоз иԥҳәыс дышҿаз лыԥсра, аҩбатәи, 86 шықәса зхыҵуа, иахьа Америка инхо иԥҳәыс илхшаз ԥшьҩык рҟынтәи ҩыџьа рыԥсра, – аԥсҭазараҿ иманшәаламхаз иԥа ишьра, аибашьра, Америкаҟа иахыҵра уҳәа зегьы аныԥшуеит уи арҿиамҭа. Уаҟоуп 79 шықәса дшырҭагылаз иԥсҭазаара дахьалҵыз арҿиаҩгьы. Уаҟа инхоит иаанхаз ҩыџьа ихылҵ, руаӡәк – иԥа Ниу-Иорктәи ауниверситет дапрофессоруп.
– Ҳара ҳажәлар ражәаԥҟа иалоуп «Аҩны х-кәакьк шьаҟас иаҵагылоу аԥшәмаԥҳәыс лоуп, ахаҵа кәакьк» ҳәа, – назгәеиҭеит ҳгид акрыфарҭа азал иаҵагылаз ҩыџьа аҳәса рскульптурақәа рышҟа ҳнахьарԥшны.
Уи саархәыцит. Иџьашьатәыҵәҟьоуп араҟа аҳәса рхымҩаԥгашьа, урҭ ахацәа рзыҟазаашьа. Араҟа ҳаҟеижьҭеи знымзар знык сылаԥш иҵамшәац ишакәым зхы мҩаԥызго дыԥҳәысыз, дхаҵаз. Уахынлоума, ҽынлоума дубом ақалақь аӡәгьы дкаҳбӷал-ӡаҳбало, аҳәса инаргәыдҳал-ааргәыдҳало, ажәа хәахәак еибырҳәо. Аҿар ахьхьаџьџьаҳәа иахьеилоу иаашьыцугап, – бзиа еибабо гәыдибакылоит, ихыдеибакылоит, еибагәӡуеит, ашҭақәа рҟны ирывсуа изџьаршьарыз, изырԥырхагахарыз.
– Ари ижәбо аӡымҩангага ҳазхәаԥшуаз Ахан ахь инагоу аримцәа рхаантәуп, уи 9 километрак зоура ыҟоу, иахьагьы ақалақь ахь аӡы мҩаԥнагоит, – ҳәа ааҿызҭыз агид
ибжьы сызлаз ахәыцра саалнахит. Снаԥшызар, хаҳәла ичаԥаны инагаз аӡымҩангага аҭӡы ҳаваланы ҳнеиуан, ҳамҩа аҭоурыхтә Трогирҟа ишьҭан.
– Шәармарахь, алҭаҳараҿы ижәбо, – ҳлахьаирԥшит уи, – Салонтәи акультуратә баҟақәа рархиологиоуп. Уажәгьы, археологцәа аԥшаара ишаҿыц иаҿуп, ицәырыргоит хәызмам ажәытә археологиатә баҟақәа.
– Шәарӷьарахь, ари адгьыл ҿацә ахақәиҭтәратә қәԥара иасимволу Клистәи абаа, – дазыгәдуны иаҳирбон ажәҩан зҽалаԥса ахра ақәцә акәаҩра иқәгылоу, зыжәлар рҿаԥхьа зуалԥшьа назыгӡаз абааш.
Акоридор иаҵәа ихыз ацҳа хәҷы инықәсын, иахьаакҿаҵәииз, аҽыҩҳәа ашьапқәа лаҵанарбаӷьан, аҽыҩҳәа иааҭгылеит ари адгьылбжьаха хәҷы ҳазманы инҭала автобус.
– Трогир! – ҳаԥхьа дгыланы длалбааит Пиотр Вучич. Ҳазлагылаз абаа агәашә анҭыҵ иаҿачаԥаз ахыбра ауаа ыҵеибацаланы ахәҳахәҭра иаҿын аԥсыӡкцәеи аахәаҩцәеи.
– Амра шылҭашәалак агәашәқәа неимаҳауан акалақь ахь уаҩ дызҭамло, дызҭымҵуа, – дналагеит ҳгид абжьаратәи ашәышықәсқәа рҭоурыхтә даҟьақәа еихыршәшәо. – Иагхаз рышьҭаларҭа ишыжәбо уажәы аԥсыӡҭыҩцәа ирԥсыԥшәмаха иҟоуп! – ҳааирлахҿыхит наҟ хара ҽа дунеик ҳалагаланы ҳазмаз уи ауаҩ. Ҳҽырԥсны ҳшизыӡырҩуаз ҳанҭеигалеит зыԥсҭазаара еилашуаз, ижәытәӡатәиу, аха аамҭала ишыҟарҵаз еиԥш кьыс амаӡамкәа игылоу ақалқь џьашьатәы. Ҳанцәыҵалеит Венециатәи абаа акультура агарҵырҭа, абырзенцәа инырхаанызтәи аргыларақәа, аҳәса рмонастыр, иахьагьы изыҩноу. Урҭ афанатцәа рыҩнуҵҟа ишыҟоу иҟаӡоуп, 30-40 шықәса идәылҵны адәы иқәымԥшыц. Ашҭа агәҭа арӷьарахь иубоит ахацәа русӡбарҭа, армарахь – аҳәса.
– Ани шәызхәаԥшуа, – аҭӡы иалҳәҳәо игылоу аԥсыӡкцәа рыхьчаҩ Николаи Ацқьа ауп. Ари Себостиан Ацқьа иуахәама иамоу аҵеиџь аҵаҟа маӡалатәи
амҩа аҵдоуп. Уи иахаз аихатәы хҩа анааирт, аа-хык наныԥшит икеикеиуа иҭатәаз аӡыцқьа.
Хәыҷы-хәыҷы абжьаратәи ашәышықәсақәа рыԥсҭазаара ҳрылазгалоз Вучич иҽыҩеиҵихын, дааҭгылеит, уи ихадоу баҟак аҿаԥхьа ишыҟаиҵалоз еиԥш, зегьы икәша ҳааикәагылаанӡа дааԥшуа. Аха ҳара ҳаԥсы ӡаны, аҵаҩцәа бзиақәа реиԥш ҳаицыршәар ҳәа ишәаны ишьҭагылаз дҳарԥшуамызт.
ХIII ашәышықәса аԥҵамҭа, – инапсыргәыҵа ҟәашә неиҵыхны, инацәкьарақәа ҭхәраа-ҭхәраа инақәикит ҳназлаиргылаз ауахәама аҩналарҭа дазгәдуны. – Ари аҩыза Аԥорҭол адунеи ҽа уахәамак иаздыруам. Шәахәаԥш ишеибыҭоу... – иԥсы нҭыкәкәааны аиҭаҳәара даҿын зыԥсҭазаара абаҟақәа ирыдҳәалаз ауаҩы. Аиашазы, ауаҩытәыҩса инапы иҟанамҵо, ихшыҩ, иамыӡбуа акгьы ыҟаҵәҟьазарым, шаҟа фантазиатә беиароузеи! Ԥштәыла еиуеиԥшым аграниттә шьаҟақәа ҭырҿҿаны ауаҩытәыҩса изанааҭи иԥсҭазаареи зда дхәарҭам инхамҩа-аарыхратә наплакқәеи рсахьақәа рылхуп. Урҭ иаку аграниттә шьаҟақәа наҟ-ааҟ ҩба-ҩба скульптуратә хаҿқәа ирыҵагылоу ԥшь-континентк реидкылара иасимволны ирыҵагылоуп, (усҟан 4 континентк ракәын ирдыруаз). Наҟ-ааҟ иқәгылоу алымқәа руак зшьапала агәылшьап зырҟьыцуа, – ауахәама амч иадыргоуп, егьи зхы-зҿы раҳаҭӡа зԥацәа зҵартәаны иқәгылоу – анра, ааӡара иасимволуп.
Макьана шаҟа иҳәашаз здыруадаз зхы зшьапаҟнынӡа еиқәаҵәала зыҽҭаҳәҳәаны, аџьтә ашә жәпақәа кыдызҵарц ашә иаалагылаз амонах ԥҳәыс лакәмызҭгьы.
– Аа, ҳаҭамыз, минуҭқәак, – дааӷьаҵәыӷьаҵәит ашәқәа азыркырц иаҿыз днылԥыҩлан.
– Шәлеи, шәлеи! – ҳнаулышьҭит лылаԥш хаа наҳхыганы, ҳазшаз шәаҭаимҵааит лҳәашашәа. Ҳныҩналеит зжәытәра цәа зхаз, зыҩнуҵҟа ҿыцс, иара Пиотр ишазгәеиҭаз еиԥш, афымцатә лашарада акгьы здызымкылац, анцәа икульттә ҳҭынра. Ссиршәа ирхиаз ацәыргақәҵа уамыршанхарц залшаҵәҟьом – уи
ауахәама дырԥшӡон ицқьоу асувениртә ҳамҭақәа, ацқьаӡақәа рраӡнытә скульптурақәа. Ицқьоу, иԥшьоу аԥаимбартә сахьақәа, аплатинеи, ахьи, араӡни ирылху уҳәа зегьы ирымоу хықәкык, ҵакык ауп – ауахәама анцәа иҭыԥуп, анцәа зегь зымчу. Ацқьацәа рыцқьа Иван Трогирски ираӡынтә биуст иааннакылоит иреиӷьу аҭыԥ. Уи 1111 шықәсазы зыԥсҭазаара иалҵыз игәаҵәа ахаҭа ԥхасҭамхартә иҟаҵаны абиуст иахьҭакнаҳау убла иамбакәа излахауҵари! Имбакәа моу, ишызбогьы исызхаҵом! Ажәытәӡатәи ақалақь амҩақәеи ахыбрақәеи зегьы хаҳәла ичаԥоуп, ҳабжьаланы ҳнеиуан, ҭӡыцыԥхьаӡа ҭоурыхтә даҟьа ҿыцк аартуа.
– Ари аҭӡы иалҳәҳәо бырзен хуп, 9-тәи ашәышықәса иатәуп, ари – 10-тәи ашәышықәсазтәи хуп, – ҳәа аҭыӡқәа ирылачаԥаны ирылҳәҳәоз аскульптуратә хқәа гәаҭо ҳашнеиуаз, – ари хорваттә хуп, – иҳәан, ҳааибарччеит. Уи ихаҿы изаагомызт, иԥсахы еиҟәыҷҷо иаҳирбон аҩбатәи адунеитә еибашьраан ари адгьылҿацә зымпыҵазхалаз италиаа ахорват шьҭра ари ажәытә қалақь ианырхырц хорват бызшәала ахаҳәсақәа ирныз аҩырақәа ҭаҟәаҟәаны ишынрыжьыз.
– Ара италиаа ахаангьы иҟамызт, иагьзыҟалом! – нышьақәирӷәӷәон зҭынчра ззымҟажоз Вучич.
Амшынтә мацәаз иҭацалаз абжьаратәи ашәышықәсақәа рықалақь Трогири адгьыл дуи еимаздоз ацҳа хәыҷы ҳнықәсны ҳашьҭра ҳхыланы ҳҿааҳхеит. Аԥсабара ссиршәақәа иԥшӡан, адгьыл ааԥынфҩы ахышәшәон, ана-ара ашәаԥыџьаԥ шәҭыкакаҷла аҩычара иаҿын. Сара иахатәи сыҵхԥҽреи, иахьатәи скрымфареи схазыршҭуаз ҽа дунеик салан. Мшәан, аславианцәа Балкан рнапаҿы аагароума иқәызхыз аҭыԥантәи иллириитә – франкиисктәи, кельттәи ажәларқәа? Иахьа Загреб иҵәаху амумиа иану аҩыра иамҳәои алатинцәа етрусстәи абызшәа шырхәаҽыз (ажәытә италиатәи абызшәақәа ируакыз)... 14-тәи ашәышықәсазы аҭырқә мпыҵахалаҩцәа рыҽрымҭақәа уаҩытәыҩса дахьзымнеишаз ашьха еиқәарақәа зыҽрымаздаз зетаа роуми
иахьа «Черногориа» ҳәа хьӡыс изауз... Закә еибафаеибагароузеи ауаҩытәыҩса ихы зҭаиргылахьоу, адгьыл џьамыӷәацәгьа иазааигахьоу! Ацәа саалҵызшәа аҭҳарцәҳәа саалҵит сызлаз ахәыцра «Сухуми» ҳанынаҵала. Аҟаԥыҳәа ишԥанасыхьӡеи сааԥсарақәа, исцәыхьанҭан ахалара...
Иахьак ԥшь-кәакьҭак сышрыхәаԥшуаз аамҭа схызгеит. Шаҟа ицәгьоузеи ауаҩ игәы аналаҟам. Шаҟа дысзыхәшәузеи Дырмит! Уи ипатреҭ сахьахәаԥшуа ихы-иҿы ианысхуеит ачҳара, еиҭах ачҳара. Игәхьаазгоит аремонт ҟаҵара ҳаналага иаҳҵәахыз сабацәа рпатреҭқәа. Урҭ, аетнографиатә ансамбль абахәаԥшьқәа, ишԥадырлахҿыхуаз сгәы! Зегьы иахьырбарҭаз ихшьыз рсахьақәа санынрыхәаԥшлак, иагьа сгәы алаҟамзаргьы схысҿы ҩысхалашон.
Ишьыцызгоит ачҳареи аҽыҟажареи ирхаҭарнаку ауаа... Амҽышатәи ателедырраҭаратә программа барақьаҭуп. Ашьыбжьон ҳахәаԥшит Польшатәи сериа рацәала иҭыху ателефильм «Потоп». Ашьыбжьышьҭахь ҳааижьҭеи есымҽыша зхәаԥшра ҳаҿыз «Мариа», аҵыхәтәантәи асериа, аҵыхәтәантәи аибашьра џьамыӷәацәгьа изҭанаргылаз атәы аҳәон. Даараӡа уамырхәыцырц залшом ателедырраҭараҟны есымша ареволиуционерцәеи апартизанцәеи рхырҿқәеи рбиографиақәеи аҭыԥ ӷәӷәа ахьааныркыло. Иахьа ателевизор иаҳнарбаз «Мосфильм» иатәу «Афониа» ҳаԥсадгьыл ҳцаны ҳаазшәа аҟара ҳгәы арԥшааит.
Ашьыбжьоншәа акаԥдан ирылеиҳәеит еилацәажәарак шымҩаԥигоз, аха аҟәыш ажәақәа рыла зхы-згәы ҭәыз ауаҩ сҽысзаламырхәит.
Бзиала иахьатәи амшгьы. Уаҵәтәи исзаанагараны иҟоузеи. Уаҵәы, ашәахьа араантәи ицаз ҳанџьныр хада Платон Иван-иԥа усура днеиуеит, иахәаԥшуеит саанхареи саанымхареи азҵаатәы. Сынасыԥ акралазар, иаамҭоуп аҩныҟа.
Шьыжьы инаркны сҩыга стол сахатәоуп. Аусуцәа рыбжьы ааҩуеит ихыҭҟьагаха, зны-зынлагьы иааҩнашылоит иҟаҵатәқәоу, иԥсахтәқәоу гәарҭарц, ишьаз аҭуан инаркны шаҟа ҟаҵатәы! Схышә сахьынкылԥшыз сылаԥш нарықәшәеит аӷбахь иҩхалаз акаԥдани уи ишьҭагыланы иааиуаз Цвигуненкои. Иԥжәаз ҳара ҳдипломатиатә қьаад ашьақәыргылара сара сагәҭасуан, иаԥсаны избомызт еиҭах арҿыцра, аусеицура аҭахны. Иара изаԥсаны ибомызт ҳаизыҟазаашьақәа ҽеимкәа ҳаиԥырҵра.
Уажәы, Наполеон исахьақәа иҭаны иаашьала ажәабжьк шааигоз инызбаалон, аха стәан сҭыԥ аҟны, уи «ҩызас» ишьҭихыз Валентин сыҟны дшааиуаз дырны. Здырреи зҟәышреи ҳараку, аха аӷьатамахжәара згәахы кыднаӡӡаахьоу Валентин излаилшо ала иҽамеигарц даҿгәышьоуп. Уи уажәы иныҟәашәа мацара исанаҳәон гәынамӡарак дшаҵаз, аха иарбанхари? «Иадроагенство» ахь ицаны иҟан Баҭымҟа ателефон иасырц.
– Сара сус азы иҟоузеи? – снаиазҵааит Валентин данааҩнала.
– Уи атәы акгьы сыздыруам, қырҭшәала акәын ишеицәажәоз, – насаҭеикит зхы ҵарҟәыланы иаатәаз.
Ашьыбжьышьҭахь ҳусқәа рҭагылазаашьазы аилацәажәара ҳаман. Аилацәажәара ашьҭахь Вахтанг иҳәеит ртелефонла анџьныр хадеи иареи шеицәажәоз, сара сцара шыӡбахаз уҳәа ртәы. Иаразнак сгәы нҭагәырӷьеит, ишызбоз иҩысхалашеит схы-сҿы.
Ҳаибаргәыбзыӷра иалҵшәан ахәылԥазтәи каиут-компаниа аҟны ҳауаажәлари ҳареи ахьхьаџьџьаҳәа ҳаамҭахгашьа.
Ашьжьымҭан ҳхыҵкы-ԥсаҵкы каибамыршәуа ҳкаԥдани сареи «Иадроагенство» ахь ҳцеит абилеҭ ҿаҳҵарц Москванӡа. Акыс, уи, телефонла ирҳәаз ала мацара шәарҭас измаз ателекс дазыԥшын, аха ҳахьлеиз
телекс ҳәа ҳусбарҭа аҟынтәи акгьы ыҟамызт. Иҳаӡбеит ахәылԥазы ателефон ҳаиҭасырц. Амза 25 рзы абилеҭ Сплит-Белград-Москва сзамырхырц, Иугославиа алҵра азин ҟарҵарц спаспорт нарыҭаны, гәатабӷата ҳаицәажәо ҳҿааҳхеит. Ахәылԥазы аусбарҭахь ателефон ҳасит, ирҳәеит сыхынҳәра шшьақәырӷәӷәоу. Аҩныҟа ателефон аҭак ахьыҟанамҵаз сгәалаҟазаара быжьнахын, аха «сыгәхаршҭыҩ» иҭыԥ аҿы дгылан, салиԥаауан иарбан мцазаалак!
Ҳшыҩагылаз какалк аанкыланы Вахтанги сареи ҳдәықәлеит аклиникахь. Азауад администратор Ԥачич ҳиманы уахь днеит – аҳәаанхыҵтәи асасцәа ҳамҩа аартын, ҳидикылеит аҳақьым. Сара саац ҟәарҟәаруеижьҭеи акрааҵуеит, исҭахын изықәшәаз еилыскаарц.
– Ухаԥыц ахаҭа цқьоуп, адацахь иҭәасӡысуазар еилаҳкаап, – иҳәан уи аҳақьым арԥыс кала симаны арентген дныҩналеит. Исыхьуаз саахаԥыц аҩнуҵҟала плионка хәыҷык надикылан, снарԥшыга нацәкьыс ала иаасыркны, адәахьала априбор надкыланы днаҵхан, иаасҿалацәҟәит. Уиакәын, асааҭ ҩба рзы уаа иҳәан, ҳаҩдәылҵит. Ҩба захьӡыз амеханик Саша даашьҭыхны ҳцеит, аха ҳахьнеиз ашьыжь сызбаз, асахьа ҭызхыз дыҟамызт, иҟамызт иҭихызгьы. Егьырҭ еиҭахәаԥшит, еиҭаҭырхит уаҵәы ашьыжь уаа ҳәа. Устәы амра каш ду ҳақәцеиуа ақалақь иналалаз ҳқьыԥаха ахәылԥазы ҳхынҳәит. Аха ҳхынҳәаанӡа Саша ҵыԥхцәа «Сухуми» адкылараан зыҟны дыҩназ аԥшәмацәа рышҟа ҳнымҩахыҵын, маҷк ҳгәы ҳхаҳаршҭит. Аԥшәмаԥҳәыси лыԥҳаи ракәын иҟаз. Иҳаигәырӷьаҵәа иаҳԥылеит, иаразнак иаақәдыргылеит акаҳуа еиқәаҵәеи ажьаӷь уаткеи цаҳәцаҳәуа.
Уи ауатка зыц ахьаа ҭалаз сааиқәнакит. Ҳцар ҳәа ишәаны аҷҷаҳәа ажәабжьқәа ҳаҳәо ишҳадтәалаз аб-аԥшәма дааит. Уи дшыццакуазгьы фырџьанк, каҳуак ҳадижәылан, аминауаҭра шьҭаҵаны дцеит. Даԥсышәа
мацараха. Ашьҭахь Саша изласеиҳәаз ала, уи аибашьраан аӷа иконцлагер аҟны акраамҭа дыҟан, устәи абналара анилирша, апартизанцәа ԥшааны, атәыла ахы иақәиҭхаанӡа хыцәнамырха деибашьуан.
Ашьыжьымҭан хаԥыцхәшәтәра сахьнеиз, иҟаз иацы раԥхьа сыздызкылаз иакәын, асахьа иҭихыз снахәаирԥшит, саахаԥыц ашьаҭа аҭәа ишылагылоу, ишыҵхтәу иҳәеит.
– Иҵхтәуп, иҵхтәуп! – ҳәа аҳақьым иажәа алгаха имҭакәа, даласҟаҟарҳәа дшәазшәа, даақәгылеит Вахтанг.
– Угәабзиара, ушьақәыӷәӷәара шԥаҟоу? – днасазҵааит аҳақьым снатәаанӡа?
– Оо, алым даҩызоуп, уаханы иҵҳәа, – ҿааиҭит Вахтанг сҿы ҩеихысхаанӡа.
Аха аҳақьым иажәақәа сгәынасҽанырҵан, сҽааныскылеит. Уаҵәы амҩа иқәло сзеиԥшрахо сеидроу, акыс сымала.
– Оо, баша ушәеит! – дааччеит Вахтанг, – сара схаԥыцқәа тәылацыԥхьаӡа ркаԥсара саҿуп, аҵыхәтәантәигьы араҟа, – иҳәан ицчаԥақәа ҩхаирџьаџьеит.
Устәи аусбарҭахь ҳхалеит. Анџьныр Дукланчич ҳпроблема хадақәа наиаҳәаны арегистр Мурашкин ишҟа ҳлалбааит. Уи аӷба ахы инаркны иамаз агхақәеи, уажәынахысгьы ҽеик шаԥеиԥшыми наиаҳәаны, ҳҭыԥахь ҳхынҳәит, уиала амш раԥхьатәи азбжа наҳхаагеит.
Аҩбатәи азбжа «Иадроагенство» ала ҳалагеит, аха дук ҳманшәаламхеит. Вахтанг ателефон дыззасыз Платон Иван-иԥеи иареи реицәажәара згәы быжьнахыз ауаҩ таблеткак наиҿаиршәын, дааҟрымҿрымит. Уи уажәы дзыргәаҭеиуа ииҭахқәоу раагара, игәамԥхақәо рдәықәҵара акәын.
«Ухала уаагыларц уҭахызар, уаагыл ҳәа сеимҳәеи уара» ҳәа Платон Иван-иԥа иажәақәа зхы зыхнахыз иҽизеиқәкуамызт.
– Уҩыза ду исеиҳәаз удыруоу? – ҿааиҭит Анатоли Алексеи-иԥа иқәкны.
– Иарбан?
– Ухаҭыԥуаа ак дыршуеит, ак дырҵәиуеит, угәуҽаныз ҳәа аниасҳәа, есымша ак зыршо изырҵәиуа уара уоуп ҳәа сеиҳәеит, – илахь инапы адкыланы, уи зқьынтә ишсеиҳәахьоу ихаршҭны дсыхәаԥшуан.
– Дыхәмарит!
– Мап! – нышьақәирӷәӷәеит.
– Сзыхдырҟьои, сзырцәымӷуи? – еиҭах иқәиргылон сҿаԥхьа акырынтә иқәиргылахьаз азҵаара. Ихьшәацәан, илҵшәадан аҭак аҟаҵара. Ҳаауан ҳаивагыланы. Даҿын иамхтәқәоу, иалцатәқәоу рыӡбахә алацәажәара. Сара аҩнынтәи ахәыҷқәа рыбжьы заҳаз сгәалаҟазаара бзиан, сазхәыцуан ахаԥыцхьаа ртәашьас иамоу.
Ахәаша. Сплит. Аҵыхәтәантәи амш. Аҽеидкылара саҿуп, шықәсыки ҩымзи аӷба зыҩныз, шаҟа еидкылатәыз...
Аҩызцәа исзырура рыздыруам, аӡәы сымҩаныфа ирхиеит, егьи сахьнеиуа исҳәаша-изуша уҳәа дрызхәыцуан, аамҭа абжьааԥны ас ицозар!.. Асааҭ 20.00.
Авахтатә цхырааҩ Иаша ателефон дасит амашьына ааит ҳәа.
Ҳамҩа аҿаԥхьа амшынуаа ишырҵасу еиԥш, фырџьанқәак аанаҳкылеит. Сымаҭәақәа амашьынахь илбаазгахьаз аҷкәынцәа ԥшын, џьоукы заа ақалақь ахь ицахьан авокзал ахь ҳнеиуеит ҳәа. Сылбаауан, сгәыбылра, сџьа хәыҷы здыз аӷба, аӷба зымшала адунеи сакәшаз. Сгәы хьухьууа исыхьуан, ихаҟәҟәалон сылабжышқәа. Иаанхоз аԥсшәа нараҳәаны Вахтанги сареи ҳанҭалеит азауад «Сплит» иаанашьҭыз «Мерседес».
Авокзал аҟны иааит Кучански, Виноградов, Сихарулиӡе, Цвигуненко. Ҳазхара ҳзеибабом, ҳзеицәажәом. Асааҭ 19. 20 – аҵыхәтәантәи аиԥырҵра. Инаҵҟьеит адәыӷба. Знапқәа ҟьо аперрон иқәгыланы
иааиуаз аҩызцәа ахарахара иаҿын, ус хәыҷы-хәыҷы сылаԥш иныҵабеит. Ицон адәыӷба ықәҳа, аршәаа иасуа. Акраамҭа ахышә сылагылан сышьҭахьҟа иаансыжьыз сырзыгәжәажәуа. Шықәсынаҟьак зыбзиареи зыцәгьареи еилаз, зҿаҵа еиҩшаны еицызфоз, згәырӷьареи, згәырҩақәеи еицыз, еицызшоз, зыԥсҭазаара амшын ацәқәырԥақәа ирыдҳәалоу, есымша зџьабаа ҵыхәаԥҵәарадоу, аха аџьабааҟны зынасыԥ ыҟоу сылақәа ҭраа срызхьаԥшуан. Издыруада уаҳа ҳаиқәымшәаргьы, иахьа иҵыхәтәантәиу еиԥырҵразаргьы, аха урҭ зынасыԥ ацәқәырԥақәа ирылазыԥшаауа ауаа рыбзиабара ԥхаӡа сахьцалак исыцзаауеит, исыцзаауеит сахьцалак ишсыцу еиԥш сыԥсуа џьыкҵәаҵәа.
Бзиала, аҩызцәа!
Ашарԥазы Миша исзааишьҭыз амашьына сынҭатәан, аеропорт ахь саанагеит. Иара уи Миша заҵәык иоуп ҭынхасгьы, ҩызасгьы сызбаӡазгьы, егьырҭ уажәраанӡа уаҳа уҳашьҭӡом, уцар ҟалаӡом, ҳәа исыдтәалақәаз, уажәы сцара аамҭа анаасыдгыла, џьоукы рҽыныԥхьаркит, егьырҭ «ҟоҳ», «чоҳ» нырҳәақәеит.
Ажәакала, хәымзтәи адгьылтә ԥсҭазаара сшаркарахазгьы, сшаргәамҵызгьы уажәтәи амшын ахь сцара изаҟаразаалак гәышьҭыхрак, гәаҳәарак снаҭомызт. Усмоу, зегьы сзеиԥшноуп аҳаирплан сышҭалаз, сшалаԥшуаз ажәҩан ҭацәӡа, ихьшәашәаӡа. Акызаҵәык сгәы иҩыҵаххуаз, сыбла иаахгылоз Даур иакәын. Уии сареи Ленинград ҳаицыҟазаара дысзааигәанатәит, дсеилнаркааит аԥсҭазаара изыманшәалахар, ауаҩра, аламыс злоу, зԥеиԥш бзиахарц зыхәҭоу аӡә иакәны. Амала уи артә медицинатә Академиа иҭаҵараҿы сахьзимыцхрааз иахьагьы сгәы иалоуп, сара дырралеи ԥсыцқьарылеи адунеи еибарку џьызшьо, егьа збаргьы, егьа саҳаргьы акада ззымдыруа схы гәыбӷан асҭоит. Уи, уажәы змацара Ленинградтәи ашыкьра иаларшәу, иҟаиҵаран иҟоузеи? Схәыцреи сареи аҳауа ҳшалаз саалнахит зыкәырқәа аҽыԥ-аҽыԥҳәа адгьыл илықәсыз аҳаирплан.
Счамаданқәа амшынтә вокзал аҵәахырҭаҟны иныҟаҵаны, сымҩантә маҭәақәа шысшәыз сеихан сус снашьҭалеит. Асааҭ 9. Ашьыжь аҽеиҭакха сызҭадаз, иабаҟоу аҽеиҭакырҭа! Акыс, иахьа мшызаҵәык сымоуп, уи иалагӡаны ҩ-ус хадак (усҟак ихадақәам шаҟа иԥсҿаҵагоу!) ирылгатәуп. Раԥхьатәи Профотбор – аҳақьымцәа аҽдырбара – угәабзиара шьақәзырӷәӷәо 10-ҟәшак рхысра. Уи амшынуаа рполиклиника угәы бзиа, ухы бзиа уныҩнашылар ушьа шьҭымхкәа, угәы ԥымжәакәа уахьзыҩнымҵуа сықәԥеисуа саарылҵын, «уҳ гәышьа» ҳәа апартком сыҩхалеит, априказ ду аиуразы. Аинструктор Вова даасԥылеит, аума ҟалеит, амаӡаныҟәгаҩ ихаҭыԥуаҩ аџьынс шушьаз уибазаап, ишишьоу арахь данааи ҽшьроуп ҳәа иҳәеит ҳәа.
Абар ассир, нас сҽеилыхны снеирыма? Акадрқәа рыҟәшахьы слалбаан, априказ аарымхны снарылалахт 10-ҟәшак реиҳабацәа злақәшаҳаҭу ала рнапқәа аҵарҩырц. Урҭ зегьы снарылсны, аначальникгьы инапы наҵаирҩны схынҳәны апартком аҟны сааит. Акьыԥхьҩы-амаӡаныҟәгаҩ Тома лнапала инасышьҭит сприказ знапы аҵазмҩыцыз, сџьынсеиқәа зыбла ҭнахыз ишҟа.
– Аа, уахьакыз, – дԥырԥыруа, деихаччо дааҩнашылеит Тома.
– Иҟои? – сыбӷьыц ныжьны иааиз Тома сналыхәаԥшит.
– Иара дабаҟоу ҳәа дансазҵаа, ара ааигәа џьара дыҟазар акәхап, дсыԥшаап сҳәеит, иԥшаара аҭахӡам ихала дааиуеит ҳәоуп ииҳәаз, аха абар, сара усыԥшааит! – ажәҵыс ԥшқеиԥш иҷырҷыруаз Тома дџьашьаны слыхәаԥшуан, аха сзызхәыцуаз снеира иазыԥшыз иакәын.
– Ухала узымааиз здыруеит, – иҳәеит сныҩнашылаанӡа, – аџьынсеиқәа ахьушьоу азоуп. Аџьынс ушьаҵаны ҳакәша-мыкәша уаҳа усымбароуп...
– Бзиоуп нас, исышьсхуеит.
– Аракәым иахьушьоухыша...
Инапы назҵаиҩыз сприказ аасиркын, сыҩдәылҵит схы ҭоууа, сахьцара-сахьаара сзымдыруа. Ус ахагацәа реиԥш аччара аасызҵасит, зны абри ашә иаадәылҵыз Леван ҳәа ҳҩызак иҟоузеи ҳәа ҳаниазҵаа: «Иҟалараны иҟоузеи, уара уначальникзар сара сыбзамыҟәуп, сара сначальникзар уара убзамыҟәуп», ҳәа ииҳәаз аасгәалашәан.
Ишакәхалакгьы сусқәа саарылганы асасааирҭа Интурист сааин сҭыԥ аалхны, иахьак аԥхӡы исықәнаҭәахьаз аасықәӡәӡәаны саныҩдәылҵ, иахьак мрак, шоурак ыҟаӡамызшәа дгьыли жәҩани неимаҳан, ақәа ӡыршәраха аҿыланахеит. Ашьыжь аҩны чаӷьак инацҳан иҟаз схала аресторан аҩналара аԥсра ахыскаауан, аха ақәаршаҩы соунажьуамызт, сныҩналеит зшыкьбжьы уамыргылоз Интурист аресторан.
Схала иҭацәыз столк скәацәӡа сшахатәаз, – Иҟалома удтәалара, – ҳәа амсылман хаҿсахьа змаз хаҵа ҭоуӷанк даасыдгылеит.
– Бзиала уаабеит, ишԥаҟамло! – саагәырӷьеит, ҩызак дсоуит ҳәа, зхы ԥхашьо итәаз азаҵә.
Доусы иаҳҭахқәаз афатәқәа нҿаҳҵеит, дара урҭ афатә хкқәа шырацәамызгьы. Сара, «аԥсыӡ аҵәы иахаҵаны амца иҽҳәаџьны» ҳәа, иҿасҵаз ааргаанӡа ссиршәақәа игәнызкылоз, сааҭк ашьҭахь са кәамҟьак адырган ианџьыланы иаасымҵадыргылаз сгәалаҟазаара бжьнахит, аха сгәыла аҩы сыцижәыр сышԥалымҵри ҳәа «Алазантәи аԥшаҳәа» иаҵәцахь аҿынасырхеит, – Аа, сушьуама, агьама збаӡом, – ҿааиҭит уи.
– Ԥсуа ҵасла сеишәачараҿы иааиз сара дсысасуп, – насҳәеит, аха уаҳа умԥсыхт.
Иуҳәо закәи, хышә мааҭ иркуа ахәшә ажәра саҿуп зҳәаз, х-мааҭк иаԥсаз ҩыла исзыԥхасҭатәуамызт! Уик
сгәалаҟазаара ааԥхасҭеитәӡеит. Ишԥасҭахыз иахьатәи сааԥсарақәа ԥхьасцарц, аха ахала ажәра цәгьазаап... Снышьҭалеит Ленинградҟа схәыцрақәа ниаганы.
Ашьыжьымҭан сџьынсеиқәа уаҳа аӡәгьы ихлахаҵ амыргьежьырц иааныжьны «Хаки» скостиум сышәҵаны сыҩдәылҵын, суаҭах ааигәара иҟаз аресторан шьыжьхьа сфарц сныҩналеит. Дкәацәӡа ԥҳәыс заҵәык дыҩнатәоуп, уигьы дҳәаанхыҵтәин. Атәылақәа еиуеиԥшым рыфлаг хәыҷқәа зықәгылаз снарылсны, администратор иахьсирбаз ҭыԥк аҟны снатәеит. Снатәаанӡа ахәыҭаҩ ацәа ҟьаҟьа ду зхаҵаны саԥхьа иаақәылҵаз амениу цәаҩалагьы ҵакылагьы иахатәи акәын, чаик ыжәны слалбааит. Асасааирҭеи акадрқәа рыҟәшеи уамак рыбжьамызт, сшьапгьы неиҵысхып, иахьа асабша усҟаҵатә дук ыҟам ҳәа сышнеиуаз, Баҭым иахакнаҳаз ақәаб ааҳәызшәа ҳгәаҳҽанӡамкәа ақәа илҳалаҳаз, сааҭбжак аҟара асахьаркыратә салон ҳаҩнанацалеит, аха, нас, ихышәҭын, иҭаз аӡы нҭакәкәазшәа ажәҩан ааилгеит, ҳнықәлеит адәы.
Хыхь апартком ахь сыҩхалан, Света лыда аӡәгьы дыҟамызт, уи лҟны аус исымаз салганы слалбааит ҵаҟа, акадрқәа рыҟәшахьы. Шьыбжьон акрыфара иаамҭан, хәцәахьы ақьаад ирылатәаз ҩыџьа аинспекторцәа аашьҭыхны, ҳҿаԥхьа игылаз амшынтә вокзал аҿтәи аресторан ахь ҳнымҩахыҵит. Крыфареи крыжәреи рыда усда ҳаидтәалазар еимактәы-еиҿактәы ауҟалоз, аха иааг! Устәи ҳаныҩдәылҵ, урҭ аҩызцәа ааныжьны сцеит «Сухуми» Аусбарҭахь, иацы ҳаззыԥшыз ахабарк сзеилкаауазар ҳәа. Адиспетчерцәа исарҳәеит уаха чаншьҭахь ишыҟало анҭыҵтәи ареид аҟны, ашамҭазы ахәбатәи асқьалахьы ишнагахо. Ахәылԥазы «Картуш» ҳәа Франко-Италиатәи кинофильмк иԥскьатеиԥҵәагаха ибаны ссасааирҭахь сыҩхалеит. Шьыбжьхьак снацҳаны сышьҭалап ҳәа аресторан ашә схы нкыласкызар, ашхы реиԥш еилатәаз ауаа акәыбрԥынҵа узрылакуамызт, снықәгьежьит.
Аԥыхьақәа реиԥш сыблаҟыблаҵәуа акәымкәа, ҭынч ашьшьыҳәа асасааирҭа ааныжьны аӷбахь сҿынасхеит. Снеиуан знык сыҩхаландаз, избандаз ҳәа ццакырак, гәаҳәарак сымаӡамкәа зегьы сзеиԥшха – сагьдгьылтәымкәа, сагьмшынуаҩымкәа, ишырҳәо еиԥш, сагьҩымкәа, сагьӡымкәа. Славалеит акамыхьӡазшәа, иҟәашӡа зыҽхыршаны ихаҩҩала игылаз «Сухуми» сыхьшәашәаӡа, ахалара аԥсра нахкаауа. Бжьышықәса сҿаҳәаны сызмаз абас сгәы ахшәарцу? Адгьыл саднамкылт ҳәа ари иахароуи!». Ус сышхәыцуаз исымбаӡакәа сыҩхалеит, иаасыкәшеит еихаччо, сбара еигәырӷьаны «Сухумаа» – уи раԥхьатәи ашьаҿақәа инадыркны аԥсҭазаареи агәаҟреи иалахәыз, абылра ашьҭахь Сплит иаансыжьыз аҩызцәа. Урҭ акыр зцәа зыхҟьаз, аха аԥсадгьыл ахь акылсра зхьаақәа ԥхьанацаз ауаа еиҭах сахьынрылагылаз, урҭ ргәыӷәӷәара, рлакҭа хаа хәашьырак сыхнацон, саланагалон ԥсҭазаарак. «Исцәыӡзи адгьыл аҿ, идгьылхымкәа, хи-ԥси аибафеибагареи рхыҵхырҭа. Знапы акрану уанбацои ҳәа иуазҵаауа, ианым – уҟаз. Аҭыԥ адырра, ҭыԥк аҟны иӷәӷәаны аҟазаара!..
– Шәысҭ, амшынуаа, знасыԥ шәымаздаз аҟьала инапы!».
Аӡәаӡәала – Лиониа, Саша, Валентин, Олег, Анатоли уҳәа иаарыхон рнапқәа, иҩархаччон рыблақәа.
Ус дааҩнашылоит Амстердамтәи ахҭысқәа рфырхаҵа хада Костиа. Дхалоит Суецтәи аканал раԥхьатәи аҭысраан иҳацыз акаԥдан-наставник Ивашьченко. Аҳыҳ, иугәалаумыршәан ажәытә-аҿатә, ишьҭумхын аныҳәаҿақәа. Шаҟа гәаларшәатә, шаҟа ҳәатәы! Ус, аӷьалпал зманы иааҳалаԥалаз ауаҩ ау, ахаҿы аԥшь, аҵаӷа иныԥхьеицеит агәалаҟазаара бзиа ҳалагаланы ҳазмаз – ҳлаф, ҳачча, ҳахәмар.
Исзымдыруаз ауаҩ ибжь дуи иажәа ҳәашьақәеи ссиршәақәа дџьашьатәын. Асҟак игәы ԥызжәаз здыруада, иҽизеиқәкуамызт, даҿын ацәҳашҳара, агәрымра, абна тоура дылазшәа, уҽаанкыл ҳәа аиҳабацәа иарҳәаанӡа.
Костиа дыхәмаруа, шәеибадыруоу ҳәа хынтәны дыниазҵааит ихы насықәкны. Ус ашә ихы аакылеикит Иури, минуҭк шәысҭахуп ҳәа. Уи арадиооператор иакәзаарын дзаӷьуаз, амеханик еиҳабы Зақараиа. Сыбла даахгылеит Маи Феодор-иԥа, зҟыжбжьы смаҳацыз. Адунеи шԥаҟоу, дышԥацеи дниаӡаа, уи ауаҩ дыҟаӡамызшәа! Саныҩдәылҵ Труфонов дыҟаӡамызт, ақалақь ахь ицатәын, сцеит. Сахьынкылшәаз, Фридон даасықәшәан, ҳаиманы «Зеленыи Мыс» исасцәа ҳбарц ҳцеит, аха атурбазаҟны иҟаӡамызт. Аҟәарагьы днықәԥш-аақәԥшын, аха уаҩы дрылубаартә иҟамызт, аҟәараш џьаз бҩала ихҟьаз.
Сара исҭахын џьара ҳнеидтәаланы акы ҳнацҳарц, абар бжьышықәса срықәуп Баҭым садҳәалоуижьҭеи, аха иахьада машәыршәа ҳаиҿамҳацызт. Ус знык-ҩынтә иналырҟьа-аалырҟьашәа ҳнеиқәшәақәахьаноуп. Уигьы зны Қәҭешь, ҽазны апартком еиԥыларак аҟны.
– Аресторан иҩнаҳхуазеи, аҩны схала сыҟоуп, еилажьзаргьы умшәан, уиазын схала исчаԥаз аҟәыд ыҟоуп, иҟоуп сқыҭа адгьыл афҩы зху ауҭраҭых, уахьынтәи исзаарҭиз акалмаҳ, ашәыр, – сҿаӡы ааигаанӡа даҟәыҵуамызт, даҟәыҵуамызт аиқәԥхьаӡара Ҳалуашь.
– Аригьы уқыҭа аҟынтәиума? – снаиазҵааит аҵыс ахы хнаҵәартә, сылаӷырӡ ҩхазырҟәҟәалаз ауатка анызжә. Ажәакала, Фридон Ҳалуашьи сареи гьамала ҳаибаргәырӷьаны иқыҭа чыс арыцқьара ҳшаҿыз, ҳалақәа кәеицеиуа ҳҩагылеит, ачанахқәа рыӡәӡәарада ус рымамкәа инеиларгыланы. Згәы ӷәӷәахаз ауаа дырҩегьых и-«Волга» ҳаҩҭалан «Аиаҵәара атәылахь» ҳцахт, аха иааг, «Алитературатә газеҭ» акорреспондент лҩызеи лареи ыҟахымызт, сара аӷбахь сыццакуан.
Схы ахьсырхара сзымдыруа скаиута садәылҵны сахьлалбааз, амыждарақә зыбжьы газ ателефон аақәсхуан:
– Актәи дыҟоума аӷбаҿ? – иааҭыҩит бжьыцәгьак.
– Дыҟоуп!– наиаҭаскит сара шсакәыз мҳәаӡакәа.
– Абыржәыҵәҟьа дышзахәо аиҿкааратә ҟәшахьы дааиртә ҳазиашәҳә, – илықәиҵеит атрубка.
Иҳаураны иҟоу аидара инагӡаны иахьа иҳауоу иаҳмоуоу, ҳзыдгылоу асқьалаҟынтәи исқьаладоу аҭатәарҭа ашҟа ирласны ҳаиагахауоу ҳаигамхауоу? – ажәакала, иахьа ҳзықәҵуоу ҳзықәымҵуоу, аҩныҟа ателефон сзасуоу сзамысуоу, апарткомахьу, акультбазахьу, акадрқәа рыҟәшахьы, аҳасабеилыргаҩцәа рышҟоу ҳәа сышгылаз ауп иаалырҟьаны идыды-мацәысха иахьцатәыз адырра шсоуз.
Уаҟа ахәаша сыҟан, аиҳаби сареи ҳаицәажәахьан, исеиҳәахьан сзыԥхьаша адокументқәа шыҟоу, еиҭа ҭынч ишнеитәу, аха ари амца азыркыз дарбану! Асабшагьы снеит, иара иац амҽышагьы, аха уаҩ дсықәымшәацызт.
Аӷба сахьлалбааз иманшәаланы машьынак аасԥыхьашәан, ахьышәҭҳәа сынкылнарҟьеит дагьанбахьӡеи аасзуҳәартә.
Шьыжьбзиақәа ҳәа сныҩнашылаанӡа, сааиуеит ҳәа ҳәаны хымш рнаҩс ицаз, уабаҟаз уажәраанӡа, – ҳәа аӷьеҩ ҩасхиргеит, уажәраанӡа исзымдыруаз, аха зыбжьы телефонла исаҳахьаз ауаҩ.
Ажәылараҟны ақәҿиарақәа ирышьцылахьаз агәамҵ ирҳәара рҿамшәо илеилартәаны аҵыхәтәан ахьхьа-хьхьаҳәа ҳаицәнымхо ҳцеит.
Устәи, ҽа џьарак-ҩыџьарак иахьнеитәқәаз сынкыдгыланы, Фридонгьы ателефон снизасын, (аха аусураҟны сҟалоит зҳәаз иусураҟынгьы дыҟамызт, дыҟамызт иҩнгьы) аӷбахь сеихеит, аначальник инеира сҽагсмырхарц. Асааҭ ҩба рзы иааиуеит ҳәа ҳаззыԥшыз аначальник, аусбарҭа аначальник Анатоли Алексеи-иԥа уажәы-уашьҭан ҳәа ҳшизыԥшыз аусура амш нҭакәкәа ицеит, исқьаладоу аҭатәарҭахь ҳаиаргеит.
Ус, ахәылԥазы катерла иаадгылаз Аҷара аиҳабыра ицны дыҩхалеит Анатоли Алексеи-иԥа, уиакәын, аҵх акыр иԥаҳҽит, аиҿцәажәарақәа, аибаныҳәарақәа.
Иахак ҳшеиқәҵәашоз лкылзыршаз, санааҿыха амра ажәҩан агәы ҵамҵамра иалакнаҳан, «Сухуми» амшын еишьылӡа ихыланы инеиуан.
Слалбааит акаиут-компаниахь, ашьыбжьон какалк ааныскыларц. Сҭыԥаҟны снатәеит, Труфонов Иури аӷба ааныжьны дахьцаз агәнаҳара схы иавбо. Уи арадист ҟәыбҷа, ма дысзымдыруандаз, ауаҩы намыс, ауаҩы ааӡа. Усҟан ашә ихы нкылакны усҭахуп аниҳәа, ахьышәҭҳәа сыҩдәылҵыр уажә дыҟазаарын араҟа, ишԥасыхьи! Иаргьы усҟак игәы ԥжәартә, зегь лкажьны дцартә... Стәан сармарахьтәи игылаз сҟәардәҭацә сахьаватәоу схы ахыбаауа. Ус, аԥсшәа наҳәаны, наҟ ахәыцра харақәа срылазгалахьаз аҟәардә инаханы инықәтәаз амеханик еиҳаб ҿыц ицәаҳа снахәаԥшит, сыбла даахгылеит, инарыцқьаны шықәсык исыватәаз, зҟыҟҿыҟбжьы смаҳацыз, џьанаҭ зҭыԥхаша Маи Фиодр-иԥа Лепаев. Сыхәцә икылахон сҿаҵа, сындәылҵит ахыӷәрахь амшын еиужьра схыԥшыло. Зегьы ҿыцбараха срыхәаԥшуан. Иџьашьатәуп аԥсабара адеалектика!
Адунеи аԥсы нахәланарӡызшәа ҳауак наҵасуан, амш каууа, амшын агәы иаҵәара кәеикәеиуа ҳамҩа ҳақәуп. Аҿыц иаҳзааз амшынуаа аӡәаӡәала рыҿцәажәара сшаҿыз, ҳаннеиз сымбаӡакәа Босфор ҳанҭалеит. Ҳаԥхьа игыланы ицоз амра аҭашәара иаҿын, иҳашьҭагыланы иааиуаз алашьцара аҽыԥсыԥҳәа ацәашьқәа наргәылаҷҷон, ссиршәақәа идырԥшӡон Сҭампыл.
Иаха аҵх ԥызҽыз сцәырҳацәырасуа сшышьҭаз ацәа сынҭанагалоны ателефон слымҳа инҭакыркырит. Иаақәсхзар, авахтатә цхырааҩ иакәын. Аҳауа хьшәашәа аашьҭыга шаркыз ишьҭалаз, аҵаа иархәаԥыз ардәына еиԥш сеиқәыхьшәашәа, ацҳахь сыҩхалазар, Дарданел
ҳабжьаланы ҳнеиуан, иаҿын ацәылашара. Аԥсабара уамашәақәа ихаан, иԥшӡан, иҭынчын. Ианаацәылашоз Дарданел ҳанҭысит, асааҭ 6 рзы ҳлалбааит акаԥдан икаиутахь, аха ацәа зықәҳаз Вахтанг Давид-иԥа иҳәеит ҩбаҟа сааҭ ацәара шиҭахыз. Слалбааит саргьы сҭыԥ ахь. Снықәиеит, сынҭанагалеит ацәа, сналалеит ԥхыӡла Ленинград, иахьа Даур раԥхьатәи аԥышәара имоуп, ухаҵоуп уцә! Сҩагылахт. Сдырԥсаҳәарц рҭахызшәа амра ашәахәақәа скаиута иҩнахәмаруан игәышьҭыхгаха. Издыруада иҟаиҵаша, аокеан ихыршәлоу абӷьыц еиԥш, Ленинград зхала иаларшәу, аԥсҭазаараҿы раԥхьатәи ахатәышьаҿа ҟазҵо ауаҩ. Аха агәраганы сыҟоуп рыцҳашьара злам аԥсҭазаара аҽинардырп ҳәа. Исоуришь дыррас?
Иахьатәи амш дырраҭарак сшазыԥшыз инҭакәкәа ицеит – хәашьра зламыз амш.
Иахьатәи амшгьы Даур ихабарк смаҳаӡакәа иниасит. Иусқәа маншәаламхазар акәхап, аха игәы бзиаз, иаԥхьаҟа иагьа хкы изыԥшуп. Сара амшын сынхылоз дшыхәҷыз еиԥш дыхәҷу џьысшьалон, аха Ленинград ҳаицыҟазаара дыснардырит дшарԥысхаз, уи аамҭа кьаҿ ҳаизааигәанатәит, исеилнаркааит ахаҵгылара иаԥсоу, зуаҩра цқьоу, зԥеиԥш лашоу аӡә шиакәу. Схы гәыбӷан асҭоит аҳәса сахьырзыӡырҩыз. Шаҟа ииашоузеи мрагыларахьтәи амилаҭ ражәаԥҟа: «Уԥҳәыс улазҵаа, илҳәо уазыӡырҩ, нас илҳәо аарҳәны иҟаҵа!» Аԥсҭазаара акгьы шԥаснамырҵеи. Баша адунеи сакәшеит.
Раԥхьа, зыҽны Ленинград ҳҩеиз адырҩаҽны, Красное село, «аҵара аҳҭынра» дҩаганы дрыларшәны ҳанаа ауха схы сзықәкуамызт. Сеилагарын сгәы змырҿыӷьуаз Миша дсыцмызҭгьы. Уи Мишеи сареи Ленинградтәи аԥсҭазааратә шьаҿа ҳҽаҳзақәыршәомызт. Уи дзышьцылаз Аҟәатәи имҽхак араҟа аҽазҟьомызт, иара уи ихы изанрааломызт. Дрыцҳасшьон зҽынеиҵыхны афара, ажәра (аиҳараӡак ажәра) иашьцылаз, исҭахын, иагьсылсыршеит ишьҭахьҟа ирхынҳәра.
Ажәакала, есыҽны Ленинграднтәи Красное Село сцалон, аха агәашә сылагылан ауп, уаҳа исурҟаҵозеи, дырҩык, цхырааҩк дабаҟаз, сагьабашьҭазаауаз. Ари артә академиа урҭ рҩызцәа апротекционистцәа аҭаххоит ҳәагьы схахьы исзаагомызт. Иара уи азоуп, аиҳараӡак уахь академиахь иҭаҵара сыхшыҩ зазцазгьы. Адырратә еисараҟны ихәы шԥаҭаирхари ҳәа акәын сшыҟаз, иаргьы ихы дақәгәыӷуан. Закә бзамыҟәроузеи!..
Уаҟа, 8-мшы алагер аҟны иҟазаара акыр снарҵеит, сажәымҭыҽха, изҟәыӷахо аӡәыр сакәзар. Иара Даур иеилнаркааз рацәоуп, раԥхьатәи ишьаҿаҟны иԥылатәымз, еилкаатәымз... Мшәан еилкаатәқәоу раԥхьа игылами аԥсҭазаара шықәԥароу, аха уи ақәԥараҟноуми иахьаҭаху аламыс, ацқьара?..
Адгьылбжьаратәи амшын. Заҳаиҭқәиҭ бзиахаз «Сухуми», иубар иузымдыруа, ҿыц инҭрыжьыз еиҳа хараӡа еиӷьха, агәашьамх аҵԥраауеит. Ашьыбжьон аибашьыга ҳаирпланк аҽыларҟәӡаны хыхьтә иаҳхаԥрааит, нас зышьҭыбжь аҵкыс зныҟәашәа ласыз аҳауа иналаӡит, изтәыз США ирызцоу, НАТО еиднакыло Европатәи тәылак иалатәоу, уаҳа аҳасаб ыҟам. Аӷба ахыԥраар – атәыла аҳәаақәа реилагара ҳәа иԥхьаӡоуп, адырра ҟаҳҵеит ҳаиҳабыра рахь.
Иџьоушьаша, амҩа ҳаақәлеижьҭеи амш уамашәақәа еилгоуп, иҭынчуп амшынқәа. Акыс, ари Адгьылбжьаратәи убыс ицқьоуп, ииаҵәоуп, сыԥаны сналаԥаландаз уҳәап. Вахтанг Давид-иԥеи сареи гәаныла ҳшеилибакаауеи хыхьтәи ҳдәыԥсшәеи иахьынӡааргаша здыруада! Ҳҩыџьагь ҳазлеиҿамҳаша ҳашьҭоуп.
Амш – агәахәтәхьгӡага ззырҳәо. Ҳкашьшьы, ҟыҟда-ҿыҟда амҩа ҳақәуп. Иахьцатәу макьана иҳаздырӡом. Франциоу Нидерланду. Абар уаха Гибралтар ҳҭысуеит. Алжири Мароккои рыԥшаҳәаҟны иаҳԥылеит США арбџьар иатәу аибашьыга ӷба УРО. Уи ҳахьынахшәаз буксирла ирҳәазаны шьҭахьла иргон 250–270 метр аура змаз, Р ҳәа аҩыра зныз, авиациамҩангагоума аауҳәаратә еибашьыга ӷбак. Саҿуп аинтерес зҵоу Владимиров ишәҟәы «Китаи араион ҷыда» аԥхьара. Уи Ианантәи имшынҵақәа (Иананские дневники) еиднакылоит 1942–1945 шықәсқәа рзы Ианантәи иусура.
Ашьыбжьышьҭахь иаатит аокеан, иҭынчҳаҳараӡа, ииаҵәаӡа. Наҟ ицәырнагаша здыруада! Иахьагьы аҩнынтәи дыррак сымам.
Ашьыжьымҭан аӷба аԥынҵа анаҟә иахарԥаны Испаниа иаваланы иҩеиуан, аокеан ҭынчын. «Сухуми» аӷызра иаҿын «ара сыҟоуп» ҳәа аанарго. Ус, касеиқәала зхызҿы ҭаҳәҳәаны ҭацара ҟаҵо иаҳԥылаз Атлантика, иҳашьцылацыԥхьаӡа аԥхашьара аҽаманагозшәа ахаҿы шаанарт-аанартуаз, алакыҵақәа цқьаӡа иаацәырҵит.
Абылреи аремонти акраамҭа иарҟьалаз аекипаж, рҭыԥ аҿы рышьақәыргылара, ҿыц иааз рыҿцәажәара, реилкаара, аҿыци ажәытәи реиларҵәара, «Сухуми» атрадициахь ркылгара акыр аҵанакуеит.
Иарбан традициа ҷыдоу «Сухуми» иамоу?
1. Аиҳаби аиҵби реизыӡрыҩра, аҳәатәхеибаҵара, патуеқәҵара;
2. Аџьатәи ауаажәларратәи леишәа аиламгара;
3. Арыжәтә амжәра;
4. Азанааҭтәи аполитикатәи дырра азырҳара;
5. Аӷба аҩнуҵҟатәи аԥсҭазаара аҽалархәра;
6. Гәреибагарала ишьақәыргылоу адҵеибыҭара...
Ажәакала, ахагамхара, аԥагьамхара.
Аҿыцқәа иаҳзааз аумаҷху, 18-ҩык ыҟоуп. Урҭ зегьы џьара-џьара аус руан, аџьатә коллективқәа ирылан, реилкаара, рҵас, рҟазшьа, рлеишәа уҳәа хазы-хазуп. Урҭ зегьы џьарак реицкылгара, ҳәаак реицықәҵара ҳуснагӡатәқәа ираԥхьагылоуп. Дара ҳжәытәқәа ҳәа иҟақәоу зегьы уаа еиқәшәа дуқәак ауракәху. Уи ааӡаратә хырхарҭоуп уажәтәи ҳаизарақәа, ҳаиҿцәажәарақәа зызку. Уи ауп изызку ҳлекциақәа, ҳаԥхьарақәа.
Уажәазын 40-ҩык ҳаҟоуп. Урҭ ҳҟынтәи ӡӷабк дҳамоуп, дҿыцуп, ааигәоуп амшынахь данкылсыз, 24 шықәса дырҭагылоуп, лабԥса Рифхат дҭаҭаруп, Грозныитәуп, дкоммуниступ. Ирина Семенченко лхылҿы аагьежьуп, лхахәы аура ркьаҿны иҵырффоуп, лыбла гәыҭбаа ӷрақәа ирхакнаҳауп лыџьымшь пақәа имзаҿоушәа. Дуаҩ ҭынчуп, уаҩы ԥхашьоуп уажәазын. Ҳаԥшып ҳаԥхьаҟа, амшын ауаҩы даанарԥшуеит. Ҳарԥарцәа «џықә-ԥыр» ҟаҵара иналагақәахьеит, раԥхьа дгылоуп Леван – сыдгьылуаҩ, – еицыӡәӡәошәа, еицуанҭошәа, аӡәӡәаразы авалиута лоушашәа...
Леван сааиԥхьан игәаласыршәеит Амстердамтәи хҭыск, изҭашаз агәаҽанызаара. Уи иеилсыркааит амҟәыба есымша аӡы шаанамго, аамҭаки ҵыхәтәаки зегьы ишрымоу, есымша сымҵәыжәҩа дышзыҵамӡо... еиликаазар иара изеиӷьуп...
Шаҟантәы сархәыцхьоузеи ауаҩ шьҭрала, абиԥарала иҿиара.
Виктор Иахонтов игәалашәарақәа еиҭах агәра сдыргеит ашьҭра – ааӡаратә ҵакы иамоу. Уи, 96 шықәса ирҭысыз аинрал Иахонтов, иԥсҭазааратә шықәсқәа хыџьара ишаны ҩ-хәҭак ҳәаанхыҵ изхызгаз уаҩуп (аиҳараӡак США), ҳәаак змаӡам уи иԥсадгьыл абзиабара, уи гәык-ԥсыкала азыҟазаара, амаҵзура анаҩс, иааџьоумшьарц залшом иабиԥаратә шьҭра...
Иахьагьы Аҟәантәи хабарк смоуит.
Ак зҩышазаргь исдырҩуам Вахтанг Давид-иԥеи ҿыц механик еиҳабыс иаҳзааиз Зақараиа Гурами Георги-иԥеи. Иааҩнашылалап, ателефон иаслап, ишакәхалак срыҟәҟьар ҳәа ишәоушәоуп сҵыхәа ҿырбаӷьа ишырку.
Гурами зыҽны ҳақәҵуаз аҽны ҳрадиооператор дзыршәаз, сахьихәаԥшуаз Чантуриа Вальтер даасгәалаиршәоит, нас иагьа сгәалаҟазаара ҽеимзаргьы ачча ҩысҿыкәххуеит.
Усҟан Одесса аҵара ҷыда сҭан. Ҷантуриеи сареи иара уаҟоуп ҳахьеибадырыз. Вальтергьы хымзтәи акурсқәа рышҟа днашьҭын. Асасааирҭа «Мориак» аҵаҟа авестибиуль аҟны сҩыза Иурии сареи хшыҩнагылаз, дааҩнашылеит иаԥхьа игылаз ҳанџьныр хада Платон Иван-иԥа деихаџарџаруа. Уи ихиҿҟьаҟьа ду иԥаҵаԥшьқәа ахьыгӡаны, деиҩаҳаҳа данааҩнала, еицыз иаԥхьа даҽаӡә улаԥш наиқәшәомызт.
– Ани дызусҭада? – снаиазҵааит Иура.
– Аа, унацәа иумырбан, унапы ҿиҟаҟаауеит! – ҳааирччеит Иура.
Усҟан ҳаибадырит, ҳаизааигәахеит. Хымз дахьынӡаҟаз ҳаицын, ҳаицтәон, ҳаицгылон. Уи сыхәмаруа амшә ҳәа сишьҭан, Чехов «имшә» аҟынтәи. Вальтер зҵарадырра ҳараку, хатәы хшыҩла иныҟәо, аполитикатә ӡрыжәра злоу, иреиӷьу амеханик еиҳабы ҳәа иԥхьаӡоу, «Мориак Грузиа» аҟны аочеркқәа рыла иқәгылало, зажәабжьқәа неидкыланы «Посеидон» ҳәа хаз шәҟә хәыҷны Баҭым қырҭшәала иҭыҵыз, иҿцәажәарагьы, ицныҟәарагьы аинтерес зҵоу уаҩуп.
Вальтер иакәын 1975 шықәсазы «Сухуми» адкыларазы аекипаж анеидыркылоз механик еиҳабыс зыӡбахә ҳәаз.
Аха акаԥдан Вахтанг Давид-иԥа уи иӡбахә аниаҳа, ԥсрак азы иуазма.
Уи 1976 ш. ианвар азы Баҭым ҳаннеи, ҳаӷбахь дхалеит ибарц, избанзар «Сухуми» ахаҭаҵәҟьа еиԥш Сплит зыргылара иалгоз «Кутаиси» адкыларахь ддәықәҵан механик еиҳабыс. Усҟан асасцәа иаҳҭаз рацәаҩын, аха иара акаԥдан ишҟа дагьхамлеит, Валентин ҳелектромеханик иҟынтәи сара сҟны дааин, фырџьанқәак аанаҳкылеит. Уи ашьҭахь исаҳаит Баҭымтәи амшынтә училишьче начальникс дшарҭаз.
Ари, Зақараиа, наҟ ицәыригаша здыруада, аха дыцәгьаӡам, уи зхәы ҭазырхо уаҩым. Ахәҭархара акәым уҟырҟы икылиԥаап. Ахатәмалтә ԥсихологиеи ахымхабзиареи еиднамкшалар егьырахь акгьы ихьуам. Уажәы аремонт аныҟаз Вахтанги иареи ркаиутақәа еиԥшны идырхиеит. Архьшәашәагақәа, ателевизорқәа уҳәа ахатә бзабаа зларбашаз акгьы рыгырмыжьит.
Аԥшәма бзиа исасдкылара усҟак иҽизазыҟаҵарым ҳара Бискаи шаҟа гәыблыла иаҳԥылаз аҟара. Мшәан абриоума аӷбақәа рыԥсцәаҳа аауҳәап уажәада иумбацзар.
Ашьыжьымҭан Франциа агәы ҭыфааны иҭатәоу Бискаи ааиҩырссаны ҳнылагылеит аӡиас Жиронда анҭаларҭа алоцман ҳаизыԥшны. Шьыбжьон агәы ааҩнашоны иҩхалаз алоцман ҳима дҩыбжьалеит. Уи аӡиас Жиронда акәу, иара злало Бискаи аҩада ибжьалоу узеилмырго аҽыртаӷаны, аҟәарақәа умбо, ҳима иара еречеппес аҳәааҟынӡа ҳанҩеи дхалеит уи иестафета имыздаз аҩбатәи алоцман. Уи зхахәы ажәпара ашлара иахыҵәахьаз илакыҵ иџьымшь ҭакнаҳақәеи игәылҭәааз ихаҿеиқәеи иуарҳәон иуаҩра дышҭысхьаз, аха иҳаиҭҟәиҭ ала ааигәа-сигәа атәанхалара узидкылом. Иара апенсиахь ацара шигәиҭоугьы. Англыз бызшәа ицқьаны иҳәон, итәашьа, игылашьа Европатәи ааӡаран, аха иҿаԥшылареи имаҭәашәҵашьақәеи дызусҭхарыдашь ҳәа уааизымхәыцырцу. Аа, сахьымҩашьаз! Ҭырқәтәыла ииз, иааӡаз Аеропетиан Дикран.
Аӡиасқәа Дордони Гароннаи идырҿиаз аӡиас Жиронда ҳхыланы абжеиҳара ҳҩеиуаны, аԥырсал лашьҭын, избанзар аҩада аӡы ӷӷаран, иԥштәын ӡыла иҭәаанӡа. Насгьы
аӷба шьҭыхтәын азы, абаржа иааиз 500 тонна ааҳамхны иагеит. Ҳлоцмангьы ҳаргьы какалк аанаҳкылеит, нас дцеит иҭыԥ ахь ҳконституциа апроект ҿыци, Ленин иҩымҭақәеи, егьырҭ афранцыз бызшәахь еиҭагақәаз алитературақәа иманы. Чаншьҭахь, ҩ-сааҭки бжаки рышьҭахь, аԥырсал шьҭыхны ҳҿынаҳхеит зԥаҩқәа ирҭамӡо ӡыла иҭәыз аӡиас ҳхыланы.
Ашарԥазы аӡиас Жиронда аиқәа ҿацә ҳҩыхшәан армарахьтәи аӡиас Дордон иадҟаҵалаз асқьала ҳнадгылеит. Ҳшынадгылаз еиԥшҵәҟьа шьыжьхьа ааҳацынкыланы длалбааит ҳҩазгаз Аеропетиан, уи ихаҭыԥан дхалеит ахԥатәи алоцман–аҷаԥшьаҩ. Уи, зықәрахь инеихьаз Климент иҟазшьақәа ссиршәақәа акәын ишыҟаз: зегьы иара дрызҿлымҳан, илаԥш зегьы ирхын, уахьнеилак иара даауԥылон, иажәа рацәан – ацәажәара даҿыгәҳәызшәа. Уи амыждарақәа иџьыба иҭаз, Сингапуртәи аҳасабеилыргагатә машьынка хәыҷы, аусуратә принцип ҳзеиҭаҳәара дналаган ҳшьа иртәахьан, ма ииҳәоз ибызшәа ҳзеилкаауандаз! Аиашазы, иара даараӡа иҟәыӷаз, аҳасабтәқәа зегьы зҳасабыз программатә ԥҵамҭан, аха иара ҳара ҳазхирҟьоз!
– Ари сџьыба иҭаны аӡәгьы сизжьом, – ахҷыда имазшәа аҟара деигәырӷьон, закә насыԥузеи имаз!
Амш ԥхны мшуп, амра уаацәхалар ухагәҭа кылнацҟьаап. Гәыԥҩык ҳауаажәлар ақалақь ахь ицаз, ахәылԥазы ихынҳәит, иқьыԥаха, рыԥсахы инанамго. Урҭ изларҳәаз ала, ҩажәижәабаҟа километр ҟарҵеит шьапыла, аха изынамӡеит Бордонӡа – ақалақь харазаап.
Ашьыбжьышьҭахь акомандирцәа реилацәажәара мҩаԥаагеит, ҳазлацәажәашаз рацәан, аиҳараӡак ахымҩаԥгашьа.
Асабша. Ашьыжьымҭан иҩхалаз агент цәыхрыц-қьышәҵаӷа имашьынала ҳааигеит ақалақь ахь.
Гаронна армарахьтәи аԥшаҳәа ихықәҟаҵалоу ақалақь Бордо ашҟа ҳназгаз ацҳа мзаҿоушәа ажәҩан иаласан. Уи ҳахьнықәсыз раԥхьа асаркьатә ҩнеихагыла ҳназҵагылаз аҟны амашьына ҳлалбааит. Ҳназгаз иҳәеит асааҭ жәаф рзы араҟа дшаҳзыԥшызаауа.
Ҳналалеит ақалақь. Раԥхьа ҳаныналала ҳҿаԥхьа иаацәырҵыз ашҭеи, уи ажәҩан зҽаласа абаҟа ссир иҭагылази рыла иқалақь хәҷызаап аасгәахәт. Уи аԥааимбарцәа зҵатәаз аскульптуратә баҟа ду ааихҵәаны ҳҩабжьалт, иҵыхәаԥҵәарадаз аулица чаԥа, ихьыҵәцараха наҟ-ааҟ амагазинқәа тауарла ихьырхәаны иҟан. Атауарқәа рыхә рыбла иадмырбарц рҭахушәа акәын рылақәа рнапқәа рԥыракны ишиаҟьоз ауаа. Ауаа маҷын, асабша ақалақь налҵ рыԥсы ршьозар акәхарын. Уи дырҵабыргуан амҩахь здачақәа зыцраҳәаны иаҳԥылоз амашьыналасқәа.
Аиашазы, атауарқәа рыхә ҵыԥхаахыс иахьынӡахалахьоу уамыршәарцу? Уи аулица ана-ара ирынтәалаз амузыкант-шәаҳәаҩцәа инрывсуаз џьоукы раԥхьа иҩырҳәны иқәыз рхылԥақәа ҿырпқәак нҭарԥсон, аха еиҳараӡак «ирызгәамҭаӡакәа» ирывсуан. Аулица Џьулетта 30 ахьаанҵәоз иаԥырагылаз арка агәашә руаҭәа мӡанрақәа унреилаҳартә иаартны, ишьҭыхны иқәыргыланы блала еимдоз аҭыԥҳацәа ҳнархыкәшаны игылаз аҟәардәқәа рышҟа ҳҿынаҳхеит, аха ҳгәыӷрақәа башан. Аҿар, зыфатә хәыҷқәа зымҵаҵаны аӡыхь инахәо амаца иасуаз, ааигәа агылара згәы иҭаз уаамызт. Ҳааԥсарақәа наҳхаршҭны ҳҿылаҳхеит, анҭ, раԥхьа ҳазбаны иаалахҿыххаз аҭыԥҳацәагьы рылахь неиқәылеит, ргәыӷрақәа нарымпыҵабазшәа.
Ауахәамеи аԥааимбарцәа рбаҟеи рыбжьара ашәеиқәара зҽалакны игылаз ахыбра ду иаакәыршаны   ҳәа зныз рышәқәа ҳрывс-рывсуа ҳахьҩеиуаз, ауахәама аҿаԥхьатәи аҭӡы икыдкнаҳалаз аҩыра иаҳәон: «Ари асасааирҭаҿы илшоит ауаҩ инасыԥ иԥшаарц», – акалҭ ҭирҭа!
Аа, иахьаҳҭыԥмыз ҳахьыбжьанагалаз. Ҳаздыруа аӡәыр ҳаибамашь, саанаԥшы-ааԥшит ихьымӡӷшьаны.
Уи «џьанаҭ насыԥиурҭа» ҳлыбжьшәаны ашәаԥыџьаԥ ҳанылрыҵала џьаҳаным тыша ҳаҩҭыҵызшәа схы-сҿы ҩысхалашеит. Ҳанрықәтәеит иԥшӡа-ԥшӡаӡа иблагәыԥсыршьагаха ирыҵагылаз атәарҭақәа. Џьанаҭ ҭыԥҵәҟьан ҳахьтәаз ҳҿаԥхьа кадифоушәа шьациаҵәала ихҟьаз адәыԥшӡареи, уи агәҭа иҭалаҳаз ашәҭқәеи, згәышҵақәа ҩарханы, ганха ашьац иаҵәара илаианы амра шәахәақәа згәыҵазырԥхоз аҳәыҳәқәеи, згәы ҩарха иусурҭаданы аҟәардәқәа ирықәиаз ауааи рзынгьы.
Ҳаргьы ҳаԥсы неиҭакны ҳаазгаз ҳагенти ҳареи ҳаиқәшәарц ҳахьыҟаз ҳнеит. Дыҟамызт, иҟамызт имашьынагьы – сааҭбжак изаацәаны ҳлеит. Ҳааизыԥшит ааигәа имныҟәацыз агылараҵәҟьа ҳалымшо. Ианеибаҳҳәаз азы дааиуоу дмааиуоу...
Сара схәыцра хара сыԥсадгьыл ахь ицахьан. Сизхәыцуан ҳагент – афранцыз, ақалақь аҟны ҳааныжьны ицаз. Шаҟантә шаҟаҩ сасцәа сырԥылахьаз, срыцныҟәахьаз Аԥсны аҭыԥԥшӡақәеи аҭоурыхтә ҭыԥқәеи дырбо счеиџьыка снапы иқәҵаны, санеиԥҟьалозгьы ауал саҵаланы. Закә намысузеи, шаҟа хьымӡӷы ҳрыҵоузеи ҳнапаҿы акгьыҟаӡамкәа.
Асааҭ ԥшьба, дыҟаӡам – даунемецху, ианиҳәаз аҭамам инақәыршәан дааиртә. Ҳгәамҵыргьы цәгьа иаабом, аӷбаҿы ҳтәандаз.
Ус архәара даавшәеит иԥсы хәыҷы наихшәап уҳәартә дцәыхрыцӡа. Сыԥсы неивызгеит иласӡа. Ҳааигон ҳҭыԥахь, иара усгьы аус иман ҳаӷбаҿы. Акы ҳнацҳаны аспортзал ахь слалбаазар, абаӷәаза аусзуҩцәеи ҳамшынуааи еицлабны апинг-понг асра иаҿын, ҭаҳмадак, иазызуаз аха, схы нарыласырхәит. Уахьынтәи схалон, сзымбаз ираҳарц цәгьа изымбо, схы сҩаханы, аԥхӡы сҿарбо!
Арҭ аҩымшк аныҟәара иаркараз ҳамшынуаа иҟәба-ҟәшәо аҩнуҵҟатәи аусқәа ирҿын: аӷба ацәҟьажьҟьарақәа ррыцқьара, рышәра, анасосқәа, амеханизмқәа, акранқәа уҳәа ауснҵәа ауҟалахуа.
Аус ахаҭа махәҿала иназыгӡоз реиҳа ирхагылаз шқьуазгьы, аидара аҭара амра ҵлакашәара иҩеиуаны ҳалгеит, ҳалагеит амҩа ақәлара аҽазыҟаҵара. Аха ссиршәа ишоу аԥсабара амчқәа, уи азакәанқәа изырҿамгылоз ауаа иҭыкәкәаз аӡиас ду анҭәуа ҳәа ҳаԥшын. Ус, Бискаи иԥханаҵазшәа, шьыбжь лхыҳәҳәоны, иахак ахаҳә-мҿыхә рбылгьо, Бискаиҟа ицаз аӡиас ааҳәны аҿыҩанахеит, аха ишԥаауаз! Сааҭк ала ишьҭыҵит ипеипеиуа метрак инеиҳаны. Уи ахьышьҭрахь убысҟак иаӷьны иаауан улаԥш ахьымӡартә аҳасамаса агәыҵаҳәҳәа, уаҳа аокеан ахь ихынҳәрым аауҳәартә.
Дхалеит алоцман, дааит ҳагент ҳҳарџьқәа иманы. Уи имашьынала иац ақалақь ахь ҳганы ҳахьааигаз ахәгьы (60 франк) арбан, егьырҭ абаӷәазатә маҵзурақәа рыхә 13 нызқьи бжаки, ихароузеи, итәыла аԥсҭазаара ахә есыҽны иҳаранакуазар!
Асааҭ 17.00 рзы ашахақәа лоунашьҭын, «Сухуми» аԥынҵа зҽнадзыԥсалаз аҩбуксирк ҳаарҳәны ҳхырҵан, ҳҿылаҳхеит зҽыртаӷа иааҳәны илеиуаз аӡиас еиҩырҽҽо. Наҟ-ааҟ адгьыл чашәра ишьҭаз убыс аус адулан, уеилаҳан, мамзаргьы уаҵашьыцны узымԥсыхри!
Алар ианушәа аӡахәарҭақәеи амхурсҭақәеи (аиҳараӡак аџьықәреи) срыҵашьыцҵәҟьон. Урҭ аӡахәарҭақәа сахьрыхәаԥшуаз сыбла ихгылон Гарԥ, «Дамеи иҭәаҿы» ҳәа изышьҭаз акыӡӷра аҟны раԥхьа аӡахәарҭа ахьыҟарҵаз (аӡахәакьаҿ).
Иаасгәалашәеит аибашьра хьанҭа ашықәсқәа рышьҭахь, амлакреи амамзаареи ҳанырҭагылаз. Цәгьамзар бзиа уаҩ дахыччом ҳәа, усҟан агәамҵра аамҭазы уи аӡахәарҭа иахагылаз ҳгәыла ҭаҳмадак аус адулара имч ақәымхо ицәеинылан, арасра дкарауараха дшылаиаз ихәыҷқәа папа ҳәа аҿыҭра иалагеит, шьыбжьхьахь днарыԥхьарц, аха иара аҭак ҟаиҵомызт рыбжьы шиаҳаз ала.
Дара имаҳа џьышьа папа ҳәа иаҵаҳәҳәаӡаны ҿырҭцыԥхьаӡа, иара «папа» ҳәа аӡәыр дшәымоу џьышәшьауоу, дшәымышәхааит, папа ҳәа дааҟәындҟәындуан. Уи ицәрыгхоз игәы иалазар акәхарын. Уи уаҳа ӡахәарак рзалымхит, акыс аибашьра иахнагаз аҿар рыҟамзаара, насгьы иара аӡахәакьаҿ, аԥсуа ӡахәа иашьцылаз рзы... имҿиеит.
Сызхара исызбомызт амхурсҭақәеи абаҳчақәеи. Срыхәаԥшуан алашьцара нырхатәаанӡа. Адгьыл пату ақәҵаны аус адулараҟны акгьы узраҳәом, иара адгьыл зегьы ирзеиԥшымзаргьы.
Асааҭ 22.30 рзы Бискаи ҳалкылшәеит. Аԥшахь иҭҟьо анаҩс ацәқәырԥақәа гәамҵра рылам, ҳаԥхьаҟа ицәырнагараны иҟоу аабап!
Акаԥдан Бискаи ҳалкылшәаанӡа хыхь ацҳа дықәгылан.
Бискаи Франциатәи аԥшаҳәа иаваршәны Ла-Манш шыҟоу ҳҩеиуеит. Аокеан џьара гәыԥжәарак шамоу мҩашьо ахыԥша ааӡоит, агәԥсынч бжьы азеиқәкуам. Аҩадатәи аҳауа ҵәыҵәӡа иааҩуеит агәаҽанызаара ҳаҭо, ҳаргьы ас ҳкашьшьы мацара ҳашзымцо дырны аныҟәаратә ҽазыҟаҵара ҳаҿуп, иарбан мышцәгьазаалак ҳаиқәҟаца ҳаԥылартә. Уаҵәтәи ҳпартеизара аҽазыҟаҵара сшаҿыз аматрос еиҳабы Анастасиади дааит Сплиттәи аӷбатә верф ҳамҭас иаҳнаҭаз ателевизор «Адриатик» скаиутаҿ икамҳартә иқәиргыларц. Уи ақәыргылара иаԥсахит сышәҟәқәа рышкаф акыдҵарҭа. Уи иабзоураны еилыргатәхеит ашәҟәқәа-абыӷьшәқәа. Уажәы ашәҟәтәы шкаф ҟалеит Д. Гәлиа ипатреҭ ахьыхшьу ааигәара. Уахь ииазгеит аԥсуа шәҟәыҩҩцәа рҩымҭақәа, Аҟәа ҳаныҟаз ҳамҭас иҳарҭақәаз. Амала урҭ аҳамҭақәа рҟны иара Гәлиа ишәҟәык машәыршәагьы ирцәаламшәеит акәымзар. Иҟоуп Мосе Гвасалиа, Џьума Аҳәба, Шьалуа Сангәлиа, Платон Бебиа, Дмитри Гигибериа уҳәа аӡәырҩы раԥҵамҭакәа. Ажәакала, уажәы ҳлитература аби ашәҟәқәа рышкафи реизааигәахара даҽа ҵакык, еффектк аанахәеит. Ателевизоргьы аҭыԥ
ааннакылеит. Сплит санықәҵуаз аелектромеханик Валентин ҳпарторганизациа амаӡаныҟәгаҩ днахылаԥшып, иаргьы иҽынеиҵыхны днатәап ҳәа скаиута ацаԥха наисҭан, раԥхьа иҟаиҵаз срадиодкылага иблит. Акаиута иахьа уажәраанӡа арыцқьара саҿуп. Акызаҵәык инасыԥ иакыз – дуаҩы бзиоуп, изанааҭ дазшоуп!
– Слеир ҟалома, – ашә даалагылеит Олег Михаил-иԥа, игәырӷьара изнымкыло радиограммак кны, – зашәа шәаргьы иаарласны ишәоуша, – иаасиркит иаҳәшьаԥҳа хәыҷы аинститут дызлаанахәаз зҳәоз абӷьыц.
Инаидсныҳәалеит, аха еилсыргоз ашәҟәқәа уаанӡагьы Даур дышрылзбаауазгьы, уажәы схәыцрақәа зегьы иара ишҟа иниасит.
– Шәгәы кашәмыжьын, агәра згоит жәабжь бзиак аҳауа ишышәзалоу, – схы-сҿы акы анихызшәа, сгәы, иара итәала инаирӷәӷәан дындәылҵит Прохорович.
Олег донкерманс аус иуеижьҭеи акрааҵуеит аӷбақәа рҟны, араҟа – ахы инаркны. Уи ашәышықәсабжа инҭысыз Олег, ҵара дуки хшыҩ ҵарыки имамзаргьы, ахатә бзабаа зыԥсоу ӷәӷәалаҵәҟьа издыруа уаҩуп. Уи аҭаацәара даланагаланы ахшара (хҩык ахылҵ имоуп) рааӡара иқәххуа даналагоуп амшын данхыла. Акыс, Одесса ҩ-ҭаацәарак рҟынтәи руаӡәк дымшынуаҩуп. Иара Одессатәуп, иӷба Новороссиискҟа даманы ииасит, устәи, ҳара ҳусбарҭа анеиҿкааха, – ҳара ҳашҟа. Уи деиҷаҳаны дзышьҭоу идонкерманреи игәабзиареи злеицәмыӡшоуп, уаҳа даҽа кариерак дазхәыцуа дыҟам. Агәабзиара злеиқәирхаша аҳасабала дныҟәоит амыцхә амхәыцра, аџьаус аҽамыршьра, афатә-ажәтә агмырхара, акрырҳара...
Ҳаӷба амашәыр ианақәшәаз, Амстердамынтәи Сплит ханкылс, аремонт азы аагылара иҽазыҟаҵо артелк аҟны иҟаз аконсервқәа зегьы икаиутахь идигалахьан – Сплит афатә аахәатәыс иқәымшәарц. Аха раԥхьатәи агәыԥ дрылаҵан ддәықәҵан иԥсадгьыл ахь, иара аангылара шиҭахызгьы. Усҟан амҩа иқәигалаз иеидара бӷаԥҵәага амҩахь икаижьуамызт ҳәарада. Урҭ аконсервқәеи абрынџьи аӷбаҿ ианаанимыжь Одессанӡа инаӡон!
Аиашьчик еимакеиҿакны автобус ахь ианылбааргоз, – абни иҭоуи абырсҟак ихьанҭахартә! – ҳәа дазҵааит Вахтанг Давид-иԥа. – Аклинкетқәа роуп, – ҳәа ҳдырччон алафҳәацәа. – Аԥсҭазаара иузалхыз ауп уаҳа акгьы! – иеихатәы логика дақәгәыӷуан Вахтанг.
Ҳаибга-еизҩыда Ла-Манш ҳҩыбжьысын, ашьыжьымҭан Аҩадатәи амшын еиқәыхьшәашәа ҳаҩхылеит. Ла-Манш ахәцә ҳахьыҩкылшәаз акыр анаҟә ҳазгәылакны ҳазмаз ҳҩаскьацыԥхьаӡа ибыбышӡа иҵаӷахо ҳашҩеиуаз, адгьыли ажәҩани ккаӡа иаатит (дгьылс иҳамоу ӡуп), аха амшын ауаса тәыҩақәа ахаргыланы иаҳԥылеит, Бискаи аиҳа амч шыӷәӷәоу ҳнарбарц аҭахушәа. Ари аидыслара хәҷаҟны иаздыруам уи атәыҩақәа баша ишыхнажәжәо. Ашьыбжьышьҭахь ҳаарывалеит НАТО артә еибашьыга ӷбақәа еиқәных. 4 рҟынтәи ҩба анемеццәа иртәын (ФРГ), егьырҭ – аокеаннырцәтәиқәа. Адунеи рыԥсы ықәӡом, еилашуеит.
Зақараиа дсышьцылацәазшәа збоит, иҭыԥ аҿы дызтәом.
Ҳҩаскьацыԥхьаӡа иаҳа-иаҳа иҭынчхон, ицқьахон Аҩадатәи амшын. Анааилашәшәоз, Даниа ақәцә акәаҩра ҳнахыкәшан Скагеррак ҳашьҭахьҟа иааныжьны, ҳааҳәны Категат ҳлыбжьалеит. Ана-ара амшыни ажәҩани рҳәаақәа рҟны иаацәырҵуеит аибашьыга ӷбақәа рцәаақәа. Амшын хҟьоуп ӷбала ипеипеиуа. Арҭ абжьысырҭақәа, аҭшәарақәа уҳәа аштурманцәа рԥышәарҭа, рзанааҭтә ҟазара аарԥшырҭа, ачҳареи акралазаареи ирхыҵхырҭоуп. Араҟа ҵыԥх шаҟа мзы аус аауаз, шаҟантә ҳабжьысхьаз, шаҟа ӷба амшын аҵа аҟәатара илахахьаны иаабахьаз.
Ахәылԥазы ҳмеханик еиҳабы ипарадтә форма ишәҵаны амеханикцәа реизара мҩаԥигон. Акаԥдан уи
аха имамызт, саргьы схы сзақәнамыргеит. Шаҟа хӡыргаҩ бзамыҟәзеи!
Балтика.
Балтикагьы ҳара иаҳтәыми. Ашьыбжьон иаҳԥылеит Вентспилстәи иаауаз ҳашьеиҵбы «Кутаиси». Уи иаарласны агарантиатә ремонт ахь Сплитҟа ицарц иҟоуп. Ҳара ҳнеира иагьаҩ аргәырӷьап! Ҵыԥх аҵыхәтәан Вентспилс ҳанықәҵуаз иабаздыруаз ҳашбылуаз.
Усҟан абиблиотекаҟны изгаз ашәҟәқәа Иухан Смуул «Иҵаатә шәҟәы» нарылаҵаны, аӷбаҟны иаанханы иҟан, сгәы иалан, урҭ измысхыз ргәы иаанагаз сеидроу – ҳзықәшәаз рдыруама? Уажәы сышнеилак ирысҭап. Сыҩтәқәа аҳасабрбатәқәа зегьы ҷыгәӡа еиқәыршәаны срылгеит, рдәықәҵарада ус рымамкәа. Вентспилс усгьы уаҩ дысԥылом, ателефон сасып. Даур дызҿу здыруада.
Сыцәа ҟьалаԥалаха аҵх зхызгоз ауаҩ ашьыжьтәи ацәа хаа сынҭанагаланы, аӷба шьҭахьҟа еихазшәа амашьына абжьы ахәхәа-ӷьӷьаҳәа иаагаз сиарҭа сҩықәнартәеит. Уи инақәырццакны ателефон абжьы геит, абаӷәаза ҳшаднакылаз ала адырра сызҭаз. Ҳашиашоу абаӷәазахь анеира саргәырӷьеит, сыҩхалеит ацҳахь. Асааҭ 06. Ашьыжь. Алоцман иаабац, иаабац абаӷәаза, ақалақь иаабац, иҳаҳац, тәарҭас, гыларҭас шықәсынаҟьак иахьҳамаз.
Венстпилс. Иацык, иахак ақалақь иахәахәаз ҳкара-уараха амҩа ҳақәлеит мраҭашәарахь ҳхы рханы. Ашьыбжьон 12. 40 рзы акы ҳнацҳаны Вентспилстәи абаӷәаза агәашә ҳанынҭыҵ, сара, аџьабаа мыцхәы иашьцылам, аҽеиԥш сышгылоу зылацәақәа еиқәԥсоз, аҟаԥыҳәа снышьҭалеит. Егьырҭ аштурманцәеи амеханикцәеи рус иахагылоуп, ишахагылац.
Иацы саԥхын костиум хаки ала ақалақь салазҭгьы, иахьа ақәа иқәнаҟьази аԥшахь иаҿоуи – ахамы зушәумҵахри!
Сааԥсарақәа зегьы аиарҭа инагәылаҵаны, агылара аԥсра нахкаауа сҩагылеит ахәылԥазы. Шьыбжьхьаншьҭахь кинок ҳнахәаԥшын, доусы рҭыԥқәа рахь ицеит. Каиут-компаниаҟны Гурам Георги-иԥеи сареи акраамҭа ҳаицәажәо ҳтәан. Далацәажәон уи уаҩ иимбац ҳәаанхыҵтәи машьынак ааихәарц шиҭаху, имоу «Жигули» иашьа ҳамҭас ииҭарц шиҭаху.
Иажәа далымгацкәа алашара нҿыцәаан, иааҭынчрахеит.
– Ҟо, – иҳәан, амҵ злымҳа иҭалаз ала еиԥш дыҵҟьеит амашьынахь. Саргьы сеиханы слеит ЦПУ ахь. Али-ԥси рыбжьара илеихьан Амстердамтәи абылра аԥышәа знаҭаз Кучански, Цигуненко уҳәа егьырҭ амеханикцәеи амотористцәеи, аелектрикцәеи. Аха ишәарҭаз уамак ыҟамызт. Схалеит акаԥдан ишҟа. Вахтанг Давид-иԥа дтәан иҭыԥ аҟны. Дхалеит иара Зақараиагьы. Ҳтәан акраамҭа арадиограммақәа еилырго. Вахтанг иагьа пату иқәҵала, иара итәы налаимыжьыр ауам. Алым ашьапхыцқәа хурффеит ҳәа алымра канажьуам. Уи идагьы амыцхә патуқәҵара знаалода?!
Ашьыбжьышьҭахь Балтика ҳашьҭахьҟа иааныжьны Белт Ду ҳабжьалахьан, Заиарни дхарахаԥшуа, иҿыцу акрыҟоума ҳәа сышә данаалагылоз. Уи, Анатоли Иаков-иԥа, аусура иаркараз ауаҩы, дыцәазаарын, ԥхыӡк дыҵнарҟьазшәа акәын дшыҟаз, ажьашәаҟьа еиԥш.
Анатоли аӷба ааҳадаҳкылеижьҭеи аҩбатәис аус иуан, ҳбылны Сплит аремонт ҳанықәгыла инаркны – штурман еиҳабыс. Абар шьҭа хышықәса дрықәуп ԥсшьарада аус иуеижьҭеи, иусураҟны хьаҳәхьачарак имаӡамкәа. Анатоли иацы арзаҳал иҩит, даҳәоит аԥсшьара. Уи иҩуеит ихы акалашәақәа ишибо... Акадрқәа рыҟәшахьы арадиограмма дәықәҵан, ихаҭыԥуаҩ даарышьҭырц, иара ирҭарц аԥсшьара.
Уи аҩыза аҭагылазаашьаҵәҟьа имоуп аҩбатәи амеханик Кучански Леонид. Леонид ихаҭыԥан Виноградов Саша (ахԥатәис иҟоу) дҟаҳҵарц, Саша ихаҭыԥан ахԥатәи амеханик даарышьҭырц аҳәара иҟаҳҵаз ахаҭыԥан Смелиански Владимир ҳәа аӡәы амеханик еиҳабы идублиорс даҳзаарышьҭит, реисқәак рышьҭахь аҩбатәис дҟаларц. Лиониагьы иааиқәшәеит, длеиҵанарӷәӷәеит Сашагьы.
Саша Виноградов азыҟаҵара бзиа змоу, автоматикеи МК аҟәшеи ибзиаҵәҟьаны издыруа, аҩбатәи амеханик идиплом змоу, аспирантура иалгахьоу иеиӷьу иаарышьҭраны иҟадаз, аха аиҳабыра иаҳа ирбарҭоуп...
Араҟа даҽа рыцҳаракгьы ыҟоуп. Леонид ԥсшьара ишьҭра азҵаара анықәгыла, сҿаԥхьа акаԥдан иаақәиргылеит иҭыԥ аҟны иҟаҳҵода ҳәа.
– Виноградов, – сҳәеит лакҩакрыда.
– Мап, уи дахьыҟоугьы дмыцхәцәоуп, – нышьақә-ирӷәӷәеит Вахтанг Давид-иԥа.
– Избан?! – иааџьасшьеит, – иеиӷьу иааҳгарыда?
– Уи дзакәу уара цқьа иуздырӡом, ҿымҭӡакәа ахәа зжуа дреиуоуп. Уи ианижәлакоуп игәы иҭоу аниҳәо. Сплит ианижә Лепаев иеиԥш ҳаргьы ҳгәы ԥжәаны ҳаушьырц уаҿуп ҳәа сеиҳәеит...
– Ус иагьа акәзаргьы, сара уи иеиӷьу дызбом, – нышьақәсырӷәӷәеит.
Иахак имыцәаӡакәа Бельт ҳабжьызгаз икарауараха ицәоуп. Аҩадатәи амшын еишьылӡа, ҳашьҭахь иҩцәырҵыз амра иҩхнаршәлаз ахьтәы цҳа иқәыршәны ҳнеиуеит, ҳахьцо ҳәа хықәкык ҳамаӡамкәа. Амра ҩаҳхыкәшан иааҳҿагылеит НАТО-тәи аҳаирпланқәа рҟазара ҳарбо, ахьшьцбақәа реиԥш инаҳхаԥраауа. Урҭ ирхашҭзар акәхап ҩажәи жәаҩа шықәса рнаҩыс ауаҩытәыҩса дызҭагылаз ахлымӡаах. Ҳаӷоу дыԥхамшьеит!
Ашьыбжьон Вахтанг Давид-иԥа ателефон дысзасит аӡсаҩцәа рзанааҭеидгыла ахантәаҩы иааишьҭыз
ашәҟәы аӡбахә ала, уи иажәақәа ҭырчааны иҳәашьақәа ихы ихнахуан. Аӡтәы хатәгәаԥхаратә спорттә гәыԥ авзносқәа уажәраанӡа изшәами, ишәаны уажәыҵәҟьа адырра ҟашәҵа ҳәа аҳәон уи. Ауаҩ шаҟа дҭацәу аҟара дԥандахоит. Ауаҩ хәыҷы аҽырчра бзиа ишԥеибои!
Даҽа радиограммакгьы хзааит – Шьчиокинаа рԥышәа ҳаҿыԥшны хҩык ҳекипаж иагҳархарц. Ҳара ҳлеилацәажәан, фҩык ҳәа ишьақәыргыланы ҳусбарҭахь адырра ҟаҳҵеит. Шаҟа жәалагала, шаҟа ҿырԥшы, ԥышәа – шьҭа рыуа ҳхы иаҳархәара ҳаздыруам. Аус ааулару, ҳаибашьлару!
Ашьыжь амш еихашьшьы-еигәашьшьы Нидерланды ҳанхықәгылеит. Асааҭ жәабеи бжаки рзы аӷба аԥынҵа агьежь еиқәаҵәа ҩахакнаҳахеит – уи иаҳәоит: аӷба аԥырсал иахагылоуп. Иацы Москваҟа идәықәаҳҵеит Асовет ӷбаргылареи атом аҭынч нхараҟны ахархәареи рҟны анаукеи атехникеи иргаз аиааира дуӡӡа иаҳнаҭаз агәырӷьаратә радиограмма. Аиашазы, ауаҩытәыҩса иааирԥшқәахьоу аиааирақәа ируакуп «Арктика» Аҩадатәи аполиус аҩаӡаранӡа аҩеира.
Иахьа илахьеиқәҵагаз ажәабжь ҳзааит Аҟәантәи: ҳхәыҟаҵаҩ аиҳабы Т. Гәыгәычиа иашьа машәырла дҭахазаап. Раԥхьа Баҭым ҳанықәҵуаз аламҭала аӷбаҟны дшыҟаз адырра иоуит ирласны иҩныҟа дхынҳәырц, амашәыр злаҟалаз ала. Усҟан дшыноуҳашьҭыз уаҳа ихабарк ыҟаӡамызт. Аа, уажәы иаакылсыз. Идәықәаҳҵеит адышшыларатә радиограмма.
Даҽа хҭыс хәыҷык ҟалеит ҳаҩнуҵҟа. Шьыжьхьа ааныскыларц акыр сагханы слеит. Сыштәаз дааит Гурам Георги-иԥа, аха избац иакәӡамкәа, иқьышә кыларшьшьы. Дааԥсазаап ныҟасҵан, акгьы иамҳәаӡакәа сҭыԥахь схалеит. Ус, акаԥдан дааҩналеит дҿаԥхаҿаччо, аха акы дшаргәамҵуа иблақәа ирхубаалартә. Уи ус ҟазшьас имоуп, џьара акы ҵырбатәыс ианимоу.
– Дед дубахьоума? – иҵаашьеи иԥышәырччашьеи ак шрыхьыз рҳәон, аха иарбан.
– Ашьыжь какалк еицнаҳкылеит. Иауеи? – снаиазҵааит.
– Нас игәалаҟазаара шԥаҟаз?
– Акыр илахь еиқәын, аха иааԥсара ауп изқәысҵаз.
– Иаха ҳусбарҭахь иаҳашьҭыз ашәҟәы исырбан, дарцәқәырԥеит. Уи иҳәеит, арапорт ҩны дшықәҵуа. Даара игәы ннархеит. Ҳаргьы ҳиашам, ҳаццакцәеит.
– Иаха изирбатәхеи?! – дааџьасшьеит ианааҩуаз ухала икьыԥхь, аӡәгьы имбааит ҳәа амаӡа ҟазҵоз ауаҩ.
– Аиеи, аха зегьы акоуп иарҳәон, сара усқәа иҟоу зӡаӡом, – иҽырқьиаӡаны аҭак ааҟаиҵеит.
Аа, заа дазыҟаиҵон! Уи зусумҭоу актәи иоуп ҳәа иаартны имҳәазаргьы ус иаанагартә иимырбакәа дыҟам.
Ашьыбжьон акы ҳнацҳаанӡа, аекипаж аилацәажәара ҳаман. Уаҟа Гурам иҟазаара иаҳәон иҟамзаара атәы – даара иҟар хҽны дыҟоуп...
Ашьыбжьон аԥырсал иҩахан, ҳдәықәлеит Роттердамҟа. Сымшынҵа снадтәалоны Виноградов дааит, каҳуак аажәып иуцәымӷымзар ҳәа. Уи исеиҳәеит ашәҟәы иааҩыз амеханик еиҳабы ишизыԥсыԥшәмахаз. Избан? Уи еиӷьу алақәҵыга абаҟоу? Даатаанӡа ихы изгар ҽеиԥсра иаҩызами?! Ахагацәа! Арҭ дара-дарала еибаҟажалароуп акәымзар узларыхәшәузеи!
Асааҭ 18.00 рзы ҳусқәа ҳрылгеит ақалақьахь изцо изын. Аха иара ақалақь аҟынӡагьы акырнабжьоуп, 11-ҩык рыда аӡәгьы иҭахымхеит.
Гурам Гьаргь-иԥеи сареи акраамҭа аицәажәара ҳаман. Иара диашоуп. Диашоуп хымԥада. Ҽнакгьы саагылом сызқәа аҳәызба алазҵо иҟны ҳәа дықәгылоуп. Ахара схы иавызбоит. Сара сақәшахаҭымхар акәын амеханик аиҳабы изы уи аҩыза ашәҟәы аначальник ишҟа ашьҭра. Ақәшаҳаҭроума, снапгьы аҵаҩуп – закә гха бааԥсузеи. Сықәра акгьы шԥаснамырҵеи.
Ашьыжьымҭан ҳақәҵуеит, атәыла бгеит ҳәа иацык ҳшеилыхоз, ашьыжь моу, хәылԥазӡагьы ҳзықәымҵит.
«Саҳ хәыҷы» идогматикра ааирԥшит. Иацы ақалақьахь ицаз шәагханы шәааит ҳәа иахьа иаанкылан. Даргьы зхы ацәқәырԥақәа идыршаҟәаз уаауп, иааумпыҵҵыр еидукыларц уҟоума, аха арик рхы ааилеигаӡеит. Уажәы амашьынақәа раахәара азин ҟалеит ҳәа, зегьы рлымҳа азкыдуп урҭ рыхәқәа, аиҳараӡак Иугославиа аремонт азы иҟақәаз. Газеҭк, амашьынақәа ркаталог зныз рыԥшаан, иахан реилыргара иаҿын, аха рыхәқәа ргәы канажьын, рылацәажәара иаҟәыҵит.
Вахтанг ақалақь ахьынтәи дшааиҵәҟьаз дааҩнашылеит, аха иԥсахы еиҟәыҷҷо иҽхыршәаа.
– Анасосқәа аанкылан акәымзар, аидара уажәраанӡа рыҭара ҳалгозар акәын, арҭ ақәылаҩцәа ҳаржьоит, – иҽизеиқәкуамызт. Сара уажәшьҭа иалгахьеит ҳәа ақалақь аҟынтәи агентство ашҟа алоцмани абуксири нашәышьҭ ҳәа ателефон сырзасын, абаӷәаза аҟынтәи аӷба ақәҵра ишазхиоу ала адырра ҳарымҭакәа иаҳзынашьҭуам ҳәа сарҳәеит. Ус акәымкәа, арҭ аилагаҩцәа снарықәгәыӷны исҳәаз ала иаарышьҭыр харада-барада шаҟа мааҭ шәатәыс иҳауаз! Ассир збоит, еибадырны цасҳәа ҳаиҵадырхоит. Иахагьы санышьҭала ус ҟарҵеит. – Зегь зыршо аштурман еиҳабы иоуп, аха сара сакәзар идсырбап, – даҿын ихаԥыцқәа аҿҿа рыҵго. Сихәаԥшуан иџьашьаны уаҩытәыҩса игәра зымго, зегьы ирыцклаԥшуа ауаҩы гәаҭеи, амықәшәатә, зҿы укыр зхәы узымкуа. Иацаахыс закә еилыхароузеи! Ауаа ҭынч ақалақь ахь иҳашьҭыр, уаҩҵас ршьапы неиҵырымхуаз! Иԥсаҟыԥсаҵәуа, иагхар ишихәыруа дырны рыԥсы рыма иаауан. Аа, уажәы шаҟа ҳтәоу. Асааҭ 22.30 рзоуп асқьала ҳадҵны ҳҿанылаҳха.
Шьчиокинаа рԥышәала фҩык агҳархоит ҳәа адырра иҟаҳҵаз рхы рыхнахын, шәеиламгаӡазар шәхы шәнапаҿы иааганы шәықәҵара шәеиҭахәаԥш ҳәа адырра ҳауит. Даҽа дырраҭарак, ҷыдала ҳахьӡала иаҳзааз шьҭоуп...
Ҳақәҵымҭаз амш цәгьахеит, илеиуеит ақәа, ихьшәашәоуп аҳауа. Стелевизор алампочкақәа Шиԥшандлер исзааиган, ахьхьаҳәа аус ауеит. Уигьы дааҵашьыцт.
Ацәылашамҭаз ишьҭалаз ԥхыӡ ҟьалаԥалак сшалаз, аҷараҳәа скаиута ашә абжьы аасаҳаит. Исхакнаҳаз асааҭ иаҳәон жәаба аҭыԥантәи аамҭала. Сҩагылан наҟтәирахьтәи скаиута сныҩнаԥшызар, сызқәҩуаз астол иқәыршәыз арадиограмма сылаԥш нақәшәеит. Иаақәсхзар, аҩнынтәи. Иаҳәон Даур Аҟәатәи ахәшәтәырҭаҟны аусура дшалагаз. Снықәгьежьит сышьҭаларҭахь, снықәиазшәагьы ныҟасҵан, аха башан, саагылеит адәылҵра сҭахымкәан, сгәы хьаԥсса.
Ҭынчран иаасыкәыршаны, хыхьынтәи аҿыгә-аҿыгәҳәа схы иасуаз амузика ада. Уи исхакнаҳаз арадиоҵәҟьа аҟәыхразы снапы сзышьҭыхуамызт.
Есышьыжь ҳауаажәлар рынхашьа-рынҵышьа гәаҭо инарылс-аарылсуа ацхырааҩ еиҳаби аҳақьыми русура схы наласырхәит. Уи мчыбжьык ала знык ирыцгәаҭалатәуп, аха иахьа аиҳараӡак – Роттердам ирнаҭаз антисоветтәиу, ирелигиатә литературоу, ипарнографиоу! Зегьы ауеиԥшыху. Акыс апарнографиа аҿаԥхьа ахацәа кәадами. Иара закәанк ҳшааннакылоуп акәымзар, аморальтә хгәаҭара зцәыӡуа егаҩ убарын.
Зегьы ашьыжь ркаиутақәа ицқьашәқьа еилырганы русқәа ирызцеит, Резелиани Двалаӡеи алаумҵозар. Резелиани аханатә иаадыруа уаҩуп, егьи дҿыцуп. Аҿыц икаиутаҿы журналк аҟынтәи апатреҭ ихишьыз иаасгәаланаршәеит Гәлиа иаижәеинраалак:
«Ауарбажә ашәҭыц иазнауазеи...»
Аҟәарахьы анеира ҳара ҳзы аԥҳәысаагара зҽазыҟазҵо иҩызоуп, – аҽеилыргара, ахрыцқьара...
Амра лҭагьалоны ҳалхықәгылеит Вентспилс, аха иааг асқьала. Илашьҭын аԥырсал, ирҳәеит уаха асааҭ акы аҟынӡа абаӷәазахь ҳашҭарымгалоз.
Ных, сылақәа ҭырхаха адгьыл сазыԥшуа стәазар аҵкыс сҳәан, заа сышьҭалеит. Аха ушьҭалт ҳәа угәы анҭынчым, узыцәару! Сшыҵәии-ҵәиуаз сылацәамҭа ааихсырҟәысуаны ателефон акыр-кырҳәа абжьы аагеит. Иасыз дааганы дсымазар дысфарын, аха дааг, сеиҭанықәиеит. Дырҩегьых ацәа сынҭанагалоны, еиҭах ателефон. Уажәазы асқьала ҳадгылан, адкылаҩцәа халахьан. Сҩагылеит, асааҭ хԥа.
Вентспилс. Хә-сааҭк рҟынӡа агәаҭара мҩаԥысуан.
Ных, сеиҭашьҭалап, сабацои, снықәиеит. Амра ҵлакашәара ихалахьан ателефон абжьы санарҿыхоз. Акаԥдан иакәын. Ҳцеит адиспетчерцәа рышҟа. Уаҟа Наташа лыбла ӷрақәа камкамуа, лԥышә жәпақәа ирықәжьыз аҵәахҵәаԥшь уҽанубаалартә ателефон ала асводкакәа рыҭара даҿын, аӷбақәа анааиз инаркны русурақәа еихыршәшәо.
– Сышәзыӡырҩуеит, – лытрубка нықәҵаны иааҳҿалырԥхеит лыблақәа.
– Абункер, – зшьа асводка иартәахьаз ҳҿы ҩеихаҳхаанӡа, деихаччо иҟаӡам ҳәа иныҟалҵеит аҭак.
Аха акаԥдан уи ала даангыломызт, иаашьҭихит ателефон аихабы ишҟа, – иҩныҟа. Уи аԥсшәа иаҳәаны инеигәалаиршәеит аԥыхьа ҳаныҟаз ҳаидтәалараан ҳшааилак ҳаиҭеиԥыларц шеибаҳҳәаз. Иаргьы иҩызцәагьы ашьыбжьхьахь ишааԥхьоу, ҳшырзыԥшу. Нас дниасит абункер ахь. Уи аҿыц «ҭынха ду» иаарылшо аарылымхкәа дышрыцрымҵуаз абардыруаз раԥхьа сасра ианнеиԥхьоз...
Уи аус изҿеикыз аӡә имала имч ақәхомызт, апорт еиҳабы имеида аҭахын. Уи идача блын, аҿыц иргылоит рҳәеит. Уаанӡа ҳазлацаша ҳәа а-«Виллис» иаҳзаарышьҭыз акыр ишеилаҳахьазгьы, уи аныҟәцаҩ
алатыш ԥҳәыс ишылҭаху илырхәмаруан. Санҭатәоз аԥхьатәи абӷакыдҵарҭа аҿжәарҭа сџьынсеиқәа аҿаԥаны ишыԥнажәазгьы, ҳамҩа ҳхымҵкәа ахуҳәа аԥсара ҳаҵырууаа, адачақәа рҭыԥ, аӡиа ахықә ҳалкылнарҟьеит. Иара, Кривень, ҳахәдацәа дшынақәԥшыз, оо, араагьы сшәыԥшаама, – иааџьеишьеит.
Уи иҷкәынцәа ирблыз (машәырла) иӷәтәы дача ахаҭыԥан уажәы қьырмытла аргылара даҿуп. Аԥсара ҵырҭәааны, аӡиа хыкәыршааны адачауаа узрылсрым, рыҩнхәыҷқәеи, ручастка хәыҷқәеи... ақалақь иаланхо зегьы дачак-дачак рымоуп уҳәап. Зегьы руҭраҭыхқәа, ршәыр-рқәыр зҳәаз еиԥш иҷыгә-ҷыгәӡа, иаашьыцугап. Ҳзызнеиз ҳаԥшәма ҳзеигәыӷшаз акгьы изымҳәеит абункер азы, аха уаҵәы шьыжьынӡа асқьалаҟны ҳаанхартә дақәшаҳаҭхеит, акәымзар иахьа ашьыбжьышьҭахь ҳаидара наҳаҭаны абункер ҟалаанӡа наҟ абаӷәаза ҳҭыганы аԥырсал ҳахадыргыларц ргәы иҭан. Уаҵәынӡа иргәаӷьыз, сџьынс ԥжәеит ҳәа хьаас иҟасҵо сыҟазма, сеихеит акультбазахь. Егьи исасцәеи иареи акраамҭа еидтәалан. Ахәылԥазы аресторан ахь...
Иацык-иахак зҽынеиҵыхны згәы аԥсы азыршьаз, сзынҟьанԥақәаз реихшьаала ҟаҵо сшықәиаз Вахтанг Давид-иԥа, мамзаргьы Вахтанг Гәаҭеи-иԥа, ателефон дасит. Уи исеиҳәеит аӷба бункерла ишеиқәыршәоу, ишаамҭоу анықәҵра азырхиара.
Сҩагылан каиут-компаниахь слеит. Ирылаҳәан адекларациа анапаҵаҩра ишалагоу. Ицәыхажьыхо иааҩналон, рхырҿқәа еилакыҷы, рылақәа кылчаа-кылчааӡа, доусы излеилшо ала иҽамҭо, иахьынӡа изӡо иӡарц, изхыԥсаахьоугьы изхымԥсаацгьы. Иааҩнашылалакгьы раԥхьа еиханы агҿаҩра игҿагылоу аӡырхьшәашәагатә фонтан ашҟа рҿынархон.
Дааҩнашылеит избац иакәӡамкәа, дҟаҟаны дылбаардазшәа деиларҟәыҷы, ибжьы ихәда ҭхаара изыбжьымсуа, ижәла аиашара шьақәнарӷәӷәарц
аҭахызшәа иԥынҵа ҿахҵәа акәацә харшәшәала. Курносов – абылра ашьҭахь ҿыц ҳақьымс иаҳзаарышьҭыз, егьырҭ, уаанӡатәиқәа дызлареиԥшым рацәоуп. Ари Николаи Алексеи-иԥа аусура зҭаху, зус здыруа, иманшәалоу уаҩуп. Насгьы, Колиа иҭынчу, злаф, зыхәмарра хаау, иҟәыӷоу, згәы еилгоу, еиҳау аҵара иалгахьоу, зкымҭа, знапы бзиоу, ажәакала, ауаҩы маншәала ззырҳәо иоуп. Даҽа ҷыдарак илазар, уи амшын избац акәзар иаанарԥшуеит, макьана дызлоугәамԥхара акгьы далаҟам. Амшын аҟны аусура мҩас иалихижьҭеи уамак шымҵуагьы, акыр уаҟьанчаҟьан дақәшәахьеит, дрықәшәахьеит игәыҭҟьагоу ахҭысқәа. Урҭ ируакуп танкерк 1975 шықәсазы Алжир аԥшаҳәа – ахаӡԥа иаваланы ишааиуаз хҩык амшынуаа агаз иахәаҽны рҭахара. Усҟан Николаи уаҟа дҳақьымын, иара иакәымзар иҵегьгьы ҭахон хымԥада. Уи шьақәдырӷәӷәоит усҟан уи атанкер аҟны иҟаз ауаа.
Ажәакала, ԥыхьа иҟаз Алик шаҟантә дыблызи, дӡааҟәрылази ҳәа иҟам-ианым ахҭысқәа зхы иҭызҳәаауаз диеиԥшым. Ари ус џьара акы изыҟаҵар, уи ус иахәҭоу уалԥшьаны дахәаԥшуеит, алацәажәареи алаҽхәареи наҟ иныԥхьакны. Аимҟьеимцара иақәыршәаны дааҩнашылеит Анатоли. Аҟәа снықәҵижьҭеи аԥсышәак зымҳәацыз шаҟа сиеигәырӷьаз ҳазшаз идырп. Уи абар, иацы иааҳавадыргылаз «Н. Бараҭашвили» аҟны ҳақьымс дыҟазаап. Ари раԥхьатәи иныҟәароуп, уи дашьҭеижьҭеи акрааҵуан, исеиҳәалон Аҟәа ҳааиқәшәацыԥхьаӡа. Анатоли аныҟәара иҽаназыҟаиҵоз иасҳәахьан «Сухуми» ашҟа инагара шалыршахоз, аха... Ҳхалеит сҭыԥ ахь ҳаиқәшәара иазкны ҳааиқәныҳәарц. Уи игәалаҟазаара дук еиҟарамызт. Излеиҳәаз ала хаԥыцхьаак изцәырҵын даргәамҵзаап, уахынла дзыцәом, аҵәыцакгьы аанимкылеит. Игәы иалсит «Сухуми» дахьақәымшәаз, – ҳмеицәажәалози, – иҳәеит игәы аарԥшааны. Деилыскаауеит. Днаҵашьыцит скаиута аҟынтәи абиблиотека зегьы иахьԥсыуа литератураз. Ҳаи, ара сыҟазар, абарҭ зегьы сырмыԥхьалоз, – назгәеиҭеит. Ҳаргьы ҳшеилахаз
ибон, иаргьы дыццакуан, ҳнеиԥырҵит ҳгәыдеибакыла-хыдеибакыла.
– Иуҭаз дарбану? – дҵааит Вахтанг Давид-иԥа дшыҩхалаҵәҟьаз. Урҭ амҩан еиҿаҳазаап.
– Д-Аҟәатәиуп, ҳақьымуп, Аҟәатәи абаӷәаза ахәшәтәырҭа даҳақьым хадоуп... – Сналагеит Анатоли ихы-иҵыхәа изеиҭаҳәара.
– Иныҟәашьала амшын даӡҩеит ҳәоуп сшыҟоу! – дааихлафит уи.
– Раԥхьатәи иныҟәароуп, уи ихьзаргьы ҟалоит, – инахьасыршшеит, аԥсуаа жәытәнатә аахыс иреиӷьу амшынуаа ҳәа ишыԥхьаӡаз наигәаларшәаны.
Абар атаможникцәа халеит, ихалеит аҳәаахьшьцәа уҳәа акомиссиа. Аекипаж зегьы адеклорациа хадырҭәааит, дыҟаӡам амотрос Попов. Авахтатә цхырааҩ идысҵеит уажәыҵәҟьа дыԥшааны дысзааишьҭырц. Дыҩхалеит Генади Лаврент-иԥа, сыцәан исмаҳаӡеит ҳәа. Аригьы ҳремонт ашьҭахь ҿыц игәылшәаз шәҭыцуп, иҿалараны иҟоу ашәыр закәхаша здыруада. Макьана ихы злааирԥшуа ала иҵәашахар ҟалап уҳәаратәоуп дшыҟоу. Попов Урал анаӡаратәи ашахтақәа ирааӡаз уаҩуп. Уи ашахтақәа игәы анрыхшәа Ленинград Аӷламшьратә флот дазкылсын, акраамҭа аокеанқәа дырхын аӷламқәа шьуа. Уи иҿаԥшылара мацара иуанаҳәоит хшыҩ ӷәӷәа дук ихы ишаӷрам, аха ус макьана иус цқьоуп, усурала иреиӷьу матросуп, амала зны-зынла дызлааџьоушьаша азҵаарақәа уҿаԥхьа ишаақәиргылогьы. Уи аиашазы ауаҩытәыҩса ихы иҭам, игәы иҭам зҵаарақәоуп, иахьурхара узымдыруа уаақәдмырхарцу! Урҭ ируакуп Роттердам ҳнеимҭа аҿаԥхьатәи ҳаилацәажәарааны ишьҭихыз азҵаара. Ахымҩаԥгареи ҳаԥсҭазаара-бзазаратә ԥҟарақәеи инеидкыланы итәаз зегьы еилыркааит, еиликааит иара 47 шықәса ирҭагылоу Генадигьы. Аха аҵыхәтәан дазҵааит: «амашьына аахәаразы авалиута аҩызцәа рымԥсахра ҟалоу иҟамлоу?» – ҳәа.
Аа, уажәшьҭа иеилыркаа! Роттердам ақалақь ахь данцоз дхалеит. Ииҭахузеи?
– Даҽазны ҳанааиуа ақалақь ахь сымцарц азы уажәы иаасхәараны иҟоу ааидкыланы иаасхәар ҟалоу иҟамлоу?
Мамзаргьы иара уи ақалақь аҟны авахта данықәгылаз аан ақалақь ахьынтә ихынҳәыз акаԥдан даныҩхала, – садныҳәалоит ҳаӷбаҟны шәхалара, – ҳәа инапы шьҭыхны аԥсшәа аниеиҳәа, егьи ицәеилаганы даҽа ӷбак дхалаз џьышьа дылбааны «Сухуми» ҳәа аҩыра ианыз даԥхьаноуп дышхалаз.
Ашьыбжьон ҳкомиссиагьы русура иалгеит, какалк ааицнаҳкылан, ашҭа ҳанҭыҵит. Ҳнеиуан иаҳа-иаҳа анаҟәа иналаӡуаз Вентспилс ҳашьҭахьҟа иааныжьуа. Ҳнеиуан доусы игәалашәараҿы изаанхашаз ахҭысқәа иманы. Ашьыбжьышьҭахь акаԥдан иҳәеит ацхырааҩ еиҳабы ҳиԥхьарц, ҳиацәажәарц. Уи даазқәылаз илеишәа ԥсыҽхо иалагеит. Анатоли Иаков-иԥа арыжәтә иамаҭәахәу уаҩӡам. Арыжәтә уи идагьы иамаҭәахәда, аха иарак зынӡа иааҭыкәкәаӡоит. Уи иԥсыҽра збо аматросцәа уҟажарцу.
Адгьылтә гәнаҳарақәа аӡы иаҭаны, иаха зҽышьшь-ҽыкәабаны инышьҭалаз ашьыжь амрахәага хааӡа скаиута ишыҩнахәмаруазгьы, анаџьалбеит даҽа ԥыҭк ашьҭазаара зыԥсоузеи шысҳәоз, ателефон абжьы геит, – ассир усырбоит ухалар, – ҳәа атрубка дынҭацәажәеит акаԥдан.
Аԥсшәақәа шааибаҳҳәаз еиԥшҵәҟьа иаасиркит иацтәи жәацтәи аџьа-дисциплина аилагаҩцәа ирҩыз еидкыланы.
– Арҭ зегьы еибадырны иҟоуп, ҳҭадырхоит, – ҳәа илақәа ихагәҭахь икылцаны даасҿаԥшит.
Зегьы ирыҩуаз, ҳаузышьҭыз ацхырааҩ еиҳабы иоуп ҳәа акәын, ус акәын, иара аиҳабы ҳәа иҟоу Заиарнигьы ииҩыз иаҳәоз.
Сзыԥхьақәаз зегьы иаарылукаартә иҟаз Соловиов иоуп. Уи Анатоли Пиотр-иԥагьы аҿыцқәа дреиуоуп. Ихыҵуеит 24 шықәса, аус иуеит аԥшьбатәи ицхырааҩыс.
Цәхырцк, иԥынҵа агәы ылрҵәрааны, иқьышә ҵаӷақәа еимырхәахәа, ибла ҭырӷышаақәа ажьашәаҟьа еиԥш иршаҟь-шаҟьо, иҩызцәа аҩынҵәаш ҳәоуп ишишьҭоу. Уи иҩуеит авахта дықәгылаанӡа акониак шижәыз, аха авахтаҟны ижәны дшыҟамыз, ус арыжәтә афҩы ихын акәымзар! Иаков-иԥа дааганы галабақәак наиаҳәаны доуҳашьҭит, арахь Бельт ҳабжьалон, акаԥдан ацҳахь дыццакуан. Егьырҭ уаҵәы ҳрылагозар акәхап.
Ахәылԥазы аполитикатә ԥхьара ҳаман, аконституциа ҿыц апроект ҳҵон.
Чженфинмҩаԥгаҩ аӡәаӡәала рыԥхьара даҿуп, адунеи, ԥсцаха рымҭо еилацаланы. Заиарни сышьтәуп ҳәа дықәгылт – уаҳа иҟаиҵарыз. Егьырҭ унапы ҳануп, уаҳа еилагарак ҟаҳҵом. Радиола аӡәы диԥхьо, ҽаӡә ддәықәҵо ахыԥша цәгьа саҳауеит, стәоуп сҭыԥаҟны сусқәа ҟаҵо.
Ашьыбжьоншьҭахь ателефон дысзасит ухалар ҳаицәажәар сҭахуп ҳәа.
Игәалаҟазаара бзиан, иааирак шигаз мҩашьо. Аа, уаԥхьа ихы иазиҩыз априказ – даахеит машьынкала икьыԥхьыз абӷьыц. Уи Заиарни ихы иазиҩыз априказ акәын, дшышьтәу, ахарақәа зегьы иара ишихароу. Иҟәаҟәаса, аҵәаӷәа иарганы иқәыз абӷьыцқәа рыԥхьара дналагеит, ихиҿы ихалашо.
– Ишԥоубои? – даасыхәаԥшит шаҟа еиқәыршәаны иҩыз саршанхозар ҳәа икылкааны сылагәы дхыԥшыло.
– Оо, иаархаҵәҟьаны иҩуп, иагьиашоуп! – уи икәадарақәа здыруаз ауаҩ инышьақәсырӷәӷәеит. – Уи дырҽхәаны иуҭаху иумырҟаҵар икьахь дылбаарцу! Ииашоуп, еицәоугьы иқәнагоуп, аха уажәы ԥсшьара ицамҭазы...
– Иҩны иҟаз ус, ахархәара аҳҭарым, – исҳәаз игәиҽаннаҵан, – инаҭаххонӡа, – нациҵеит.
Ҳара уи ауси егьырҭ азҵаатәқәеи ҳахьынӡарылацәа-жәоз ишә илахынҳәуаз Гурам Георги-ԥа аҩны иҩнарымҵо алажә асахьақәа инызбаалон. Аҵыхәтәан аԥсыӡрҩа ҳзааиган, – алаҩналага, уарашк нахаҳжәылааит. Аҩадатәи амшын акыр аԥша ҷыхь аҿоуп, амш агәы алахь еихашьшьуп. Ари коридорс иалхны ирымазар акәхап аибашьыгатә ҳаирпланқәа, рыбжьы хыҭҟьагаха, ахыкәалаа ргәыҵашәазшәа иаҳхаԥыруеит. Араҟа акәхап ФРГ абаза ҽазыҟаҵарҭас иахьамоу, иахьхьоу ҟәнашьоушәа. Ҳазыӡырҩит СССР Агимн ҿыц раԥхьаӡакәны. Шаҟа гәырӷьара, гәыӷра! Даҽа ҿыц ԥсҭазаарак аанагазшәа сылабжышқәа хаҟәҟәалон.
Аҩныҟа идәықәсҵеит Нарачкеи лани аҵарашықәс-ҿыц рыдныҳәаларатә радиограмма. Даур шьҭа дуаҩуп, «амаҵура» далоуп!
Аҩадатәи амшын. Адәахьы аԥша ҷыхьӡа ишыҟоугьы ҽаҩраҭагалантәи ажәҩан еихыкка, амра зҭаҷҷо амшын иаҵәара кәеикәеиуа, аԥсабара анықәԥшра гәыхтыгоуп, аԥсҭазаара гәахәарак унаҭартә. Ахәылԥазы асааҭ фба рыбжазы Бельгиа ҳанхықәгылеит, дхалеит алоцман. Асааҭ фба рзы аекипаж еизган Бельгиа аполитикатәи аекономикатәи ҭагылазаашьа назыркьаҿны рзеиҭаҳәара ирызкны. Есымша рхы иҭоугалалароуп, анакәымха ганкахьы мацара зхы аус ауа рҳәашгаш цәгьоуп.
Ишеилашәшәра ааилашәшәоны раԥхьа ихалаз амшынтә лоцман Антверпен аканал аҭаларҭа ҳныларгыланы дцеит, дхалеит аҩбатәи – аӡиастә.
Аҵхагәҭа, асааҭ жәаҩанӡа ателевизор иаҳнарбон акәашацәа реицлабра, ҳгылан усгьы асааҭ акаҟынӡа аканал аҭалара ҳазыԥшны.
Аҵхагәҭа, асааҭ 01 азы аканал иҩҭалаз, анаацәылашоз ауп ҳанҭыс – аканал ашлиузқәа рартра, раркра, аӡы ашьҭыхра, аларҟәра... Ашьыжьымҭан асааҭ жәба рыбжазоуп (араатәи аамҭала, ҳара ҳҿы жәеиза рыбжа) афирма Норд Наити асқьала ҳанынкыдҿарҳәала.
«Совнафта» ҳарӷьарахь иаанхеит. Ишԥасҭахыз Жениа ифинҳамам сҭаларц. Сизасит ателефон, дыҟамызт. Аҵхи аканали идыркараз акаԥдан сааҭқәак ацәара иҭахын, сара гәыԥҩык ақалақь ахь ицоз срыцны, иаҳзааз автобус ала ақалақьахь сцеит – Антверпен иаабац, иҳаҳац. Ахәылԥаз сшыхынҳәыз ателефон сеиҭаизасит Жениа Ишьченко. Дааит ианиҳәаз аамҭазы ҩыџьа аҩызцәа ицны. Урҭ руаӡәк Лондон Совфрахт ахаҭарнак командировка Лондонтәи дааны дыҟан, егьи Иура Гусеев Совфрахт адиректор хада иакәын. Антверпентәи хауаажәлар.
Ҳазхара ҳаидтәалеит, ҳаицәажәеит. Иура длафҳәаҩын, дуаҩы лахҿыхын, дақәшәоит дзықәшәо рнаалашьа. Уи аҳәаанхыҵтәи афирмақәеи ҳамшынтә флоти афрахттә контракт анапаҵаҩраан ҳаӷбақәа рыхьӡқәа мацара ирыцәшәаны ишыбнало ҳәаны ҳахирччон. Иаҳҳәап, «Адмирал...», «Амаршал...», «Командарм...», мамзаргьы рыбз аҟәаҟа ԥҵәагақәа  Акыс, дара «Лотос», «Роза», «Лили», «Софа», «Сильва» уҳәа ашәҭқәеи аӡӷабцәеи рыхьӡқәа ирышьцылоу рзы ари џьашьатәын.
Иура сыш-Гәдоуҭатәыз анидыр игәалашәеит уи Гәдоуҭа иԥсы анишьоз, апарк агәҭа ааԥхьаратә лозунг ду «Ҳаԥсадгьыл иаҳҭап 12 тонна аплан ахыхь ачаи» ҳәа ихшьыз иԥҳа Наташа ишџьалшьаз. Наташаҵәҟьа иџьалшьеит. Уи иалылдырааи шаҟа тонна уи сраион хәыҷы иадыз!..
Антверпен. Амра ҵлакашәара ихалахьан Жениа ақалақь агәҭа ҳанналаиргылоз. Имашьына ажәытә таможентә баа инадиргылан ҳлалбааит. Ақалақь игәаӷьны унапхыц хсаны иузаламыршәратә ицқьан. Жениа дызлиааз Тҟәаԥс акәушәа дазгәдуны иаҳирбон Антверпен. Ақалақь еидызкыло ауахәама ақәцә аҵарра зегьы ирхыҳәҳәо ауаҩытәыҩса иаԥиҵахьоу архитектуратә баҟақәа ируакуп. Уи ҩышә шықәса инарзынаԥшуа
(1351–1521) зыргылара иаҿыз ауахәама арԥшӡоит адунеи еицырдыруа фламандтәи асахьаҭыхҩы ду Дитер Пауель Рубенс ирҿиамҭа «Аџьар иахыхра» (). Ауахәама аҵкар иадҟаҵалоу уи аргылаҩцәа рскульптуратә ансамбль ҳлавсын ҳахьылабжьалаз, иахьабалакгьы Рубенс ипатреҭқәа, уи ирҿиамҭақәа ррепродукциақәа, изку ашәҟәқәа идырԥшӡон. Астолқәа ирықәԥсаз аҵәца қәыргылага қьааджәпа еицарса хәыҷқәаҵәҟьа Рубенс ирҿиамҭақәа рнуп ҵаҟа «Питер Пауель Рубенс 1577–1977» ҳәа рыҵаҩны. Урҭ адунеи ахьынӡанаӡааӡо Ленинградтәи аҳәынҭқарратә Ермитаж, Москва, Лондон, Париж, Миунхен, Вена, Рим уҳәа иреиӷьу амилаҭтә галереиақәеи, аханқәеи, ауахәамақәеи дырԥшӡоит, ԥсра зқәым ихьӡ-иԥша иалаҽхәоит дызҵеиу фламандаа, зегьреиҳа иқалақьуаа антверпенаа. Уи иҩны, инхарҭа, иҟазарҭа аҿаԥхьа ииубилеи аламҭалазы илеиҩеирҭаны, иԥсшьарҭаны иҟарҵеит иқалақьуаа. Уи ҩ-етажкны еихагылоу аҩны – аҟазарҭа зышә есымша иаарту ашҟа илавалалакгьы нымҩахыҵуеит бзиабарыла. Иара ианаамҭаз зегьы иреиҳаз аҟазарҭа х-нызқь инареиҳаны ԥсра зқәым арҿиамҭақәа зыҩныҵыз аҩнаԥшра жәҩангәашәԥхьароуп аиашазы. Шаҟа бзиабарыла иазгәарҭозеи рҵеи бзиахә Питер Пауель Рубенс имшира. Рубенс диижьҭеи 400 шықәса аҵра ныҳәадуны иазгәарҭоит адунеи атәылақәа зегьы. Уи, быжь-бызшәак зхатәы бызшәаз ауаҩ ҟәыӷа, аполитик, адипломат ду импыҵҵыз асахьақәа аԥсҭазаареи, агәыӷрақәеи, амчи-алшеи рышҟа уназыԥхьо, зыԥсы ҭоу, иԥсабаратәу сахьақәаны ирыхәаԥшуеит инрывалалакгьы. Аунивермаг аветринаҟны иқәгылоу асахьақәа инарыдибаҳәалоит ауаа – ахәыҷы, аду. Урҭ асахьақәа убас иҟаҵоуп, Рубенс абыржәы инапы иааҵигазшәа – иоригиналқәоуп акәымзар, фотографиақәоуп ҳәа уҳәарцу, урҭ шфотоҭыхымҭақәоу узымдыруазар. Иара афотографгьы аоригинал иақәҭызхыз закә ҟазароузеи иааирԥшыз. Абыржәы лықьызқьызбжьы аагап уҳәап зылабжышқәа хаҟәҟәала авитрина иқәгылоу Рубенс иҭыхымҭа
апатреҭ. Уи убысҟак иҿыхоуп, лӡамҩа икәеицеиуа иақәҭәоу алаӷырӡ цәыкәбарқәа шылахьыкәкәара. Иарбан мчу еидызкыло Рубенс иҭихуа аԥсабареи ауааи шаҟа гәрагарыла иааирԥшуазеи аԥсабареи ауаҩи реизыҟазаашьа! Адунеи зегьы иазеиԥшу аҟазаратә ҩаӡараҟны ихалаз Рубенс ирҿиамҭақәа зегьы ирхоуп имилаҭ рцәа, фламандтәи ашәыгақәа рнубаалоит. Рубенс иҩны ашьҭахь ҽаџьара аҩналара ҳгәамԥхо ҳашьҭра ҳхыланы ҳаауан ҳаӷбахь. Ҳаауан 99 километр инеиҵыху Антверпентәи абаӷәаза асқьалақәа ҳашьҭахьҟа иааныжьуа. Аҭынч хәаахәҭга ӷбақәа еилысуаз ирылаланы абаӷәаза иҭалон аибашьыгатә ӷбақәа, иқьыԥаха ар-еибашьыгатә маҭәахәқәа ирыҵаланы, аиҳараӡак ФРГ афлаг зхагылаз.
Амра ҵлакашәара инеихьаны шықәсык 19 нызқь ӷба зҭало (1400 Совет ӷба шықәсык) Антверпентәи абаӷәаза ааныжьны ҳҿанылаҳхоз. Ҳлеиуан аканал ҳҭаланы Аҩадатәи амшын шыҟоу. Ахәыцрақәа сыздырҵысуан алашьцара зҽалак аесминец шәеиқәарақәа иаҳԥылоз. Издыруада Рубенс имшира аныҳәа азгәарҭарц ицозҭгьы, Рубенс, Ежен Делакруа иажәақәа рыла иуҳәозар (ХХ ашәышықәса афранцыз сахьаҭыхҩы) «Аҿыханҵамҭа а-Гомер».
Иахьа ихсыркәшеит Пиотр Владимиров ишәҟәы «Китаи араион ҷыда» аԥхьара. Иџьоушьаша уи 1942–1945 шықәсқәа рзы инеиԥынкыланы Ианан (араион ҷыда) иналымҵӡакәа аус зуаз имшынҵа сентиабр 4 азы иахьынҵәо ауп. Иара уи амш иақәыршәаны аԥхьара сышԥалгеи!
Саԥхьа асаркьа иаҵоу Даур ипатреҭ санынахәаԥшлак, сгәалаҟазаара шьҭыҵуеит, иснаҭоит гәыӷрак, снанаԥхьоит аԥсҭазаарахь. Уи Ленинград амедицинатә институт ишәҟәқәа аналаҳҵоз иҭихыз патреҭуп, ирацәоуп исгәаланаршәо. Изаҟаразаалак хьаасгьы исымам уи аинститут дахьаднамкылаз. Имазааит агәабзиара, зхәы ҭазырхо уаҩым.
Уажәы саԥхьа дтәоуп мчыбжьык уажәаԥхьа звахта ааныжьны ицаз Уриански, аԥшьбатәи амеханик. Жениа, иааӡоу, иҟәыбҷоу ҷкәыноуп. Уи 25 шықәса дырҭагылоуп, ҿыц абылрашьҭахь даҳзаарышьҭит аԥшьбатәис. Уажәоуп раԥхьакәны командирс аусура даналага, аԥышәа имам, ирҵалатәуп изымдыруа, аха авахта ааныжьны аҟәарахьы ацара шыҟамло идыруазароуп, идыруазароуп уи закәанла ишшьауӷа усу. Дтәоуп саԥхьа, иԥсҭазаара далганы, илақәа ҩеиҵыхны дзысҿамԥшуа. Уаҵәы апартеизараҿы ҳахәаԥшуеит уи акоммунист қәыԥш изҵаара. Ҵыԥхоуп апартиахь данрыдыркылаз. Уи Вентспилс ихьыз даараӡа игәнигоит. Исеиҳәеит иԥсы еиқәхар, уаҳа ахаан хҟьаԥҟьак шихымҟьо. Ҳара ҳахь даарышьҭаанӡа  аҟны аус иуан. Уи Вентспилс ианааи агәаҭараан аконтрабанда ԥшаан, аекипаж ԥсахын. Уи  иахьагьы заҳаҭыр лаҟәу, зыфҩы цәгьоу аӡбахә иблахаҵргьежьгаха иҳарҳәоит Вентспилсаа. Ирҳәоит усҟан аконтрабандистцәа ишәаны аӡы иаларыԥсоз апарикқәа иахьагьы ацәқәырԥақәа аҟәара ишхықәрыԥсало... Абар, уаҟа ицқьаны иалҵыз Жениа уажәы ихы ахьигара изымдыруа саԥхьа дахьтәоу. Аҩны изыԥшуп иԥҳәыс қәыԥш лысабии лареи, иԥшуп иаби иани.
Арахь Даурчик дысҿаԥшуеит, иблақәа ирхызбаалоит «Жениа ацхыраара иҭахуп».
Ашәахьа. Амш еихашьшьуп. Иаҿоуп аҷыхь. Аха ссиршәа иубаша уажәы – аремонт ашьҭахь аӡсара ҳналагеижьҭеи ҳаӷба иара усгьы џьара иаамҟәарҽарцт, ҳҭынчҳаҳараӡа амшынқәа ҳархуп. Ас есымша ҭынчразар, ауаа раарыхратәи, реиҩызаратәи еизыҟазаашьа бзиазар уааҟәымҵӡакәа амшын узхымзаарызеи!
Иабаҟоу иуҭахқәоу!
Лангеланс-Вельт ҳаныбжьала шьыбжьон лхыҳәҳәахьан. Абжьысырҭа ҭырҭәааны анемец (ФРГ) еибашьыга ӷбақәа аминамҩангаҩцәеи, аторпедатә катерқәеи, аӡаҵаҟатәиқәеи, авертолиотқәеи уҳәа шаҟа игәаҭеиуазеи ареваншистцәа. Акы иаркәашахуеит... Ҳара ҳ-«Сухуми» уажәшьҭа иоуушьҭыр гәарбжьарак ибжьамхакәа иахьцатәу ахала ицар ҟалап ари Балтикеи Аҩадатәи амшыни рыбжьара!
Балтика иацәыхараз ауаҩ, сышԥазааигәахеи. Ишԥасзыҟалеи иҭынха дуны. Аԥҭақәа рҽынеиҿажь-ааиҿажьуа амра ршәаҳарц ишаҿугьы, ихааӡа иҩыргәылыҷҷа-ҩыргәылыҷҷоит игәеиҵыхганы. Аӡәызаҵәык зылахь еиқәу, згәы аҭра иҭамгыло Жениа Уриански иоуп, уи изыԥшуп сааҭқәак рышьҭахь аԥышәара ду, асааҭ жәаба рыбжазы иаатуеит апартеизара, иац иахҳарԥаз. Избоит дшыгәаҭеиуа, тәамҩахә, ҭынчра шилам. Акыс, цас ауашәа иахьа аамҭа сааҭк ԥхьаҟа ишиагахо ала ахԥатәи ацхырааҩ 9 сааҭк рзы адырра ҟаиҵеит, уиакәхеит ҳаизара аамҭа. Аизара уи ивахта иақәшәеит, аха диԥсахит ахԥатәи. Аизара азҵаарақәа: аполитикатәи аекономикатәи ҵарашықәса ҿыц аԥылара аҽазыҟаҵареи апропагандистцәа рышьақәырӷәӷәареи ашьҭахь ҳаиасит Уриански иус ахь. Уи иҟаиҵаз аџьа дисциплина аилагара уаҩ ихы изықәкша ак шакәмыз реилыркаан аекипаж зегьы, еилыркаан ӷәӷәалаҵәҟьа иаргьы. Иқәгылеит ҩ-зҵаарак: руак – лахь ӷәӷәа инаҭон икарточка ианҵаны, егьи – лахь ӷәӷәа икарточкахь иамырбакәа.
Аҩбатәи аҳәоу иадгылаз ҳаиҳахеит, ишьақәҳаргылеит лахь ӷәӷәа иҭара, иара ашәы зҿысны итәаз Жениагьы иԥсы неивигеит,аҽааԥсахит ицәаԥштәхәы.
Ҳаизара ҳалганы сҭыԥ ахь сыҩхалоны, дааҩнашылеит акаԥдан иҟалаз удыруама ҳәа. Уи иҳәеит иаха аҩбатәи амеханик авахтахь даныҟаз, 12.04 сааҭк рзы икаиутаҟны аӡәы дныҩлалан исааҭ шигаз.
Уиакәын иҳагыз. Ари аҩыза сара афлот ахь сиасижьҭеи исмаҳацызт. Уажә ҿыц иаҳзаақәаз дреиуахап. Закә лаҟәыроузеи, бнауаҩроузеи. Аекипаж ааизганы ирылаҳҳәеит, аха уи аҩыза зхы иақәзыргада. Абар Вентспилс ҳанхықәгылеит... Аԥсуаа ишырҳәо еиԥш, «Агәыр ауардын иақәыршәны изыԥшаауаз» ҳәа, аӷба дуӡӡа аҟны асааҭ абоуԥшаауеи! Уи уажәы Вентспилс ҳнеирала хәба-фба мза ԥсшьара дцоит, уи уажәы ихы иҭоу, дзызхәыцуа здыруада, ԥсшьара зыхәҭоу амрахәага рыхәлаччоит. Ирҳәеит ахәылԥаз асааҭ ааба рҟынӡа асқьалахьы ҳашрыдрымкылоз. Излазбо ала, уахагьы аҵх ԥҽтәыс иҳауеит. Аа-сааҭк. Абаӷәазахь ҳрыманы рҿынархеит. Заиарни дгәырӷьоит – уажәраанӡа ихаҭыԥуаҩ даауоу дмаауоу изымдыруа, деихәлаҳаны дшыҟаз, иахьа адырра ҳауит ихаҭыԥан иааз Вентспилс дшыԥшу ала. Аҩныҟа – уи еиӷьу иҟоузеи адунеи аҿы! Аҩныҟа. Анатоли Иаков-иԥа ибжьгьы ҵархеит, иԥшрагьы бзиахеит, игәалаҟазаара ҳәаак амам. Вахтанг Давид-иԥа, зегьы гәрамгарыла ирыхәаԥшуа, ҳаштурман аиҳабы ижәыма ҳәа дсазҵаауан. Анатолигьы ԥсшьарада шаҟа шықәса аӷба дҭоузеи! Иара егьи, ссааҭ рӡеит ҳәа икылсыз аҩбатәи амеханик Лиониагьы, – ихы-иԥсы, ихшыҩ аҩныҟами иахьыҟоу! Уигьы дызҿу аус, ус машәырла дашьцыланы иҟаиҵоит акәымзар, егьырахь даҽак ихы иаӡбуа, еилирго дыҟаӡам. Мшәан, деилагаӡар иуҳәаран иҟоузеи?! Уи ссааҭ ҳәа ииҳәазгьы башан. Уи уажәыҵәҟьа иикуа-иишьҭуа акгьы еилирго ҳәа дыҟаӡам – зхылԥа зхаҵаны иԥшаауаз диҩызоуп!
Асааҭ жәаба реиԥш асқьала хнадгылеит. Иаатит Вентспилс.
Вентспилс. Ацәара ада акгьы зҭахымыз ауаҩ снықәиеит Вентспилстәи арбаӷьқәа ҩынтә-ҩынтә рҿыҭымҭазы. Аха ахынтәтәи рҿыҭбжьы сацгыланы сналалеит ақалақь. Раԥхьа хҵырффара, устәи абазарахь. Абазар иахьа иааџьоушьаратәы ибеиан – ашәыр кьоушәоук иқәԥсаз, шьыжь игылаз шырҳәо еиԥш, сналаԥшны иаасхәеит аҵәақәеи, аҳақәеи, анашеи уҳәа саазықәшәоз аҳарчԥырч.
Абазарахь сцаанӡа исымҩатәны аԥошьҭахь снымҩахыҵын, аҩныҟа ателефон ҿасҵеит. Уажәы саахәамҭақәа сыманы аԥошьҭаҟны сызлатәазаарыз, акыс, ателефон ҩ-сааҭк рҟынӡа иҟаломызт. Анцәа иџьшьахартә Попов дсықәшәан, «сара иузызгоит плашьки хылԥаки аасхәар», – иҳәан, иара Генади ибзоурала ҳусумҭақәа магазинк аҟны иааныжьны аунивермаг ахь ҳцеит. Амҩа ҳахьынӡақәз дызлацәажәоз иҩны-дгьылтә ԥсҭазааракәын, афатәи-ажәтәи аԥыжәара нарыҭаны. Уи игәалаиршәон иԥҳәыси иареи еицны абазарахь ишцалоз, акәыкәбааи егьырҭ афатәқәеи анаархәалак, инымҩахыҵны какалк шааныркылоз, нас, аҩны ианнеилак, иԥҳәыс афатәқәа рыҟаҵара дахьынӡаҿу игәылеи иареи адомино ишасуаз... Ажәакала, Генади наҟ, ҽа дунеик дҭагаланы даман, аха даазлацәажәалак афатәи ажәтәи зламыз акгьы иҿыҵшәомызт. Иаргьы иҩныҟа, Оренбургҟа, ателефон дасырц иҭаххан, аха уаҵәынӡа ишыҟамлоз анырҳәа, даауаруарт аҟароуп.
Аунивермаг ҳахьыҩхалаз, уаанӡа аплашьи ашлиапеи аасхәароуп зҳәоз аҳәынҵәрақәа рыҟәша длагәылалан, аҳәынҵәра хкқәа зегьы ааимидеит. Урҭ дышрылазоуп сара ателефон асрахь сышца.
Уа сахьнеиз Давлаӡе дгылан, усура сааижьҭеи аҩнынтәи дырраҭарак смоуцт, ателефон сасырц сҭахуп ҳәа. Уигьы аремонт ашьҭахь иаҳзаарышьҭыз аҩбатәи хәыҟаҵаҩуп. Дурмышьхан иарԥысра дҭагылоуп, макьана дҭаацәараӡам, дынхоит Аҷара аҩаӡараӡатәи араион Хәыло. Хәыло анаҩс ԥсҭазаара ыҟаӡам рҳәоит аҷараа хәмаруа.
Уи, шьыжьаахыс ателефон иазыԥшыз, длазықәшәаз алакә аҩыза маҷуп, уччала узыччозар.
Иара иқыҭа Горжоми ахьӡзаап. Горжоми моу, Аҟәа абаҟоу республикас ҳәа исазҵаауан. Ателефон ахь иуԥхьоит анырҳәа, акабина дынҭалан ацәажәара дналагеит иашьа ихьӡ ҳәаны шәышԥаҟақәоу, иҟоузеи, ианузеи ҳәа. Нахьхьи иацәажәоз ирызкылсыз рҭынха ҿыц дырзеилымкаауа акыр еибаргәаҟит. Дурмышьхан
иашьа рраион хәышәтәырҭаҟны ҳақьым хадас аус иуазаап, ихьӡ ҳәаны дабаҟоу ҳәа дҵааит ари. – Уи иҩыза араҟа дыҟам, – рҳәеит егьырҭ. – Дышԥаҟам аҳақьым хада! – иџьеишьеит ари. – Сара соуп макьана иҳақьым хадоу! – иҟаиҵеит егьи аҭак. Ианеибаршӡоуп ианеилибакааз, Горжоми, Боржоми ишацәхҩашьалаз! Саргьы аҩныҟа сманшәаланы срацәажәеит, уи анахыс сусқәа зегьы маншәалан.
Вентспилс. Амра аныҩаҵхахоз ҳҷыгәӡа ҳаидара ҳадаҳкылахьан, ҳтәан анықәҵра ҳҽазыҟаҵаны, ҳазлацаша абункер анадкылара ада. Убри 230 тонн абункер амш зегьы ақәҳарӡырц ҳаҟазаарын, иабаадыруаз. Уи абункер гәаҟроуп есымша иҟоу усгьы. Акыс, аӷбақәа рацәахеит, асқьалақәа рызхом. Игылоуп агәашә илахаз арахә реиԥш иӷзымызуа, иқьыԥаха. Арахь ари ҳзыдгылоу асқьалаҟны абункер ыҟаӡам, уи адкыларазы ииастәуп даҽа сқьалак ахь. Уахь анеиразын даҭахуп алоцман, иаҭахуп абуксирқәа, урҭ абаҟоу, иҭаргалоит дара рыӷбақәа, иашьҭоуп изларылшо ала дара рыӷбақәа злеиҵадмырхаша – уи еилкаауп.
Амра лҭагьалоны, ҳаиаган егьи асқьалахьы. Абункер адкылара сааҭбжакоуп иаҭахыз, аха шьҭа ҳадызгодах, измада ҳаха! Ҳхы ҳзықәымкӡаргьы ҟаларын асасцәа ҳзымааир. Урҭ Иани Василии – Вентспилстәи анефттә «магнатцәа» иҳалшоз ахәыҷала пату рықәаҳҵалоит, ихацәа бзиақәоуп, даргьы ирылшо ала ацхыраара ҳарҭалоит. Уҭи сыҭи Вахтанг иахьа имбеит!
Иара убысҟак алаф иҿоуп, аԥсҭазаара ауадаҩрақәаҵәҟьагьы ирлафны, ирлахҿыхноуп дышрылацәажәо. Уи иҳаиҳәон ауалафахәқәа анырзымхалак (уи анрызхо ҟамлаӡацт) егьи ауалафахәаҟынӡа рыԥсы наргарц арационализаторра ишалаго. Уи ажәалагала ҿыц рзыӡбазаргьы ахархәарахь амҩа азҭои дареи ианеицыршалак (анакәымха инапы зхаҵеиҩуеи) ҩ-кьылак аҵәа изалаахәаӡом, иара аҵәа есымша ишыҟамоуп
акәымзар! Егьыс ҳзықәгәыӷуа апремиоуп – аплан ахыхь аиҭарсра. Уи зхиҳәааз Вахтанг Давид-иԥа «ҳара ҳтәқәа, егьырҭ ртәқәа» ҳәа ҳаилыхны ижәбоит ҳәа ииҳәазоуп.
Абар, абаӷәаза агәашәқәа зхы рықәкны асқьала иқьыԥаха иадгылаз «Сухуми», аԥынҵаҵәҟьа иақәкны, нахьхьи ицыҩцыҩуа, мчы амаӡамкәа илхықәгылон амра алоцман даныҩхалоз. Шаҟа иԥшӡаны, ихааны иазцозеи амра аӡы. Сахәаԥшуан хыхь акаԥдан цҳа сықәгыланы уажәада исымбацызшәа гәыблыла. Уи убыс сшанханы сахәаԥшуан, абыржәы иахьцо саццарц сҭахны сааԥса-скара, иара уажәы ԥсшьара ицоз џьушьап. Слеины сыстол слахатәеит, аха сԥынҵа уажәы-уажәы астол илықәкшон, исыхон ацәа. Аха сҽааршәшәаны сыҽнамаздон, сан ахәылԥазы амра аҭашәамҭазы ацәара ҵасым ҳәа илҳәалоз аасгәаларшәаны. Ных, ӡык сықәсҭәап, сыдгьылтә ԥхӡи сааԥсарарқәеи насхызҟьаша ҳәа сҿынасхеит аваннахь. Аӡы еиӷьу иҟоузеи аԥсҭазаараҿ, иахьак икыдҿаҳәалаз «Сухуми»-гьы» «ох, гәышьа» ҳәа абаӷәаза инҭыҵын, Балтика еиҩырссо инхылеит, агәашьамх аҵԥраауа.
Акомандирцәа реилацәажәара мҩаԥаагеит. Еилҳаргон мызктәи ҳусура алҵшәақәа, ҳаԥхьаҟа ԥымкрыда аусура алзыршаша аусмҩаԥгатәқәа, аџьа дисциплина аҭагылазаашьа. Раԥхьатәи аҩзҵаарак зыдҳәалоу ахԥатәиоуп, аџьа дисциплина ахьыҟам алыҵшәақәа рылацәажәара иаԥсам. Иааидкыланы ҳусбарҭаҿтәи аӷбақәа рколлективқәа ирыдкыланы уҳахәаԥшыр ҳара ҳџьа дисциплина акырӡа иҳаракуп. Егьыс, маҷ-саҷқәак, урҭгьы (арыжәтә мыжда) ҳамч рықәхартә иҟоуп, аҩнуҵҟатәи амчқәа рыла иаҳзымхәаҽша акгьы ыҟам.
Акаԥдан ицхырааҩ-еиҳабыс иаҳзаарышьҭыз дышьхауаҩуп, Хәылотәуп, 35 шықәса дырҭагылоуп, уаҩасак, ҵаӷакы, иԥынҵа агәы ҭахәахәоуп – ҟазшьасҵасс ишьҭихша здыруада. Иџьашьатәу, уи излеиҳәаз ала, иареи сареи џьарак аус еицааухьеит, аха абри абриоуп ҳәа ибзиарак, ицәгьарак, икымҭак, иумҭак ҳәа дысгәалазыршәаша акгьы ахьыҟамоуп. Ус ихы-иҿы, аиҳараӡак иԥынҵа издыруа акоуп. Адунеи иаҿыгәҳәааушәа амшын рҽышԥахырԥсалауа ашьхауаа! Арахь Бельт ҳазааигәахацԥхьаӡа аибашьыга ӷбақәа еилагьыжьуеит, еилахынҳәуеит, торпедтә 50 мшынтә миль иласу рӡыршәрақәа рхагаланы, ахыкәалаа ргәыҵашәазшәа иԥыруеит. ФРГ, Даниа, Норвегиа, шаҟа рыхкы еилоу здыруада, ашведцәагьы нарылаҵаны. Хыхь ажәҩан ҵыршәаауеит аҳаирпланқәа, руак амҵәыжәҩа ҳмазгәыҭ иаҿаԥарц акгьы аагымхеит, ахаҭа ахьцаша ианцалакоуп абжьы анааҩуа. Амш бзиоуп, еилгоуп ажәҩан, ицқьоуп амшын. Ас аԥсабара анхту ауаҩ игәалаҟазаарагьы бзиахоит, ибзиазаарын саргьы сгәалаҟазаара абарҭ адунеи ашәы ахазырԥо ашьажәцәа зымбо сыҟазар. Ҳшырбо ашәа рхы рбондаз.
Ашьыжь ателефон абжьы мгар сызгылап ҳәангьы сыҟамызт. Иаха аҵх ԥысҽит Боннтәи ателедырраҭара сшахәаԥшуаз. Уи иаҳнарбон атеррористцәа рыхәмгарақәеи аполициа русуреи. Ателефон дасуан иахак ацҳа ишықәгылаз зыршаз акаԥдан. Уи дшықәгылоу дықәгылазароуп шьыбжьонынӡа, абжьысырҭақәа, аҭшәарсҭақәа рҟны ацәаха изҭада. Закә лаӡароузеи уҳәарауеи ҩынҩажәи жәаба ирҭысхьоу изын! Уи аганахь алаӡареи, аҭакԥхықәреи, алазаареи рҟны акгьы узиаҳәом. Уи дазҵаауан Прохорович дашшырц дҩеихьоу дымҩеихьоу. Иҟалаз уи ауп, Олег иҵаҟатәи имаҭәақәа ӡәӡәаны иаха абуфетчица лышә ааигәара ирбарц ихшьны дышьҭалазаап. Дангыла, ашьыжь ианимба, сытрусикқәа рӡеит ҳәа дықәгылазаап, егьи, амеханик аиҳабы аҵхагәҭан ЦПУ ашҟа данылбаауаз ибан, ихыхны икаижьзаап... Сара ажурнал «Алашара» саԥхьо стәан. Уи еиҭах Аԥсны ашҟа сианагеит.
Хәымзтәи сыԥсшьарамшқәа раан Ҟарачы-Черкесск имҩаԥысит аԥсуа литературеи аҟазареи рымшқәа. Усҟан уахь ицоз рсиа салашәеит. Уи шаҟа рҟацатәыс иҟалаз, шаҟаҩ иргәыԥжәагахаз здыруада... Аха сцеит. Аҩызцәа сыргеит. Шаҟа иаарханы иҳәеи Емерсон – аҩыза имазааразы акызаҵәыкоуп мҩас иҟоу – ухаҭа иулазароуп аҩызара.
Ахаан сгәы иҭҵәашам ҳашьцәа абазацәа, ачеркесцәа, аҟарачцәа иаҳзыҟарҵаз асасдкылара. Урҭ ргәы ҭыӷьӷьаа, рыԥс хәыҷы ааҭыхны иаадырԥшит иҳаракӡоу азыҟазаара, иаку аиашьаратә еидгылазаара, ицқьаҵәҟьоу, асоциалисттә ҵак змоу, формала имилаҭтәу адкылара. Арҭ амшқәа рылахәзаара иснарбеит, сара акыр шықәсқәа Аԥсны иацәҟьалоу, ҳҟазара аҳаракыра, уи знапы алаку ауаа реизҳазыӷьарақәа. Аиҳараӡак иҳараку рҿиаратә ҩаӡараны избоит ҳансамбль – Аԥснытәи аҳәынҭқарратә ашәаҳәареи акәашареи рансамбль, нас «Шьараҭын». Урҭ аҩколлективк тәылас иахьушьҭлак иԥхоушьартә иҟам, дарбан хәаԥшҩызаалак дшаршанхо агәра ганы сыҟоуп. Изакәытә баҩхатәрақәоузеи Аԥсны иамазаарыз жәашықәсала изааӡо, абра рзызуа дрымазар. Излаҟақәоу уамашәа ибатәуп.
Ҳаиҳа зымчу ҳаибадмырфар хымԥада џьара ҳкылсуеит.
Аремонт ашьҭахь ҿыц амшын ҳаахылеижьҭеи изаҟаразаалак џьара ҳнамқәацацт, ҳкашьшьы амшын ҳхуп адгьыл иқәгылоу ҩнык ҳаҩноушәа. Иахьа маҷк ҳнарҟәарҽарызшәа ныҟанаҵан, аха уигьы башан. Иахьа ҳаԥхьаҟазтәи ашықәсазтәи апериодикатәи акьыԥхь – агазеҭқәеи ажурналқәеи рнапаҵаҩра ҳалагеит. Ҳаҿуп Роттердам анеира аҽазыҟаҵара.
Ацәаразыҳәа лада-ҩадеи, тропика, субтропика ҳәа еилых сымаӡам, аха уажәык ишсыхо еиԥшҵәҟьа сымбац, саландаз есымша ҳәоуп сшыҟоу.
Иаха сҽыкәаба-сҽышьышь ателевизор инадтәалаз асааҭ акахьы аусура иналагоны снышьҭалеит «Ауаа ԥаимбарцәам» ҳәа И. Стадниук иҩымҭа ароман аашьҭыхны. Аха знык схы ахчы ианынахьыс закә шәҟәыԥхьараз, сынҭанагалеит наҟ ҽа дунеик. Закә џьанаҭыз сызлаз абри стелефон мыждаха исзыҟамлар. Уи усоуп, цас ишауа. Иаҳа ианысҭахӡам абжьы цәыршәагаха аҩныҳәҳәара иналагоит.
– Аҵх ззыбзиахаша! – иааҭыҩит акаԥдан ибжьы.
«Аҵх зымбаша» – аасгәахәит, аха мшәан лацәеихьшь ҟамҵацкәа аӷба асқьалахьы иназгаз, уажәы аҳәаақәа раартыҩцәа ааигазар акәхап, ишәира ҵасым, сгәы инҭаскит. Асааҭ хԥа инырхысхьан, ҳаицәажәара ашьҭахь, сызлаз аԥхыӡ хаа сазхәыцуа, сеиҭанышьҭалоз.
Есышьыжь аамҭак азы аҿыхареи агылареи иашьцылоу, сҿыхеит быжь-сааҭк рзы, аха сымахашьаха сиарҭа иагәылаԥҵәон. Ишԥасҭахымыз агылара, аха ауаа ақалақь ахь идәықәҵатәын, рышәҟәы-рбыӷьшәы еиқәыршәатәын. Ашьыжь ақалақь ахь ицоз, знык аҩны снаӡандаз ҳәа саауан (аӷбоуп ҩныс ҳзықәгәыӷуа) хатәы магазинк аԥшәма ииҳәаз сазхәыцуа. Уи идагьы, ахәаахәҭцәа, акоммерсантцәа ҳауаажәлар ахәаахәҭра иахьаҟәыҵыз иарҟасан, раҳаиҭқәиҭ еиқәаҳан, еиқәыхьшәашәоуп ишыҟоу. Аиеи, изхысҳәааз, ани амагазин аԥшәма ҳәа сызҿу дҵааит иџьшьаны, акремплини, амахери, апарикқәеи уҳәа раахәара иаҟәыҵит, избан?
– Рмода ииасит! – наиаҭаскит сыхәмаруа.
– Нас ишәыԥсыхәоузеи шьҭа? – дҳашҳатәараха дҩысҿаԥшит.
– Ҳара ҳакәым, шәара ишәыԥсыхәоузеи?! – сиазҵааит иџьашьаны, – ҳара ауалафахәы ҳауеит, излааҳхәаша анҳау иааҳхәашагьы ҟалап, аха шәара? – Акыр иҿаԥшылара аҽаԥсаххьан саниԥырҵуаз, ҳара хьаас ҳимазар акәхарын!
Ашьыбжьышьҭахь дхалеит уаҩ ҵаӷак, ишәагаа ишақәнагахара. Уи акаԥдани сареи ҳшеидтәалаз данааҩнашыла избахьоу, издыруа шхаҿу агәра згон, аха дарбанхаришь.
– Абылрашьҭахь шәусқәа шԥацоз? – ихы аасықәкны, итәаз ҳҟынтәи иидыруаз сара шсакәыз иадырганы днасазҵааит. Аҳаҷаҳәа сгәы дааҭашәеит, Амстердам, ҵыԥх абылра ашьҭахь адырҩаҽны Гаагантәи иаҳзааз аконсульттә ҟәша аиҳабы Александр Александр-иԥа Абрамов.
Иаха ахәылԥаз скаиутаҟны иааины илатәаз акаԥдани амеханик еиҳаби ицәажәарахан иҩарысын, ҵхагәанынӡа итәан. Акыс, урҭ ашьҭалара рҭахӡамызт, амҩа ақәлара аҽазыҟаҵара иаҿын, аӡәы ацҳахь дхалар акәын, егьи – ЦПУ ахь. Аха сара шәдәылҵ ҳәа сызрамҳәо, х-сааҭк рҟынӡа инрыдыԥсылаз, шьыжьхьафараҳәагьы сзымгылеит.
Ашьыбжьон Вентспилстәи санепидстанциа аҟынтәи иааит «ҳзеигәырӷьашаз» арадиограмма – Гогуаӡе (ҳартелка иҵагылоу) амгәа хьаа (дизентериа) имоуп ҳәа. Уи мыждарақә уа ҳаныҟаз анализ ахь днаԥхьан, уи идагьы афатә знапы алаку зегьы. Абар ассир, ҳара ҳҳақьым Колиа дихәаԥшын, акгьы имам, анализқәа рцәеилагеит ҳәа дықәгылоуп. Уажәы ҳахьнеиуа иаҳԥеиԥшу здыруада! Уи адырраҭара ашыӡ ҳазнарҵысит. Ахәылԥазы иазгәаҳҭеит аҳақьым Колиа имшира, ихыҵит ҩажәи жәаба.
Каттегат афырҭын ибжьҟьо амшын атәыҩақәа ханаршалоит. Акусуҳәа рыцәқәырԥақәа наҳзыҭрысуа Швециа аԥшаҳәа ҳаваланы ҳлеиуеит, ҳаԥхьаҟа Балтика аҽҭыхны ишаҳзыԥшу мҩашьо. Амшцәгьак ҳанымиеижьҭеи акрааҵуеит, ацәа ҳақәҳаӡар аҵкыс ирлахҿыхгоуп, иаҭахуп зны-зынла.
Ашарԥиаҵәа ҩаҵхахоны аӷба ааҟәарҽарит Балтикахь ҳшылкылшәаз мҩашьо. Саргьы сиарҭа снылабылгьеит азнык азы, абар зегьы аилаҳара иалагашт аасгәахәын, схыза сҽынҭаҳәҳәаны снықәиеит ҿыцха. Аха шаҟа ҳазыԥшыз аҟара аҽаҟьомызт. Иацы адырра злаҳамаз ала Балтика аҭра иҭыҵуеит ҳәа акәын ишаадыруаз. Аашеит аԥсабара ахы-агәы ккаӡа. Амра ацԥхьқәа нызқәнаԥсаз амшын еҵәа ахаҳәырфыра еилаарцыруа ублақәа узрықәкрымызт. Ашара убыс иԥшӡан, ихаан, знык анықәԥшра мацара ԥсҭазаара наӡак иаҟаран. Иара амшын ааигәа гәыԥжәара дук шамаз мҩашьо аҽазеиқәкуамызт, еилашуан. Ҳара аҟәарахьы анеира ҽаамҭанык еиԥшымкәа аҽазыҟаҵара ҳаҿуп, аиҳараӡак аҳақьыми амаҵуцәеи. Урҭ аӷба кәеикәеиуа ацәа ахырҳәеит, быбыцк узақәымбаауа, аҩнуҵҟа ахлоркала иӷәыхны. Ацқьара, еиҭах ацқьара. Вентспилстәи асанитартә епидстанциа аҽҭыхны иаҳзыԥшуп, иаҳзааргаша здыруада. Гогуаӡе ианализ иацәхҩашьалоу, акырихьҵәҟьауоу. Ишакәхалак, ҳусқәа маншәалахандаз, аха...
Абылрашьҭахьтәи ҳусуразы акаԥдани сареи ҿыц ҳаибабазшәа ҳхаҵкы каибамыршәуа ҳааиуан иахьанӡа. Иахьа амызктәи ауаажәларратә усмҩаԥгатәқәа рплан ҳааиннаҟьан, аха ашьҭахь акырпыжә хьшәашәа иаҳфаз ҳшыра хнаҽит. Нас ишԥа! Зны-зынлагьы ҳнаӷьлароуптәа!
Амшын агәрымра ҳаиааины абаӷәазахь изҭамлакәа еилаххаа Вентспилс ихықәгылаз аӷбақәа ҳалрылагылеит иаха жәа-сааҭк рзы.
Арахь дара адырра злаҳарҭаз ала, ачымазаҩ дҳамоуп, аҟәарахьы ҳамнеир ҟалом ҳәа дықәгылеит ҳҳақьым Колиа. Уи телефонла дзацәажәаз абаӷәаза аиҳабыра
шьыжьынӡа акы шаҳзырыӡбуаз анырҳәа, зҽырраҳаҭны инышьҭалаз ашьыжь сгыланы акаиут-компаниахь слеизар, ҳаишәачара хиоуп, аԥсы зхоу аӡәгьы дыҩнаршәым. Сыштәаз аӡәаӡәала акылшәшәара иалагеит. Раԥхьа илеиз Николаи даара сирччеит. Уи илафҳәаҩу, ицәгьа-кылԥшҩу ззырҳәо ҳақьымуп. Уи иҳәеит, ҳацхырааҩ еиҳаб ҿыц иаҳзааз иаха аԥырсал ахагыларҭахь анеираан хыхь ацҳаҿы «уажәшьҭа иаамҭоуп, уажәшьҭа иаамҭоуп», ҳәа дшыҟәындҟәындуаз дыҩдәылҵны дышцаз. Акаԥдан ацхырааҩ еиҳабы дабаҟоу, дабацеи ҳәа деимдон, егьи слалбаазар, араҟа дыҩнатәаны ампыл дахәаԥшуан ҳәа иҟаҵашьа ҟаҵо, ҳаибарччо ҳаштәаз, ацҳаҟынтәи ателефон иасит аҳақьым аҟәарахьы иԥхьеит ҳәа.
Амгәахьгьы ауаа ирыхәозаап. Асааҭ жәаҩеи бжаки асқьала ҳадгылан.
– Ҳукәыхшоуп Џьони! – рҳәоит аҩызцәа. Уи ԥыхьа ҳаныҟаз алабораториахь ириҭаз иара итәакәзу, ҽаӡәы итәызу – ишакәхалак егьырҭ аӷбақәа, ҳаԥхьа иааиз, наскьа иӡыхгылаз, ҳара ҳманшәалахеит.
– Мшыбзиа Вентспилс! Амшгьы еилгоуп.
«Фырхаҵарыла абаӷәаза иҭалаз ҳазегьы ҳашьҭахь ала иҳаӷраԥшны ҳаурышьҭит, егьи Џьони аинфекциа хәшәтәырҭахь дыргеит, «абааԥс шәсыцхраа» ҳәа дшыҳәҳәоз.
Ҳара, знык асқьала зҽадызкылаз, ҳадугарцу!
Зыргылара иаҿу асқьала ҿыц ҳадрымҵартә аусқәа ныҟаҵаны амеханик еиҳаби сареи акы ҳнацҳарц «Балтика» ҳлеит. Абжьааԥнеиԥш аресторан ашә аркын, арыжәтә зхы-зҿы ареицакхьаз шылагьежьыц илагьежьуан. Аҩнуҵҟала аԥҳәыс шәпа иҩнатәаз сшылбаз ашә аалыртырц лҿаалхеит, арҭ ахаҿы еицакқәагьы рҽырԥны сышьҭахь иааикәагылеит, сҩыза аганахь даавахартә. Ашә ааимҟьамҭаз апҟаҩ-саҩҳәа стәыӷәбжьара илбжьҟьаны зҽыныҩназыжьзи ашәхьчеи ааилеибаҵеит, аха идәылца ухаҵазар. Ларгьы иахьа иаулбах, ашә агәаҽанызаара
лыманоуп ишаалыртыз, мчылагьы, ҿаԥшыларалагьы уаазцәымшәаша лакәым, аха даргьы аԥсҭазаара ишыднарҵахьаз мҩашьо рԥышәа еижьомызт!
Аҩнуҵҟа алҩаҵә иузалымбаауа зшыкьбжьы уамыргыло еилатәаз ауаа унарылаԥшыр азныказы угәы нҭымҟьарцу! Иԥҳәысугьы ихаҵоугьы, имузыкантугьы, ихәыҭаҩугьы цәаҩала еизааигәоу, гәаныла еилибакаауа, еибаҟажо уаауп акәымзар, даҽа хәыцрак, ԥсҭазаарак иалааӡоу изыҳәа ихьанҭароуп, ихьанҭара моу, иузхымгаргьы алшоит. Лара Лиана – администратор хада лыда даҽаӡә аусура дзаманшәалахарым. Лиана қәрала митәык шылхымҵуагьы абахҭа инаркны акыр аԥсҭазаара икыднаҟьақәахьоу, раԥхьатәи лхаҵа – абоксиор иҿылҵаазшәа, лмахәар еилаҩеилаԥсқәа, лгәышԥы ҩҭыганы, лышәагаа аакьаҿны, лыжәҩахыр аҟьаҟьара уҳәа лнапсыргәыҵа еиларҵәаны аҿанаалырха, мамзаргьы лылахь алгәыгәра лҵырԥаланы хыла даныкша, соуп зҳәо хаҵак ишьапы дазаанкылом, дықәнаҟьоит...
Минуҭқәак ҳара ҳаидеиақәа, иахьатәи ҳаԥсҭазаара, ҳаԥхьаҟатәи ҳхәыцрақәа урызхьаҵырц уҭахызар «Балтика» уаҿцаала.
Сдунеи ккаӡа иаалашеит уи аԥсыӡкцәа рресторан сыҩдәылҵны адгьыл санынықәла. Аԥша ҷыхь исҿанагалоз анаатә иалызбаауан минуҭқәак рышьҭахьтәи асахьақәа – «иабыкәыз мшәан сахьыҟаз!» – схәыцуан гәаныла.
Иманшәаламхаз абгаду еиԥш аҵхагәҭан аӡыԥсы зхьыкәкәо ахьҭа злысны инышьҭалаз акраамҭа срылан сызлыҵыз, згәынкылара уадаҩу асахьақәа. Аресторан «Космос» азалқәа ҩба амоуп: арӷьарахь аресторан, армарахь – абар. Абар аҩнуҵҟатәи аԥсҭазаара бӷьыцк иузаныгӡалом, иамам еиҭаҳәашьа. Амшын иныӡхыҵуа ҳәа амшынуаа ирзыԥшны итәоу аҭыԥҳацәа уанынрылашәа нахыс, зыжәҩа ҭҟьаз уиҩызоуп. Уахь аныҩналара мацара уналанагалоит ҽа ԥсҭазаарак, ҽа
дунеик – акосмостә ԥшаҳәа, иҳәаадоу, иҵҩадоу акосмос. Араҟоуп иахьреизарҭоу уҳәап ижәытәӡатәиу азанааҭ ахаҭарнакцәа зегьы. Амшын ихыҵыз, хәыцырҭак ада змам, ишьаларҟәырҭа, ифарҭа... Гәыҵәкрада иалҵуеит ҳәа иҟамыз ашьыжь сгылеит, снагәылаԥшит адунеи иҭацәӡа, ицәышҳабинӡа, хаарак, гьамак амаӡамкәа. Закә гьамадароузеи аԥсҭазаара ахаҭа, ауаҩ иԥсҭазаара. Закә гәаҟҵәаҟроузеи уи имаҷӡоу иҭахрақәа рынагӡаразы ихиго, ма изаанхома акыр. Ауаҩы, ауаҩы! Акгьы зҭахым, иззымхо акгьы. Ишԥаилахәмаруеи дызчысхәу аԥсабара, дышԥаргәаҭеиуеи хымҳаџьымшьа.
Џьони дшыӷьаҵәыӷьаҵәуаз ахәшәтәырҭаҿы дааныжьны амҩа ҳақәлеит Антверпенҟа. Адырра злаҳауз ала устәи ҳцоит Амшын Еиқәахь – закә гәырӷьароузеи!
Аҩныҟа телефонла срацәажәеит, ирасҳәеит октиабр раԥхьатәи амшқәа рзы Амшын Еиқәа абаӷәазақәа руакы аҟны ҳшыҟало. Исаҳаз аҩжәабжьк руак зегьы аҵанарӡуеит. Дима инкылаӡра. Дзумшьри, аха дабаҟоу иушьуа, закә рыцҳароузеи егьи, Валико Аԥсныҟа иаара. Уи аҵыхәтәан ҳаицныҟәарақәа, ҳаидтәаларақәа акыр ҳаизааигәартәит. Шаҟа Аҟәа абзиара, агәхьаагара илаз, дышԥазгәаҟуаз наҟ иахгоу аӡә иеиԥш.
Вентспилс зԥарақәа налаԥсаны иаха аҵхагәҭаны икарауараха, гәаҳәарак, ԥсҭазаарак зҭахӡамкәа амҩа инықәлаз амшынуаа рхьышьҭрахь ахынҳәра иаҿын, иаҿын рхаҭыԥ аҟны рыхшыҩ ааира, рыԥсалалара.
– Акадрқәа ррыцқьара мҩаԥгатәуп ҳәа даақәгылеит «ԥшь-хык зхагылоу» акаԥдан. Уи иԥшьхык ирыӡбуеи, ирхәыцуеи, иҟарҵои зегьы хазхазуп. Ак иҳәоит, ҽакы дазхәыцуеит, иҟаиҵо ҽакуп. Ажәакала, сара адунеи ишшапаӡа акада ззымдырӡо иқәу сзын еиԥш рҵаҩ дубарым, салагеит деилыскаауа. Мшәан, аӡы иаԥну иами аӡы аԥан зҵо!
Иара амшын анцәа дазишазшәа ибоит, аха уи шаҟа дшамкәа дишаз иара дызшаз ида аӡәгьы диздыруам.
Иацы ахәылԥазы адырра ҳауит ҳусбарҭа аҟнынтәи ишазгәаҭоу Антверпентәи Хельсинки ҳцарц, уаантә Вентспилс ҳааны ҳаӷба азна аидара шьҭыхны Кубаҟа ҳцарц. Уи азыҳәа ирҭахуп еилыркаарц ҩ-еидара хкык знык реицгара ҳазхиоу-ҳазхиаму. Ҳааилацәажәан, иара уааҵәҟьа адырра ҟаҳҵеит ҳшазхиоу ала.
Иахьак-иахак уи ажәабжь ааҳалаҩижьҭеи зегьы рҽырԥсны иазҿлымҳауп еиҭакра ҟалоу иҟамлоу. Џьоукы-џьоукы машәыршәа исҿаҳазшәа инасазҵаауеит ҳхырхарҭа. – Макьана Амшын Еиқәа ҳәоуп ишаадыруа, – нараҭаскуеит хара ацара зхашҭыз ҳамшынуаа. Ишԥашьцылеи аӡаагареиԥш ари аконтинент абжьаныҟәара.
Ахәылԥазы адырра ҳауит Антверпен – Хельсинки – Вентспилс – Куба шшьақәырӷәӷәоу ала. Макьана ирылаҳамҳәац, ишрыдыркылаша здыруада. Саргьы аҩныҟа изжьазшәа сҟалеит. Аиаша амшын моу, адгьыл аҟны иузҳәарым! Иахьа Вахтанг Давид-иԥа даниз иамшуп, 51 шықәса ихыҵит.
Кубаҟа ҳәа иааҳалаҩыз зегьы еицыргәаԥхом. Анастасиади – аматрос еиҳабы дысзааит ԥсшьара ицаразы сицхраарц. Уи уажәы Вентспилс дауҳашьҭырц акәын, аха ахԥатәи ацхырааҩ ицара дааннажьит. Васили ԥсшьара ацарагьы иҭахуп, аха нас арахь дааҳамгарҳәагьы дшәоиг, уи инықәшьшәагьы инеиҳәеит аблы шимоу, ишыԥҟатәу.
Васили Сплит иааныжьра акаԥдан иҭахӡамызт. Уи убас дсыҳәеит дынҳажьырц, дагьныжьын. Акаԥдан атәым милаҭ зегьы ықәимцашази ихы доушьҭзар. Уи иҭынхацәеи игәыцхәцәеи рыла ирҭәра дыҟан, аха иааг!
Иара идҳәалан, иитәым зегьы гхак, лахьык злариҭара, ишакәхалак ҿырԥарҭа-ҿырԥарҭак зларзиԥшааша дашьҭоуп. Уи ус шакәу ицәамтӡарц зны-зынла егьырҭгьы, иара итәқәагьы ишьышашәа даақәгылалоит, аха
ихтцәоуп, ицагәцәоуп... Аҿарԥарҭақәа изызыԥшааша агентурагьы имоуп, зегьы ршьаҿақәа, ԥсыс ирхоу нҭырҷҷааны иазҳәақәо. Ацәгьаҳәацәа ҟазҵо ацәгьауцәа рами мшәан. Уи саргьы зны исабжьеигон Катиба цәгьаҳәаҩыс дҟасҵарц. Ацәгьа зҳәо аԥсуа сахьыҟоу шиҭыԥым иаҭакын.
Иахьазы иац иҟаҳҵоз апланқәа башахеит. Ашьыжь ашара ҳаҵагыланы абаӷәаза аҭалара ахаҭыԥан амра ҵлакашәара иҩеиаанӡа Шельда амшын алаларҭа ҳабжьагылан аԥырсал ҳахагьежьуа. Шьыбжьон алоцман дхалеит, ҳхылеит Шельда.
Амра ҵлакашәара илеихьаны «Нафта (Б)» асқьала ҳнадгылеит. Акаԥдани сареи «Нафта» аусбарҭахь ҳцеит, аха асааҭ фба рыбжа ҟалахьан, аусбарҭа ашәқәа аартын, Жениа Шевченкогьы дыҟамызт, егьырҭгьы уаҩ дыҟамызт, ҭынчран. Уаҳа ақалақь ахь ацара иаԥсамызт. Ҳнаҩсан адәҳәыԥш ишьҭаз ҳнықәлеит ампыл ҳасуа, ашьац иаҵәара илаз ажьақәа ныԥхьацаны.
Есымша ихәыҷу џьызшьо сҽеилыхны адәы санықәла, сызхара сзыҩуамызт. Ашьапылампыл аилашәшәара иааҳамнахаанӡа ҳасуан. Зныкгьы ажьақәа ицәыҵадырппыз анышә сшьапы ҭашәаны скаҳан, сшьамхы иааздырратә иҵакшеит, иагьцәԥит.
Ҽыкәабаншьҭахь Николаи аҳақьым иҿиӡәӡәан, аиод нахьишьын, ишыбызбызуаз ацәа сынҭанагалеит.
Антверпен. Зыбаҩ хәарҽқәа зылаԥыҵәҵәа, ампыл иахәахәаз ауаҩ ашьыжь сызгылоит ҳәа сыҟазма. Ашарԥазы авахтатә цхырааҩ ителефон абжьы ангоз сҽеилаҳәа-сҽеилаца сҩыга астол сахатәахьан. Ашьыжь автобус иаҳзааз ала ақалақь ҳакәшаны ҳҭыԥ аҿы ҳанааи, слалбаауаны иҳашьҭагыланы иааиуаз акаԥдан амашьыналас дааҭыҵын исеиҳәеит  аҟны Иура Гусев дшаҳзыԥшу. Аиашазы Иура ҳнеира деигәырӷьаны ҳидикылеит, акыс уи диҭан ажәытә каԥдан – абизнесмен, ҳтәыла аҩыза ду, Атверпентәи абанк Тарибас ахаҭарнак Д. Ԥилленс  PILLENS). Ҳашнеиз еиԥшҵәҟьа ҳаамҵарсны ақалақь агәеилашыра ҳрыманы иналалеит. «Ҳабаргоишь?» схәыцуан гәаныла. Ус, амашьына ааҳәын, гәарԥык инҭалан иаагылеит, ҳлалбааит аԥсҟы зкыз аԥшәма ашәқәа анааирт. Егьырҭ аҩкаԥданк ҽа машьынакала иҳашьҭаланы иаауаз ҳарзымԥшӡакәа, аҵыс захымԥраауа баагәарала иҭакыз ахыбрахь ҳҿынаҳхеит. Аҭӡы аҿаԥхьа агранит еиқәаҵәа иалхны аскульптура ишьҭаз ҳанынавала, саанҿасит. Уи зцәа-зжьы хтыз аԥҳәыс лхы лыкәаҽны, асаара дышьҭоушәа илаҟәӡаз апедестал убас дықәиан цәа ԥҽыншьҭахь дқьызқьызуа дҵәыуозшәа. Зышәқәа аатыз абаа аҭӡы ашҭа хьыҵәцараха ҳанҭалеит. Ҳаԥхьа игыланы уи ашҭа иҭагылаз абанк дныҩналеит Д. Ԥилленс. Ҳныҩнашылаанӡа али-ԥси рыбжьара иааҳԥылаз абанк адиректор иаԥхьа ҳаргыланы ҳаҩхеигалеит аҩбатәи аетаж ахь лифтла. Азал ду наҟ-ааҟ асахьақәа зкыдкнаҳалаз аҭыӡҷыдақәа ҳрывга-рывго ҳныҩнеигалеит ҽа дунеик ҳналазыргылаз ҳҭынрак. Араҟа иааҩнагылаз аҟәардәқәа, астолқәа инадыркны зегьы ашәышықәсақәа ирхааныз, ихәыдаз рҿиамҭақәан. Ажәытәӡатәи аԥсҭазаара иарҿыхагоушәа иҩналашон аԥсабара дшахшаз еиԥш зцәа-зжьы шәырҭаҭаха иааиуаз аԥҳәызба лсахьа ихшьыз. Уи лыблақәа лхаччо лшьаҿақәа лас-ласӡа лгәеисыбжь аныҩуазшәа лымҩа наган лара лԥыларахь иааиуаз, егьи аҭӡы икыдкнаҳалаз, ахаҵа ҟьантаз ишҟа. Нахьхьи-аахьхьи еиҿаԥшуаз Адами Евеи рыбжьара игылаз астол ҳлахатәеит. Ашацаҳәа дааҳхагылеит рыжәтә хкқәас иаҳҭахқәоу дразҵаауа, костиум еиқәаҵәала еилаҳәаз ахаҵа, ау, аҵаӷа. Уи зықәрахь иааихьаз ауаҩи ҳареи ҳада ԥсы зхоу уаҩԥсы дзыҩнаршәымыз аҳҭынра иныҩнаҩит ҳаҵәцақәа реинҟьабжьы. Акака аанаҳкылоноуп ҳкаԥданцәагьы шааҩнашылаз.
– Исымҳәази, ҩ-каԥданк, ҩ-штурманк адгьыл аҟны иӡуам ҳәа, – даахыхәмарт Иура имҟьалазааит
ҳәа исҳәахьаз дахыхәмаруа. Акраамҭа ҳрыжәтәқәа ҳнарҿыхәо, ҳаицәажәо ҳтәан. Ажәытә каԥдан – 64 шықәса дырҭагылан, аха еилаҩа-еилаԥсык, агәаԥхара зцу ҳалалк иакәын. Уи 34 шықәсазы Баҭым дшыӡхыҵыз, игәалашәараҿы иԥхаӡа ишыҟоу Амшын Еиқәаҿтәи ақалақьқәа уҳәа ажәабжьқәа шиҳәоз, ашықәсқәа акҷыра рацәа зхызҿы ианырҵаз абармен инапхаз шкәакәақәа наимӷаҵаны «Ева» лааигәа даагылеит. Уи иаҵанакуан шәхәы хиоуп ҳәа.
– Сшәыҳәоит! – дҩагылан, ахәыҭаҩ дызлагылаз ашәахь инапы наирхеит адиректор.
Ҳзыҩнатәаз азал ҳныҩнысын, маҷк илалбаагашәа хазы иаҿакыз ауаҭах ҷыдахь ҳлалбааит.
– Сшәыҳәоит, – ихьыҵәцараха ирхианы азхаз игылаз астол гьежьахь ҳнеиԥхьон.
Зыбӷа кыдҵарҭақәа хаууала-хаууала астол иадгылаз аскамқәа ҳаарыхан ҳнахатәеит, ҳхәыҭаҩ дааҳхагьежьит, аԥсыӡ лых зныз асаан инапсыргәыҵа иқәыргыланы. Уи, ссиршәақәа зус иазҟазаз, раԥхьа ҳара асасцәа иааҳамҵеикуан, аҵыхәтәанӡа – аԥшәма-адиректор.
Ахрустальтә ҵәыцақәа акы еиҳа акы ҩеиҳаны хԥа-хԥа ҳаԥхьа иқәгылаз иреиҵаз аҩы шкәакәа нырҭеиҭәеит. Зыҵәца инҭеиҭәалакгьы инеиирбон изакәытә ҩу, абаҭлыка наимҵакуа. Уигьы раԥхьа аԥшәма иаҵәца маҷк нҭаҭәаны, нас асасцәа раҵәцақәа наирҭәуан, аҵыхәтәан аԥшәма итәы.
Аԥсыӡ фатә шынҳалсыз – акәацлых. Усҟан абжьаратәи аҵәца жыцә инҭаҭәеит аҩы еиқәаҵәа ацԥхьқәа хаҟәҟәало.
– Афранцыз ҩқәа, – назгәеиҭеит ажәытә каԥдан. Ахаатәқәа рышҟа ҳаниас, – акониаки авискии рыуа иҭасҭәари? – ҳәа дааҳхагылеит ааԥсара зқәӡамкәа ҳамаҵ зуаз ауаа.
Арахь амҩа ҳанықәыз Рубенс иҩны сныҩнаххны, ирҿиамҭақәа ркаталог аасхәарц шысҭаху ҳәа исҳәаз зхазмыршҭыз Д. Ԥилленс иишьҭыз ауаҩ диманы дааҩналеит.
Арҭ саԥхьа иаақәлаз аԥшькаталогк раҟара иахьа акгьы самеигәырӷьацызт, иабаздыруаз иҵегь сзыргәырӷьаша саԥхьаҟа ишышьҭаз, Рубенс имузеиахь ҳнагара ргәы ишҭаз. Уи ҽазны ҳаанӡа (30 сентиабр азы) ишаркхоз здыруаз ҽазнык аныҩнаԥшра шысҭахыз, ҳажәларқәа реиҩызареи русеицуреи иазку аҵәца аан исҳәахьан.
Ахаатә анаҩс ҳхәыҭаҩ акаҳуеи ачаии доусы иаҳҭахқәоу днаҳазҵааны, инҳамҵаиргылоны дааҩнашылеит деилхха, ӡӷабк деихашәашәо.
Уи акаԥдани сареи абанк азалқәа ахьхьа-хьхьаҳәа иартуа ҳлыманы дааҩналеит. Уи излаларҳәаз ала, иаҳлырбон ԥсра зқәым, абанк ахатә малқәа – асахьақәа. Араҟа хәы змам аԥҵамҭақәа удмыршанхарцу! Иҟоуп адунеи еицырдыруа асахьаҭыхыҩцәа дуқәа рырҿиамҭақәа роригиналқәа. Уи дԥырԥыруа ҳаԥхьа дгыланы залк аҟынтәи залк ахь ҳаҩнагало, иаҳзеиҭалҳәон урҭ ашедеврқәа рҵакы.
Араҟа сҩыза реиҳа дзыршанхаз сахьак ашҟа инапы аҿанынаирха, уи аӡӷаб убыс арҵәааҳәа дыҩныҳәҳәеит, ауаҩ ицәа ҩыҭӡыӡаартә. Напыла акьысра шԥаҟалои. Аамҭа кьаҿла ҳакәыршаны ҳҭыԥахь ҳаҩхалгалт. Акаталогқәа руакы ҳаиԥылара иалырганы ҳаԥшәмацәа равтографқәа анырҵахьан, абас еиԥш: «Аҩтәылак ҳаиҩызара иадырганы, аиҳараӡак Тарибаси Антверпени ҩыџьа асовет ҩызцәеи Рубенс ду имшқәа раан ҳаибадырра, ҳаизааигәахара иадырганы», – аниҵеит абанк адиректор.
«Иара убас ари ҳаиҩызара амш иаҳаҭырны ҳара ари ҳаиҩызара есымша иӷәӷәахаларц зҭаху ҳҟынтәи», – иҩуеит Д. Ԥилленс.
«Ҳаиҩызара азҳаларц азы есымша шәԥылара иазыԥшу» – инапы наҵаиҩит ажәашықәсқәа амшын ихзырӡлаз, згәалашәараҟны ицыӡсоз амшынуаа згәы иԥхаӡа иҭоу ажәытә каԥдан.
Амал ду зыҩнаҵәахыз абаагәара ҳаныҩҭыҵ, сыԥсы ласӡа инеивызгеит, ҳнеиԥырҵит ҳаԥшәмацәеи ҳареи гәыблыла.
Ҳахьыҩдәылҵыз ҳнангылеит уаала иҭәыз «Вартстрат оп де Ваппер» аулица, аулица наҟтәи аганахьала Рубенс иҩны зынгылоу. Аҩны аҿаԥхьатәи абульвари иара ҳнызкылаз аулицеи иахьеиԥш уаала иҭәны исымбацызт, зегьы џьарак ирхырхарҭан – Рубенс иҩныҟа, Рубенс игәаларшәарахь. Ҳныҩналеит ахан хьыҵәцараха. Аҩны ҟаҵаны даналга (1615 шықәсазы) ақалақь амаӡаныҟәгаҩ агуманист Вовериус-«Антверпен ирызгәдууп – иара ианалго ҩыџьа ауаа – Рубенси Балтазар Моретуси, избанзар урҭ рыҩнқәа збалак ҳәаанхыҵаа аршанхоит, џьашьахәтәыс иркуеит аныҟәаҩцәа», – ҳәа ииҳәаз ажәақәа иахьа иаҳагьы рҵакы ӷәӷәаны игоит.
Аиашазы, Рубенс ида здам ҽаӡәы дзыҩнанхарымызт ари аҩны џьашьахәтәы. Уи асахьаҭыхҩы ду иԥсҭазаара даналҵ (1640 шықәса маи 30 азы) инаркны 1937 шықәсанӡа иагьаҩ ҩнанагалахьазаргьы, 1937 шықәсазы ииасуеит ақалақь анапахьы. Ақалақь анапхгара иаӡбоит дара рхарџь ала аҩны ареставрациа азухарц, иагьалагоит 1939 шықәсазы. Уи инаркны (аибашьра шықәсқәа налаҵаны) ԥымкрыда аиҭашьақәыргылара иаҿын. Ҩажәи жәаха хаҳә уасҭа 17-тәи ашәышықәсқәа рстиль ала иҟарҵарц ахаҳәқәа рыцәра иаҿын. Аҩны аџьажәлар ирзаатуеит ииуль 26, 1946 шықәсазы.
Адәахьтәи аҿаԥшылараҟны уамак зымҳәо, ҩбаны еихагылоу аҩны уахьыныҩнашыло уҿаԥхьа иаацәырҵуеит уи иагәылаҵәаху амаӡа џьашьахәы. Агәарԥи, абаҳчеи, аркақәеи рархитектура-скульптуратә рхиашьа, урҭ згьама ҳараку рҵакқәа удмыршанхарцу!
Уахьыныҩнашыло ашҭа армарахь ала улаԥш нақәшәоит ажәытәӡатәи афламандтәи архитектуратә стильла, хаҳә шкәакәала ичаԥоу – анхарҭатә уаҭахқәа. Арӷьарахь – италиатәи гьамала зҿаԥхьа аскульптуратә рҿиамҭақәа рыла ирхиоу – асахьаҭыхҩы иҟазарҭа. Урҭ еидызкыло арка аганқәа злачаԥоу ахаҳә ҭырҿҿаны иану аҩырақәа инарывалалак нарыднаԥхьалон, ҳнарыдгылеит ҳаргьы. Ҳара ҳашықәсԥхьаӡара ҟалаанӡа 138 шықәсазы зыԥсҭазаара иалҵыз Римтәи апоет Иувенал иажәақәа иану иуарҳәоит асахьаҭыхҩы агуманист ду идунеитә мҩа, ихәыцрақәа. Хыхь иқәгылоу анцәацәа: Марс, Иупитер, Иунон, Вест, урҭ анцәацәа иҳаракны изку, ҵаҟа ирыҵагылоу ауаа – афилософцәа Платон, Сократ, Сенека, Софокл рықәгылазаашьақәа апоет Иувенал иажәақәа риашара шьақәдырӷәӷәоит. Аа ишҳәоу:                  . Аха исзарҳәару аԥсышәала! Салагапи: «Анцәацәа рхаҭақәа ҳара иҳарҭалааит ҳара иаҳа иаҳҭахқәоуи иҳахәақәашеи. Ауаҩы ихазеиҳа дара рзын иаҳа акыр даԥсоуп».
Арӷьарахьтәи аҩыра иаҳәоит:                      Амҿтәы мардуан иаҿеибаҳәа иаҿаланы иааиуаз ҳрылагыланы ҳхалон, ҳнеиуан уаҭахк аҟынтәи уаҭахк ахь, иҵыхәаԥҵәарадоу ауаа рыцәқәырԥара ҳалагыланы. Зегьы узларыхьӡари, акыс ҳара зынӡак ҳаамҭа кьаҿуп, сааҭқәак рышьҭахь Финлиадиаҟа амҩа иқәло ҳзын. Инумҩатәны узларыҩнысрызи ак еиҳа ак еиӷьны, еиҭаҳәашьа змам, ижәытәӡатәиу арҿиамҭақәа (араӡын, ахьы, асахҭан, амҿы, аласа лыхқәа) рыла ирхиоу 15 уаҭах. Зегьакоуп, еимдатәуп иагьа ҳаццакуазаргьы, ҭынч рыхәаԥшра анаҩс ауаа рыжәпара агәылсра шуадаҩугьы. Аҵыхәтәан ҳлалбааит атрибуна аҟынтәи иаҳбахьаз аҟазарҭахь. Ҳаҩнагылоуп ауаҩытәыҩса иблақәа зыргәырӷьаз хәы змам, ԥсра зқәым, ҵҩа змам аԥҵамҭақәа зҩныԥрааз аҟазарҭа.
Џьанаҭ ԥсҭазаара иалагылоу Адами Евеи рсахьақәа улаԥш наҟәганы мармалташь еиқәаҵәала иҟаҵоу ауаџьаҟ иахакнаҳау асахьа унахәаԥшыр, уаагачамкымхарц залшом. Шаҟа бзиабара, гәыблра рыҵоузеи абыржәы инуацәажәарашәа хыхьынтәи иухәаԥшуа аби
ԥҳаи «Кимони Перои». Ҩ-ажәак рыла иуҳәозар ари асахьа ԥсыс иахоу: млала ашьра зықәҵаны абахҭа иҭаку Кимон имԥсышьа џьашьаны аимператор абахҭа ахьчаҩцәа ирыдиҵеит изкылыԥшларц уи ауаҩ деиқәырханы, дызку аилкааразы. Урҭ ирбеит Кимон иԥҳа, ааигәа хшара дзауз, лаб ибараҳәа днеины лгәаҳәԥала акыршиҿалҵоз. Перо лаб ибзиабареи уи иеиқәырхара иазылыԥшааз агызмалреи џьашьахәтәыс иззыҟалаз аимператор Кимон ахақәиҭра ииҭоит.
Аҟазарҭа аҟынтәи – ашьҭахь, абаҳчахь. Зегьы доусу ртәала ирхиоуп, иқәҵоуп архитектура-скульптуратә рҿиамҭақәа рыла. Ари аҩни уи аҩнуҵҟатәи аҵаки 1625 шықәсазы иаҭааз Даниатәи акрал имаӡаныҟәгаҩ усҟан ишазгәеиҭаз еиԥш, ҿыки-бзыки ирызҳәом, қьаадки ҩыгаки ирзанҵом, ҳаадәылҵит аҳҭынра џьашьатә избази исаҳази схаҿы исызҭамгӡо.
Ҳаауан аӷбахь. Иура имашьыналас иқәԥраа ҳаманы иаауан, сара ауаҩ ду изхәыцра салан. Шаҟа диашоузеи уи ԥсра зқәым ауаҩ ду – абри аҩыза зҳәаз Рубенс:
«Ирацәаны анҵыра акәым иҟоу,
Ибзиан аԥсҭазаароуп».
Аҩызцәа рҟнытәи аныҳәа сыдызныҳәалаз Степаниук заҵәык иакәӡоуп. Степаниук – Львовтәи аобласт ақалақь анагӡком ахантәаҩы, Ленинград сынтәа машәыршәа издырыз. Жәытәнатә аахыс сыздыруаз аҩызцәа сырхашҭзар иара ихарои.
Ла-Манш. Атлантикатәи аӡыблара ҳалҵын, ҳнагәылалеит аԥсҭазаара агәеилашыра. Амш бзиоуп, иҭынчуп амшын. Ла-Манш, анаҟә зхатәаз, иааџьоушьаратә еилгоуп. Англиеи Франциеи рыԥшаҳәақәа амырхәага рыдыҷҷало, аҳауа цқьа сызхара сзалымфаауа аӷба аԥынҵаҿы слеины сшықәгылаз, акаԥдан дуҳәоит ателефон уизасырц ҳәа ацҳантә авахтатә цхырааҩ адырра ҟаиҵеит.
Саныҩхала, икаиутаҿы дтәан. Дсазҵааит ашьыбжьон хәаабжьы умаҳаӡеи ҳәа.
Аиашазы, ахәаабжьы саҳан, аха дзықәхәаауази дызхахәаауази сзеилмыргацызт. Ихәмаррамзар исаҳап ҳәа сусқәа, аҩтәқәа сырҿын.
– Изакәи, бзиароума? – ҳәа снаиазҵааит, мчыла зыҽзырҭынчырц иаҿыз. Аиашазы, аҟәардә иҽизахакуамызт.
– Деилагеит, дшеилагарыз ари ҳмеханик аиҳабы. Ари аҩыза сааижьҭеи сақәымшәац, – инервқәа ихы-иҿы ианыкәашалон.
– Дызқәхәаауадаз? – маҷк даасырҭынчырц иныбжьазгалеит азҵаара.
– Сара сакәхап, акрыздыруоу.
– Иҽызхирҟьоз?
– Иҽызхирҟьо ҳәа ма акрыҟоума, аидаратә насосқәа аревизиа рзуӡамкәа ирызууп ҳәа сахьижьаз, сызхоужьеи ҳәа ахьиасҳәаз деиҟәнажәеит, – иҽырқьиаӡаны, дыззымдыруа аӡә дидтәалазар, ҳаи рыцҳа, закәу уаҩ қьиоузеи згәы ндырхаз аауҳәап.
– Уидымгылааит, аа, дзыцәшәаз! Ацхыраара ахьиҭаххаз! Уи игәаламшәакәа дыҟам: «Уара ас уҽыҭҳәаны, зегьы еиҟаратәны урацәажәо уалагар, ицәгьарахар иудгылап ҳәа узықәгәыӷуада ҳәа иасҳәахьаз.
Иаха аҵх ԥызҽыз, смыцәаӡакәа сыршеит. Срызхәыцуан аус аазцызухьоу акаԥданцәа, егьырҭ амшынуаа, аха ари, Вахтанг Давид-иԥа иҩызаҵәҟьа сиқәымшәац. Ари иҩыза аԥанда, ауаҩытәыҩса иҟазшьа бааԥсқәа зегьы злоу, еилазыгӡо, зхәы-зҿы узымкуа дсымбац. Ари ауаҩ, иааиԥынкыланы аус ицура зылшаз дфырхаҵаҵәҟьоуп. Аха ԥыҭрак иааидхалаз, хирла ицахьоу аӡәгьы дыҟоуп ҳәа сыздыруам. Шықәсык еиҳа инаидхалаз ма ргәы ԥжәаны иԥслап, ма рхы еилагалап, ма ибзамыҟәхалап... Ажәакала, ашьауӷа зду иус ӡбаны арахь, абри ауаҩ дизаашьҭ! Зхы зтәу, зхы зҭаху ари ауаҩ
иҟны даагылом. Ишԥасҭахымыз арахь еиҭах ахынҳәра, инеиҿаԥшра, аха ҳара ҳус, ҳаҵҭәы аилыргара зҭахыда, измада ҳаха. Мамзаргьы акралҵуа иҟоума?
Иаха аҵхагәҭан еиҭааиҿаҳахзаап. Иахьа аҳақьым Николаи излеиҳәаз ала, урҭ шьҭахьҟа ицаз атанк хьанҭа иақәтәазар, ԥхьаҟа идәықәырҵон. Иџьаршьеит аӷба аҭыӡқәа ахьеиҭаԥаз шԥаумбеи, ишԥаумаҳаи ҳәа. Сара ҽмырҳа шыҟасҵоз абардыруеи! Ицәгьоуп арҭ аҩыџьа шаҳаҭрак рзура.
Арҭ реимак анасосқәа рподшипникқәа ракәӡам, иҵәаху, имаӡоу даҽа ускоуп. Ари баша ҽыҵгоуп. Сзынаӡарыма уи амаӡа аҟнынӡа, мамзаргьы иаԥсоума? Иаԥсоуп, иагьахәҭоуп, ус баша адырра мацараз акәзаргьы.
Саԥхьоит 1976-тәи агороскоп. Аа, иара дызлиааз амза сентиабр иаҳәо:
– Это не Ваш год...
Амш каххаа еилгоуп, амра кажжы иҟоуп. Аҩадатәи амшын гәыԥжәарас изықәшәаз здыруада, аха атәыҩақәа харшаланы ацәқәырԥақәа еибафеибагара иаҿуп.
Ашьыжьымҭан жә-сааҭк шыҟаз, Имменгем аҭаларҭаҿы ҳнаԥырагылан аԥырсал лаҳашьҭит. Абар асааҭ 12, ҭынчроуп. Москва абжьада бжьы ҩнаҩуам. Уаҟьанчаҟьанк макьана иҟам.
Амеханик аиҳабы сышә даалагылан, ажьа шәаҟьа еиԥш, ҳаидибалар ҳәа дшәаны дхьаԥшкәаԥшуа, – «сгәалақәа зегьы иаха иҭсырттеит», –иҳәан дцеит. Егьи ихабар макьана исымбац!
Шьыбжьон амра уқәыҷҷо узлашьҭалари, аха, ных, сышьҭалап – сдырцәозар!
Имменгем (Англиа). Иахак зылаӷырӡ зҿыҵакьаса аԥшатлакә еикәазырҵәиуаз, аԥырсал амжәааны иагартә ҳақәзмыргылоз амш, уаацәшәартә иҟан. Аха ашьыжьымҭан ажәҩан цқьакәакәараӡа, амра гәыбзыӷуа
лцәылашеит. Амшын згәаӷ ахнагоз здыруада, аибафеибагара ишаҿыц иаҿын.
Арҭ, зтәыҩақәа еиҿаҳаз ҳаҷкәынцәа, рҽырҭынчны итәоуп. Амала адуҵәҟьа дҳашқьԥшықьуа иԥсы игәы икылаханы исеиҳәеит амеханик аиҳабы аустав иманы дышизнеиз, атехникатә зҵаарақәа рҟны иара акаԥдангьы дналаҵаны, зегьы инапаҵаҟа ишыҟоу иеилиркаарц.
– Ари аҩызаҵәҟьа смаҳац! – иџьеишьон уи. – Ари – хара аныҟәара зегьы ирԥырхагахеит, – ицәажәашьа сахьарччаз акәхап изхиҳәааз.
– Сара ааба-жәба мза сыӡсахьеит баӷәазада инеиԥынкыланы, аха зегьы ҳҷыгә-ҷыгәӡа ҳаҟан.
– Ҳазегь ҳҷыгәқәоу џьаҳшьоит! – иазгәасҭеит иаргьы дшеиқәшәам иардырганы. Ҳдырра ыҟазар, ҽеиԥсра ҟамлои! – Нас иауҳәеи? – дызҿыз иажәахь дниазгеит иааҳашҳатәарахаз ауаҩы.
– Иасҳәахуаз, аха шаауоулак аԥсихбольницахь уеиха ҳәа иасҳәеит! – дааччашәа ныҟаиҵан, даасыхәаԥшит.
– Имацароу!..
Ахәылԥазы ԥшьбаҟа сааҭ ҟамлацкәа, алоцман дхалеит, ҳдәықәлеит абаӷәазахь.
Виктор Лука-иԥеи сареи чаик ыжәны атеннис асра ҳалагеит. Виктор Поддубныи – арадиооператор, аамҭала, Кубаҟа ҳамҩа харазы даарышьҭит, ҷкәына ҟәыбҷоуп, иуы-иҳәа уашьуам, дҳәатәхаҵаҩуп. Иус, иҭыԥ идыруеит.
Ус ҳаҵаҟаҵәҟьа шьҭыбжьык аагеит иааугәамԥхартә. – Ҳаи, уамак ҟарымҵандаз амҩа хара иашәаз ауаа, – насҳәан, ҳаибарччеит. Аха дырҩегьых абжьыцәгьа аагахт, акы ҳахаҳама аауҳәартә. Акыс аспортзал аӷба аҵаноуп иахьыҟоу. Ашырҳәа ацҳахь сыҩхалт, иҟои, абаӷәазахь акәу ҳахьцо ҳәа.
– Абаӷәаза абаҟоу аҵәыгәагәа ҳахаҳаитеи, – иҳәеит авахтатә цхырааҩ, аҩбатәи аштурман Мушински.
– Ишԥа? Акаԥдан дабаҟоу?
– Акормахьы дылбааит.
Егьи алоцман англыз бызшәала телефонла ацәажәара даҿын, деицрашәаны, уаҩкьаҿк, ҭәык, зуаҩыбжарахь имнеицыз.
Слалбааит акормахьы. Аԥша, анаатә уқәнаргылом. Амшын аҭра иҭыҵуазшәа еиханы ицоит еибафеибаго. Ахыркыра схы лахсырҳәҳәазар, абуи ахы ҩавҵыҳәҳәо иаҵажьын. Аа, уца ухаҵазар, Ус анаатә ҳгәыҵасцыԥхьаӡа хәыҷы-хәыҷла иаҵҵуа, аҽариашон, ииашахацыԥхьаӡа ацәқәырԥақәа иршәны аӷба иагәыдырҵон. Абар аӷба амгәацәа кылнажәоит иҳаԥсыхәоузеи. Ус аӡы ацара иаҟәыҵуан, аха аԥша агәақьҳәа абуи хыла ишаҳгәыднаҵоз ахы анынҭанарҷаҷа, изкыз ацәҟьа иноунашьҭит ихәахәа-жьахәаха, амшгьы шааилашәшәрыз иааилашәшәит, амзаҿагьы еимхәыцха амшын иҩӡааҵын, аҿыҩанахеит, ҳаргьы ҳмидагәидаха ҳҭыԥ ҳнахыҵызшәа ныҟаҳҵан, аха абаӷәазахь аҭалара ҳагхахьан, дырҩегьых аӡы шьҭыҵаанӡа ҳәа аԥырсал лашьҭын.
Имменгем. Иахьа ашьыжь инаркны Англиа зегьынџьареиԥш араагьы абылрахьчаҩцәа рықәгылара мҩаԥысуеит. Урҭ рхаҭыԥан асолдаҭ ршьапы иқәыргылоуп, мцак ахьаахәыҵҟьаз арцәара иазыхиоуп.
Ашьыбжьон ааҟалоны алашара нахацәеит. Афымца енергиа аныҟамла, ҳәарас иаҭахузеи, аӷба леихәлаҳаит. Зегьы ҭрысит МКО ахь.
Анцәа илԥха роуртә, сааҭбжак ала ишьақәдыргылеит.
Ных, иагьа ихаразаргь сналаԥшып ақалақь – ла иабо хы иаԥсоуп.
Аӡы агәҭа иалагылаз ҳасқьала аҟнынтәи цҳала мацара адгьыл ахь акылсра 20-ҟа минуҭ ҳцәақәӡит. Уи афырҭын иҭҟьаз ацха ҳақәнажәаауан, слымҳа аԥша иҿнахт ада акгьы сзақәҵомызт акраамҭа. Ҳахьныршәаз, ҩбаны еихагылаз автобус ҳанҭалан, сааҭыбжак ала Гримсби агәҭа ҳналанаргылеит. Ақалақь хьыҵәцараха, агәҭа амагазинқәа еимгәамӡо игылоу ирыҩналт, аха
иааг, рыхәқәа ублахаҵ ыҵырҟьап. Атауар иазгәҳәу баша игәахы ԥыжәжәоит ауп. Уахьыныҩналалак зегьы цқьоуп, еилыргоуп. Умаҵ зуа аҭиҩцәа иҟәбаҟәшәо, ражәа-руы уашьуам, иаауҭаххалак зегьы улаԥш нарықәшәартә еилыхха иқәуп иблахкыгаха. Ауаа ишақәнагахара еилаҳәоуп, еигәыдҳалом, еицәхасуам, иҳәҳәом, иҟаауам, аӡәгьы дыбӷаӷомызт, доусы рус иаҿын, рымҩа иқәын.
Адгьыл анықәс-аақәсра, ауаа нарылаԥшра згәы аԥсахыз, иззыхәшәхаз, ахәылԥазы ҳлахҿых-лахҿыхӡа ҳҭыԥ ахь ҳаауан.
Иахьа ҵхагәанынӡа ҳазмышьҭуаз афырҭын аӡиас Хамбер ҭанарцәажәон. Аҵхагәҭан асааҭ хԥа рахь аус ауан, асқьала ҳадҵны ҳҿылаҳхеит, аха аҵысхәеиԥш ауп аԥша ҳашьҭкәыцәаа амшын ахь ҳашкылнаго. Араҟа ҭынчрак ҳзыԥшу џьушьап. Амшын агәеибафараҵәҟьа ҳашԥалашәеи. Абар уажәымзар-уажәы аӷба ааҳәуеит ҳаӷеиҭа. Закә мышьҭацәгьароузеи Кубаҟа амҩа ҳнықәлеижьҭеи иҳашьҭоу. Арахь ҳгирокомпас блит, уи аҟаҵара иаҿуп, аха иҟоуҵараны иҟоузеи аӷба хыла-гәыла ишыкшаҳәшо. Ишакәхалак, знык наҟ ҳаԥсадгьыл ахь ҳазкылсындаз ҳәа амҩа ҳақәуп, арахь Роттердамҟа цатәыс иҳаушашәа дырраҭарак ыҟоуп. Роттердамынтәи Швециаҟа, устәи Вентспилсҟа, уи бзиоуп, аха ҳааԥсарақәа абаҟоу, иабаҟоу Вентспилстәи агәыӷрақәа! Ҳтәоуп ҳӡыҩ-ӡыҩӡа ҳаԥшны, дыррас иҳарҭарызеишь. Асааҭ жәаҩа рыбжазы (Москвала ҩба рыбжа) адырра ҟалеит – Вентспилсҟа. Закә ԥсеивгароузеи, гәырӷьароузеи! Зегьы рыцәа ҭынчхон.
Аҩадатәи амшын. Ацәқәырԥақәа ирӷәыхыз, сеилахәахәа сшьара сзықәымло, арахь скаиута хыла-гәыла еилажьыз снапы сызрыламкуа сҩагылеит ашьыжь, агылара аԥсра ныхкаа. Ашьыжь лассгьы сгыларц сгәы иҭаӡамызт шьыжьхьафарахь сназыԥхьоз ателефон абжьы мгар. Иара ачаижәрагьы мап ацәыскын, аха ных, иудыруеи ргәы иаанаго ҳәа сҩагылеит, аԥсабара ҭынчҳаҳараӡа агәаӷ ахнагозшәа иҿаԥха-ҿаччон. Акыс, ашьыжь исцәеиԥхьыттаз сыԥхыӡ ргәаҟгақәа срызхәыцуа сиазар еиҳа, сгылар сгәы аасхашҭып ныҟасҵеит. Аха, сан лцәымза ахьысзамыркыз (Гарԥ ацара сацәаашьаны) схы гәыбӷан асҭон. Абри аҩыза шԥасыхьи ҳәа сымаҳә Симон симҵашшуа ԥхыӡла Аҟәа сахьтәаз сарҭынчуамызт. Аа, иахьами сан адунеи анылыԥсахыз, лҽыслырдырит, уи сгәалашәара есымша дшалоугьы, лыншьан хааӡа ишсыцугьы.
Снатәаны сынлызхәыцларц сҩыга стол аарҽеишәа, сымшынҵа сааханы снапы насыркуаны, арациа аначальник Николаи Тодорчук дааҩнашылан, радиограммак насыркны днықәгьыжьит. Сылаԥш нахызгазар, амала аҽшьыга. Иҟоу-иану ҳәа акгьы сзеилмырго сдысны сыштәаз, саԥхьа деихаччо даацәырҵит Толик, – уаалеи аԥшаҳәа ҳнавалап, каҳуак ҳнахәап ҳәа. Рыбжьы ансықәдыргоуп ҩыџьа ахацәа саԥхьа ишгылаз анызба. Рмыругақәа кны, сыҩнымаҭәа еилаҳаз еилырганы, уаҳа икамҳартә рҭыԥқәа рҟны иқәдырҟьарц иааиз абоцмани аматрос еиҳаби игылан ишанханы, исыхәаԥшуан.
Рықәҿымҭӡакәа ихаҟәҟәалоз сылаӷырӡқәа ицәыҵәахуа сыҩдәылҵит, амҩа хара, амҩа хьанҭа иашәахьаз ауаа ргәы смырԥшаарц аӷба аԥынҵаҿы снеин Норвегиеи Даниеи сылаӷырӡ нрыбжьасҭәеит – аракәын сылаӷырӡ ахькамыԥсацыз.
Мап, исызхаҵом, исызхаҵаҵәҟьом. Иудыруеи илцәеилагазар. Толик Аџьынџьал, абахәаԥшьеиԥш игылаз, зуаҩраҵәҟьа иҭагылаз, аӷлам, изкылҟьарыз ас деиҩнарҿартә.
– Оо, ҳазшаз, шаҟа ииашамкәа гәымбылџьбарара улоузеи, иагьулзыршозеи!
Игәы раҳаҭ, игәы цқьа иазымҟажазар акәхап иҵыхәаԥҵәарадоу адгьыл аахақәа. Иҟалаша анҳалеибахлакоуп ҳанеибарҵәыуо, ианҳазцәырҵуа агәыԥшаара.
Ушԥаҭынчу, Толик, суҵашьыцуеит. Исыдзеи уҟнынтәи харас асҟак сгәы ԥужәартә еиԥш. Угәы зрыхшәазеи адгьылтә сахьақәа рбара, аԥсабара ақәыԥшра. Ицәгьоуп ахы анапаҿы аагара, сазкуам аӷба, сыбжьаӡом скагеррак, сазырԥсасиуам Даниатәи аԥша ҷыхь, изакә рыцҳароузеи исзаанагаз иахьатәи ашара.
Ных, ҳмыхԥсахуа ҳазҿу зегьы башазаап.
Сӡамҩа аԥшахьы иқәнарбаз сылаӷырӡқәа аанкыланы скаиутаҟны санааи, Володиеи Генеи рус аҵыхәтәахьы иаарцахьан, инарзықәсыргылеит акониак, иабардыруаз амца исыцраз. Ухараҭ бзиахааит, уаҳа злакыҵа анхыԥшылара саҭәам, сҩыза гәакьа Толиа. Адгьыл бзыбымбылхааит сан, сыбзиабара зегьы зцу.
Иацаахыс зышьҭра ихҟьаны иҟоу ауаҩ сырзеилкаауам згәалаҟазаара бзиоу ҳамшынуаа. Аҳақьым Николаи иџьеишьеит акәтыжь ҟаԥшьӡа иӡны исымҵарҵаз ахьысымфаз, атәан мацара ыжәны сахьгылаз. Абуфетчица Ирина лакәзар, илзеилкаауам уажәраанӡа зхәы ҭазмыжьуаз ауаҩ иацаахыс сымфара змааноу.
Сыбла дыхгылоуп Толик. Сылабжышқәа ҭаҩеит, иҵәыуоит сгәы. Иахьа сҩызцәа лаӷырӡышо аҵыхәтәантәи имҩахь днаскьаргоит ҳәа сызхаҵом. Толик анышә хьшәашәа дазцарцу! Анцәа ҳрыцҳашьа! Акәац игәаӷьны сыц излакыласкрыз, фатәы хаак сҿахьы иназгарцу! Ишԥасҭаху исахьа снахәаԥшырц, иажәеинраалақәа снарыԥхьарц. Аха уаҳа умԥсыхт. Аҟәа ҳаныҟаз ашәҟәыҩҩцәа рҩымҭақәа рнапқәа рыҵаҩны, иара ус иаахәаны (аиҿкааҩ. Џь. Аҳәба) иаҳзааргаз снарылаԥшын, иубар иаахә. Хәба-хәба екземплиар Ҭарба, Ломиа, Акобиа, Ҭарԥҳа, Сангәлиа днарылаҵаны... Закә ҽыхароузеи, ҽырбароузеи! Ибзиашәа, аҵыхәтәан Аҟәа санықәҵуаз ишьҭысхит «Аҩадатәи аԥшақәа». Садтәалоуп сгәи-сгәи неилаҵәо, сыԥсы нысҿаҵо. Ари ишәҟә хәыҷы ипатреҭ анындаз, снахәамԥшрыз. Издыруада исымақәоу «Алашара»-қәа дырнызар? Снаргәылаԥшит. Мап!
Закә мышьҭацәгьароузеи. Цас ируашәа акгьы дышԥаным.
Срыԥхьоит, сеиҭарыԥхьоит «Аҩадатәи аԥшақәа», дрыбжьызбаауеит ацәаҳәақәа, анбанқәа. Нас уаҳа дсымбарцу?!
Сымшынуаа гәырӷьауеит. Ҳнаскьацыԥхьаӡа Вентспилс ааигәахауеит. Сараӡәк сгәы ҵәыуеит, еиқәуп сылахь.
Иахьа Толик иҵыхәтәантәи имшоуп. Бзиала сҩыза, бзиала! Зегь уахь иҳамҩоуп.
Вентспилс.
Иахак ҳшеикәҵәиашоз ҳаршеит. Ашьыжьымҭан чаик ыжәны сышьҭалан, аха ахагацәа рҭыԥ аҟны узырцәода, сгылеит. Аҩныҟа ателефон ҿасҵан, сазыԥшуп аӷба сзыҩнымҵуа. Адәахьы аԥшаҷыхь шаҿоугьы еилгоуп, амрагьы цәырҟьацәырасуеит. Адәы анықәларагь сҭахым, ауаа рбарагьы сгәы аҳәом, исылшом ацәажәараҵәҟьа.
Еҳ, ишԥеижьагоу аԥсҭазаара!
Арахь ҳконтрабандистцәа рус еилыргаразы иааз, ҳауаажәлар рацәажәара даҿуп. Аӡә иакәзар хар ҳамам. Актәи аҟәшахьы инахнагаз уаҳа аҩныҟа сцәажәартә сманшәаламхеит. Аҩныҟа моу Лиудагьы дсымбеит. Амала Лиова Нара лзын еиқәсыршәаз апосылка лгарц илиҭеит. Уи акыр сгәы ааннакылеит. Ԥочтала идәықәсҵар ианлоушаз здыруада, уажәы лымшира иақәыршәаны илоуеит зеиԥшҭам асааҭ.
Ашьыжь асааҭ жәаба шыҟаз ҳақәҵит. Амш ҳаҿшынаҳхаз еиԥшҵәҟьа иҳахьҵәыуа иалагеит. Уаанӡа аҷыхь иҿаз, уажәы ақәабаа-сабаа леиуеит. Сышьҭра сызхылом. Аҵла салҟьазшәоуп сеилаххаа сшыҟоу. Лиуда уаҳа дсымбаӡакәа дцеит. Ҳара ҳҭаацәара ҩыџьа аҿыццәа аланагалеит. Ԥсшьара ицаз Виноградов
ихаҭыԥан ахԥатәи механикс Кикава Изет дааит. Макьана сиҿымцәажәаӡац, дзеиԥшроу сеидроу. Егьи – абуфетчица. Абыржәоуп ассир ҟалараны ианыҟоу. Акаԥдан «иаҳҭынра» аныҟәгара иаԥсамхаз Ирина дрыцҳасшьауеит, аха исымчыз. Салагар уи лаанкылара сылсыршон, аха аус лдырурызу? Иахьакәым дкылыргар аҵкыс дышцазоуп. Уи, зышьҭыбжь мыргаӡакәа иҟәбаҟәшәо ҳамаҵ зуаз даҳзымхьчеит, ажәакала.
– Сзыхирҟьо сара исымҳәакәа шәхала ишәзымдырӡауеи?! – исаҳауеит лыбжьы.
– Сара ишԥаҟасҵари?! – дсазҵааит аҿыц, Светлана Константин-иԥҳа. Ари ҩажәи жәиԥшь шықәса ирҭагылоу ашәпажәпа, зычҳара ӷәӷәоу, зҭахрақәа ҳараку аӡә лоуп. Света лхаҵеи лареи еилыҵхьеит. Қарҭынтәи лыԥҳаи лани лыманы дықәҵижьҭеи, шықәсқәак ҵуеит.
Уи, д-Москватәуп. Уажәы илыӡбеит амшын далаҭҳаџьырц, уажәоуп раԥхьакәны амшын данхыла. Лыԥшра-лсахьа деиқәаҳкәажәха, лызмахак аа-лак ирзыфом, аха ҳара ҳлажәқәеи лареи ишыҟалаша здыруада. Одессантәи ҩыџьа анаукаҭҵааҩцәа ҳзаарышьҭит. Урҭ ус ҳаибадырырц иааҩнашылан ицеит, уаҳа сырҿымцәажәац.
Ахәылԥазы «Ахҭырԥа шкәакәа» ҳахәаԥшуан. Сгәы ҭыҵны ицон ахәаԥшцәа ишԥарыдыркыларишь ҳәа. Ҳауаажәлар зегьы ахәаԥшуан, ргәы иахәаны ирыдыркылеит ҳәоуп ишыздыруа. Амала Гогуаӡе дсазҵааит Москвеи Киеви рҭыхымҭақәа рыда қарҭтәи аҭыхымҭақәа зыҟами ҳәа. Уи саргьы иџьасшьеит.
Даниеи Швециеи рыԥшаҳәақәа. Амш ашьа аҿыҵуеит – афырҭын, ацәқәырԥақәа.
Сара сышьҭра сызхылом, ацәара ада ак сгәы ахымлауоуп сшыҟоу. Иҿыцу ҳәа акгьы ҳалаҟам. Ателедырраҭараҿы Садаҭ Израильҟа ицареи, урҭ реиԥылареи акәӡоуп иҟоу.
Толик ишәҟә хәыҷы саԥхьа иқәгәышьоуп, уажәы-уажәы иаахыртны акык-ҩбак снарыԥхьоит. Шаҟа ихәыдоузеи уи ашәҟәхәҷы.
Ашәахьа. Аҩадатәи амшын.
Заа сгылеит. Лашьцан. Араҟа асааҭ жәба рҟынӡагьы ицәылашьцоуп. Амш ҿыхеит ахы-агәы цқьаӡа. Сылахь еиқәуп, имаҷуп сгәалаҟазаара. Снапы наргӡаны акы иаасыркындаз ҳәа гәаҳәарак сымам. Ауаа рынкылара – ахатәмалрҳареи аԥсыцәгьареи рҿаԥхьа ицәгьахеит, ҳара ҳҭакԥхықәра иаҳа-иаҳа аӷәӷәахара иаҿуп. Иара ҳҭакԥхықәра сырӷәӷәоит ҳәа иаҿугьы узларыхәшәуи, акы рҳәоит, ҽак ҟарҵоит, нас – зегьы зхароу ҳара.
Ашьыбжьон имҩаԥаагеит акомандирцәа реилацәажәара, ауаажәларратә организациақәа рнапхгаҩцәа алархәны. Зҵаарақәас иҟан –Аполитикатә гәаҽанызаара арӷәӷәареи авахтатә маҵзура аусура аиҿкаара рхыԥшақәа раҳаракреи. Иаадыруаз акгьы агҳмыжьит.
Ахәылԥазы азеиԥш еилацәажәара аҟынгьы убас. Аха!..
Роттердам.
Иаха ахәылԥаз аштурмантә дырраҭараҟны излаҳәаз ала ашьыжь быжь-сааҭки бжаки рзы Роттердам ҳхықәгылазар акәын, аха аштурманцәа амц анырҳәалак – амшын аҟны аиаша зҳәахьада ҳәа иаақәгылоит. Иагьиашоуп! Издыруадаз ҩ-сааҭк рзы аӷба ахы иамыхәо иззаӡа, ацәқәырԥақәа инеигәыдырҵо иаанхап ҳәа. Аа, абар афымцалашара ахьынаҳхацәаз. Иҟалазеи? Авахтатә механик ҿыц Кикава инацәкьыс иахьахәҭаз иақәимырӷәӷәеит. Иангарҵыз инаркны зарма шьапы инықәгылаз уаҳа ишьаҿа ашьаҿақәа ирызрықәыршәом. Абар ҩ-сааҭк инареиҳаны Роттердам ҳааины ҳалаԥшуа
ҳхықәгылоуп, арахь акәӡам, Имменгемҟоуп (Англиа) иахьцатәу ҳәа адырра иҳауз аилкааразы. Закә еиҿымкаароузеи сыла иабо. Ажәакала, 250 миль аҩада халатәыс иҳақәшәеит, ҳапланқәа дырҟьалеит.
Шьыбжьонынӡа ҳгылоуп, ҳаззыԥшу ҳазхагылоу абри абри ауп ҳәа акгьы ыҟаӡамкәа. Амшцәгьа уҳәар аӷбақәа абаӷәаза аҭалареи аҭыҵреи иааихмырсыӷьӡакәа иаҿуп. Асааҭ акы ҟаларц жәохә минуҭ шагыз абаӷәаза агәашәқәа ҳларҭысын, еилашуаз амшын ҳанхылеит.
Иацы Нарачка илымширан, илықәшәоушь «аб ҟьала» идәықәиҵаз адныҳәалагатә радиограммеи, Лиуда лнапала Вентспилстәи илзысҭииз аҳамҭеи?
Аҩадатәи амшын асҵәҟьа исымбац. Аԥша секундк 22–23 метр иласуеит, амшын ацәқәырԥақәа 9–10 метр ишьҭыҵуеит. Ԥыхьа ҽнак ҳазхысуаз уажәы ҩымшгьы ҳзахысуам. Акызаҵәык, ԥсеивгарас иҳамоу, ацәқәырԥақәа хагәҵәы иаҳгәыдлауеит, уи аҟәарҽарра армаҷуеит. Ганха рҿаархар ҳаадырҳәып ҳаӷеиҭа.
Ашьыбжьон акаԥдани сареи дырраҭарак еилҳаргон, имырхьаацәакәа сиазҵааит, изусҭцәадаз арҭ амшқәа рзы ҳаӷбаҿы иҟақәаз ҳәа.
Ишызбоз иааиқәшәеит, аха инимырԥшырц ҭынч изусҭцәақәо неиҳәазшәа ныҟеиҵан, – сара агәаҭара сахужьуоу, ус баша уазҵаауоу? – даасҿаԥшит.
– Иагьгәаҭарам, иагьбашам, ус издыруазарами, сеидроу? Ҩаха-ҩымш хҩык ахацәа наӡа-ааӡақәа Роттердам ҳаӷбаҟны иҟан, изхҟьаз, иахьынӡатәиқәоу ҳәа акгьы сзымдырӡо, – сҳәеит саргьы ус хәоу иналамҵаӡашәа. Уи «ацәымҳа» анаҩс ҭынч-ҭынч дцәажәозшәа даҿын, аха уажәы-уажәы ихәцә абаҩԥсы кылахазшәа аҳауа ҭырхханы абжьы наиргон. Ҳазҿыз аус ашәҟәы ианҭарыҩуаз иарбан рыцхәу иахьа ҳәа сиазҵаан, 26
иҳәеит. Ҩажәихәбоуп сҳәан, аха иара, мап, 26-оуп аниҳәа, уаҳа иамамккәа, ус ишиҳәоз инанысҵеит, аимакаиҿакра згәахы кыднакылахьаз ауаҩ.
Арахь ацәқәырԥақәа рыҽҳадыршьылоит, рыҽзыхдырҟьо здыруада! Аа, ааилышәшәуаны аӷба аԥынҵан ауаҭахқәа маҟҿаҳәара аӡы шыҩналаз гәарҭеит, излаҩналаз здыруада, ма уахь уаҩ дызнеиуандаз! Аԥхасҭа иҟанаҵашаз ҟанаҵеит, аха ҳӡаанамырҟәрыландаз!
Иахак имыцәаӡакәа аӡы ахьыҩналаз аусура иаҿын апалубатә команда. Ашьыжь сыҩдәылҵзар ҵаҟа анхарҭа аҩналарҭан ашәхымс амагәқәа илажьыз, изшьаз аӡаҩа иҭазшәа, аҳәынҵәабаа иаганы иҟан. Амшын агәахьы аӡбаарра иабалаз ҳәа рааигәа снеизар, ашәыга иаганы иҟан. Адәахьы амш иацы-жәацы ак ҟазымҵаӡаз еиԥш иҿаԥха-ҿаччон, иалнаршаз агәы алаҟажо. Сымшьамба насышәҵаны, сфотоаппарат аашьҭыхны слеизар, ассир. Аӡы ахьыҩналаз иҩнажьыз амал злыху узымдыруа, шьамхахьы ашәыгақәа зҭаз абочкақәа аарҳәны еиланажьыз, иҳәынҵәаха иҟан. Урҭқәа рыгәхьаа зкыдаз, арахь аԥырсалқәа рылашьҭга-рылашьҭыхга, афымцаеилазаара, автоматика, акабельқәа ааигәа-сигәа уаҩы изеилмырго ашьапы иқәнамҟьар. Ҳазшаз днаҳхыкәша-ааҳхыкәшо, џьаҳаным ашә ҳнылаиргыл-аалаиргыло ҳаауеит, аха ҳахьынӡацалаша здыруада. Уа, уажәы аҭшәара, Даниеи Норвегиеи наҟ-ааҟ рылашарақәа ҳҿаҷҷо ҳрыбжьаланы ҳлеиуеит, анцәа ҳихьчароуп акәымзар, ааилахарахар, аԥырсалқәа лашьҭны аӷба аанаҳкылап ҳәа уҟоу. Ақәҿаҳәага ашахақәа инадыркны аԥсы злоу, ухы иаурхәаша ҳәа акгьы ыҟам.
Иара абри ҳаиҳабы дуаҩымышьҭацәгьазар?! Уи «Пекин» аҟны аус аниуаз аӷбақәа ааидырхан, цәгьаԥсышьала рҽацәыргеит. Аинспекциаҟны аус аниуаз миллионк инеиҳаны иаԥсаз Болгариантәи Баҭымҟа иӡсоз аҟазарҭа шааргоз амш бааԥсы илалашәан, рҟазарҭа ӡаарҟәрыланы дара рыԥсы еиқәдырхеит.
Иахьыӡхыҵызгьы ашьаус иаҭан, аха уаҟагьы излацәцаз џьашьатәуп иахьанӡагьы.
Уажәраанӡа еидыбыҩҩылоз амеханик еиҳаби иареи ааигәа Вентспилс ҳаныҟаз, еицны аресторан ахь иҟан. Уажәы, ари аус ашьҭахь – ҳмеханик даамҳамхыр нхамҩа ҳшақәымшәо, иааҟаиҵо зегьы шԥырхагоу аҳәара далагеит.
Амҽыша. Балтика. Шьыжьы инаркны ҭынчроуп. Аӡынтә ҳауа уҿацаҳә-цаҳәо уӡамҩа ҿнаршәаап. Ҳамшынуаа инеиҭак-ааиҭакуа амшын агәаҟра ҳазҭанаргылаз, уи иҟанаҵаз аԥхасҭа имыцәаӡакәа ашьақәыргылара иаҿуп, аиҳараӡак аелектрикцәа рџьабаауп ҳәаак змаӡам.
Сара есышьыжь ишыҟасҵало еиԥш, сыстол санынахатәалак сҿаԥхьа аҭӡы икыдчаԥалоу ашьқаф иҭагылоу аԥсуа шәҟәыҩҩцәа рышәҟәқәа снарыхәаԥшуеит, сҿаԥхьа иаацәырҵуеит стәыла хәыҷы, сҩызцәа, агәалашәарақәа. Иахьа ашьыжьгьы ус схы ҩышьҭыхны сылаԥш нырхызгазар сқьышә ачча нықәххуеит. Амшцәгьа бааԥсы, ацәқәырԥақәа ҳанрылашәагьы, инеилымшәаӡакәа, иҷыгәӡа ишынықәсыргылаз иқәгылан. Егьи, хыхь (ашәҟәқәа рхыхь) иқәыз Иуа ирҿиамҭақәа (ажәеинраалақәеи, апоемақәеи, иалкаауи урысшәала) илалбаан ашьқаф асаркьа икәаԥ-кәаԥӡа инадгылеит ицәыргақәҵаганы.
Балтика ҳагәылалацыԥхьаӡа ашьа аҿыҵуеит. Аӷба аԥынҵан ацәқәырԥақәа иҟарҵаз аԥхасҭа шьақәзыргыло зҿу збапи ҳәа сахьындәылҵыз, аԥшаӷьы сықәжәааны амшын саланажьхьан. Аиашазы, ари аҩыза аԥшаӷьы сақәымшәац, ас сгәы наҭрысыртә еиԥш. Аҵысхәеиԥш ажәҩан ахь саланаҵахьан шәки бжаки метр анықәсыга цҳа снықәсаанӡа. Сахьнеиз абоцмани аматрос еиҳаби жьаҳәала аԥҽра иаҿын зышә еимаҳаз аҩнуҵҟатәи ауаҭахқәа руакы. Егьи еилабаа-еиларҵәи еилажьыз амаҭәахәқәа анеилыргахаша здыруада. Ашьыбжьон
амра лкылҳәҳәоны еибакны зҿылазхаз ақәаба-сабаа убас аԥша иаршәуан, хыхьынтә акәӡамкәа ҵаҟантә аӡы хәыҵыҵны иҩеиуазшәа, уаацәхалар алыхәҭеиԥш укылцҟьаа уқәырҵартә.
Ус наҟ иаҳхаагаз ацәқәырԥа бааԥсқәа раасҭа уажәы амшын уарҳалуп, – быжьбаҟа балл закәыхи!
Насгьы иахьа аҩбатәи ҳамшироуп, ҵыԥх уажәааны ари аӷба иҭаз ҳзын.
Иахьа ицқьаны ашықәс ҵит. – Амстердамтәи абылра ҟалеит ноиабр 27 ахәылԥазы.
Уажәгьы ҳхәыдаӡам, еиҭах ҳгәаҳҽаннаҵеит ицәгьамкәа. Иахьатәи амш лыԥхала иаҳхаагар, хымԥада 100 граммк зжәуеит.
Шә-граммк анысҳәа, ари аӡхыҵра ҳанақәшәа ацәқәырԥақәа ирыӡҩаз ашәыгақәа рыфҩы иамхәаҽырц аус зуаз ахш анрырҭа, аматрос еиҳабы Попов игәы иалсит, – ҳара ҳцыгәқәоума ахш ыжәны, асԥирҭоуп иаҳҭаху ҳәа. Уи ианшоуроугьы ианыхьҭоугьы асԥирҭ ззеиԥшу ахш абеиҭаху, Куба ҳаныҟаз атропикатә сԥирҭ иаҳәаз ауаҩ!
Аҵхагәҭа икылхх иааз Даур ирадиограмма сеигәырӷьеит, аха ушәҟәы аҭыжьра иазырхиоуп, уаԥхьара аҭахуп акәымзар ҳәа иаҳәоз самырцәо сшаргәаҭеиуаз, сылацәа неихьысшьуан, ателефон акыр-кыр ааргеит абаӷәаза ҳҭалеит ҳәа. Асааҭ ԥшьба. Вентспилс. Иагьа зундаз Аҟәаҟа ателефон сзамысит, уи сгәалаҟазаара шбыжьнахрыз ибыжьнахит – атаможникцәа иаадырԥшыз апарнографиа иацәынханы иҟаз.
Вентспилс. Ашырԥыиаҵәа цәырҵаанӡа ақәҵра аҽа-зыҟаҵара иалагаз ҳарҳа-ҳшәа, ҩыџьа зыгәра ҳзымго рыҩныҟақәа рахь рҿынарханы ҳамҩа ҳнықәлеит.
Урҭ аҩыџьа апарнографиатә контрабанда ҟарҵазар ҳәа зыгәра ҳзымгоз руаӡәк саргьы сгәы изҭамижьҭеи акрааҵуан, аха егьи дызлаԥшьаз сыздыруам. Урҭ рҩыџьагьы абжьахәҳахәҭра ӷәӷәа ахьцәырҵыз «50 лет Советской Грузии» аҟны аус руан. Уаҟатәи рԥышәа ҳаларгалазар ҳәоуп гәрамгара хадас иҟоу.
Амҩа ҳаақәлеижьҭеи иахьа ашьыжь хынтәуп аӷба ыцәеижьҭеи. Шаҟа игәыԥжәагоузеи, амшын еимгәҳәа ишнеиуа агәахы ԥжәазшәа иззаӡа имчыдаха ианаанхалалак..
Иахьа агәыр сылаҵара далагеит Николаи Алексеи-иԥа, сармарахьтәи сган сыхьуеижьҭеи акрааҵуеит, сдақәа руак сылаҩазшәоуп сшыҟоу. Ушьа зыртәара угрыжьуам, ҽа бзиарак рылымшаргьы.
Иацы аҭыжьырҭахь идәықәсҵаз арадиограмма иахьа ироузар акәхап. Ишахаҵгылаша седроу? Сара сылаԥш ахызгаанӡа ҳәа ицәыҵаҵаны иадтәалазаауоу иҭрыжьуоу? Сара уи аха шсымам дырны ҽыҵгас иалаҟарҵарым! Иабаҭаху сара сгәаҭара. Аха ус сҳәеит ҳәа аредакторцаа зны-зынла иаҳа иаҭаху намхны ухы иҭам, угәы иҭам анадырҳәало ыҟоуп. Иагьа ус акәзаргьы сара сабаҟоу, Аԥсны абаҟоу?
Телефонла аҩны срацәажәеит, зегьы рыгәқәа бзиоуп. Радиотелефонла ҳаицәажәара ашьҭахь арадиограмма дәықәсҵеит декабр 6 рзы Вентспилс ҳшыҟало ала.
Бельт ду ҳабжьоуп. Амш уажәазы ҳаргәамҵуам. Даниатә еибашьыга ӷбак ҳавагьежьуан, аҵара-ҽазыҟаҵаратә ԥышәара мҩаԥго. Ахәыҷ инамӡаша агара дазкуам.
Анцәа иџьшьоуп ноиабр лыԥхала иахьаҳхаагаз. Ҳаԥсы ахықә инынәнарԥшызаргьы ҳацәцеит. Иахьа акыршықәса абахҭа иҭакны иҩҭыҵыз сиҩызоуп.
Аҩадатәи амшын абла агәы еҵәара цыҩцыҩуа, уи акалҭ иҩӡааҵыз амра аҿы аӡәӡәазшәа икәеикәеиуа ашәахәақәа еимхәыцха «Сухуми» иҩҭнарҟьо ацԥхьқәа ианынрылаҷҷалак, иалмасха, икеикеиуа инауҿаҷҷоит, мшәан иарбан џьанаҭ жәҩангәашәԥхьароу ҳнызҭалаз! Зегь ҿыцбараха, уажәада ари аҳҭынра џьашьахә акәшамыкәша ҳақәнамгалацшәоуп амшын ахәшхәыбзарақәа зегьы збахьоу, иаргәамҵхьоу, ҩаԥхьа аромантикрахь ари ашьыжь иархынҳәыз сшахәаԥшуа. Силлиуминатор иамариашоу, аӡы зыҩнаҵәаз абак аҵаҟатәи ауаҭахқәа сымбо сыҟазар иҵегь аԥсԥха сылаларын, аха!.. Иҟоуҵари, аԥсабара иаратәы ҟанаҵоит, ахәы агоит, аҿабырҳацәреи ахәмарреи баны иаанымгыло аԥсабара!
Ашьыжь Роттердам ҳнеиреи, ҳаӡхыҵреи, ахымҩаԥгареи, аҽыҟажареи ирызкын ахәылԥазтәи акомандирцәа ҳаилацәажәареи ҳзеиԥш еизареи. Ииашаҵәҟьаны ҳара мзызк ҳакит, иарбан мзызу сыздыруам, аха! Аиашаҵәҟьа! Анакәымха апарнографиатә журналқәа ааганы азхаз ацәыҵаҵара зхы еибагоу иҟаиҵару?
Аха уиаҟара ахыхьчара, агызмалра злада.
Араҟа даҽакгьы сыхшыҩ азцо салагеит. Наташа – ҳхада иуа илусумҭазар, уи, иаазылшо акы иацәхьамҵуа ахса? Акыс, акомиссиа дрылоуп, фырџьанк уақәзшьуа, идлырҟаҵо иудыруеи. Мамзаргьы, цас иазыҟаҵоу аӡә дҳалагылоуп.
Изакә рыцҳароузеи ауаа ҳәа ишаны аԥсабара ианылаз!
Ашарԥазы еихыкка ишьҭаз амшын ҳашьҭахьҟа иааныжьны, уаԥхьа игылоу думбо анаҟә еиқәара зхатәаз аӡиас Маас ҳаҩхылеит.
– Зегь шәҭыԥқәа рахь шәеимпы, – ҳәа ҳаштурман еиҳабы Зоиӡе ибжьы арадио иааҭыҩҩыз џьашьаны ацҳахь сыҩхалазар, акаԥдан амикрофон икын. Алоцман ибласаркьақәа алокатор ахы иҭаргыланы, амҩа дазыԥшуан аԥсҟы зкыз Катиба акомандақәа иҭо. Абуксирқәа ҳамҵарс ҳаргон, аха урҭ моу, аӷба абжеиҳара анаҟә иузалбаауамызт. Абаӷәаза иҭыҵуази иҭалози ашышкамс реиԥш еилысуан, аха иҳавалози ҳазвалози ҳәа ак убарцу! Урҭ зегьы збоз алокатор еиҩаҳаҳа иҭаԥшуаз алоцман иакәын.
Амшынтә џьашьахәтә Зоиӡе иаахәыҵырҟьаны икомандаҟаҵашьа ҳнахлафын, ҳаибарччеит. Уи ацыфа зауз Вахтанг Давид-иԥа дгәырӷьон. Асааҭ 10. Ҳнадгылеит асқьала – Европорт.
Ари, Светлана Константин-иԥҳа – шәи ҩажәа кьыла иҟоу, 35 шықәса ирҭагылоу, дкәаҳачаҳауа, дҳашқьԥышқьуа дыҩхалан, ақалақь ахь сымцар иҟалои ҳәа дсазҵааит.
– Иҟалахуеи, иҭабуп, – налаҭаскит.
Аха ацарахьы ианеиха, саргьы сцоит ҳәа даақәгылт.
Сара ақалақь ахь сцара ахәылԥазы аусура алгамҭа илақәшәан, адунеи амашьынақәа зегьы ҵысызшәа аулицақәа хҟьан, зегьы ақалақь ахь рыхқәа хан. Сааҭк инеиҳаны амҩа иақәӡит. Сызгоз аҭаҳмада аилаҩеилаԥсы убас амашьынаныҟәцара дазыманшәалан, уи аус аҟны адунеитә еицлабра дачемпионызшәа. Санаауаз еимҟьеимцаран, уахынлатәи Роттердам ажәҩан уханаршҭып, бзиа ирхиоу ашықәс ҿыцтәи аиолка угәаланаршәап. Афымцалашарақәа ҩеижь-ҩеижьӡа, еилаарцыруа аиаҵәақәа реиԥш иахакнаҳауп анаҟә иалҟьо алашарақәа.
Акаасымхәеижьҭеи акрааҵуан, Нина даауазар напҭацәы сзылԥылом, акыс ашықәс ҿыц ҳашә илагылоуп, дахьнеиуа ахәыҷқәа-адуқәа рзын, аӡәы иҳәашьа, ҳарчԥырч! Излааухәаша аныҟала, иааухәаша мачхәума.
Роттердам. Аԥша ҷыхь аҿазаргьы, амш каххаа, аԥсабара ҭынчҳаҳараӡа Роттердам ҳтәоуп. Араҟа тәарҭас-гыларҭас иҳамоуижьҭеи акрааҵуеит. Иҳамбац,
иаҳмаҳац, ҿыцс иҟоу збап. Ирласны ҳақәҵындаз наҟ, Вентспилсҟа, уаҳа даҽа гәаҳәарак сымам.
Агәырқәа исыласҵоз роуп акәымзар, Попов исыснаԥхьара сыдыскылон. Уи шьыбжьхьафара аламҭалаз анашарҵәы сымоуп, уаала иҳәан, сызицымцеит. Анашарҵә иаанаго арыжәтә ҳәоуп. Уи ассир иалашоу, Гена иеиԥш аџьаус иалааӡоу дмаҷуп. Аха арыжәтә бзиа ишԥеибои, анцәа ҳазшаз срыцҳашьа! Уи, Лавренти-иԥа, шәагак ауп имоу – 250 грамм еиҳамзароуп, еиҵамзароуп. Анакәымха, еиԥшны иԥырхагахоит, еиҳахар дархагоит, еиҵахар дарбзамыҟәуеит. Ҩышәи ҩынҩажәи жәаба – здаҟам ауаҩы. Усҟан ииҳәо идыруа, ииуа идыруа аӷьармацаҳәа даақәгылоит. Нас арыжәтә зиҿыҵукәкәаарыз! Аха егьырҭ ассамыссақәа? Урҭх Гена азин аниоу, ҳара ҳзеицәада ҳәа иаақәымгылашеи! Зегьы аӡә изын, аӡәы зегьы рзын!
Амҽыша. Аҩадатәи амшын. Ацәа хаа сҭахәхәа сшалаз, арепродуктор иааҭаҩит ацҳа аҟнынтәи акоманда – «Аврал». Асааҭ снахәаԥшызар – ԥшьба. Ашара ҳаҵагыланы Аҩадатәи амшын ҳанхылеит алахь еиқәшьшьы, аԥсабара ҟьыҵәмыгәӡа, иабаҟоу ҳанаазтәи аԥшӡара, ахаара!
Иаха «Боржоми» аҟынтәи адырра ҳауит иҳаԥысны ишцоз ала. Уи ҳара Вентспилс зыҽны хақәҵуаз аҽноуп иара Вентспилс ианнеиз, нас аидара адкыланы, иаргьы Роттердамоуп аидара ахьнанагаз, иагьанбаҳаԥысрыз! Уи Зундтәи абжьысырҭала ицоит ҳәа аҳақьым ииҳәаз ҳхада дараапкып, уажәада ҳзыбжьамлацыз Зунд дажәылт «Боржоми» даԥысырц аныҟәашәа иагмыжьӡакәа. Ашьыбжьон Даниеи Швециеи рҳәаа ҳаныланы ҳҿылаҳхеит аҩтәылак рбираҟқәа ҳхаргыланы. Наҟ-наҟ еицлабны, патуқәҵарыла еицынхо аҩтәылак рыкалақьқәаҵәҟьа (зегь реиҳа еизааигәоу) Хьельсингьер (Даниа) Хьелсингборг (Швециа) рыхьӡқәа шеиԥшу еиԥш даргьы еиԥшуп, еиԥшуп ҩба-ҩба паром иааихмырсыӷьӡакәа ирыбжьоу.
Асааҭ хәба рахь аусура иналагоны, Копенгаген ҳлавст. Амш еилгоуп. Аҩтәылак рыбжьара ицқьакәакәараӡа, аԥсабара ҭынчҳаҳараӡа иҟоуп, аԥхын иагьа иԥааимбар ҭыԥуп!
Асааҭ хәба рзы ааилашәшәит, абираҟқәагь ахыхын.
Ашарԥазы Балтика ҳԥылеит аҽыргәааны. Акыс, Зунд абжьысырҭа аӷӷара иабзоураны, аӷба аҵа ықәымсырц збалласт каҭәаны зҽышьҭыхны иҟаз аӷба ҭацәы ацәқәырԥақәа ианырԥыхьашәа, ирзынаныкьараха аигәыдҵара иалагеит. Урҭ ирыздыруамызт абалласт шканаҭәаз еиԥш ишаднакылахоз. Ус егьыҟаҵан. Аҽанархьанҭа, зымч каԥсаз ацәқәырԥақәа ҳашқьы-ԥшықьуа рыҽнадрыжьлон, иара ишцац еиԥш, иццакуан Вентспилсҟа.
Ҳара еихҵәаны ҳзыхьӡарц ҳзышьҭаз «Боржоми» ахабар ыҟаӡам. Урҭ ари Зунд ибжьалт ҳәагьы сыҟам. Урҭ ҳрацлаб, егьырҭ ҳрацлаб, ишакәхалак ҳамҩа акырӡа иҳаркьаҿит. Уаҵәы ахаҭыԥан иахьа Вентспилс ҳҟалоит.
Сара сыззыԥшу Нина лхабар ыҟам, даау дмаау?
Мхьаҳәхьачарада ҳашиашаз Вентспилс ҳҭамлеит, асааҭ хәба рыбжаз, ахәылԥазы мчыбжьык уажәаԥхьа ҳназдыҵыз асқьала ҳнадгылт.
Ҳзыԥхынҩуаз «Боржоми» убар иааг, амҭашьҭагьы ыҟам. Закә гәырӷьароузеи!
Амш – аҵаа, аԥша, асы – иуҭаххалак. Нина дыԥшны дтәан.
Вентспилс. Аҵхыгәҭа иааины иааҳавагылаз «Боржоми» ашҟа ҳхалеит Вахтанг Давид-иԥеи сареи ашьыжь. Уаҟа каԥданс иҟоу Костиа дҳаигәырӷьаны даҳԥылеит. Ашьыбжьон шыҟаз Нина асасааирҭаҟны
дааныжьны сааин, аӷба азыҟаҵара ҳалагеит. Ҳақәҵит ашьыбжьышьҭахь.
Амҩа ҳашнықәлаз еиԥш аҩнынтәи иаалгаз сышәҟәы аԥхьара слалаган, агәыхь сызнарҵысит. Абас уаамҭа ааиаанӡа уаныӡаарц уҭахызар, уҩызцәа рыҟны аус умаз!
Закә рыцҳароузеи сыла иабо. Аиашазы абаҩхатәра ҷыда улазароуп абас автор ииҩыз изымдыруа аҟаҵаразы.
Гамбург. Абар ҩахоуп, аҩызцәа исзаарҭиз ашәҟәы самырцәоижьҭеи. Ҵхагәҭанын, аха схы сзышьҭамхуа саналага, сҩагылеит. Стәоуп схәыцуа, схаҿы исзаагаҵәҟьом. Абасҟатәи џьабаа адбаланы, дгьыли жәҩани сырхысны, цәала-жьыла ирԥханы, ибаны-иҳаны, аԥсҭазара иалкәкәааны ирызназгаз ажәак иадамхаргьы иахӡыӡааны аиқәырхара ахаҭыԥан!..
Абар ацәылашара иаҿуп. Сыҩхалеит аԥсҟахьы. – Дызмырцәозеи? – иџьаршьеит аштурманцәа.
Асааҭ 10. Шьыжьаахыс ҳазманы иҩеиуаз амшынтә лоцман диԥсахт Ельба ҳазманы ихылоз алоцман. Уи дызманы иааиз Брунсбиуттельтәи акатер Килтәи аканал аҭаларҭа иамариашаны аҿынанахеит. Сахьынаԥшуаз иаркыз ашлиуз нырцә рмазгәыҭқәа ҩкылыҳәҳәо иҭагылан аӷбақәа. Балтикеи Аҩадатәи амшыни Иутландиатәи адгьылбжьахабжа ааҩҵәаны еимаздо Килтәи аканал ҳҭысуазар, 500 миль инеиҳаны ҳамҩа аркьаҿуеит, аха уи аҭысра ахә иақәӡуа еиҳазар акәхап Бельт ала Даниа ҳахыкәшаны хаха-хымш иҳарӡуа аасҭа. Килтәи аканал 60 миль ауп аурас иамоу.
– Иаԥсоума мамзаргьы, аӡәыр иҭахума абарҭ санҵамҭақәа? – исзааиуеит ахәыцра.
– Иаҭахуп рыҩра, – нышьақәнарӷәӷәоит сгәы. Зегьакоуп ҳмилаҭ ыҟанаҵ знымзар-зны ҳхылҵ иҭабуп шахырҳәаауа агәра згоит.
Асааҭ 11.00. Аӡы шьҭыҵаанӡа ҳәа Ельба ахәцә ҳаҩкылагылан, аԥырсал лаҳашьҭит. Аха сааҭыбжак
ала ишьҭыхын. Иаҳԥылоз ирылан атомтә ӷба , артә еидарамҩангага  Брементәи. Урҭ ҳаныҩарывшәа, ҳнавалеит Гамбург агәашәқәа. Ҳашҩавалаз адунеижәларбжьаратәи абираҟ ларҟәны, ҳгимн адырҳәеит, ҳаргьы ҳбираҟ ҳлаханы, хынтә аӷба абжьы ҩҭыганы, инреихырхәеит. Абар шықәсык акыр нырхуп Гамбург ҳмааижьҭеи. Абар ҳаиҩывсит ҳжәытә ҩыза Шульц Гиунте.
Асааҭ хԥеи бжаки рзы асқьала ҳадгылан. Ԥшьба ҟаларц жәохә минуҭ шагыз ҳҳәаақәа аартын. Аус ацқьареи аамҭа аҭамам аҭаршәреи рзын ируҭахуеи. Ҳанкыдҿарҳәалаанӡа аусқәа асааҭ еиԥш ицон. Аӡәы уизыԥшуа, даҽаӡәы дагхо ҟалома?
Амҽыша. Гамбург. Иахьа зегьы рыԥсы ршьоит, ахәаахәҭ-коммерсантцәа инадыркны. Ус иагьакәзаргьы, аԥшаҵәҵәы убаҩқәа аршәуазаргьы, ақалақь ахь ицатәуп, маҷк сгәы сханаршҭыр здыруада, саԥхьа астол иқәу сышәҟәы ахьызымбара саалеиҩеир.
Еиқәцырцыруа, иарбаз аамҭа инақәыршәаны, иааҳаҵагылаз автобус иааулак сааҭыбжак еиҳа ҳҽагмырхакәа ҳанҭалан, PANOPTIKUM ҳанкылнагеит. Уаҟа иҿыцыз егьыҟамызт, егьырҭ аказиноқәеи асекс магазинқәеи, амшгарҭақәеи рыда егьырҭ рышәқәа аркын. Адәахьы аԥша ҵәҵәы анцәгылара хьанҭаран, ашьыбжьон ихыҳәҳәоны ҳҭыԥахь ҳхынҳәит.
Иаха акыр аҵх ԥысҽит.
Ацҳаҿы сгылан акаԥдан ихы дақәиҭхаанӡа. Зегьакоуп сызмыцәеит. Сҩагылан асалам шәҟәы рзызҩит средакторцәа. Ргәы иалсыргьы иалсааит – аиашоуп. Зегьы ргәы анырхара сшацәшәа-ацәшәоз...
Иахьа Попов игәы нсырхеит. Уи, иаарту ҩбарак злам, дҟәыӷагаӡоушәоуп дшыҟоу. Аҟәыӷажәас ииҳәаз – сара
исцәыӡуеи, абаҳа иахьабалак иҟоуп ауп. Ицәа ихысхит Катибагьы, авахта иҽахагижьыз азы. Ахәылԥазы еиҿикааит акинофильм «Хҭырԥа шкәакәа» ахәаԥшра. Шаҟа дазгәдууз иҩызцәа рҿаԥхьа имилаҭтә киносахьа. Ибызшәа идыруазар шаҟа иҵегьгьы дыбзиазаарыз!
Лацис «Имҵәыжәҩадоу аԥсаатә» ауп гәмырҿыӷьгас исымоу.
Ҳартистцәа Польша рықәгылара атәы зҳәоз М. Габниа истатиа сгәы арԥшаан сылаӷырӡ ҩханарҟәҟәалеит.
Нап ҳадкылазар, ҳӡыргазар, џьара ҳкылымсшаз.
Гамбург. Иаха асааҭ 2 инархысаанӡа ҳаԥшын, аха агент дмааит. Иааиз аполициа ахаҭарнакцәа ҳанашьҭыгақәа аалырҩаан, фырџьанқәак аанкыланы ицеит, егьырҭ, аидара аԥшәмацәа, аидара адкылара иналагеит. Ашара ҳаҵагыланы ҳшьапы ҳақәгылоуп, аха ҳагент макьана дыҟаӡам – ԥарада ҳабацои. Арахь акоммерсантцәа – амагазинқәа рыԥшәмацәа акатаҳәа аара иаҿуп ҳхаҵкы камыршәуа, раԥхьа ҳамҵазырсуа ҳәа. Акыс, урҭ раҟара ҳара ҳаӷбақәа рпозициақәа – русура ҳдиспетчерцәа ирдыруандаз! Урҭ ҳагентратә компаниа иадҳәалоу ибзиаҵәҟьаны ирдыруеит аӷба анааиуа, аекипаж шаҟаҩ ыҟоу, шаҟа мааҭ ҳаураны иҟоу уҳәа зегьы нҭырфаҷаа.
Ашьыжь асааҭ 11 рыбжазы иааҳаҵагылаз автобус ақалақь аҟны ҳааныжьны ицеит шьыбжьышьҭахьынӡа ҳәа. Амшгьы бзиан, аусура иамшын, еилашуаз ақалақь ҳлалалеит.
Гамбург, Гамбург! Асекстә кинозалқәеи, аказиноқәеи, асекстә магазинқәеи, алампа ҟаԥшьқәеи узрылсуам. Аԥҳәыс угәы лхыларым – закә каҳԥроузеи! Ахәылԥазы скарауараха схынҳәит, Даур ахылԥа изаасхәаз сгәы алаҟажо.
Ашықәс ҿыц азы даргәырӷьап иагьа ақәӡызаргьы «Левис страусс».
Блексен. Аҵхагәҭан Блексен иҩеиз абаӷәаза ачиновникцәеи ҳареи ҳшеимҵакьачоз акыр аҵх цеит, аха ашьыжь игылатәын.
Амш хәашьын, аҷыхь аҿан, аха «Сухуми» ҳлалбаан наҟтәирахь Блексени Бремерхавени ирыбжьаз апаран ҳанҭалеит. Уи апаран – хыхь зыгәҭа машьынала иҭәыз, ҵаҟа – иресторан-кафеиз, ҳнатәаны аҵәыцақәак аанаҳкылаанӡа, Везер ааҩнаҵәан, Бремерхавен ҳанкылнагеит. Аԥсабара еиқәыхьшәашәа, анаатә уажәы-уажәы ақәԥсата шынаҳҿанагалозгьы, ақалақь ҳалан, адгьыл агәеисыбжь ҳныруан. Ари ақалақь Норденхами иареи иагьеизааигәоуп, иагьеиԥшуп. Шаҟа ицқьоузеи, гьамала еиқәыршәоузеи! Амагазинқәа, аунивермагқәа гылоуп иқьыԥаха. Зегьы иаарылукаартә, сыҩнымҵындаз уҳәап «Ахәҷтәы дунеи» – зегьы ахәыҷқәа рзы. Ахәылԥазы апаром ҳаманы ихынҳәуан. Ауаа аныҳәа рыман, ҭынч ашықәс ҿыц иаԥылон.
Аҵхагәҭа иҿыхаз, сызмыцәо сшынаҳә-ааҳәуаз наҟтәирахьтәи ахаларҭа ашә абжьы аагеит аӡәы ишааиртыз мҩашьо. «Уарбан?» – сыбжьы насыргеит. Ус алашарагьы наиркын, сахьышьҭаз дааҩнашылеит, – аа, акомандир узаказ! – ҳәа акартонтә иашьчик хәыҷык ныҩназыргылаз амеханик еиҳабы сылаԥш наиқәшәеит.
– Уара, уахынла узмырцәои? – ҳәа схы ҩышьҭыхны асааҭ сахәаԥшызар, фба рахь аус ауан. – Ҳашԥамыцәауеи, ҳашԥамыцәауеи! – иҳәан, днықәгьежьны дцеит скониакқәеи сшоколадқәеи ианаамҭаз сықәыршәара зылзыршаз ауаҩ!
Усҟаноуп иансгәалашәа иаха асааҭ 2 рзы Блексен иқәҵыз Везер ҳахысаанӡа дшыҷаԥшьоз МКО аҟны. Аҩадатәи амшын ахь ҳшынкылшәаз ашара далагеит, ашаха амраӡакәа апломб заарханы атаможникцәа иаҳзааргаз ҳҿаҵамҭақәа.
Знык ҳнықәҵны аиашьчикқәа аартны рынҭаԥшра иазгәышьуаз ауаҩ дзыцәаҵәҟьомызт – аеришь-веришьра бзиа избо аиҭарсыҩ. Аӡә илымкаа даҽаӡә ак игар ишԥеихәаԥшуеи. Доусы иааимпыҵашәаз имҟәыҵухырцу! Аҳәа акаканрыц аҿухраҳа!..
Ахәылԥазы атехника ашәарҭадареи, аџьаус ахьчареи, асанитариеи рызҵаарақәа ирызкыз азеиԥш занааҭеидгылатә еизара ҳаман. Уаҟа аӷьара-ӷьараҳәа ҳақәгыланы ахшыҩрҵагатә жәақәа раҳҳәон. Дара-дара рымала еиушьҭзар иабакылеибагарызшь?!
Шьыжьхьафара санлалбаа, ҳаишәачарақәа рхианы ҳхәыҭаҩ ачаи зжәуаз ҳнаука аусзуҩ Гьаргь деребасовтәи дидтәаланы ажәабжьқәа лҳәон. Важьа ачақәа ахәша рыхьшьны аколбас сақәа ргәылаҵаны ЦПУ иҩнатәаз амеханик еиҳабы ихәы игон.
Санылба, дкәаҳачаҳауа дҩагылан, лҭыԥ ахь днеизшәа ныҟалҵеит, аха нас зчаи ыжәны егьи акаиут-компаниа азыбжаҿы алҩаҵә зхылыббуа инатәаз Гьаргь деребасовтәи днеин днаидтәалан ацәажәара дналагеит. Ус абуфеҭ аҵаҟатәи ашә даалагылеит ахԥатәи амеханик.
– Акруҭахызма? Улеи! – наиасҳәеит агәаԥхарачара саҭәазшьаз Изеҭ.
– Аа, ас алеира, – имаҭәақәа днарыхәаԥшын, – иԥшӡам, – аусура аҟнынтәи дшыҩхалаз мҩашьо, – абуфеҭ аԥшәма дааип, – иҳәан уаҟа иҽааникылеит.
– Арахь бырҭахуп, – сыбжьы налықәсыргеит акитаи ҭӡы еиԥш зызқәа ҟьаҟьа сеиарханы деребасовтәи аҵарауаҩ иҿаҳәаны иацәажәоз анаӡара итәаз Светлана Константин-иԥҳа.
– Дарбану? – ҳәа алокатор антена аиԥш лыжәҩахыр иаахалыргьежьыз лхылҿҟьаҟьа аахьалырԥшит уаҳа дагьыҩымқәацаӡакәа.
Егьи, Изеҭ, аминауаҭра шьҭаҵо, дыԥхашьаԥхаҵо, ишьапы аԥықә дықәгыланы дааин иқәгылаз ихәы аақәхны иманы дцеит. Минуҭқәак ныбжьымсыцкәа
еиҭах ҵаҟатәи ашә даалагылахт уи аԥшәмаԥҳәыс дызҭахыз даҽаӡәы.
– Бырҭахуп арахь, – еиҭах сыбжьы налықәсыргеит.
– Иҟалеи уа? – лҳәеит дырҩегьых, ишыҟалҵацыз еиԥш лхәамц мырҵысӡакәа, лхахәда ааицхаргьежьны.
– Иҟалазеи ҳәа акәымкәа, бҩагыланы бусурахь бнеи, – сналықәымчит.
Уи аҩыза дақәымгәыӷуазар акәхарын, деиханы даныҩагыла, илыдууааз лҟәардә шьҭҟьаны аӷьӷьа ахга аҿынанахеит, – ларгьы дуарчаруа лҭыԥахь лҿыналхеит.
Ус, саргьы схы-сгәы ԥжәо сыҩхалоны, аԥсҟахьы сназыԥхьоз ателефон абжьы аагеит.
Ацҳахь сыҩхалазар – оо, иудысныҳәалоит, гәырӷьаҿҳәаша удуп, – иҳәеит иахак имыцәаӡакәа абжьысырҭа зҷаԥшьоз акаԥдан, иикыз абӷьыц еицарса хәыҷы сышҟа даахо.
Иааимхны снахәаԥшызар, иаҳәон, Аусбарҭа анапхгара излаӡбаз ала ареистә ҳасабрбатәқәа шаԥыху. Сааигәырӷьаҵәҟьеит. Аха аначальник иусқәа рынагӡаҩ Чхеиӡе ҳәа иаҵаҩыз саархәыцит, дабаҟоушь Анатоли Алықьса-иԥа ҳәа. Арадиограмма сзыркыз игәырӷьара ҳәаак амаӡамызт.
Вентспилс. Ҳҭынчҳаҳараӡа Балтика еишьылӡа ҳхыланы ҳшааиуаз, амыждарақә азы Абоиан адныҳәаларатә радиограмма иаҳзааишьҭыз ҳаиднакшалеит Мастери сареи.
Уи ахҭацәы, аиҭарсҩы «ахмах», ашықәс ҿыц ҳадныҳәало иҩуеит Баҭым ҳнеира дшахыццакуа. Уи иаанаго еиҭах усура даарцоуп дызҿу уажәнатә арадиограмма анаҳмышьҭ ҳәа шьыжьы инаркны аҳәара даҿын, аха ақәҿысҭуамызт. Ашьыбжьон аусутә еиднагалаз еиҭах Абоиан иҭыӡшәа цәыригахт. Ацәыргара моу, иҳамоу аҳақьым ибзиаҵәҟьаны иус мҩаԥигоит, даҽаӡә дҳадшәымгалааит ҳәа акадрқәа рыҟәшеи дара аҳақьымцәа реиҳаби рыхьӡала ииҩыз арадиограмма
унапы аҵаҩы ҳәа саԥхьа иаақәиҵеит. Мап сҳәеит сара, иаҭахым сара снапаҵаҩра. Уи дараапкит, ус анакәха, иаргьы уаргьы шәеидҳәалоуп ҳәа. Абар ассир. Анс-арс сҳәеит, аха ианамуӡа ҳнеиланагалан, ҳагәҭыхақәа ҟьаҟьа-ҟьаҟьаӡа иааҳартит. Зегьы аартны ианынықәуҵалак шаҟа игәырдагоузеи. Нас ҳаицәнымхо ҳусутәгьы ааилҳаргеит, ҳҟәымшәышә-ҟәымшәышәӡа ҳааидыҵит. Сҭыԥаҟны сыштәаз ателефон дысзаст ус еилкаатәык имазшәа ибжьы ырхааӡаны. Уи нықәсҵаанӡа еиҭах. Ус ҳаздызымкылоз аҟәара ҳазааигәахахьан аԥырсал лашьҭны. Арахь ари ҳаштурман еиҳабы атанкқәа рыӡәӡәаразы аԥара ахьыршоз саларымҵаӡеит ҳәа ашшра даҿуп. Аиашазы, атанкқәа рыӡәӡәара зуалу иара иоуп, аха ҳара «Сухуми»-раа ҳ-Бендер – ҳмеханик еиҳабы иҽахаирԥан, ихәлаирӡит акәымзар.
Вентспилс асқьала ҳнадгылеит жә-сааҭк ахәылԥазы, амшын иԥаҟьа-ԥаҟьаӡа аҵаа ԥҽыхақәа ихыԥсалаз ԥхьацо.
Ари амчыбжьык зшьа амцхә ишьҭыҵыз ауаа, шәарыцара иҭыҵыз абгалаџмлашь еиԥш рылақәа шаҟь-шаҟьо ақалақь иналалеит аҵх рҽалакны. Иаанхаз ателефон акырҭа рибаҭомызт. Асааҭ жәаҩа рахь аусура иаҿын ицырцыруа аҵаа зықәшәыз Вриквакна санынангылоз.
Аидара адкылара иаҿыз «Сухуми» анықәҵуа цқьа аилкаареи аҩныҟа ателефон асреи, амҩахь иаҭаху акылҷшәылҷқәа раахәареи уҳәа рзы сыԥсаҟы-ԥсаҵәо слалбаан, ақалақь сналалеит. Снеиуан, иаха аҵаа зықәшәыз адгьыл саннықәгылаз, иқәҟьаны икаҳаны, зеиқәа еиҟәжәаз ауаҩы, аԥшахь иҭашәшәоз сызгәамҭаӡо, скалаӡа. Раԥхьа сашьҭалт аӷба анықәҵуа аилкаара. Асааҭ ҩба-хԥа рзы. Ус анакәха, акы инаркны аӷбаҟны ҳаҟазароуп, ақәҵра иазырхиатәуп. Уи ашьҭахь аҩныҟа ателефон сасуан. Уигьы маншәалахеит. Нара лакәын аҩны иҟаз, слацәажәеит, илыдысныҳәалеит ашықәс ҿыц. Нас – саахәатәқәа. Уаҟагьы сманшәалахеит... Уажәшьҭа ҭынч ашықәс ҿыц аԥылара сазыԥшын...
...Асааҭ ҩба. Сыԥсы сылӡааны, сшьамхқәа срызнымкыло аӷба сыҩхалеит. Зегьы аҵх лашә рҽалкәкәаа, еихьышәшәа-еиԥышәшәо аҽеидкылара иаҿын.
Роттердам. Иахак амацәыс зҭагьежьуаз Аҩадатәи амшын ҳшеикәанарҵәиуаз лцәылашеит. Сара саазықәшәахьоу абри аҩыза ӷба ҟәарҽар сақәымшәац. Абар, абар агәараҳәа иааҳәны илҳалаҳап уҳәап. Аԥынҵа иамариашаны икҿаҟаҵоу акаруаҭ ҭбаа сҽансзықәымк, егьи акаиута иҩнагылоу адиван надаада иргыланы сықәиан, аха уаҳа умԥсит! Арӷьарахь ианхаҵҵалалак схы аҭӡы инкыднарххалон сыԥсы сзеивымго сыҩнуҵҟа исыӷроу зегьы леины сыхәцә ианынаԥыраҳалак. Ус сеихәлагәаны сшаку арахь, армарахь игыланы аҿанаанахалак маҷ-маҷ сыԥсы неивга-неивго, сышхала-хало ихаҵҵалацыԥхьаӡа сықәҳәаза-ҳәазо сышлеиуа, уи аганахь снызкылаша ҭӡы ааигәа аҟамзаара инахҟьаны, 45 градус схьынаанӡа адашьма снықәнаргылон. Ажәакала, ԥсеивгарас исымаз аҟәарҽарра абжьара лацәҟәысрак иаҩызаха аҽанаариашауаз заҵәык акәын. Ауаҩы зегьы дрышьцылозар акәхап, арахь ихыҭҟьагаха аӷба аган иҩагәыдҳалоз ацәқәырԥақәеи иҵәаа-ҵәаауаз аԥшатлакәи рыбжьы азымхозшәа аӷба леимхышәшәашашәа аҿҿа-ҿҿаҳәа уи аӡахырсҭақәа аиҟәҟьара иаҿуп уҳәарын. Урҭқәа схы нарылагӡаны сылацәа нҭааит шысҳәо еиуеиԥшым бжьы хкыла акәашара иналагон акаиута иҩнагылаз зегьы. Урҭ ашкафқәа, ателевизор, архьшәашәага, аҭыӡ лампақәа (бра) уҳәа зегьы аларқача рыхьызшәа еибарҷыжь-ҷыжьуа иааилалон.
Иара ус шакәызгьы, иссиршәа иубаша, сылацәақәа неихьысшьуаны ԥхыӡла Аԥсны сналалон, зны сани саби збаларын, Гарԥ, ҽазных еизара дук аҟны Дырмит Гәлиеи Марина Ешбеи, егьырҭ хатәрақәак, иеидтәалақәаз сгәалашәом, аԥсшәақәа раҳәо срылахын, арахь аӡааҟәрылара ҳаҿызаргьы акгьы сымбо.
Ашьыжьымҭан сгииуа ацҳахь сыҩхалазар, агоризонт анаӡара аҟәара алубаауан, ҵҩа змамыз аӷбақәа еилазазо, рԥырсалқәа ирхагьежьуан, ҳара ҳаштурманцәа аԥырсалтә гыларҭа иашьҭан абуиқәа рылаԥш иҵмыжьуа. Акаԥдан игәалаҟазаара акы ишыбжьнаххьаз иҿыԥшылара иуанаҳәон, егьырҭгьы ирнубаалон шәаҟьарак. Аԥсшәа нараҳәан ҭынч сҽааныскылеит уаҳа рҭынчра еиламго, русура саԥырхагамхарц.
– Амшынтә қәылаҩ даҳзааит, – иҳәеит (амзатә резина) арезина зҿаҟаҟо аларԥшыга кны игылаз акаԥдан, даасыхәаԥшын, – авахта рыԥсахит аштурман еиҳаби ари ахԥатәии, сыҩхалазар аҳәынҭқарратә бираҟқәа шьҭыхӡам, – ҳҩеирц акгьы ҳагӡам! – дуаруаруан.
Ус дыҩхалеит аԥшьбатәи ацхырааҩ Анатоли Пиотр-иԥа Соловиов.
– Аа, амарџьа, алоцман думыршәан, суҳәоит уи дхалаанӡа уцаны ухы ҳәаны уаа, – наидиҵеит уи, аиашазы зхахәы ҵымхәӡа иҩхалаз. Иара акы иасҳәауеит ҳәа иҽыназикын, аха, уца, уца амарџьа, ирбааӡаны иузеиқәмыртәозар, аклеи ахьшьы! – наишьҭеиҳәеит иҿынахамҭаз. Уи 24 шықәса зхыҵуа Анатолигьы заа зхы аҭыԥ иҭҟьақәаз дреиуоуп. Аиҳараӡак ихы иҭоу аҩыжәреи, ацәысреи, ацәареи. Ацәара анакәха уи еиҳау ҽа гәазыҳәарак имоуп ҳәангьы сыҟам. Ашьыжь быжь-сааҭк рзы агылара ахаҭыԥан ашьыбжьон дызгылар – ҳамҭоуп.
Уи ашьыжь быжь-сааҭк аҟалара жәохәҟа минуҭ шагу авахта матрос егьырҭ реиԥш иаргьы дирҿыхауеит, аха ари дҩагыланы ӡык нкаҭәаны егьи иган днықәиауеит. Амала дызҿыхар иус идыруеит, дузаҿацалар. Аҭаҭын дахоит, аха ишԥа! Алҩаҵә ахькылмышәшәо ҳәа ҭыԥк имоуп ҳәагьы сыҟам, илацәақәаҵәҟьа ирывҵысны ихалоит. Арахь уиҭәҳәар дшынкашәара иԥынҵаҵәыр цәышӡа, иԥсхәыҷы шынҭыкәкәара. Уи аҭаҭын ахараҿы раԥхьатәи аҭыԥ ааникылон, ари одессатәи аҵарауаҩ Биутнер дмаар. Ус хыԥхьаӡарала иааимаркуеит, аха ари ҳара ҳ-Анатоли еиӷьу аҭаҭын ҟаҵақәа дрыхоит,
алҩаҵә уҿеигаларгь иааучҳартә. Егьи деребасовтәи анаукаҵаҩ иоуп амықәшәатә. Гьаргь Гьаргь-иԥа иахьааиго сыздырам, аха иԥакәхьоу, иҟәкхьоу, зыфҩы улахаҵ ыҵнаҟьо, зҭыжьра иаҟәыҵхьоу уамак, аха узыхо арбану ҳәа ианиазҵаалак «Прима» ҳәоуп ииҳәо, аха зҩыра зныҵхьоу ахьӡ ашьақәыргылара уадаҩуп. Дара иазҵаауагьы ахьӡ еилкаараз акәӡагәышьам, аха иааг. Уи цас иуашәа алҩаҵә уҿырббуа дааины дааудтәалоит, ма иҿы наирҳәуандаз. Акыс амышҭықә иахаркьакьаноуп дшахо. Данҿыцыз сыԥхашьаны сызидымҵуа, данбалгаришь ҳәа сҽеихарԥс сцәыҵыԥшны сышихәаԥшуаз, имышҭықә иҭабылуаз ахҵәаха аҭыгара даныналага, ох, гәышьа ҳәа сыԥсы ҩеивызгоны даҽак ҩахеиҵан, амца нацраирсуан. Аҳыҳ, уиԥырымҵын ухаҵазар! Аетика иазку атемала алекциа аԥхьара шилшо слымҳа инҭишьит, иҿы иҩҭирббыз алҩаҵә сархәаҽуа. Иааџьасшьеит, уаҳа ҿысымҭӡеит. Аригьы механикс акыраамҭа иӡсауаз мшынуаҩызаарын, уи сыздырӡомызт.
Дыӡсаҩын ишьап адақәа ашьаршәы рҭатәо иалагаанӡа. Уи ашьҭахьоуп Одессатәи ацентртә апроект-конструктортә биуро аҟны аусура даналага. Уи иҩыза Добровольскии (аелектромеханизм аганахь ала) иареи абар мызкы инеиҳауп иҳамоуижьҭеи.
Асааҭ акы. Роттердам. Амш еихашьшьуп, акырцх аҿыҵышәшәоит.
Роматекс аҟнынтәи икылхх иааз автобус хәыҷы ҳаманы ақалақь ахь ицон, урҭ рыҟны ухәаахәҭыр шьҭахьҟагьы уааргоит, анакәымха, – ишуҭаху.
Ақалақь иналс-ҩалсыз, адгьыл ахаара, уи агәеисыбжь иарлахҿыхыз ахәылԥазы ҳҭыԥахь ҳхынҳәит, акрыфареи инҭаҳәахаан ацәареи рыда уск ҳгәы ахымло.
Роттердам. Ҳмеханик еиҳабы Зақараиа, аҵларкәыкә аҵла абажә ианамысуа ахы ахьуеит, ҳәа шырҳәо еиԥш, ерышь-ерышьк даналам ихы ихьуеит. Уи абжьааԥнеиԥш, иац ҳшааиз еиԥш иҩхалаз ашипшандлер дынидыртәалан, ҳамшынуаа ирҭахқәаз рызҿеиҵеит. Ашипшандлер данца, иҿеиҵаз атауар ааигаанӡа аԥара еизгатәын, иагьеизигеит, аха еизганы аԥхьаӡара даналага, гульдинқәак изхомызт, даргәамҵуан. Уи иацык-иахак аԥхьаӡаҩцәа, аилыргаҩцәа идыртәаланы аԥхьаӡара иаҿын, аха ирыԥхьаӡацыԥхьаӡа иазымхоз иацлон акәымзар, иагхомызт. Закә хыԥжәара-гәыԥжәароузеи ихы нызлеиҵаз! Узиҿаԥшуам, ибла агәқәа рҽеиҵырхын, рыҭра иҭаӡом, ихы-иҿы иаными ԥштәыс! Ашамҭазоуп аиҳараӡак ианиԥшааз. Уи иара ихаҭа ихазы иҿеиҵаз егьырҭ зегьы ртәқәа реиԥш, зеиԥш сиак ианҵаны рыхәқәа анеиқәиԥхьаӡалак, иоуази еизигаз аԥареи еиқәшәомызт. Егьи, иара иҿеиҵаз ахә аламгалаӡакәа акәзаарын ишиԥхьаӡоз – Хәаџьа Шьардын иҽадаԥхьаӡашьа! Уи ииулак ианышьақәиргыла, акыр иԥсы неивигеит, аха еиҭах ҟәрышьқәак изхомызт. Урҭ роуп зынӡак иԥсы ҭызхыз, иахьа ашьыжь какалкрахьгьы длазмышьҭыз! Изымҭода аԥара? Иацы ақалақь ахь изымцаз, уажәы шьыжьнаҵы ицароуп, абар аҽазыҟаҵара иаҿуп, автобус жә-сааҭк рзы иааиуеит. Ҳхәыҭаҩгьы дцароуп, шьыжьтәи ҳахьурчар еиллыргароуп. Зақараиа дыҟаӡам. Ателефон изастәуп, аха изасуада, Светлана Константин-иԥҳа лыбжьы илаӡом, дармжьыжькуеит. Уи анагӡара аҳақьым иаҭәашьахеит.
Амыждарақә дҳаргылон. Ауаа ашәареи агәырӷьацәареи изеиԥшуп агәыԥжәараз. Икаиута дахьындәылҵыз иааиԥылаз аматрос Габисиани абри аҩыза дақәгәыӷуазма? Аха иабеидыруаз уи ауаҩ иҭагылазаашьа. Анакәымха, иаахжәаны иҳәарымызт иац иҿеиҵаз рыхә ииҭарц дышнеиз.
Ишакәхалак, лыԥхала ҳаилгақәеит. Ашипшандлер ҳҿаҵамҭақәа ааигеит, атауареиҭарсраҿы ацхыраара изҭаз, ихәыҷызаргь ҳамҭада днимыжьит, уи акапиталисттә тәыла иаҵасуп.
Асааҭ жәаҩа рыбжазы, аҵхлашә ҳҽалакны асқьала ҳнадҵит, ҳауаажәлар ргәалаҟазаара бзиоуп. Акыс, ҳамҩа – Баҭымҟа ихан.
Ла-Манш. Иаха смагнитофон ҿыц «Филипс» нысхчыргыланы инышьҭалаз, амузыка шьахәқәа сшырзыӡырҩуаз сыцәшеит, аха ашәа сгәалаҟазаара азнарҳауан.
Абар ицқьаны хәымз ҵит ҳбазахь ҳамнеижьҭеи.
Инеиԥынкыланы Балтика ҳусура хьанҭа аӷба ахаҿра ианыԥшит, иаҭахуп анападкылара, ҳусбарҭахь анеира, азыҟаҵара: ажьакцақәа ррыцқьара, ашәра, атехникатә хархәагақәа, амеханизмқәа, абылраҽацәыхьчагатә маҭәахәқәа ишахәҭоу реиқәыршәара уҳәа – ақьаадқәа, апротоколқәа, ақҭқәа, ажәахәқәа, аҳасабрбатәқәа уҳәа шаҟа уснагӡатәқәа! Ус ҳаплантә дҵақәа рынагӡараҟны иҳамоуп ҳазлаҽхәаша. Ҵыԥх аӷба ахархәарахь ишнеиз, август раԥхьатәи амш инаркны декабр 30 аҽнынӡа 12 реис нагӡан, реисцыԥхьаӡа ҳаплантә дҵақәа 107–110 процент инагӡо, реисцыԥхьаӡа аплан ахыхь бжьаратәла 80–90 тонн аидара мҩаԥго, уаҩ илаԥш иҵашәаша еилагара ӷәӷәак ҳамаӡамкәа. Уажәы, Баҭымынӡа жәамш ныҟәара ахьыбжьоу ҳнеиаанӡа, ҳаӷба асааҭ еиԥш еиқәыршәатәуп, асанитартә ҭагылазаашьа налаҵаны. Аамҭа ԥшым, ашьыбжьон Ла-Манш аҭшәара ҳабжьысит, акаԥдан маҷк ахақәиҭра имоуп, имҩаԥаагеит аҩнуҵҟатәи агәаҭара. Уи иаанарԥшыз агхақәеи урҭ иаарласны раԥыхреи ирызкын акомандирцәа ахәылԥазтәи ҳаилацәажәара.
Бискаи. Иацтәи ҳаизара ашьҭахь зхы зырқьиарц иааиз аштурман еиҳабы, хырқьиара ицааиз ихьыз ихьын, дцеит. Уи, Миша, сараӡәк соуп гәыӷырҭас изаанхаӡогьы. Лацис ишиҳәаз еиԥш, «Ауаҩы иинициатива имуҟьар, дыбзамыҟәхоит, ицәыӡуеит агәыӷра, далагоит зегьы рзы дшәаԥырҳаԥуа». Ари, Миша имукыша инициативак злоу уаҩӡам, аха егьи, «Амшын кәыџьма», ихы
дшылықәс-лықәсуаз дааилеигаӡеит. Аха уажәазы дгылашьа имамызт. Акыс, шықәсык анаҩс абылра аарла зыԥсы ацәынзырхаз, абылрацәыхьчагатә маҭәарқәа еиқәшәоу-еиқәшәаму сус рылам зҳәоз ацхырааҩ еиҳабы дсыхьчарцу!
Иаха ахәылԥазы асапын ашәах сузалымбаауа аванна сышҭатәаз, Светлана Константин-иԥҳа лыбжьоуп исаҳаз. Сыла ихымлартә исҿатәаз ашәах сҿыӡәӡәаан санааԥш, дыҟаӡамызт. Сҽыкәаба-сҽышьшь, амузыка сазыӡырҩуа, Лацис иҩымҭа «Изитараа рҭаацәара» саԥхьо сшышьҭаз, деиҭааит Светлана лықьҭаԥ кны, хәы зманы лҭакԥхықәраҿы иҟоу еиллыргарц. Скаиутаҟны хәы зманы иҟаз ашәҟәы иҭагаланы ицаз дыԥҳәысу дыԥҳәысымзу ҳәа схахьы даамгаӡакәа «Зитараа» сыҽрылагаланы сшаԥхьоз, ацәа-хаа санҭанагалоз сымбаӡеит. Аха сахьӡама, сылацәа неихьысшьыцыԥхьаӡа сыԥхыӡ иалан стәыла хәыҷы! Акыркырҳәа слымҳа илҭакыркырыз ателефон аашьҭысхзар, – акаԥдан дуҳәоит сара сҟынӡа уааирц, – ааҭаҩит амеханик еиҳабы ибжьы. Измырцәои, цәаблаҟ иарчыша, ҳәа асааҭ снахәаԥшызар, ҩба рахь аусура иаҿын. Издыруада имшира азгәеиҭауазар ҳмеханик Гурами ҳәа, сҽааилаҳәаны ихатә ус аартны снахәаԥшын, уи ианвар 18 ҳәа анын, измааноузеи нас ҳәа сҩамгылацкәа, еиҭах абжьы геит узымгылаӡеи ҳәа. Уажәазын иара акаԥдан иакәын. Сыҩнашылаанӡа, – аа, уахәаԥш ани иқәу, – снахьирԥшит зышә аартыз ашьҭаларҭахь. Азныказы исзеилымкаакәа снарыхәаԥшит. Гурами истол дахатәан, наҟтәирахь акресло аҟны акаԥдан дықәтәан, адиван анаӡара – аԥшьбатәи амеханик. Уи санынаихәаԥш ара дызтәоузеи аасгәахәт. Уи иаԥхьа астол икәын иџьинсеиқәа.
– Уахь акәым, анахь, анахь, – неицырҳәеит дырҩегьых, ашьҭаларҭахь схьарԥшуа. Ихәмаруоу сзымдыруа ашьҭаларҭа ашә снылагылоны, Гурами дҩагылан ашә наҟтәирахь ала илагылаз астол хәҷы иақәыршәыз асалафан сумка еиқәаҵәа аахихзар, сылаԥш нарықәшәеит ҭоԥ-ҭоԥла иеиқәыз аилаҳәарақәа. Азныказы исҳәара сзымдыруа саашанхеит: – изакәи, иабаҟаз асҟатәи?
Аԥшьбатәи амеханик иџьинсеиқәа ӡәӡәаны ирбарц иахьхишьыз икнихырц даннеи, абарҭ акасқәа ҩ-ҭоԥк иеиқәа аԥхьа икажьын. Уи ианиба, деихан амеханик еиҳабы иеиҳәеит. Ари ара ианыҟала иҵегьгьы џьара иҵәахымкәа иҟам ҳәа атруба ду еимдо рҿанаарха, иахьцәыҵаҵәахыз иақәшәеит, егьырҭ, – аӷба ахыџхыџра иалнаршәшәаз роуп зышьҭа аазырԥшыз. Аа, еиҭах дахьаацәырҵыз абжьахәаахәҭыҩ наӡа-ааӡа, аха дарбан? Уи хыԥҽыгаха ишынеимҵаҳк-ааимҵаҳкуаз, агәгәаҳәа аокеан еимгәҳәо Испаниа иаваланы илеиуаз «Сухуми» ахы хырҵәазшәа иаабаҭбаҭын, иззаӡа иаагылеит. Акаԥдани сареи ацҳахь ҳаҭрысит, амеханик еиҳабы – амашьынахь. Ҳаҩхамлацкәа Гурами ателефон дасит амашәыр ӷәӷәа ҟалеит ҳәа.
– Уара ара уаангыл, сара слалбаап, – иҳәан акадан, дцеит.
Акраамҭа зхабар ҟамлаз ауаа ирыхьыз збапи ҳәа слалбаазар, зкьатеиқәа кылыртта зымгәацәа кылжәаз ахәбатәи ацилиндр иадтәалан.
Амеханик еиҳабы уисыр шьакәарак илымшәо амзаҿеиԥш дхәаны дгылан, ипаҟә-паҟәӡа аԥхӡы иҿатәаз цәыкәбарха иҿыкәкәо.
Аҩбатәи – Смелиански, иара уи Рувим-иԥа иакәын авахтаҿы иҟаз, уи зынӡак ицламҳәа ааҳәхьан, ишьҭахь иџьынс еиқәа ажәпара иазымҟажаз ацәаакыра алсхьан. Егьырҭ аматросцәеи амеханикцәеи ирҳәо-ируа иақәымшәо еибакәеибаха еилагылан. Аӡәк, акаԥдан, дҭынчын, ргәы арӷәӷәага жәақәа нареиҳәан, – аиха еихоуп, машәыр-ԥсҭбара, былра ҟамлеит, иуадаҩым, – ҳәа...
Ус ҳшеилыхауаз шшарыз ишеит, рыԥсқәа анрылала, иԥжәаз ацилиндр аҿыганы ф-цилиндрк рыла амҩа ҳақәлеит, Атлантика иааџьоушьартә иҭынчуп, уи ҳаԥсы иаԥшәмоуп. Аҷнышқәа гәырӷьаҵәа ҳаӷба иақәтәаны
ишырҟьашьраз ирҟьашьит. Абоцмани уи икомандеи русутә иазҳаит.
Авариа иҟалаз азы ҳусбарҭахь адырра ҟаҵан, ахәылԥазы иаҳзаарыцҳаит Сплитҟа ҳцара шазгәаҭоу. Иахьа, амҽыша уаҳа ирҳәаран иҟаз, уи макьана ишыҟалаша здыруада. Сплит азауад иԥхасҭахаз ахәҭақәа мазеины иамазар бзиоуп, аха иамамзар ҳусқәа уадаҩхауеит. Арахь аҩныҟа Баҭым 15 рзы ҳҟалоит ҳәа арадиограмма сышьҭын, уажәы иҟалеи рҳәашт. Ажәакала, ари аӷба зымшьҭа цәгьоу, злахьынҵа қәашьдоу ӷбоуп.
Харгьы ҳамацәам, иагьа ҳгәагәоит ҳҳәаргьы 100 мильк усгьы иҟаҳҵауеит.
Атлантикоуп иџьоушьаша! Аокеан амариа шаҭахым, ишахәланамырӡуа аргама иаанарԥшит!
Ҳхәыҭаҩ Дедоԥали (усоуп ишлышьҭоу) раԥхьа данааи иларҳәоз акәыз џьышьа, илыдылкылаз амаҭәахәқәа уажәы иԥхьаӡо лҿаалхан, илызхом, дыкҿапытпытуа дҳалоуп.
Уажәы аполитикатә гәаҽанызаара иазку апартеизара уаҵәы амҩаԥгара азыҟаҵароуп усс снапы злаку.
Арахь есымчыбжьа Вентспилс анеира иашьцылаз, заамҭа шааиз мҩашьо дгьылтә гәхьаагарак, цәанырра ҷыдак сызҵысноуп сшыҟоу. Аха иааг! Вентспилс зыԥсаз дырҩегьых иаацәырҵит!
Атлантика уԥсы иузалхрым. Ахәылԥазы асааҭ 6 рзы апартеизара амҩаԥгара ҳгәы ишҭаз, акаԥдан дысзасит Гибралтар ҳабжьалоит ҳәа. Иахаагеит уаҵәахьы, аӡсара ашәарҭадара хадара ааннакылон. Ацҳахь саныҩхала, акаԥдан радиотелефонла аӡәы диацәажәон. Дзацәажәода ҳәа санразҵаа, «В. Киквиӡе» рҳәеит, уажәы Мураҭ Шәлиман-иԥа каԥданс дызмоу.
– Аа, сысалам сызиҭа, – сиҳәеит.
– Асалам уиҭоит, – сыхьӡ-сыжәла иҳәан, – аа, уиацәажәа, – иаасиркит ателефон.
Уии сареи ҳаицәажәара раԥхьатәи абзиабара иаҩызаха, иԥхаӡа сгәалашәараҟны ицәырнагон раԥхьатәи сымшынтә ԥсҭазаара, «Чкалов» аҟны ҳусеицура.
Уи уажәы каԥданс дызмоу «Васили Киквиӡе» 14 миль реиҳа зныҟәашәа ҳаракым ахьҳаԥысуаз уамашәа ибаны иҳазҵаауан, ишәыхьи ҳәа. Урҭ Бразилиантә Италиаҟа рымҩа хан, абар бжьымшуп ҳсовет баӷәазахь имнеижьҭеи. Ҳанеибгаз еиԥш ҳаҟандаз, ҳхабар дзырбарыдаз, аха ҳҿара ззымдыруа ҳџьаршьауан иҳавсны иахьцоз, ҳаргьы ҳгәы ҳнархьуан. Абар хәыҷы-хәыҷла зԥаҩқәа ацәырҵра иаҿыз Гибралтар ҳныбжьалеит, ҳнаскьацыԥхьаӡа алашьцара ҳантеиуа ҳнагәылалон.
Адгьылбжьаратәи амшын. Амш ԥхны мшуп, амра кажжы аҩнуҵҟа аҩналара угәаԥхарым. Ахәылԥазы аизара мҩаԥаагеит, ӷәӷәала ҳаилабжьеит. Аха иуҭаху ҳәала, ҳконтрабандистцәа рыԥсы ӡаны иҳалатәоуп, абри абри иоуп ҳәа аӡәгьы даҳзымдырӡо. Зыгәра ҳзымго ыҟоуп, аха гәрамгарыла мацара иауам – икым дӷьычҩым. Аӡә иакәзар иҳабаргәыз! Акыргара, ахатә малрҳара аҿаԥхьа аӡәымзар-аӡәгьы даанҿасуеит ҳәа сыҟам, лаԥшык, шәарак иааннамкылозар. Абжьахәаахәҭра аӡбахә аацәыраагацыԥхьаӡа џьоук ҭаҭынахараны иркит...
Ашьыжьымҭан ҳмеханик еиҳабы дкылԥш-кылӡырҩуа иҟоузеи ҳәа дааҩнашылеит.
– Бзиароуп, шәара шәахь иҟоузеи? – снаиазҵааит ҳлеибартәо.
– Ашьыжь аҷкәынцәа еисит, ацәҳара цаҳәцаҳә нацҵаны.
– Изусҭцәада аҷкәынцәа? – иааџьасшьеит.
– Аноиани Иосавеи.
– Еимарки?
– Аноиан Иосава авахта анимидоз ишахәҭоу имрыцқьакәа исыдыскылом аниҳәа, Иосава дыкшеит, нас егьигьы.
Ҳрыԥхьеит. Раԥхьа Аноиан Гриша дхалеит илакыҵа ыҵшәаа. Иҳәеит дсыст ҳәа. Аԥсра сақәгәыӷуан акәымзар уаҳа акы. Уаҟа ианеилала еиҟәызкуаз авахтатә механик Изет, уигь илахь иақәшәаз аҭаҷкәым икылнарчааргьы еиҟәкын, аха нас Аноиан дауаагылоз, Иосава икаиутаҟны дцаны Елизбар узиҿамԥшуа дҟаиҵеит. Уи дыԥхашьаны са сышҟагьы дхамлеит.
Акаԥдан иҟны сыҩхалазар, ижә аҿша ариизшәа, ихы-иҿы ихалашо дтәан.
– Узыргәырӷьауеи, иҳагыз аисра акәын, уигьы ахьхаҳарҭәааз аума? – сныхәмаршәа снатәеит.
– Иарбан еисроу?! – иаразнак ихы-иҿы ашәы нахысит.
Аноиан Гриша ааигәоуп ԥҳәыс данааигаз, 24 шықәса дырҭалеит. Уи жәацы адырра иоуит ԥа дышиоуз ала. Ауха аныҳәа иман, иара икаиутаҟны, аерманцәа рымаҳә амеханик еиҳабы дназлаз.
Уи адырҩаҽны Гурами Гьаргь-иԥа сыҟны данааҩнашыла, сиазҵааит толбашьс ишәымадаз ҳәа. Уи ихы ихнахын, дыҩнахәааит аҳәа ахы заахаз еиԥш, сара амеханик соума изышьклаԥшуа ҳәа, акаԥдан ишсеиҳәаз агәра изымго. «Ари аӷба мацара акәым ибаау, ауаагьы баауп», – дыҳәҳәон уи. Уи данеицрашәалак ихәда адақәа убыс игылоит – иԥжәап ҳаӷеиҭа. Ибжьеидкылагақәа убысҟак имарианы еиҵыҵуеит, иӷәӷәоу ажәак иҿажьны даанумкылозар дузаанымкыло.
Елизбар Иосава иакәзар, 22 шықәса инырҭалаз, аукы, цәыхрыцк, ҳәатәхаҵаҩык, ҭынчк, зажәа-зҳәоу умаҳауа уаҩуп. Аха, «Аӡаҩа ҭынч аџьнышцәа ҭоуп», ҳәа иԥсах хәыҷы имҟәыҵҟьазар акәхап.
Уажәшьҭа еилагарас иҟоу – зегь ракак ҳрылаҟоуп, ҳахьнеиуа аӡәы ҳаԥхеишьартә ҳаҟам!
Алжири Туниси рыбжьара убас мышцәгьак ыҟан, ажәҩан акы иархәашазшәа акырцх илеиуаз нацәхыԥк иаҟаран. Уи аҟәазра анаҩс убас иҿадды илеиуан, аӷба апалуба кылнаҵәома уҳәартә, иахьықәкшоз абжьы гәыҭҟьагаха. Адәы уаацәнакылар ухагәҭа зкылнамҵәахрыз! Алжири Туниси ӡахәа тәылақәоуп. Уи адагьы ашәыр, ацитрус – аԥхасҭа ҟанамҵакәа иҟам. Али-ԥси рыбжьара шьацԥштәыла ишәыз ҳпалуба иҟәашӡа акырцх ықәжьын, амшынгьы иаҳа-иаҳа аӷыӷкра иаҿын.
Алжиртәи ателехәаԥшра ҩ-францыз кинофильмки здаҟамыз амультконцерти ҳнарбеит. Шаҟа иумори лафи рылоузеи, ҳшыччоз ҳкьатеиахқәа ԥҵәахьан.
Аҩнынтәи арадиограмма соуит амза жәохә азы Баҭым ишысԥыло ала! Баҭым абаҟоу, ҳара ҳабаҟоу! Иабаадыруаз ҳарныҟәага хада ас ишеиқәыбгоз. Уажәы ҳусбарҭа анџьныр хада ишьақәирӷәӷәеит Сплитҟа ҳазлацо ала. Арахь амшын цас иауашәа ацәқәырԥақәа шьҭыҵын, иббаӡа ихыршәҭҵыршәҭуа, ацәқәырԥақәа еигәыдҵо ҳаӷба рыма ихуп. Иахак смыцәаӡакәа иаасхызгеит. Зны-зынла убыс идыршәуан, аа, иаадырҳәит уҳәартә. Иҟанаҵарыз, иуашәшәыроу, зхы иамыхәо ӷбак шыҟоу иҟоуп, иара ахала хымаԥсыма снаӡандаз ҳәа ицыркьхасуа амҩа иахьықәу иаарыцҳаушьап.
Аиашазы, асҟатәи миллион мааҭ зыхҭну ари аӷба шыҟаҵоу ссиршәақәоуп. Шықәсқәак рнаҩс абаҩ ҷыц аанхап ҳәа сыҟам. Амшын азы иҟаҵамшәоуп ишеибарку.
Сицилиа ҳавалеит. Амш ԥхны мшуп, амшын ҳахәлаччоит ҳагәшәы ҟанаҵошәа. Аамҭа даараӡа игәыԥҵәаган ауп итаатиуа ишиасуа. Ателевизор ҳгәы ааннакылоит. Италиа апрограмма даараӡа ибеиоуп. Ҳкосмонавтцәа русура лассы-лассы иаҳдырбоит.
Амультфильмқәеи, аконцертқәеи, аспорти уҳәа закә ҭыхымҭақәоузеи. «Зитараа рҭаацәара» ахԥатәи аҟәша аақәсцалеит. Уаҟа излеилыскааз ала, Маин Риди Жиуль Верни срыԥхьароуп.
Ҳара ҳауашәшәыршьеи ҳамш аилгашьеи – насыԥ хәыҷык ҳлахьынҵазаап! Иахьа ахәылԥазы ҳныҵалеит Италиа ашьыргәыҵа.
Салгеит В. Лацис «Зитараа рҭаацәара» ахԥатәи ашәҟәы аԥхьара. Иԥшаатәуп иаанхаз даҽа 4-ҟәшак.
Абар шьҭа хымшуп аӡәаӡәала ахьҭа рылало ахьыҭҟәиҭра иаҿуижьҭеи ҳауаажәлар. Саргьы иаасыдгылеит, сԥынҵа ҭәаны ицоит, аимсара, аимсара, аимсара. Ҳҳақьым уажәазы акгьы узиаҳәом, деилахоуп.
Адриатика, иҟәызгаӡа иӡианы иҭатәоушәоуп ишҭынчу. Абар ишьартәагоу ҳамҩа уажәшьҭа ижьазар аҵыхәа аанаҳкылартә ҳааит.
Аҩымшк рҳәаа инақәыршәаны Сплит агәашәқәа ҳнырҭысын, ашҭа ҳанҭалеит. Слалбаан, снышьҭалоны акаԥдан ателефон дасит, уҩеи, чаик ҳнахәап ҳәа. Акыс, ахьиҭҟәиҭра, аимҳәа-еимсара, аҵх цахьазаргь сҳәан сыҩхалеит. Итәан аҳақьыми, амеханик еиҳаби, иареи ачаи ыжәуа. Саргьы сыхәҭаак насымҵаргыланы слатәеит. Акраамҭа ҳаицәажәон, акаԥдан дрылацәажәон ари агәашәқәа рҭысра шыцәгьоу аазырԥшыша ажәабжьқәа – шаҟа ӷба зҭымскәа аҟәара иагәыдлахьоу, аӡы ацарҭа аԥан ақәшәара шыцәгьоу... Ус, ҳчаиқәа аажәын, ҳаиԥырҵқәеит.
Ашьыжьымҭан телефонла ҳаицәажәеит азауади иадро-агенти рхаҭарнакцәеи ҳареи, ирҳәеит 10 сааҭк рҟынӡа ҳашҟа ишааиуа ала.
Урҭ рааира ҳазыԥшны ақалақь аҩны храқәа ҳрылаԥшуа аԥырсал ҳшахагылаз, амш аҽеиҭанакуа иалагеит, иалагеит амшынгьы аӷыӷра. Ҳашҟа амҩа иқәлаз ркатер аабартә акыр иааскьан, аха рышьҭахьҟа ихынҳәит, ацәқәырԥақәа иаармышьҭит ауп. Ус ақәа-анаатә ԥшатлакәха еимаҩеимаҵәан иаақәлеит. Еилкаауп иахьатәи ҳусқәа шбашоу. Акаԥдан ахьҭа ӷәӷәа илалан дышьҭоуп, илакҭа узыҵамԥшуа амца иҿаҳәҳәы, аԥхыӡ-баа илнаҳәо. Сара аҳақьым исылеиҵаз агәыри сԥынҵа иҭишьыз ахәшәқәеи уҳәа сбаӷьаӡа сыҟоуп, исыӡбеит ахәылԥазы аиҿцәажәара мҩаԥызгарц. Аекипаж иреилыркаатәуп ҳазҭааз атәыла аҭоурых, уи аекономикеи, аполитикеи рҭагылазаашьа.
Амш лагон ацгәы ԥсы дәылганы иузкамыршәуа, сара аекипаж еизганы рыҿцәажәара саҿын. Ус, аԥсҟы аҟнынтәи авахтатә цхырааҩ скиперла адырра ҟаиҵеит «абоцман абакахь» – ҳәа, иаргьы дҩагылан дцеит, изакәхаришь аасгәахәт, аха залгарахь снеихьаз сажәабжь анагӡара саҿын. Ус, акаԥдан иҵәаабжь аагеит, аха икьатеиқәа иӷраԥыҵәҵәеит ҳәа ада ҽак узымҳәо, – абоцман абакахь ирласӡан ҳәа. Уи иҵәаабжь зегьы ҩышьҭнарԥеит. Минуҭкгьы ныбжьымсыцкәа еиҭах аҳәҳәабжь. «Дабацеи абоцман?» «Аелектрик абакахь», «Амеханик амашьынахь», – инеишьҭалт абжьқәа.
Сымшьамба сыжәҩахыр инҭарԥаны сыҩдәылҵзар, абар ассир. Ҳаӷба аҟәара иқәнажьырц ахәыц ауп иагу. Сгәы нҭыԥсааит. Апрожектор, алашара злыҷҷоз аҵх-лашә иалаҵәиуаз ақәа цырақәа ипҟыш-пҟышӡа, иулаҟацап ҳаӷеиҭа! Аԥсҟахьы сныҩнашылеит. Акаԥдан деикәҵәашо аҟәара ҳазладҵшаз акомандақәа рыҟаҵара даҿын. Амашьына аус арун аӷба ԥхьаҟа идәықәнаҵартә, егьи, зҽзызнымкылаз, аԥырсал ашьҭыхра иаҿын. Аҟәараҟынтәи арадиограмма ааит аԥырсал иннамкылакәа аҟәарахьы ҳашхықәнажьлоз збаз апорт надзораа рыҟнынтәи.
Абас ҳаӷба «Сухуми»-и ҳареи иара ахьиз илҭархәаша, иареи ҳареи наунагӡа ҳнеиԥырҵырц аԥсыкоуп иааҳагхаз.
Сплит. Ашьыжь аԥсабара ааԥын-цәа хаа аҟәнышьшьы, амшын саркьоушәа еишьылӡа иааҿыхеит, иацы мшыбааԥсык ыҟан ҳәа узымҳәо. Иџьашьатәыҵәҟьоуп. Ишырҳәо еиԥш, абнахь ак ԥсызар? Аа, издырит, издырит! Иацы аҳақьым Никәала ахалаҭ шкәакәа ишәиҵеит!
Иугославиа анагӡаратә вече ахантәаҩы Џьамал Биедич данҭахаз иамшуп. Ицқьаны ҵыԥх иахьаҽны дҭахеит. Ҳара жәаҩык раԥхьатәи агәыԥ рыԥсадгьыл ахь рдәықәҵара азыҟаҵара ҳаҿын.
Амра жәхьан еиԥш иҩхалахьаны абаӷәаза ахаҭарнакцәа ҳаӷбахь ихалеит. Атаможникцәа ҳмеханик еиҳабы имагнитофон «Баракуда» адекларациа иҭаҩымкәа иахьидырбалаз ацҭәы алырхын, аха нас артелкахь, акәацтә камерахь иганы мҳәырла идырҷабит. Уи, иахьынаҵыслак хҟьаԥҟьа згым ауаҩ, ссиршәа иубаша, Европа агәҭа, Гамбург, Кореатәи амагнитофон аԥшаара мацара зыԥсоуи, аахәаракәым!
Уи ааихәаанӡа, О. Бендер ҳәа ҳзышьҭаз, уи анааихәа нахыс хьыӡ ҷыдас ихьӡхалаз Баракудоуп.
Аҳәаақәа иаадыртыз дара ркатер ала акаԥдангьы, амеханик еиҳабгьы, саргьы ҳаӡхыҵит. Азауад аҟны ауаа иаабац, ҳазбац Врандичач, Кукич, Фирич, Мелетич уҳәа доусы изҿыц иаҿуп, ишыҟац иҟоуп.
Акызаҵәык, сгәы иалсыз, ҳрегистрцәа руаӡәк игәы ԥжәаны дыԥсит. Уи, Голубев, дарԥыс бзиан, изларҳәоз ала арыжәтә мыжда иҽадицалацәон.
Ҳара ҳаӡхыҵра иарласит асқьалахь анеира. Асааҭ хԥа рзы абаӷәаза ҳҭагылан – ақалақь агәҭа. Егьырҭ ҳусқәагьы ицәгьамкәа рышьаҭа куп. Еилкааны ирыздыруамызт ахә зшәараны иҟаз. Ахәԥса ашәаразы еиҵахара шыҟамло ала агарантиатә шәҟәы раҳҭан, рышьхәа иқәҵәиааны аусура иалагеит. Ақалақь сахьналс-аалсыз сназхәаԥшыз аҭыԥҳацәа ԥшӡақәа уҳәа дгьылтә ԥсҭазаарак агәхьаагара сызҵысноуп ишыҟоу. Ишакәхалак, амшынуаҩра зегьы иреиӷьушәоуп ишызбо аԥсҭазаараҿы. Ҳәарада, уаназыԥшу иумбац абара, иумаҳац аҳара – аԥсҭазаара
агәаҳәара унаҭауеит, игәахԥҵәагоу аӷба аҩнуҵҟатәи ахаҿқәа ухы-угәы ахдмыршәар.
Ҳмеханик еиҳабы Гурам иацакәын имшира, аха иахьа иазгәаҳҭеит. Ишԥазгәаҳҭеи? Акаԥдани сареи ҳлеидтәалан, ашьыбжьон ҳнеибаныҳәақәеит. Нас, амш ақәа шауазгьы ақалақь ахь ҳцеит. Хәылԥазынӡа ақалақь ҳалан. Ахәылԥазы аӷбахь ҳааит, аха сыԥсы снанамго скараха.
Ус Белградынтәи иааз В/0 «Судоимпорт» ахаҭарнак Глеб Виктор-иԥа Евтихиев сплиттәи иҩызцәа Бородин Владимир Иван-иԥеи (егьи дысгәалашәом) ҩхалеит. Аҵх акыр инаагеит. Глеб Виктор-иԥа зыҿцәажәара, ззыӡырҩрра аинтерес злоу уаҩуп. Уи иԥсҭазаараҿы дзынҟьа-нԥахьоу рацәоуп, дахьнанамгац, иимбац маҷуп, Ефиопиеи, Сингапури, Филлипины уҳәа кометала дахьымнеиц, машәырла аҟәара дахьықәнамыжьлац, ауаа уаҩжьыфаҩцәеи, абынуааи дызланамгалац, дызцәымцац арбан!
Иҩызцәеи иареи наскьаагарц акаԥдани сареи ҳрыцны аԥшаҳәа ҳнавалеит. Араҟа инхоз иҩызцәа ауишьҭын, рыҩныҟақәа ицеит. Ҳара ҳахҩык ҳшеицыз иажәабжь ҳаннанагаз ҳамбаӡакәа исасааирҭаҟны ҳнеит.
– Уажәы араҟа, сара сҟны, фырџьанқәак аанаҳкылап. Ҳажәҩақәа инапқәа рыҵданы, деиҩаҳаҳа дҳабжьагыланы администратор иҭыԥ ҳнадгылеит.
– Сномер ацаԥха.
– Иарбан номеру? Уа ауаҩы дынхоит.
– Уаҟа сымаҭәақәа ааныжьны ахәылԥазы сцеит.
– Иужәлоуи?
– Евтихиев.
– Ус аӡәгьы дыҟам. Араҟа иҩнаҳҵеит ФРГ-нтәи атуристцәа иаҳҭааз.
– Нас сымаҭәақәа?
– Абарҭ ракәзар? – сумка хәыҷык аакнихит.
– Ахаҭоуп. Иҭабуп, абзиараз, – ҳандәылҵын, аӷбахь ҳааит, ҳазхарагьы ҳаицәажәеит.
– Бабатәиу, бабанхои? – илазҵааит иааҩнашылаз ҳхәыҭаҩ.
– Сароу? Ҳәаанхыҵтәиуп, – лҳәеит.
– Иаба, иабантә?
– Баҭым, Баҭымтәуп.
– Адәыӷба Асовет Еидгылахь иқәҵуеит ҳәоуп ФРГ адырра шыҟанаҵа, – ихаирҭәааит ҳфилипин.
Амш ааҟәымҵӡакәа ақәаура иаҿуп. Ашьыжь азауадахь ҳцеит ҳшыхҩыкыз: акаԥдан, амеханик еиҳабы, сара.
Ҳзыԥшьаз ҳан лхаҵа идкыларҭаҿ акониак ҳнаҿыхәо ҳаштәаз, иара ихаҭыԥуаҩ Кукичи иареи ҳашәзыӡырҩуеит ҳәа идәылҵны иааҳадгылеит.
– Шәнаҳаԥхьарц ҳааит, шәанеиԥшхо.
– Уахаҵәҟьагьы, – наҳаҭаркит.
Уиакәын, ҳҭыԥахь ҳхынҳәит ҳҽазыҟаҳҵарц. Ашәҭқәа, ашоколадқәа, ашампанҩқәа уҳәа, рыҳәсақәа рзы аҳамҭақәа. Акыс, ҳан ԥшьа дыхьшәашәаӡа даҳзышьҭуам.
Акаԥдан икаиутаҿы ҳаишәачара еиқәышәшәа ирхианы ҳарзыԥшуп ҳасасцәа. Ари «ҳҳәаанхыҵтәи» ҳхәыҭаҩ дычмазаҩхан дышьҭоуп, аха уи акгьы иаԥырхагам. Аӷба ахаларҭа, албаарҭа уҳәа алашарақәа рхаҷҷоит, авахтатә цхырааҩцәа ргәырҽанҵоуп.
Абар асааҭ ааба рыбжа – ианеибаҳҳәаз аамҭа. Аиллиуминатор ҳалагылоуп уажәы-уашьҭан рмашьына ахаларҭа ианбаадгыларишь ҳәа. Арахь амш цас иауеит, ҿааихак амам. Машьынак ааҳавалацыԥхьаӡа ҳлымҳацәқәа ҩкәацәхоит – ракәхарымашь ҳәа, аха ахаларҭа ианынавҟьалак илеиқәтәон. Арахь афатәқәа ихаргалаз рыфҩы ҳдыргылом, ҳажәӡы аауеит, ари аиԥылара иақәгәыӷны иахьа ачгара иҵоу ауаа!
Асҟак иагхарымызт, ирыхьзишь? Иаару-имаару? – инеимҵаҳк-ааимҵаҳкуеит, аха макьана ҳгәыӷрақәа рҳәаа ԥымҵәацт. Зны ателевизор ҳнахәаԥшшәа
ныҟаҳҵауеит, зных – амагнитофон, аха ҳҽаҳзырҭынчуам, абар шьҭа иара аҩсааҭкгьы ахьыҟалаз.
Ус, ателефон абжьы гоит. Зыбжьы газ атрубка аақәиԥаанӡа, – иааит, –ҳәа акаԥдан иплашьч кынԥаа дыҩнҟьеит, саргьы снаишьҭалеит, егьи, усгьы ишлиапа шьҭкәыцәаа дыҭҟьаны дыҩхьан, раԥхьа ирԥылаз аԥхьахә ирҭашашәа.
Ҳаижәхысны ҳлалбаазар, ҳвахтатә цхырааҩ Солоинов илаҳәыз арбаӷь еиԥш дыхкәахӡа иманы дааиуеит ҳара ҳсудоимпорт ахаҭарнак Папугаев иԥҳәыси иареи. Агәҿыӷь рҽацәыргарц ахәылԥаз акинофильм инахәаԥшырц иааиз ироуз аԥылара иаргәырӷьан иалаԥсхьан, ҳара ҳгәы иҭамыз, ҳхы иҭамыз ауаа рԥылара зшьа артәаз ҳҿыбба-ҿыббаӡа ҳааилахеит, егьи ҳвахтатә цхырааҩ Соловиов мықәшәатәык шихьыз идырын, дышхаҳәхара дхаҳәхахьан.
Урҭ хылаԥшра рзызушаз аҩызцәа инрыҭаны ҳаиҭаҩхалан аиллиуминатор ҳнылагылахит иҳахьыз ԥхашьаны, зышьҭра изхымлоз ауаа. Сара сызлаԥшыз асахьақәа ачча зыздырҵысыз сыччабжь даргәамҵуан «Дуче» (уажәы усоуп хьыӡҷыдас имоу ҳ-Вахтанг).
Ус заҳиҭқәиҭ еиқәаҳаны инкахәыцуа еидтәалаз агәырҩа ҳагаӡар ҟаларын ахышә санынкылыԥш иааҳаҵагылаз амашьына сылаԥш нақәымшәар. Врандичичи Кукичи рыҳәсақәеи дареи рааира убасҟак ҳарлашеит, ирлахҿыхгахеит, аҩыза збахьада!
Уи аиуара-еиҩызаратә еиԥылара гәырӷьахә агәеизҳаратә ҩаӡара аманы имҩаԥысуан дара анца ашьҭахь, ҳаргьы ҳзеиԥырҵыр. Аха ашьа ицаша ада иалагылом!
Ҳахҩык ҳаҩхалан ҳлеидтәалон еиԥш, Џьони ашә ихы аакылеикит ишәыгу-ишәыбзоу акрыҟоума ҳәа. Уи, ҳартелка иҵагылоу Џьони, амыждарақә фырџьанк неисыркуан.
Уи деимакны адәылеибацараҟны икылнагеит.
Иахьак ахыхь сызҵысын, схахәда ахырҭәа ықәжьушәа, исызмырҵысуа сышьҭоуп, амш шеиқәыӡц аиқәӡра иаҿуп.
Иаха акгьы рмыхьӡазшәа иҿаԥха-ҿаччо ателефон исзасуан акаԥдани амеханик еиҳаби Иадроагентство ахь уцарц уҭахӡами ҳәа. Ари хыхь еихәладырччоз ахаҿқәа ирыҵаҵәаху сара сеиԥш зегьы ирдыруандаз!
Амҽыша. Сплит. Ашьыжьымҭан азауад аҟынтәи Пачич иааигаз автобус ҳанҭалан, ҳаман аҿынанахеит. Уи, аекскурсиатә биуро ахаҭарнак Циноти Невен, амашьына аҿшынанахаз ақалақь аҭоурых аҳәара дналагеит. Уи иҿыцыз, исзымдыруаз акгьы иҳәомызт, аха убас ибзианы еиҭеиҳәон, изыӡырыҩра ааугәаԥхартә. Ари Невенгьы иеиҭеиҳәоз ҵыԥхтәи аекскурсовод иеиҭеиҳәоз акәын, избанзар излацәажәоз Долмациа аҭоурых акәын, уи ҭоурыхкоуп иамоу, ҳара ҳаҟәатәиқәа реиԥш доусы ишиҭаху еиԥш аҭоурых шьақәдыргыломызт – срыҵашьыцуан.
Уажәтәи ҳамҩа Кркатәи аӡыршәрақәа инадыркны ҵыԥх санысхьан, изыҩхьан, уажәы реиҭаҳәара салагом: Амала ҿыцс еилыскааз Сплит (Аспилатос) ажәытә қалақьқәа ишреиуоу, уи ижәытәӡатәиу ақалақь Салона азааигәара ишҿиаз ауп. Салона иахагылоу ашьха Козиак абырзенцәа рыџьмақәа ихыршьааит. Убри ауп ахьӡгьы аџьма ахьӡ изадҳәалоу. Аџьмақәа анырхиижьҭеи уи маҷ-маҷ аинылара иалагеит. Уажәы иубартә иҟоуп 800 метр рыда иҳаракым ашьха ахагәҭа аӷьашра аиаҵәара аҿаланы ишҩеиуа. Иара ажәытәӡатәи ақалақь Трагиргьы аџьма аҟнынтәи ауп ишаагоу.
Ҳгьежьны ҳшаауаз ҳамҩа абжара Саларистәи аресторан аҟны ҳхәы рхиан, аиԥш қьафура мап ацәызкуадаз! Аҩы иаанартуан ҳҟазшьақәа. Иаҳҳәап, Биутнер. Иижәыз зхы иасыз аԥссаҩ, Романаӡеи иареи каиут-компаниаҿы
еиҿаҳәны, зҵаара хадак рыӡбозшәа, ишеиҿабарбаруаз сыҩнашылеит. Итәоуп егьырҭ аҩфицерцәакгьы, аха аӡә ибжьы рылеигаларцу!
– Иарбан проблемоу ишәыӡбо, Иусуф, уца уҭыԥахь, аԥсшьара уҭахуп, – неидысҵеит аԥссаҩ.
– Уара угхақәа рырҽеира, рхарҭәаара саҿуп. Есымша мчыла, қәыӷәӷәарыла аусқәа рыӡбара ҟалом тәа, – ныҟаиҵеит сыдҵа аҭакс Биутнер.
– Оо, уи аҭыԥгьы уԥшааит! – иааџьеишьеит аштурман еиҳабы.
Ус, авахтатә цхырааҩ дааҩнашылеит ҩыџьа асасцәа халеит ҳәа. Сыҩдәылҵит. Судоимпорт ахаҭарнакцәа ракәын. Урҭ рыҳәсақәеи дареи акинофильм иахәаԥшырц иааит, аԥсшәа нараҳәаны снықәгьыжьуаны, исышьҭагыланы иҩдәылҵыз Биутнер аҭамзаара шьҭеиҵеит, иҿыҵыҩрыз ахьыкшоз ихаҟны инеизар акәхап. Уи, ацәыҵацәажәара злоу ауаҩы ҟәар-ҟәар, иҭыԥаҿы иртәара шалыршахо днызҿыхәаз арыжәтә шԥеиханаршҭи!
Иахатәи ҳбанкет ашьҭахь, зыблақәа зхагәҭахь икылцаны, ҳара ҳзеицәада, акаиут-компаниаҟны атәара зҳаҭәашьами ҳәа иқәгылаз Попови Прохоровичи иахьа рҽырԥсны, рхабарк ыҟаӡам. Попов, зхы асԥирҭ ҭыршоу, ихы анеилгоу ҳәа аамҭак ыҟаӡам, аха егьи «Деребасовтәи арԥыс», сара зықәрахь инеихьоу, ишԥыкәыз сышдәылырцоз ҳәа дықәгылазаап.
Аллаҳ, аллаҳ, иумаҳара, иумбара иҟоузеи! Аӡәы шаҟа ниҵуа аҟара аҟәышра, адырра иоуеит, аҽаӡәы – абзамыҟәра.
Арҭ аҩ иҭацаланы иукызар ауп акәымзар, иуҟажарцу!
Ахәылԥазы Пачич дқьыԥаха дааит аверф апрезидент ишәзааиҭиит ҳәа акаԥдани амеханик еиҳаби сареи ҳзы х-еилаҳәарак иманы.
Иара дындәылҵны дцаанӡа акылԥш-кылӡырҩцәа изҵыргалак иҟоу рылаԥш нақәдыршәарц ҳашәваз
ҵдырхааит. Акаԥдан имҳәа-имырза ашьыбжьоншәа индәылгәгәаны ицаз ааилашәшәаанӡа дкылымсӡеит. Арахь, аусуцәа, амашьына иԥхасҭахаз ацилиндр еимырхын, аибыҭарада ус амамкәа еиқәыршәаны ицеит. Иахьазы ФРГ-нтәи ҳаирпланла ацилиндр ахәҭақәа аарҭиирц ҳәа акәын ишаадыруаз, хабарк ыҟам. Аа, аиҵархага замана. Уаҵә ашьыжь ианыҟамла ҳусқәа башахтоуп.
Амш алахь еиқәуп.
Ашарԥазы амеханик еиҳабы азауадахь дцеит, акаԥдан – агенство ахь.
Аӷбаҿы ҭынчроуп, рҽырԥсны рхы цәырыргаӡом ҳмарӷьаԥалцәа зҭыԥаҿы иртәоу.
Сҭыԥаҿы сыштәаз авахтатә цхырааҩ ҩыџьа иманы дыҩхалеит.
– Малахатко, – иҳәан аԥхьа игылаз ауаҩ ҭәы, кыр инықәсхьаз, инапы аҿааирхеит. Егьи ацәхрыц хаҿеидшәыла ииҳәаз сзеилымкааит (ижәла), ҳлеибартәақәеит.
Урҭ Трагир адок рыдыркылан, Мурманскҟа гатәыс ирымоуп, аха амш аилгара иазыԥшуп апрельнӡа. Инхоит Трогир асасааирҭаҟны. Малахатко дкаԥдан-наставникуп, иуаҩыбжара дҭысхьеит – 65 шықәса дырҭоуп. Ажәакала амшын-жәытә қәыџьмоуп. Егьи дзауадуаҩуп. Ҳара ҳвалиута-финанстә еилкаареи иареи аокеан ҳабжьоуп! Уи зегьы араҟа рыхәқәа шԥамариоу ҳәоуп дышрыхәаԥшуа.
Ҳаштәаз акаԥдан дааит илахь еиқәны, ФРГ-нтәи ҳаззыԥшу ахәҭақәа 27-нӡа иҟалаӡом ҳәа. Уи ажәабжь хьанҭа ҳазегь ҳгәалаҟазаара бжьнахит, аха иҳамчузеи.
Ахәылԥазы акино ахь ҳцеит, иаабеит ихыдоу амалуаҩ дахькылнаго.
Ҳхынҳәны ҳаӷбаҟны ҳанааи, ателевизор иаҳнарбеит даҽа америкатәи кинофильмк.
Иац Пачич апрезидент ихьӡала аҳамҭақәа иаҳзааигаз, амеханик еиҳабы итәы амотор ицәблын, Пачич илымҳа
иҭаирсзар акәхап, даан иганы иԥсахит. Ҳаҳәсақәа рзы урҭ иреиӷьу ҳамҭас иҟоузеи – ашәырӡқәа рылхга, афатә хкқәа рыҟаҵага хазына!
Иахьа ҳақәҵырц згәы иҭаз ауаа ҳабаҟоу! Ашьыжьымҭан акаԥдангьы, амеханик еиҳабгьы, саргьы азауадахь ҳцеит. Актәи аетаж аҟны итәоу аспециалистцәа рҟны ҳныҩнашылазар, ашара иаҵагыланы ауатка ажәра иаҿын – ҳарԥырхагахеит.
Азауад адиректор Етирович излаҳаиҳәаз ала, Германиантәи ианвар 27 рзы Загреб иаауеит. Уажәы хадара злоу уи Загреб иахьааиуа еиҵамхартә аҟаҵароуп.
Ашьыбжьон сасра ҳназыԥхьаз Етирович ишҟа ацара аҽазыҟаҵара ҳаҿын. Сара ҵаҟатәи маҭәала аванна аҟны схы-сҿы рыцқьаны аҽрыцқьа-ҽыӡәӡәара сшаҿыз ателефон абжьы геит. Сышьҭаларҭаҿтәи ателефон шьҭысхырц сыҩдәылҵзар, наҟтәирахьтәи акаиутаҿы ҩыџьа адиван иқәтәоуп.
– Оо, саҭамзааит! – сҳәан, ҳабжьара иаартыз ашә аркрагьы сҽазымккәа (ахацәа сзырцәыԥхашьарыз) атрубка аақәсхзар, авахтатә цхырааҩ иакәын, асасцәа шсызҩеигаз акәын ииҳәоз.
Сҽеилаҳәан сааин, аԥсшәа неибаҳҳәан, ҳлеибартәеит.
– Сара абни шәнаҩстәи асқьала иадгылоу аполиак буксир-еиқәырхага сакаԥдануп. Иара ахьӡҵәҟьа «Корал» оуп, аха ҳара «Апонтер еиқәаҵәа» ҳәа ҳашьҭоуп, – дааччан, акыр зҽаазраӷахьаз ибырфын хахәаԥшьра инапы налишьит. – Ари сыцхырааҩцәа дыруаӡәкуп, – днаихәаԥшит зжакьа еиқәаҵәақәа еинчыла иватәаз арԥыс ҭәы наӡааӡа.
– Абаӷәаза ашҭа ҳшааҭалаз шәыӷба ҳалаԥш нақәшәеит. Исыҳәеит сымшынуаа асовет кинофильмқәа рзы сышәзаарц, – даасҿаԥшын, – ҳаргьы ицәгьамкәа ишәҳарбаша акинофильмқәа ҳамоуп! – ҳәа нациҵеит.
– Иарбан мапкроу, шаҟа шәҭаху гәахәарыла, – наиаҭаскит Казимир Арашкиевич.
– Ус шакәхоз агәра ганы сыҟан. Полиак уарашк ҳнахәап шәгәы иацәымӷымзар? – ибла ӷрақәа разӡа днаихәаԥшит иҩыза. Егьи ианбеиҿыҵҟьаришь ҳәа дтәазшәа али-ԥси рыбжьара ипартфель иааҭиган, быҭлыка-быҭлыкак ааҳамҵаиргылеит.
– Сыԥшәмара сымшәымхын, шәара шәсысасцәоуп, – сҩеихеит џьара акы аарызцәырызгарц. Арахь аҵәы сахатәоушәа сыҳәцымыцуан, уажәы-уашьҭан ианбасыԥхьои ҳәа.
– Мап, мап, уи ԥсыхәа змам усуп, – слықәирӷәӷәеит стәарҭа. – Акыс, избоит џьара цатәыс ишумоу.
– Ииашоуп, изуцәызӡарыз, – иасҳәеит аусқәа зеиԥшраз. Ҳкиномеханик Галкин сиԥхьан иасҳәеит аҩыза даларԥшны, шаҟа иҭаху акинофильмқәа ииҭарц.
– Ауараш мацара ҵасым, фырџьанк-фырџьанк ҳаибадырраз, – иџьыба иааҭигеит акониак, – наџьнатә ҳаибадыруазшәа, убла дҭәыцны дхыршәлазар дузхымхуа дыҟан исыдтәалаз Казимир.
Ус, амашьына ԥшуп ҳәа ателефон зыбжьы газ нықәсымҵацкәа, уаала ҳәа акаԥдан сышә даалагылеит.
– Шәеибадыр, ари ҳкаԥдан иоуп...
– Оо, кеԥ, Казимир, «Корал» акаԥдан, – дҩагылан инапы аҿынаирхеит, – ҳаибадыруаз, – фырџьанк акониак аҿынаирхеит, – шәшыццакуа збоит.
– Уажәы ҳаиқәшәашьеи ҳаиԥырҵшьеи маншәалам, аха ҭынч ҳазлеидтәалаша мҩак иаарласны илаҳхып, – насҳәеит аԥхашьара иҭагылаз ауаҩ, аӷба ҳанлалбаауаз...
...Амилаҭ-цәа зхаз аресторан «Еро» иҟәбаҟәшәо иҩнатәаз ҳнарылс-аарылсуа иаҳзыԥшны итәаз аҩызцәа ҳнарыдтәалеит. Фатәы-жәтәы дасу ииҭаху, аха иҟаԥшьшьӡа иӡны ҳаԥхьа иаақәырҵаз асыс ҳлахыԥсаахьан. Уи ҳназыԥхьаз аԥшәмацәа аԥсы шҭаз иааганы иддырҟаҵеит аресторан аҟны. Араҟагьы «живили» ҳәа инеинҟьаны ажәра ада ныҳәаҿа ыҟамызт, дыҟамызт ҭамада. Вахтанг Давид-иԥа акыр иҽыназик-ҽыназикын, аха илыҵшәадан.
Амра амшын илхықәгылон ҳбаҟысаҟуа ҳаӷба ҳаныҩхалоз. – «Корал» акаԥдан корабльла адырра ҟаиҵеит дшышәзыԥшу ала, – иҳәеит авахтатә цхырааҩ ҳахьааиз.
Асасдкыларазы зыԥсы ҭызхуаз Казимир ҳнеира убыс деигәырӷьеит, иаҳзиура, иаҳзиҳәара изымдыруа.
Кок дықәгьежьаан ҳамаҵ иуан, ҳамнеир агәҿыӷь дагашазшәа.
Уи, сара исықәлоу, 25 шықәса амшын ихыз ахьшьыцба, ааигәоуп 16 мзы инеиԥынкыланы адунеи иакәшоз ибазатә баӷәаза Гдинна данкылсыз, аха арахь Сплитҟа аатәыс ианиқәшәа, аекипаж ркаԥдан дкармыжьит. Казимир дызмыԥхьац шәҟәык, изымдыруа шәҟәыҩҩык дыҟоуп ҳәа сыҟам.
Уи Пушкин иажәеинраалақәа инадыркны ажәеинраалақәа ҿырҳәала иҳәон. Икаиута ҭәын шәҟәыла, аполиак бызшәа, англыз бызшәа уҳәа – иуҭаххалак. Аекипаж 30-ҩык ахьыҟоу, 20-ҩык коммунистцәоуп. Иара ихаҭа апартиа далырцазаап иполитикатә еилкаара иахҟьаны. – Уажәы, – иҳәеит уи, – каԥданк иаҳасабала акәац зыҟами, изыҟами ахшхырҵәы ҳәа иансазҵаалак, ақәра рацәа нышәҵырц ауп ҳәа нараҭаскуеит, уаҳа исҳәои? – ихы инапы нықәшьны дааччеит.
«Корал» алым еиԥш агәышԥы ргыланы, ҳаи ахьырҳәо, ахьышәҭҳәа ишнаҵҟьара игылоуп, уи згәы-зшьамхы иныҟәнаго аҿаҵахәы амш цәгьа бааԥс иалазыԥшаауа, сааҭк 18 миль иласуп, иаҳхысыз ашықәс азы мацара иҭахоз аӷбақәа быжьба рыԥсы еиқәнархеит. Еиқәнархо ӷбацыԥхьаӡа иара ныҟәызгаша моу, аӷба ахәҭеи иақәу аидара ахәԥсеи неилаҵаны 50 процент аиуеит. Абар 20 шықәса ҵуеит адунеи аокеанқәеи амшынқәеи иҭахараны иҟоу аӷбақәа еиқәдырхо ирхуижьҭеи, аха икәеикәеиуа, иахьа ҿыц аӡахьы иларышьҭызшәоуп нап шадкылоу.
Иара Казимир иажәақәа рыла иуҳәозар, «атәым ԥҳәыс леиԥшоуп ҳшахәаԥшуа!»
Иахьа заагьы сымгылеит. Сазхәыцуеит иаха сшыцәаз «ҳуалафахәы аама» ҳәа алашара аркны исазҵааз ауаҩ иааира змааноу.
Ашьыжь амш уааигәырӷьаратә иаахтызшәа ныҟанаҵан, аха иазынамыгӡеит. Иахьак ҭынчроуп, аӷба сагьлалымбааит. Иахьатәи амш акгьы иалаҳәаӡамкәа ицахьоу амшқәа ируакуп, аха уаҵәтәи иаҳзаанагараны иҟоузеи?
Иахак Попов ишшыԥхьыӡ сшазхәыцуаз иаасхызгеит. Иудыруеи диашазаргьы. Исықәнагоуп, дзаҟәысхи асԥирҭ ажәра! Зыхшыҩ асԥирҭ иабылхьоу, зшьа иалалахьоу даҟәухыр, ашшракәым, еицәоу ҟаиҵар иуҳәаран иҟои!
Уи акоммунистцәа ирзиҩыз «иаарту асалам шәҟәы» аҟны иҩуеит сусушьеи схымҩаԥгашьеи шигәамԥхо, сызҵаара ишахәаԥштәу... Ииашоуп. Ианаамҭаз иҭыԥ дықәҵазар акәын, аха усҟан абаӡӡеира ҟасымҵоз! Арахь амш еиқәыӡуеит, ҳтәоуп Германиантәи ахәҭақәа аҳаирплан ианбаҳзаанагои ҳәа. Уажәазы, ахәылԥазы, асааҭ 5 рзы иҟалоит ҳәоуп ишышьақәыргылоу.
Иацы ақалақь ахьынтәи ижәны иааз рацәажәарала сусура амш иалагеит. Арациа аначальник Тодарчук, зҩызцәа зманы ақалақь ахь ицаз, ахәылԥазы ракәӡамкәа икылсит, иагьанбахьӡеи аауҳәартә.
Аҳәа аныҟала, агәам, аҳәынҵәа ҟалоит ҳәа иагьа рҳәозаргьы ишԥаиашоу. Николаи Тодарчук акраамҭа инеиԥынкыланы аԥсыӡкцәа рыҟны иусура шԥеиныԥши, ишԥеихалеи аԥсыӡкцәа рцәа. Ус иусура акы узазҳәом, уи ихыхьчагоуп.
Егьырҭ, Иусуф Романаӡеи Шота Читишвилии, раԥхьатәи дыдневальниуп, егьи делектрикуп, рҩыџьагьы зуаҩыбжара иахысхьоу, инықәсхьоу, иҭаацәароу, змоҭацәа ыҟоу, згәырҩақәа, зхьаақәа аҵәца аҵа иҭазхәаҽуа уаауп. Иусуф дмашьынаныҟәцаҩын, нас еиқәԥарак, еисрак азын дҭакын, уи ашьҭахь усуҩ-ԥшааҩыс амшын дхылеит. Аха иҽызмидаз ацәқәырԥақәа дырзымҵәахыкәа, акадрқәа рыҟәша иацәиҵәахыз иҭакра-еилагаратә хҭысқәа нцәыҵҵын, дхыган амшын.
Аха уи ихьыкәкәоз алаӷырӡ згәы арԥшааз хәдықәҵала дҳархынҳәын, ҳҭаацәара далоуп, уаҩ гәшаҭоуп, иԥыхьашәаз ижәуеит, иԥыхьашәаз дахоит. Ианижәлак дыӷәӷәоуп, ианихыԥсаалак далагоит агәҭасра, еиҭах агәыԥшаара-ахыԥшаара, алаӷырӡ! Егьи, аҩбатәи – Читишвили, изанааҭгьы амшынуаҩрагьы инизеиԥшны дырцәыхароуп, аха иқәреи иҭаацәаратә ҭагылазаашьеи ираҳаҭырны игәшәа куа дааргоит, ишьҭоуп «апрофессор» ҳәа.
Арахь ҳамаҭәахәқәа рыбжеиҳарак ҳзааит, аха хадара злоу акронштеин ыҟаӡам, уи ада аус рнапы рзалакуам. Акаԥдани сареи ҳцеит Иадроагенство ашҟа. Ҳшыныҩнашылаз еиԥшҵәҟьа – Германиантә аҳаирплан Загреб шәеидара аманы иахьааиз итәанхалеит, амшцәгьа иарԥыруам, аеропорт аркуп, – наҳԥыргалеит.
Уантәи азауадахь – издыруада џьара цхыраарак-ԥсыхәак ззыӡбо дҟалар ҳәа ҳцеит. Аха уаҟа иаҳԥылаз Милетич иҳәеит аԥсабара аҿаԥхьа урҭ шымчыдоу, амш еилгар иахьагьы иаар шыҟало.
Ҳҳынҳәны ҳҭыԥахь ҳанхалоны, иааит Е. А. Малохотка ҩызак дицны. Урҭи ҳареи ҳаицәажәо ҳшеидтәалаз, амеханик еиҳабы дааҩнашылеит ҳамаҭәахәқәа ааргеит ҳәа. Ҳамҩа ҳақәлазшәа аҟара уи ажәабжь ҳаԥсқәа неивнагеит.
Ажәытә каԥдан Евгени Алексеи-иԥа зыҿцәажәара хааз, зԥышәа рацәаз, акыр збахьаз, акыр здыруаз идтәалара, изыӡырҩра акыр иаԥсан. Уи еиҳа иуадаҩу ауснагӡатәқәа акымкәа-ҩбамкәа иназыгӡахьаз, иахьагьы иаҳа иуадаҩу аусахь инарԥхьо, араҟа иҳаздыргылаз (Трогир) иӡсо адок ду (30 нызқь тонн) идикылон, амш
дазыԥшуп, амш шааилгалак Мурманскҟа буксирла игарц. Уи инапхгарала имҩаԥгаз ари аҩыза аекспедициа хьанҭақәа руак 1975 шықәсазы иазгәаҭан агазеҭқәа рдаҟьақәа рҟны, иаҭәашьан аҳамҭақәа.
Уи аԥхьаҟа, 1962 шықәсазы далахәын «амшынтә џьашьахәтә» ҳәа зыхьӡхаз аекспедициа, Ленинградынтәи Одессаҟа адок думбеи агара (60 нызқь тонна). Уи ҩымз амҩа иқәхоз аекспедициаҿы хадара ҟазҵоз атанкер «Пекин» иацхраауаз абуксир «Пасеидон» дакаԥданын.
Санааи зҷаҷақәа хьааха изызцәырҵыз акаԥдан агәырқәа илаҵо иԥсаагара иаҿын.
Ҳаззыԥшыз амаҭәахәқәа зауз аусуцәа рҽынеиҭак-ааиҭакуа аус шыруаз дыршеит. Аҵхагәазы, шьҭалара санцоз, акаԥдан ихьаа еиқәтәахьан.
Амҽыша. Аусура ишаҿыц иаҿуп. Адәахьы амш еиқәыӡуеит. Асқьала ҳшадгылоугьы анаатә ҳақәнажьуеит. Адгьылбжьаратәи амшын аҭра иҭыҵуеит ҳәа амш аҭагылазаашьа асводкақәа рыдкылара иаҿуп. Уажәааигәа Амшын Еиқәа ацәқәырԥақәа ирхәыртәит Панамтәи абираҟ зхагылаз 4-ҩык аиугославцәа зҭаз ӷбак.
Ариабжьарак КПСС Ацентр Комитет декабртәи (1977 ш.) Апленум ҳара ҳуснагӡатәқәа ирызку апартеизара аҽазыҟаҵара ҳаҿуп. Акаԥдани сареи Иадроагенство ашҟа ҳцарц ҳахьлалбааз акырцх ҳаақәнакын, раԥхьа ҳанзықәшәаз, аҩызауад ахыбра ҳныҩналеит. Ҳшыныҩналаз ателефон ҳасит амашьына ҳзаарышьҭырц. Уаҟа ҳусқәа ҳрылганы ҳанааи, азауад ахаҭарнакцәа Виноградови Дворовенкои уҳәа ҳҭан. Азауад ахаҭарнакцәа иҟарҵаз анаԥхьарала, азауад аресторан аҟны шьыбжьхьафара ҳаман. Арыжәтә усгьы дара иржәӡом, Виноградов акыр иҽынанишәазаргьы уаҳа ҽадцаларак ыҟамызт.
Амш иахьа уаҳа ҿааихакк ҟанамҵеит. Уаха ҳзықәҵуазар ҳәа акәын, аха уаҵәахьы ииасит. Ҳазыԥшыхп уаҵәтәи амш!
Ашьыжьымҭан аҩызцәа сыхәмаруа ирасҳәеит иахьа ҳақәымҵыр сгәы ԥжәар ҟалап ҳәа. Сыҩхаланы сажәахә сшадтәалаз, сгәы еимырхха акы иааннакылеит. Абар, уажәы-уашьҭан аҭра инҭшәап уҳәартә сыԥсы сзеивымго сҟалеит. Сҩагылан нитроглицеринк нысҿасыршәызшәа ныҟасҵеит, аха уаҳа умԥсит. Шьыбжьхьафара иаамҭан, издыруада акы снацҳар еиӷьзар ҳәа слалбаан, аха уигьы башан, аҳақьым илымҳа инҭысшьит. Николаи уажәыҵәҟьа ушьҭалароуп иҳәеит, уи имҳәаргьы сабацоз, сыҩхалан снықәиеит, исиҭаз атаблетка ҩеижь ҟьаҟьаӡа сыбз инаҵаҵаны. Сахьхәыццәаз сгәы иасу, сыԥсрымашь ҳәа ахаан сгәы иҭамшәацыз, аасгәахәит. Аҳақьым уажәы-уажә дсыдтәалон, еиқәымтәошәа аниба, ишысҭахымыз агәыр сылеиҵеит. Минуҭқәак рышьҭахь, сыԥсы исзеивымгоз иаҳа аҽааунашьҭит, аҩызцәагьы иҟалеи ҳәа иааҩнашылон. Амш адәахьы аҟи-мира ишаҿыз иаҿын, аӷба аҩнуҵҟа аусура еилашуан, еибырҭаз амотор аус арутәын, иқәҵтәын. Асааҭ 7 ахәылԥазы срепродуктор иааҭаҩит ааигәа исмаҳацыз акоманда. Аврал. Схысҿы ҩысхалашеит – ҳақәҵуазаап! Амоторгьы аагәыргәырын, аха тик-тик аҳәан иааиқәтәеит. «Иаҳауеи» аасгәахәт, амотор аиқәтәашьа аасцәымыӷхан. Моторда ухаҵоуп уқәацозар, «Аврал» ҳәа хыхьынтә уҳәҳәала!
Ус дааҩналеит инапқәа мазутла иҵәызны «ушԥаҟоу» ҳәа амеханик еиҳабы.
– Бзиароуп, шәара шәышҟа иҟоузеи?
– Ҳара ҳахьгьы бзиароуп. Амотор анацәкьарақәа зеицкәашомызт, уажәы рырхиара, разыҟаҵара ҳаҿуп, лассы еиқәыршәахоит. Санбаԥырҵуеи ари аӷба мышьҭацәгьа-аилабаа, – ҳәа дуаруаруа дцеит. Уи дындәылҵуаны дааит ацхырааҩ еиҳабы «Муха» (Михаил ихьӡ ҷыда). Аха уи иҟоу иану акгьы еилырганы издыруамызт, еилыскаауеит хәа далагаргьы аӡәгьы акгьы иеиҳәомызт, ус, игәы ахьҿыӷьуаз азакәу, даасыдҵаалан дцеит. Дцеит шысҳәоз схәы иманы дааит – вафли сак! Уи шаҟа исыцхрааз.
Ажәҵыс ԥшқеиԥш сахьышьҭаз дҷырҷыруа дааҩналеит ӡӷаб хәыҷык.
– Ибыхьӡузеи?
– Наташа.
– Откуда?
– Из верблюда, – ҿаалҭит деихаччо. Дҩышьҭысхын саԥхьа дҩықәсыргылеит, ари закәи, ани закәи ҳәа лымҵәыжәҩа хәыҷқәа неиҵыхны лылаԥш иныҵашәаз зегьы инарықәылкуан.
Уи исалҳәеит хәышықәса шылхыҵуа, аԥхьаӡашьа шылдыруа, ишылдыруа ахорват бызшәа.
– Аԥсшәа бзымдырӡауеи?!
– Уи закәи! – лыԥсакьатеиах ааԥнаҵәартә дарччеит уи сызҵаара. Саргьы анцәа сишәихьеит акәымзар, дзаԥсуадаз. Муха ивафли налысҭан, «иҭабуп» ҳәа дныҩныԥрааит. Дцеит шысҳәоз, деиҭааҩнашылеит наҟтәирахь иҩнагылаз аҟәардә хәыҷы лгәҵакны. Саԥхьа иларгыланы днықәтәеит, аҟәардә аныхәҷха сара истәуп ҳәа аанарго. Сиарҭа сҽынхысырҳәҳәан, даашьҭыхны саԥхьа днықәсыртәеит, аха лҟәардәахь дысцәеихон. Уи акраамҭа дыҩнало-дыҩныҵуа, ашәваз давҵагыланы џьит ҟаҵо, даара сгәы схалыршҭит, аха гәхьаагаракгьы сызцәырҵит. Наташка Мурашкина данца акраамҭа адгьыл-ҩнытә ԥсҭазаара салагаланы саман. Уи лаб Мурашкин Гриша, араҟа иҟоу ҳрегистр, данаауаз дицны дааит луаажәлар лбарц. Уи ахәыцра хаа салазаарын ацҳа аҟнынтәи акаԥдан икоманда арепродуктор иааҭымҩыр.
«Аврал», «Отдать концы!» Амоторгьы аагәыргәырын, аӷба аԥсҭазаара нахалан, ахыџхыџра иналагеит. Сгәы ҭгәырӷьааны, гәаныла игәныскылон асқьала ҳадҵны Сплиттәи агәашә ҳашҭысуаз. Акыс, акаԥдан ибжьы шгац игон – «абоцман, арыӷьарахьтәи аԥырсал алашьҭра иазырҳаи», – ҳәа.
Сара срадиодкылага Загребнтәи иаанагоз аҵыхәтәантәи аконцерт сазыӡырҩуан, исызхаҵомызт амҩа ҳақәлеит ҳәа.
Ус ашә абжьы аагеит, алашарагьы ҩнаҷҷеит. Иҟалеи, сара ишԥасзымдыруаз уажәраанӡа ҳәа дааҩнашылеит акаԥдан, амеханик еиҳабы дицны. Асааҭ ҩба рахь аусура иаҿын, амза хааӡа схышә икылыԥшуан, амшын ҭынчын, ашара сазгәышьуа сылацәа неихьысшьит, сналалеит Аҟәа, снарылатәеит сҭаацәа, сҩызцәа. Ах, аԥхыӡ бзиа зыԥсоузеи!
Сплит ҳанықәҵра иазыԥшызшәа амш ахаҿы ахаччо ицқьаӡа иааилгеит. Хыхь иаатыз ашьхақәа асшәыб ҟәашӡа ирықәжьын. Ҳнаскьацыԥхьаӡа амшын ацәқәырԥ ссақәа ҳахәлаччон. Уажәы зусура еилашуаз арациа аначальник иакәын. Уи зыԥсы злалаз ҳамшынуаа ррадиограммақәа рҭаацәарақәа ирзышьҭтәын, идырдыртәын февраль 5 аналагамҭазы Баҭым излаҟалоз ала.
Сгылеит сгәы ацаҟьа ахаҳә кыджьылазшәа ишсыхьуазгьы. Саргьы аҩныҟа адырра ҟасҵароуп.
Абырзен архипелаг. Ателевизор апрограмма уаамыршанхарц залшом. Иҩашьом ажәытә культура дук ауасхыр ишықәгылоу.
Ашьыжьымҭан Дарданел ҳныбжьалеит. Амш – агәыхәтәыхьӡага. Арахь апартеизара амҩаԥгара азыҟаҵара саҿуп, срылатәоуп аҩтәқәа, аҳасабтәқәа хәцәахьы.
Ажәакала, ес аҟәарахьы анеира аҿаԥхьа ишеилахароу еилахароуп.
Ашьыбжьышьҭахь ҳныбжьалеит Босфор. Ааилашәшәуаны, асааҭ быжьба рзы, иаатит Амшын Еиқәа. Ҳаизара уаҵәахьы ииаагеит.
Иацы аҩнынтәи исоуз арадиограмма уажәы-уажәы снахәаԥшуеит, сгәы аласҟычуеит. Снахәаԥшындаз сышәҟәы шҭрыжьыз.
Амшын Еиқәа. Амш анаҟә хуп, амшын ҭынчуп.
Ашоура ҳаззырҵысыз ҳаизароуп. Аҩыжәцәа ирыжәсҵаз акритика Попов дыҵнарббын, аха...
Амала сара еилыскааз, ҳәарас иаҭахузеи, абзамыҟә аӡәгьы ихы илеигаларц иҭахым, акоммунистцәа ҳаизаны уи «иааԥхьара» азҵаара анаақәгыла, акаԥдан иниркны иҿыбба-ҿыббаӡа иааилахеит. Амала, акаԥдан дзыцәшәаз – адәахьы иаҳцәыҵҵыр ихаҭа даанартыр ҳәоуп.
Амҽыша. Ашарԥазы, асааҭ 6 реиԥш ҳашиашаз Баҭым абаӷәазахь ҳанҭалеит. Амра ҩыҵхахоны, ҳамҩақәа аартын, аха атаможникцәа лымҳаҭасқәак рымазар акәхарын, ихынҳәны еиҭах џьоукы ркаиутақәа гәарҭон. Игәарҭон аӷба илбаауаз рымаҭәақәа, урҭ дрылакын ҳҳақьымгьы.
Ажәакала, даара рҽыршәеит, аха лыҵшәа рмоуит. Ссиршәа иубаша, акондрабандист иакәӡамызт изышьҭаз, акондрабандист ицәӷьычыз иакәын!
Ашьыбжьон икылсыз Катиба (Уи Лиова ашықәс ҽыц аламҭалазы реиск аҩныҟа дауҳашьҭырц дҳаҳәан дахьцаз дыкҿаханы дыҟан) акыс уи авариа ҳахьуазу абеидыруаз, исеиҳәеит дара ҳаирпланла ишааз, сара стәқәа, дәыӷбала. Иаргьы саргьы акы ҳнацҳарц ҳашнеиуаз амҩан иааҳақәшәаз Пшанаа Халил даашьҭыхны, аресторан ахь ҳцеит. Ихмырҟьацәаӡакәа акы ҳнацҳаны аӷбаҟны санааи, сҭаацәа Даур, Нара, Нина икәаԥ-кәаԥӡа скаиута иҩнатәан, игәырӷьаҵәа, амагнитофон иазыӡырҩуа.
«Аԥсҭазаара ацәқәырԥақәа» ицәгьамкәа иҭыжьуп аха, агәаҭа зеиԥшроу здыруада.
Ашьыжь инаркны профотбор сагеит, – сгәы мыжда дырбатәын аҳақьымцәа. Уи акадырбалоит, аха изакәу здыруада! Даҽа фымз аӡсара азин сырҭан, апарткомахь сцеит, – имачхума аҳәатәы, аилкаатә! Сыуаажәлар аӷбаҿы исзыԥшын. Ахәылԥазы, асааҭ хәба рзы Амшын флот аминистрра аҟнынтәи иаан иҟаз алектор Головков Сергеи Пиотр-иԥа даҳзаан, «Адунеижәларбжьаратә ҭагылазаашьақәа ирызкны зҵаарақәак» ҳәа алекциа даҳзаԥхьеит. Уи ашьҭахь скаиутахь дхазгалан акыр аҵх аагеит ҳшеицәажәоз. Головков, аԥышәа ду змоу, аиҳабырақәа рыҟны амаҵ зухьоу иҿцәажәара, идтәалара аинтерес аҵан.
Аидара аергь-афораҳәоуп ишцо, ҳгылоуп иахьагьы. Асҟак агылара иашьцыламыз иџьаҳшьеит! Сара стәқәа реиԥш акәхап егьырҭгьы. Дгәырӷьоит Нара хәыҷы, лышколгьы лхашҭит.
Еиҭах – амҩа.
Абырзен архипелаг. Амшын 5-6 балл ыҟоуп, амра ԥхоит, ԥхароуп. Иахьа акаԥдан иприказ иаԥхьеит. Лахь зауз дрылоуп Лиова Катиба. Дрылоуп моу, рхаҿы дгылоуп. Уи амшгара иҽаиршьцыло далагеит. Аӷәра иҿакны ишукугьы, абнахь дыԥшуеит. Уи, реиск ҳәа аҩныҟа иауҳашьҭыз, мчыбжьык ахаҭыԥан мызки бжаки аҩны дтәан, аха Тҟәаԥс иҭаацәа анынаскьеига, аӷбахь ианаамҭаз иагьа иургьы дзымааит. Дхарахаԥшуа ақалақь дшалаз ивахта дагхеит. Данааихгьы, акаԥдан сҟны дыштәаз ҳаниԥхьа, уаҩҵас ацәажәашьа иҽақәиршәандаз.
Иацы акаԥдан ишҟа аҭамзаара ҟаиҵарц дазыҟаҵаны ддәықәсҵан, уи маҷк ихәеит.
Егьырҭ Габисиании Мелаӡеи акака нарыхҟьоуп, гәынамӡарак ҟамларц азы!
Иагьшәахьаны, иагьжәаха рыцхәны! Шаҟа имшы хьанҭоузеи! «Аԥсҭазаара ацәқәырԥақәа» ицәгьамкәа иҭрыжьит. Аха аплан мыжда аҭагӡара аҟнынӡа ирызламгазаргьы, аркьаҿрақәа, агәылжәжәаарақәа акыр идырӷарит, џьара-џьара еиуеибатәым аидҳәаларақәа ирыхҟьаны, аҵакқәа еицакуп, аха зыҟны уашшуада! Ажәакала, еицакуп, аиҭаҭыжьраан инагӡаны ишьақәыргылатәуп. Аиҳарак иаҳа сгәбылра зду, ахқәа «Аԥсадгьыл ма аԥсра», «Алада мрагыларахь аныҟәара» уҳәа егьырахьгьы. Убысҟан иалҵуеит ашәҟәынаӡа – акыс асахьақәа анагәыларгылаха! Уажәы ари актәи ашәҟәы анызба агәаҳәара сызҵысит, аҩбатәи арласра сҭаххеит.
Аҿыц аҿар иаҳзаази, ажәытәқәа ихынҳәызи ҳареи ҳкашьшьы, ҟыҟда-ҿыҟда доусы ҳусқәа ҳарҿуп, ҳақәуп ҳамҩа, ицәаӷәаны еилажьу адәеиужьра ҳақәушәа, адгьылбжьаратәи амшын ацәқәырԥақәа ԥыххаауа.
Иахьа аусура амш ашьҭахь аполитика-економикатә мҩа иамшуп. Иҷыдоу (риадовои состав) рышкол апропагандист аелектромеханик Валентин Цвигуненко ихаҭыԥан апропагандист ҿыц Кучански Леониди дареи еибадырдырит. Уи абар шьҭа шықәсыбжак ԥсшьара дыҟан, аӷба ааҳадаҳкылеижьҭеи аҩбатәи механикын, уажәы механик еиҳабыс даҳзааит. Амеханик еиҳабы Гурами Зақараиа ицара ҳгәы арҿыӷьышт!
Ссиршәа иубаша, Цвигуненко инеиԥынкыланы ҩышықәса ԥсшьара имцац, зцәа-зжьы чхәархахьоу, зыхшыҩ акәалаԥқәа ҭаҩахьоу, ԥсшьара ацара, аӷба аҭыҵра шаҟа иҭахымыз. Мчылаҵәҟьа иҩныҟа дкарцеит. Виноградовгьы даҳзааит, уи уажәы аҩбатәис. Аа, ҳкадрқәа шрызҳауа.
Аҵаратәԥхьара ашьҭахь имҩаԥаагеит амитинг Қырҭтәылеи Аҷареи ҵыԥхтәи аплантә дҵақәа хьыӡла-ԥшала иахьынарыгӡаз азы КПСС Ацентр Комитети, СССР Аминистрцәа Рсовети, ВЦСПС-и ЦК ВЛКСМ-и иртәу еиҭаҵуа Абираҟ ҟаԥшьқәа ироуз ираҳаҭырны. Уаҟа иара ҳаргьы иааҳарԥшыз ақәҿиарақәа рыхә ҳаракны ишьоуп, аԥшьбатәи аквартал аихшьалақәа иҳадраӡеит СССР Амшынтә флот аминистрра ахԥатәи аԥаратә ҳамҭа ҳаҭәашьара.
Баҭымҟа ҳнеира аламҭалаз имҩаԥаагаз ҳпартеизара аҟны аӡәырҩ ҳәаҭыхла иқәгылазаргьы, иҷыгә-ҷыгәӡа ишԥалеиланарҭәеи. Иара ҳмастергьы ипозициақәа шиашамыз илымҳа инҭысшьит. Уи азныказы дарббын, аха имаҟҿаҳәара дзахыԥомызт.
Уажәы, иахьатәи ҳ-судком аилатәара изаманаха ииасит. Аԥшьбатәи  аквартал азы асоцеицлабраҟны иҳауз аԥаратә ҳамҭа ашараан, иара уи аамҭаз аџьа адисциплина еилазгақәаз рхы иналаҳарԥшит.
Ашьыжьымҭан сыланарԥшыга азмаак самхаԥҵәан, сгәы иалоуп. Урҭ есымшатәи иусугатәқәан, аха иааг!
Гибралтар ҳанҭалеит асааҭ 10 рзы. Амш ҳзылԥханоуп аҵыхәтәантәи амзк ишыҟоу. Ашьыжь инаркны аԥсабара ҭынчҳаҳараӡа, аҳауа цқьа ааԥын цәа аҟәыншьшьы иҟоуп, – ҳармарахь испаниатәи адәқәа, ашьхақәа, абахәқәа, ҳарӷьарахь – мароккатәи. Асааҭ жәаҩа рыбжазы иаатит Атлантика агәду раҳаҭӡа. Ҳҿыҩаҳхеит испаниатәи аҟәара иаваршәны. Ҳаԥхьаҟа Бискаи агәы иҭоу здыруада. Макьана Мидлсбро (Англиа) ҳҩеиаанӡа амш иагьа хкы цәырнагап! Аокеан хацәцаргьы Аҩадатәи амшын гәамҵхамҵуа атәы ҟанаҵауазар акәхап. Аха, мшәан, ҳаԥхьаҟа иҟалаша заа ҳзалацәажәарызеи!
Ҳусбарҭа аҟынтәи адырра ҳауит ҳтәылахь ҳашнеилак аекипаж рхарактеристикақәа акадрқәа рыҟәшахьы инаҳҭирц. Арҭ ҳазлоу џьоукы-џьоукы злаҟаҵәҟьоу злааҩрызеи, ма аӡәыр ихеиҵома!
Атлантика. Аҵхагәҭан Португалиа аԥшаҳәа иқәнакыз «Сухуми» ларҳәы-ҩарҳәуа, ацәқәырԥақәа еигәыдҵо иаахылеит. Аҳыҳ, ухаҵазар уцә шьҭа! Зегьы – зыԥсы ҭазгьы иҭамызгьы ахәхәа-ӷьӷьаҳәа иааилалеит.
Уи еихсыӷьрак амаӡамкәа ҳхыланы ҳҩаскьацыԥхьаӡа, иаҳа-иаҳа аҭынчхара иаҿын, харгьы ҳҽазыҟаҵара ҳазҿыз акомҿареидгылатә еизара мҩаԥаагеит. Ҳара ҳаизара Қырҭтәылатәи акомҿараа XXXI реизара ду иахьақәшәаз аҳаҭыр азы адныҳәалара-қәҿиаратә радиограмма дәықәаҳҵеит. Ленинтә зачот актәи аихшьаалақәа ҟаҵаны, аҩбатәи аетапахь ҳаиасит – акомҿареидгыла 60-шықәса ахыҵра иаҳаҭырны.
Ашьыжьымҭан сазыӡырҩуан Брежнев иҩымҭа «Адгьыл маҷ». Уазхәыцҵәҟьар, закә гәаҟра бааԥсузеи ҳажәлар ирхыргаз, заҟаҩы рыԥсҭазаара лаша ақәдырӡзи аԥсадгьыл, ауаажәлар рԥеиԥш. Иахьа урҭқәа зегьы зхаршҭны итәҩасуа, згәынамӡарақәа амҩа нарҭбааны ирызҭо ауаа уԥыхьашәоит.
Абар ҩымш ҵӡом «Асовет Қырҭтәыла» хәа астенд ҿыц кыдаҳҵеижьҭеи, аха иахьа ҩ-сахьак амжәоуп, иамызхыз, изхамихыз, иахьигаз еилкаам. Зегьы иразҵаауп, зегь лашәуп, идагәоуп. Иара астенд ҟазҵозгьы агьама рымаӡамызт.
Ахьӡгьы ҳара иаҳҭароуп, анбанқәагьы ацым, уигьы ҳара иҟаҳҵароуп. Арахь 200 мааҭ иркуеит. 200 зыхҭну ҳәа ицәыруго акгьы ыҟаӡамкәа. Амала Аԥсны ыҟамзар дара асахьақәа ҳәа ицәыругашаз иҟоу ҳәа акгьы збом, 10 сахьа хкык ахьыҟоу хә-сахьак Аԥснытәи аҭыԥ џьашьахәқәа – Гагра, Пицунда, Афон, Риҵа уҳәа
ирықәҭыхуп. Аха, ишакәхалак, еибаҳаркыз кыдызжәо, анцәа ицәымыӷхаз дарбан?!
Ла-Манш. Англиеи Франциеи рыбжьара амацәыс, афырҭын бжьоуп, ари аҩызаҵәҟьа сақәымшәац. Аԥша секундк 29,5 метр иласуп, амшын аисра 10–11 балл ыҟоуп.
«Сухуми» аныҟәашәа акыр иармаҷит, сааҭк 11 миль ицоит. Аԥшеи ацәқәырԥақәеи хаха ижәылоит рыҽҭыхны. Уи ԥышәха ацәқәырԥа ианаслак, ацыԥхьқәа убыс ажәҩан иалалауеит, аӷба умбаӡо хыхь ацҳа аҟынӡа рыҽхыбны. Урҭ ацԥхьқәа, акаԥдан цҳа аҟнынӡа иааӡо унарԥырагылар, удырхып! Акызаҵәык, насыԥс иҳамоу, – ажәҩан, амшын анаҟә рхыжьлам, иаатуп. Аҩада Па-де-Кале шыҟоу ҳазҩеир, уи аҭшәараҟны аҽҟьарҭа аиурым. Аха ҳахьыҩкылшәо Аҩадатәи амшын ицәырнагаша здыруада. Ҳааԥшып, уаанӡа ҳашԥазынамӡари!
Аҩадатәи амшын. Аԥсабара шаҟа игәхтыгоузеи, илахҿыхузеи. Ажәҩан амшын кәеикәеиуа саркьоушәа ирҿаҷҷоит амра ашәахәақәа, урҭ ҟәандашьшьыраӡа уԥсы нарылахап. Иабацеи иацтәи агәыԥжәара, адунеи зегьы зыхәлазырӡуаз амш! Уи аибафеибагара изацәымцаз иабеидыруеи иахьатәи амш џьашьахәы аԥсҭазаара ишазыгәшьуа. Ас аԥсабара анҿыхоу ауаҩ игәы иахәаша иԥылозар ауми, аха иааг. Ашьыжь инаркны иабасҭахыз аԥочта аилырттара, ауац аӷәаӷәа зқәиааз артытра аҭахума, ишьҭандаз ус. Дубап напхгаҩык ауаҩы дызхәыша ада изырӷьаша дашьҭаларгьы иззыҟамҵо, ауаҩ ҟама, ауаҩы маӷ.
Ашьыбжьоншәа ҳҩавалеит асышәыб ҟәашӡа изқәыжьыз Англиа.
Амра лхықәгылоны Тис аӡиас еишьылӡа ҳаҩхылеит. Наҟ-ааҟ ихықәгылаз ааглыхратә наплакқәа ртруба дуқәа ирҭыббуаз рылҩаҵәқәа ҳашьҭахьҟа иааныжьуа, абуксир
хәыҷқәа ҳаимакы-еиҿакы ҳрыманы иҩеиуан Мидлсбро шыҟоу.
Амрагьы лҭашәкәеит, ҳаргьы Мидлсбро асқьала ҳнадгылоны, арациа аначальник Тодарчук дхарахаԥшуа дааҩнашылеит. Иахак сарӷьабла ԥыр-ԥыруан, изакәи сҳәахуан!
Аҩнынтәи арадиограмма. Ашәахьа имшы хьанҭоуп рҳәахуеит. Абар асааҭ 6 рыбжа, иҵыркьакьа асқьала унадзырӷәӷәалаз абуксир хәыҷқәа руалԥшьа нагӡаны инҳадҵит. Ҳнеира иазыԥшыз ҳаидарадкылаҩцәа, абаӷәаза – атәыла ахаҭарнакцәа адрусруҳәа иҩхалеит.
Араҟа – Европа–аиҵахара, аамҭагара цасҳәа уҽазукыргьы иулдыршом! Ацәаҟәақәа реиԥш ҳтрубақәа рҿы зхы лҭазкыз ашланг гәаҩа дуқәа, ҳаидара ҭтаны ацистерна хыгьежьқәа рышҟа аҿынадырхеит.
Иԥсаҟыԥсаҵәо еилысуаз аӷбақәа рыблақәа хыркырц рҭахызшәа, ааглыхратә наплакқәа рылашарақәа еилаџьуџьууа ажәҩан агәышҵа ааҳәызшәа еилаарцыруа иҟарҵон.
Мидлсбро. Ақалақь хароуп, адгьыл иқәҵааз асы ҟәашӡа анылалара аԥсра ахыскаауеит. Абаӷәазеи ақалақьи 14 километр бжьоуп, автобусқәа рыбжьаныҟәаӡом. Ус ахә шәаны азаказ ҳзыҟаҵар шаҟа уҭаху. Ҳагент 50-ҩык рҟнынӡа зҭаӡоз автобус иаҳзааишьҭыз ҳанҭатәа, ҳаицәыӡхьан.
Азауадқәеи ааглыхратә наплакқәеи ҵыхәаԥҵәарада ҳрывго инеиуаз ҳавтобус хьыҵәцара, 20 минуҭ рыла ақалақь агәеилашыра ҳлаланаргылеит. Амашьынаныҟәцаҩ данааишаз аамҭа неибаҳҳәан, автобус ҳахьлалбааҵәҟьаз ҳныҩналеит ауниверсалтә хыбра-қалақь. Араҟа – фатәи-жәтәи, хархәаратә тауар хки иумбари! Узхәаԥшлак ак еиҳа, акы ухнахуа, ҳашҩеиуаз, амашьынақәа ҳаҩрыдгылеит. Аа, ҳара «ҳ-Лада» – иаахә уџьыба иҭаԥсоу афунтқәа азхозар, аԥсҟы арӷьарахь ала иҿоуп ҳәа изԥырхагеи! Арӷьарахь
анысҳәа, раԥхьа ҳавтобус ҳақәтәаны ҳанналала арымала еивысуаз амашьынақәа анааивалалак сцәа сынҭыхьшьаауан, закә еилагароузеи, иааидырхома ҳәа, аиҳараӡак автобус еихагылақәа анааҳавалалак. Аха уи аҭагылазаашьа минуҭкәак ракәын, нас ус иахәҭоу акы акәны сахәаԥшуан.
Ақалақь асы иалажьыз иуанаҳәон асы маҷымкәа ишауз. Араҟагьы иџьаушьаша, дара ақалақь аԥшәмацәа дыԥҳәысыз, дхаҵаз, дыӡӷабыз, дыҷкәыназ илас-ласӡа акәын ишеилаҳәаз, зхы хтымыз аӡәгьы дсымбеит.
Ус моу, аӡӷабцәа рыгәқәа ҭҟәаш-ҭҟәашааӡа иаартны, ишәыршәыруа ааԥын маҭәала иалан – арԥарцәа костиум заҵә.
Ауаа иҟәбаҟәшәо, ҟыҟҿыҟк, уаҟьанчаҟьанк уаҳарым. Ахәаахәҭцәа ухаҵкы камыршәуа игәыԥсшьа-гәыԥсшьаӡа, гәамҵрак, еилахарак рымаӡамкәа – иаазхәаша даныҟала деиҵазырхаша ҟалартә! Ацқьара аганахь ала, ас асы злажьу қалақьк Европа сахьаламлац азакәу – акыр иҟьашьуп, ауаа ракәзар, Европаа раасҭа рҽеилаҳәашьа иаҳа иԥсыҽуп.
Сара сыжәафунтк исымаз ирылшозыз ашьаҵақәеи, аџьынсеиқәеи, ақалԥадқәеи, амагнитофон азы ҩ-кассетаки, ажвачкақәеи схы рылагӡо ҳавтобус аҟны санааи, ҳҩызцәа аиҳараҩык еизахьан. Ҳавтобусгьы ианиҳәаз асааҭ азы даакылҟьеит, аха ҳҩызцәа хҩыкҟа хәбаҟа минуҭ иагымхар рзымычҳаит – 5 минуҭк закәыхи!
Аӷбаҟны ҳахьааиз автобус ҳзаазышьҭыз ҳагент дтәан. Ҳган ҳаазгаз автобус ахә 18 фунт наиҭаны (фунтк ҳара ҳԥарала мааҭки 26 капеии) ҳлалбаан ариабжьарак зхәаԥшра ҳаҿу «Освобождение» ахԥатәи аҟәша ҳнахәаԥшит.
Абар мчыбжьык аахыс Асоветтә арбџьармчқәа 60 шықәса рхыҵра иазкны аибашьратә фильмқәа рфестиваль мҩаԥаагоит.
Ҳара ҳморальтә хдырра аҳаракыра излаҳәо ала, аҩныҟа ҳақәҵроуп, анакәымха ус араҟа ԥарада-шьарада гәҿыӷьроуп. Иахьак ақалақь ахь аӡәгьы дымцеит, сымцеит саргьы. Ацха зыԥшуа инапы налимшьыр игәы иауам ҳәа, ари ҳамшын ӷлам џьарак уанзымҩахыҵ, изаҟаразаалак ак бжьимкәыцәаар игәы дахаԥжәап! Уи еиҵаҟәаҟәамҭақәа еилырганы аӡәгьы ишизымдыруагьы ԥыҭ-чыҭқәак ихала ицәыригалоит. Уигьы ахатәы ҵакы амоуп. Знымзар-зны ицәыҵҵыр, – ыы, ишәасымҳәази, ирымдыруази, – иҳәарц. Уажәазы ахәшәқәеи, акассетақәеи, ажвачкақәеи ирыцқәоу здыруада. Заиарни, уи, сара иҿасҵаз акапусҭада акгьы сыздыруам иҳәеит. Уи ацхырааҩ еиҳабы сара сҟны мацара акәзар ҽзымдыр ахьыҟаиҵо – ибзиоуп!
Аҵх акыр инеихьаны, Л. И. Брежнев иаҭәаршьаз «Аиааира аорден» идаҳныҳәаларц арадиограмма аҩра ҳшаҿыз, авахтатә цхырааҩ иманы дыҩхалеит ҳагенти уи ицыз ҩыџьа аҳәсақәеи. Ҳагент ҵаӷацәхрыцк иакәын, иԥсы шыҩихшәара дыҟан. Арахь иԥаҵақәа џьабарак даҵоушәа ихырмыгәӡа, уамашәақәа ддыржьакцон. Иҩызцәа аҳәсақәа руаӡәк аԥышәа ду змаз ԥҳәыс шәпа-жәпак лакәын, егьи уи длырҵаҩуп уҳәартә акыр дқәыԥшын. Ажәпа уажәы-уажәы аҭаҭын наҳадылкылон, аха иҭабуп наҳҳәон акаԥдангьы саргьы. Иџьалшьон. Арахь ауаткагьы аажәӡомызт. Дара рфырџьанқәа рырҭәра сахьӡомызт, аиҳараӡак аԥҳәыс шәпа-жәпа лтәы. Дара аҩҳәсак цәыҵалацәҟәуа, ицәыҵаччо, ицәыҵыԥшны иҳахәаԥшуан, аха ҳара ҳус хада ҳалацәажәон ҳҽырҟасаӡаны, акгьы аабомызт, иҳаҳауамызт, ҳлашәын, ҳдагәан, ҳҿаҳан. Ани ашәпа ишыҟалҵалац лфырџьан ҩҭалырпҟан, лҭаҭын ҭоԥ ҳашҟа даахахт. Ҳаргьы ишыҟаҳҵац ҳнапқәа ҳгәы инадаҳкылан, иҭабуп ҳәа ҳнахырхәеит.
– Ҳыҳ! – иааџьашьашәа лхы налҟьан, – ижәжәуам, аҭаҭын шәахом, – наҟ даҽакгьы нацылҵарц дааҭгылан, аха лҽаанкыланы дааччеит. Даакьыркьырит зпалта кьаҿ зшәыхны иқәызҵахьаз лҩызагьы. Иц-ишә ҩеихаирԥхьеит зыблақәа акакаҷ хыҳәҳәыла, зарма напала аҩра иаҿыз агентгьы.
Абар аҵх агәы еиҩнашауеит, асааҭ аки бжаки ыҟоуп, иҩагылеит, шәаагыл, «уаха шәаҳҭаз» ҳарҳәара иазыԥшыз ҳасасцәа. Лхахәы шкәакәа еиларҳәы иҩагылаз ашәпа, ахацәа ргәыҟаҵараҿы азыҟаҵаратә ԥышәа илымаз ахы аанарԥшуан. Снапы аанылкылан снылгәыҵаҳәҳәаны «аҵәах» ҳәа сқьышә днагәӡны, акаԥдан ишҟа дниаст. Егьи агәӡра даламгеит, аха лыблақәа ҭырхаха дысҿаԥшуан, сқьышә ҟәымшәышә узыԥшуп лҳәозшәа.
Ашьыжь ҳзықәҵуазар ҳәа аҽазыҟаҵара иаҿыз шьыб-жьонынӡа ҳаиҵахеит.
Қырҭтәылатәи астенд еиҭах асахьақәа руак аӡәы икыдижәахт, дарбан? Ари политикатә ҟазшьа злоу усуп, дагьыԥшаатәуп.
Ҳашгылаз адырра ҳауит Амшын Еиқәахь аҭыԥан Вентспилсҟа шакәыз ҳахьцо. Уи бзиоуп!
Акаԥдан ихәшәқәа зегьы изаарымгазт, иҿҟьо агент дрышьҭаҵаны димоуп, уи намгакәа Баҭымҟа сызкылсуам ҳәа.
12.00 сааҭ. Бзиала, Мидлсбро. Аҩадатә амшын зыргәамҵуа здыруада, аԥсахы хәыҷы еиҟәҷҷо, агәахы еибафара иаҿуп, амч хозар адунеи зегьы ахәланарӡып аауҳәартә. Ус иагьа аҽаҟьеит ҳәа иаҳзаанкылом ҳгәырӷьаратә еилатәара. Имҩаԥаагеит аполитикатәи аџьатәи еизҳарыла ҳазԥылаз СССР арбџьар мчқәа 60-шықәса рхыҵра иазкыз аныҳәа.
Сыбла агәқәа хьаак цәырыргеит – исгәаԥхацәом.
Аҩадатәи амшын. Ҳааскьацыԥхьаӡа иаҳа-иаҳа аҽарҭынчуеит, аха анаҟә ацәырҵра иаҿуп, анаҟә – зегьы иреицәоу!
Ахәылԥазы Қырҭтәыла Асовет мчра 57 шықәсхыҵра иазкыз ахәылԥазы азгәаҳҭеит. Уи ҳаалгоны ҳныбжьалеит Скагеррактәи абжьысырҭа.
Белт. Иахак анаҟә иагәылахаз аӷба шыӷзӷызуаз лцәылашеит.
Сыблақәа шьақәыӷәӷәарак рызҵысу, абензин мыжда афҩы акәу, ишакәхалакгьы Вентспилс аҳақьымцәа идырбатәуп.
Анаҟә уаҳа џьара иаахымҵӡакәа амш ниасит. Аха ари амҩа «Сухуми» алақәа хҩаны ибжьысуеит! Ари иаҭахым Баҭымҟа ацароуп! Усҟан шьра ирго аԥстәы иаҩызоуп, акы амыхькәа, Сплит инкыдымгылакәа имцац!
Вентспилс. Амҽыша.
Ашьыжь санлалбаа «Қырҭтәыла астенд» агерб ыҟаӡамызт. Иубартә иҟоуп мчылаҵәҟьа ишамжәаау. Арахь анаҟә ҳшалац ҳалоуп, аӷба аӷзра ишаҿыц иаҿуп. Абар Вентспилс ҳазааигәахо ҳалагеит, иаҳԥылоит амшын ихшәылаз аҵааԥҽыхақәа ԥаҟьа-ԥаҟьаӡа.
Асааҭ 15.00 «Сухуми» агараҟәҟәақәа ирықәҿаҳәан. Раԥхьа иргыланы аԥочтахь – Даурчик изаасхәаз ишьаҵатәқәа рдәықәҵаразы. Уи имширазы (март 8) ишԥаимоури.
Иацы ашьыбжьышьҭахь асааҭ 5 реиԥш ҳамҩақәа аартын, аха ссиршәа иубаша аҩныҟа ателефон сасырц «трансфлот» ахаҭарнак илымсхыз аталон аномер 13 иақәшәеит. Уиакәын. Амшынуаа жәахатәи арыцхә азы ирҳәоз шьақәнарӷәӷәеит. Иацы уаҳа џьара сааиқәымшәеит, ателефонгьы сзамысит.
Иахьа ашьыжь аполиклиника ахь сцеит, сыблақәа дсырбарц.
Аиашазы исыхьҵәҟьоит, акыс Баҭым ҳаныҟаз, профотбор санахысуаз окулист-аферистка, «аглаукома аҩбатәи астадиа умоуп, ус ианысҵар аӷба уақәырхуеит, ручкак суҭар иасырбаӡом» ҳәа илҳәаз сгәы еихьнашьуан. Аа, уажәы иахьааԥшыз. Иахьа Вентспилстәи аҳақьым-окулист шаҟа гәацԥыҳәарыла, ҳаҭырқәҵарыла, ҟыҟҿыҟда дҟәымшәышәӡа сгәалҭазеи, сгәы ҟанаҵазеи. Ус имжьыжькын, аха шьақәыӷәӷәара шамамыз аалырԥшит, исыцылҵеит ашәҟәы. Уи инаркны сусқәа ахьхьаџьџьаҳәа рҿынархеит!
Балтика. Иацы аҟәара иаркарази иаха аҵх ԥызҽызи ауаа ҳкарауараха иахьак хашьҭра ҳазхымло, анаҟә еиқәара ԥуа ҳашьҭра ҳхыланы ҳаауеит.
Ашацкар, асааҭ 4 рзы амҩа ҳшынықәлаз сара сышьҭалт, аха зус иахагыланы аӷба зырныҟәо рыцхәы зҳәада! Урҭ рус хьанҭа сеиҭалацәажәом, рылша џьашьатәыҵәҟьоуп!
Белт ду. Анаҟә, анаҟә, анаҟә. Ахаԥыцхьаа сызҵысноуп сшыҟоу. Аҳәажә ацқәа реиԥш иҵҳәатәын, аха ҵаҟатәи, сарӷьарахьтәи анаӡаратәи схаԥыц, «Шәача» Шьалодиеи сареи ҳаԥсы анаҳшьоз иҵысхыз сыԥсы шармаҷыз, исзаанацаз анысгәалашәалак, сцәа сҭанарӡыӡоит. Аха иҵҳәатәуп, анаӡаратәиқәа, зышьаҭаҿы аҭәа зырҳақәаз. Уи ас мҩакы сшықәу исзыҟамҵаргьы ԥсшьара сышнеилакгьы сҽазыскып.
Арахь анаҟә иалахаз «Сухуми» аҵәаа-ҵәаара иаҿуп ацхьаа амоушәа!
Снапы акы акуам. Сышәҟәы «Аԥсҭазаара ацәқәырԥақәа» саԥхьеит, сеиҭаԥхьеит, аҩбатәи ашьапы шыскра ахсаалақәа ҟаҵо. Сабалагари аҩбатәи ашәҟәы? Аҵыхәтәантәи, «Алашара» 1977 шықәсазтәи 7-тәи аномер «Аира» ҳәа ианысҵаз ала салагар? Мап, мап! Наҟ инахыганы, аӡыбылра иалҵыз «Поти» ала.
Ишьақәырӷәӷәоуп, нап арктәуп, хьаҳәхьачарак, лакҩакрак ҟамҵакәа, аашьарақәа ныԥхьацаны – аусахь!
Иахьа адырра ҳауит ҳпозициа Тҟәаԥсҟа ишхоу ала. Уи бзиоуп. Уажәы Вентспилс ҳаҟазаара сгәы ахнаршәеит!..
Аҩадатәи амшын. Зны анаҟә – ҽазных амра. Амшын ҭынчуп. Сара сыблақәа схәышәтәру, саацқәа схәышәтәру сыздыруам, ахьаақәа сеимаркуеит. Ахәшәқәа уаӷоу дрышьцылеит. Зегьы саарҟәаҵны сыҩтәқәа срылагеит. Уи зегьы иреиӷьу, нырхара злоу усуп.
Шьапымшла, нап асыркит «Аԥсҭазаара ацәқәырԥақәа» аҩбатәи ашәҟәы. Мышьҭабзиала.
Актәи аҭыжьҩцәа агхақәа маҷымкәа ишарҭазгьы, саԥхьацыԥхьаӡа сгәы иахәоит. Аҩшәҟәык еидкыланы знымзар-зны ишԥаҭымҵри. Иудыруеи ҩ-шәҟәык иреиҳахаргьы. Араҟа иаасыртуеит маӡак. Сгәы иҭоуижьҭеи акрааҵуеит сахьаркыратә ҩымҭа дук сҽазыскырц сныҟәарақәа ирыхҳәааны. Уи заацәоуп аҳәара!
Гент. Ашлиузқәеи ацҳақәеи рҭыӡқәа ҟьаҟьа-ҟьаҟьаӡа иҩышьҭыҵцыԥхьаӡа аҩбуксир хәыҷқәак ҳаимакеиҿакны, ҳаҩрыбжьыго, ахәылԥаз асааҭ 15.30 рзы асқьала ҳҩаддыргылеит.
Шьыжьы инаркны амш акгьы леиуам, аха убас ичкәаҳауеит, унацәа налаурӷәӷәар алаӷырӡқәа шылаҿыҵҟьара. Аԥсабара ҭынчҳаҳараӡа, ицқьаӡа, уахьынаԥшлак аҭаца бзиа лыкҿаҩра ус еилыргамзар ҟалап. Аӡиас наҟ-ааҟ аҟәарақәа ршьац иаҵәарақәа қышәқышәуа убас ихырффоуп, ирҟәдуп ашьалашьын ахьшьушәа.
Ашьыбжьышьҭахь, ақалақь ахьынтә ҳанааи, ҳрадиограмма шьақәзырӷәӷәоз аҭак шьҭан, аштурманцәа
ҳрыԥхьан иара акаԥдан икаиутаҟны ҳрыҿцәажәеит. Иҟалаз уи ауп. Аҩбатәи аштурман Мушински ԥсшьара дҳашьҭуеит, ихаҭыԥан ауаҩы днаҳашьҭуеит ҳәа иаарышьҭырц ирҭахыз ижәла анҵаны уажәааигәа акадрқәа рыҟәшаҟынтәи адырра ҳауит. Акыс, ари скаԥдан иҭынхацәа дырхашәаланы ҽаӡә бзабаак ибарцу! Катиба аԥшьбатәис дҟаҵатәуижьҭеи иҵуазеи, аха уи иаха змадаз... Уажәы иҳаӡбеит, иааҳашьҭуеит ззырҳәаз мап ицәкны, ахԥатәи аҩбатәис, аԥшьбатәи ахԥатәис, Катиба аԥшьбатәис рыҟаҵара. Ари аҩыза азхәыцра даҿашәеит, акыс иара итәқәа ҩыџьа иахьырҭыԥӡамыз ахь инаишьҭхьан, саргьы сгәы нызмырхауаз (Катиба иҟнынтәи) усын. Ус иагьыҟалеит. Лиова дгәырӷьацәаны дыԥсыр ҳәа сшәоит, егьырҭ усгьы акы иагарц иҟоу уаам.
Гент. Ашьыжьымҭан агент иааз акаԥдани сареи ҳиманы рконторахь ҳцан, Гамбургҟа ателефон ҳасырц ҳҭахын, аха иаҳҭахыз дҳақәымшәеит. Уахьынтәи амашьыназы хәҭақәак ҳаурц иҟоуп, урҭ рхабар аилкаара акәын ҳзыргәаҟуаз. Рконтора ашә ацаԥха аартны ҳныҩнашылазар, руаҭахқәа еилзыргоз аԥссаҩ қәыԥш лыблагәыҭҟәашқәа ҭаџьуџьууа дааҳԥылеит – узаламԥсрыз! Лшьеи-лыхши неилаҭәо, дкалахәҵәаӡа.
Иахьа Аԥсны сыуаажәлар рзы ныҳәа дууп – Асовет мчра 57 шықәсхыҵра. Арахь, уи аӡӷаб ԥшӡа ишысхалыршҭызгьы, ҳаӷбахь ҳанааи аҽцәырнамгар амуит схаԥыцхьаа. Сара иахьанӡа баша аҳақьым сишьҭан. Заиарни исеиҳәеит жәлар ражәаԥҟа – уц ҩ-цәыкәбарк асԥирҭ ныҵаҭәаны уца ҳәа. Ус иагьыҟасҵеит, иагьсыхәеит.
Арахь ажурнал  азы шәыӷба анхарҭатәи, азеиԥшмаҵзуратәи, инеизакны амшын аҿтәи асахьақәа дырҟаҵаны иаҳзаашәҭи ҳәа ҳусбарҭа аҟнынтәи адырра ҳамоуп.
Ҳаӷба аҩнуҵҟа ҳауаажәлар зегьы ҭырхит. Уаҵәы ашьыжь Тернезен ҳанылкылшәо катерла иаҳԥыланы
амшын аҟны азеиԥш ԥшра ҭырхуеит, уиала жәа-нызқь франк рџьыбақәа инырҭаԥсоит.
Амҽыша. Гент. Ашара ҳаҵагыланы асааҭ 6 рзы ҳақәҵит. Ашьыжьымҭан, асааҭ аабеи бжаки рзы Генттәи аканал ҳалҭысын, аӡиас Шельда еишьылӡа ҳалхылеит. Ацҳақәеи ашлиузқәеи еихагьежь-еихыҵуа, шаҟа еиҿкааузеи, нап адкылоузеи! Арахь ҳпатреҭҭыхҩцәа машьынала иҳашьҭоуп. Амшын аҟны катерла иаҳԥылозар акәхап.
Иахатәи ҳшиԥшьандлер иоуп иахак-иахьак сзызхәыцуа. Уи Гент ҳаннеи нахысгьы ақырҭқәа иқьышә иқәҵаны дрыхцәажәарц далагеит.
Скаԥдан даара ихьчарц иҽыназик-ҽыназикын, аха егьи игәаанагараҿы иҽышьақәирӷәӷәеит.
– Сара сахьақырҭуоу азы исҳәом, аха ақырҭқәа рзы ииашам агәаанагара умоуп, – иҳәеит акаԥдан.
– Мап, мап, ишыҟаҵәҟьоу ауп исҳәо, – инышьақәирӷәӷәеит ицәгьамкәа аурыс бызшәа зхәоз ашиԥшьандлер.
Ла-Манш ҳабжьысын, Бискаи еиҩҵәаны Ла-Каруниа шыҟоу ҳлеиуеит. Бискаи агәеисыбжь уаргыларым, иҳашԥышқьуеит, ааигәа циклон ӷәӷәак ишаргәамҵыз мҩашьо. Амш амра ҳақәҷҷо, игәырӷьахәгаха иҟан.
Иахьа аҩны гәыҵхырҭас искит – агәхьаагара.
Ла-Каруниа. Ашьыжь асааҭ 8 рзы амшын агәҭа иалагылаз асқьала ҳнадгылеит. Амрахәага ҳҿахәмаруеит сасра ҳнаԥхьо. Испаниа ари аганахьала сымҩахымҵыцызт.
– Шьыжьбзиа, шьапымшла!
Ақалақь аԥшӡареи ацқьареи ихырхыз, сшыхәжәаз аӷбаҟны санааиоуп ианыздыр.
Ашьыжь ҳ-Света аҳәса рымш налыдныҳәаланы, ақалақь ахь сцеит. Амш ԥхнымшуп, костиумла ҳлас-ласӡа ҳалан. Амагазинқәа, ааглыхра-хархәаратә, афатә-арыжәтә уҳәа иқьыԥаха, узхәаԥшри, иалухри, амала уџьыба шҭацәу анааугәалашәалак угәы-улахь неиқәымлар! Иацы снызыҩнашылаз абанки иснаҭаз аԥара хәыҷи роуп сназга-аазго. Анцәа ииныҳәаша, уи абанк иҩналап ҳәа иҟадаз ашә саннавала ахала имаатыр. Аа, автоматика сышнанаԥхьаз! Анакәымха, смагнитофон азы х-кассетаки, асувенирқәа, аиспан кортик, ҩ-сапынҟырак, ҩ-вымпелк, ажвачкақәа уҳәа ҵәыцак аиспан ҩыцқьа налаҵаны иузҭода! Даурчикгьы изхашәалеит аҿырпы, иколлекциа хазырҭәаашаз. Валико Алексеи-иԥа изын аԥҭекаҟны иԥшаатәыз ахәшә RAVERON 30 ампула 1400 писет иаԥсан, сгәы иалоуп уажәгьы иахьысзаамхәаз. Ауаҩ ииҭаху ахәшә хәы амаӡам.
Бзиала
Аиспан жәлар шәҿаԥхьа
Ашьхауаҩы схырхәоит.
Шәыбаҩхатәра ҩаԥхьа,
Дарбану ихнамхра.
Иҭабуп ҳәа шәасҳәом,
Исызгәакьоу баскаа,
Уаҳа ҽакы саҳәом,
Иҳабжьандаз аилкаа.
Бзиала, бзиала,
Сашьцәа агәы зызҭоу,
Сшәыцуп гәыла, ԥсыла,
Шәықәԥара зықәԥароу.
Ла-Коруниа. Ашара ҳаҵагыланы амҩа ақәлара зҽаззырхиаз ҳабаҟоу. Амра ҳақәҷҷа асқьала ҳаддырҷаблазшәа ҳадгылоуп. Ҳармарахь ала иааҳадгылаз дара Ла-Коруниатәи 120 нызқь тонна аазгаз аӷба-домбеи аҽҭарцәны ицеит ҳара ҳафрахтаҟаҵаҩцәа аилахәаахәҭра ишаҿыз. Урҭ 17 нызқь ракәу, 22 нызқь ракәу шаҟа шьҭаҳхра рзышьақәыргыломызт.
Иаха асааҭ ҩба реиԥш аидара адкылара аанкылан 17 нызқь рҟны, ашлангқәа амхын, аха адырраҭара ҳазԥшуп. Издыруада Валико инасыԥ иакыр. Аидара ҳаҭара иалагар, сахьӡон ахәшә аахәара, Голландиатәи сгульдинқәа абанк аҟны исыԥсахрын.
Ашьыжь шаҟа ишьыжьы хааузеи! Агылазаареи аԥшреи иахьа иаабама. Вентспилс уажәшьҭа иаҳзымгәырҩо иҟам. Араантә Роттердамҟа ҳцоит. Уаантәи Амшын Еиқәахь ҳазлацо абункер ҳамаӡам. Ус анакәха, Вентспилсҟа ҳцоит. Ақалақь аӡы иагәылагылоу дгьылбжьахоуп, ишьхарԥыроуп. Мрагыларахьтәи аганахь иреиҳау ашьхақәа 100 метрак инаӡоит. Абаӷәаза убас ԥсабаратәла иҭыфаау ԥҵамҭоуп, уи ахьҭагылоу иарбан ԥшазаалак, фырҭынзаалак зҭамсыртә еиԥш. Абаӷәаза иамариашаны ақалақь ааихуҵәар, Бискаи аауҿагылауеит. Аӡиас Бурго ихьтәы ҟәарашха, аҵа кәеикәеиуа, ҿымыӡәӡәа аҭалара узымгәаӷьыртә иҟоуп, зынӡа иссируп Пасахе ҳәа изышьҭоу аплиаж.
Ла-Коруниа абаӷәазахь иааргоит арацәа, аиха, арельсқәа, аџьықәреи, аҭаҭын, ашьақар, ацәа, агаз, абамба. Арантәи иргоит ашьамаҟа, аконсервқәа, ауҭраҭых, аҳәашша, акакан. Абар амра ахалара иаҿуп, ҳаԥшуп, ҳаззыԥшу ҳхаҭақәа иаҳзеилымкаауа. Ус, акаԥдан ибжьы аагеит: – «Ирласны усышьҭал!»
Ашырҳәа скостиум насышәхарԥаны слалбааԥеит.
– Бзиароума? – сиаиазҵааит саԥхьа инеиуаз санынаихьӡа.
– 17 нызқь ада урымҭозар, шәҟәыла еиқәыршәаны, иуманы Адгьылбжьаратәи амшынахь уқәҵ ҳәа, адырра соуит! – иџьеишьон уи, – сара Рио-де-Жанеиро сцозшәа, – дааччеит уажәы аӡә дааиҩиҵәашашәа иццакы-ццак аӷба илбаауаз.
– Аа, ҳагент дахьааиуа! – ҿааиҭит асқьала иқәланы иааиуаз данынаихәаԥш.
Егьигьы дышзахәоз ишьаҿақәа еихҳәа-еихҳәо дааиуан. Дааиуан иԥаҵеиқәаҵәақәа иԥынҵа хџыџ ҩарывыҳәҳәо, абаӷәазахь инашьҭыга ӷьаӷьаӡа иаартыз исорочка ахәдаҿы иақәҵаны, цәацқьак, игылареи иҭәышьеи ишааиқәнагахара, ҭынчк, намыск. Дшааҳадгылаз, иикыз абӷьыц днаԥхьан, акаԥдан ишҟа аҿынаирхеит.
Уи гәалак шимаз мҩашьо ҿааиҭит ҳ-соврахтаа русушьа џьашьаны: – аӡәгьы иҭыԥаҟны дыҟам, 10 сааҭк аӷба баша игылоуп! – даҿын ацәажәара.
– Лондонҟа ателефон сасырц сҭахуп, – иҳәеит акаԥдан.
– Аа, араантәи ҳамысуеи, – ҳаԥхьа дгыланы дныҩналеит игылаз ахыбра хәыҷы, аха Лондонгьы ҿнамҭит. Иаҳиркыз абӷьыц зегь аҳәон. Уиакәын, асааҭ 12.00 рзы араатәи аамҭала амрахәага ҳақәҷҷо ҳгара аҟәҟәақәа наҳадырԥԥаны, Сан-Антонтәи ацәымзаркыра шыҟаз ҳҿынаҳхеит. Уи абаӷәазахьчаҩ адгьылбжьаха хәыҷы абааш ҳнахыкәшан, ҳааҳәны Испаниа ҳлавалеит. Уаанӡа Роттердамҟа ҳәа издыруаз ҳауаажәлар ирылаҳәан ҳамҩа Неапольҟа ишышьҭыз.
Бзиала, Ла-Каруниа. Саҵашьыцуеит уи ацқьареи, аԥшӡареи, архитектуратә ргыларақәеи.
Атлантика. Амшын ԥхнымшуп, аокеан ҳҿаҷҷоит, аӷба ашәра, ааԥын цәа хаа ахаҵара абыржәашәоуп!
Иӡбоуп ҳауаажәлар уаҵәы инаркны уи иажәаҳҵарц. Аусуҩтә напы аҭарцәразы авахта ԥсахтәуп. Ус анакәха, Катиба, Мелаӡе, Концелиӡе ҳхы иаҳархәар ҟалоит. Урҭ рхаҭыԥан ҳҟалоит акаԥдан, сара, аҳақьым. Сара исықәшәеит «Алашә вахта» ҳәа изышьҭоу – асааҭ 00.00 инаркны 04.00 аҟнынӡа, ҽынла 12.00 инаркны 16.00 рзынӡа, сара ажәытә «Казбек»-аа ршәреи ррыцқьареи рҟны имаҷымкәа аџьабаа рыдысҵахьан, аха авахта сықәымгылацызт. Ари аус ахәылԥазы иҳаӡбеит, издыруазар ҽынла заа смыцәашази! Иагьараан акаԥдантә цҳахьы схалахьан, ҵхи мши ԥысҽхьан,
аха ас сҭагылаашьа ҟамлацызт. Сгәы аҭыԥ иҭагылом, аҵх лашә ду иалаӡом, иҳәаадоу аокеан ихӡалом, – закә ҭакԥхықәроузеи!
Аӷба арныҟәара, амҩа ақәҵара ари науками, абри азами мшәан ауаа 5-6 шықәса аҵара зырҵо, иџьыбаџьыфаны изырааӡо.
Аӡәы иус ҽаӡәы иахәҭоу ахәшьара изаҭом, уи аус иара ихаҭа имбакәа, ихаҭа уи иацу аҭакԥхықәра дҭамгылакәа. Ҭакԥхықәра здым ауаҩы дзырааԥсои, дызражәуеи?!
Уажәааигәа ҳмеханик еиҳаб ҿыц Леонид Кучански даара сирччеит. Уи хыхь сшалацәажәахьоу еиԥш, ԥсшьара дцаанӡа аӷба анааҳадаҳкыла инаркны аҩбатәис дыҟан.
– Измааноу сыздыруам, – иҳәеит ҳшеидтәалаз, – аԥыхьа, аҩбатәи механикс саныҟаз, авахта сықәгылан уахгьы-ҽынгьы, аха сыцәа ԥкымызт, саԥхьон, сыҩуан. Уажәы иаҳа аамҭа сымоушәа сыҟоуп, аха сыцәа ҭынчым, шәҟәык, журналк раха змада. Иара усгьы сеилаххаа, аҵла салҟьазшәоуп сшыҟоу, исыздыруам асҟак сзырааԥсо.
– Аҭакԥхықәра, – наиаҭаскит иаахҵәаны, – аԥыхьа иага џьабаа убаргьы иудыруан аӡә ибӷа ушаҵәахуаз, уажәы?
Акраамҭа ҿымҭ дтәан дхәыцуа. Нас – шаҟа ииашаны иазгәаҭоузеи, – иҳәан, дҩагылеит 38 шықәса ирҭагылоу амеханик еиҳабы Дедушка.
Ашьыжь асааҭ 04 рзы авахта ҳшалгаз акрыфарҭахь ҳлеит шьыжьхьа аанкыланы ҳашьҭаларц. Ҳаизеит зегь реиҳа звахтатә аамҭа уадаҩу: сара свахтатә штурман – аҩбатәи, аҩбатәи амеханик Виноградови уи имоторист Аноиани. Аноиан дызлаҳаиҵбыз ала, ачаи ршны, ахәыҟаҵаҩ Гобечиа (даҟәатәиуп), ҳхәы иаанижьыз рыԥханы иааиқәиргылеит, аха излаҳфои? Иҟам аҳәызба, амҳаҵә, ачқьыԥ. Урҭ зегьы акәалаԥ иҭаҵәахны ацаԥха аиркит ахәыҭааҩ Џьорбенаӡе ицәмыӡырц. Иабеидыруеи уи Жьужьуна ҳәа ахьӡ ҷыда зырҭаз Авҭандил уахынлатәи авахта рџьабаа. Уи иидыруа анцәа уахынла изирлашьцо ауаа ыцәарц ауп ҳәоуп. Даасгәалашәеит уажә ԥсшьара ицаз алахыркәашаҩ, Бендер ҳәа ҳзышьҭаз ҳмеханик еиҳабы Зақараиа. Уи уахык зны усказы ҳанааиза, дыхәмаруа дҵааит уахынла имыцәода ҳәа. Иара уааҵәҟьа аҭак ҟаиҵеит – арҳәцәа, акаҳԥцәа, амшынуаа!
Асааҭ 5-ҟа ҟалоны сышьҭалеит, аха зыцәа, заамҭа ҟьалахьаз аҿыц ԥсҭазаара аҽақәыршәара сцәыцәгьан, саамҭа анааи, ашьыжь (сжәытә аамҭа) сҿыхеит. Испаниантә, уԥсны уқәзар узырҿыхашаз амузыка ааҩуан, смагнитофон хәыҷахь аҭаҩра салагеит. Ус шьыбжьхьафарахь снаԥхьан; ацәа салаханы свахта сагхар ҳәа ишәаз ауаа схаҵкы камыршәуа санышьҭалаша-сангылаша сарҳәон! Закә разҟузеи! Уажәраанӡа акрыфара моу, ус иаасықәшәаны сыԥсыргьы аӡәыр сибарц-сиаҳарц сыҟазма! Дырҩегьых асааҭ 12, – аԥсҟахьы сцоит. Фышықәса раахыс иӡсо, аԥсҟы сымкыцкәа сышԥаҟаз! Ариаҟара адыртә абаҟоу – адыртәқәа реиҳа идыртәу!
Акаԥдан дхалеит, архәара гатәуп.
– Аԥсҟы укхьоу? – дҵааит.
– Мап!
– Нас уажәы иуаҳмырҵои! – автомат иахьықәгылаз иаақәырҟьаны иаасиркит.
– Курс 110! – иныҟаиҵеит акоманда. Уи азыҳәа иудыруазароуп априборқәа, аҽура еиԥш аҿынкылашьа.
– Курс 112. 114.  – даҿын дсыдгыланы аӷәра аҿарххашьа сырбауа.
– Аа, уахәаԥш унапымҭа! – иҳәеит сшеф – авахтатә цхырааҩ Иван Владимир-иԥа. Араҟа мцык, иакәым автоматқәа иудырҟаҵаӡозаарым! Снахәаԥшит сыԥсҟы акышьа, сыӷбадәықәҵашьа анызҵоз автомат.
– Раԥхьа иҭаҟьаҭасуазҭгьы, уажәшьҭа ацәаҳәа аҽыриашара иаҿуп, ҳабла ишабо азҳара уаҿуп, – дыхәмаруан аҩбатәи аштурман. Аха сара сшоферра, амашьынаныҟәцараҿтәи сԥышәа алҵшәақәа аанарԥшуан. Зықәҿиарақәа иреигәырӷьаны аԥсҟы иаҿагылаз, асааҭ жәаф рзы сылбааит. Уажәшьҭа
шьыбжьхьафанынӡа азеиԥштә усутәқәа сымоуп, ус – асааҭ 20 рзы, – шьыбжьхьафаны ацәара, аха шаҟа? 24 рзы еиҭах авахтахь. Зшьапы изхымгыло, аванна зыдкыланы инықәиаз, снықәԥсит сиарҭа снылаиаанӡа.
Раԥхьатәи ажәыларатә ԥсшьара қәҿиарала изыхганы, икарауараха ицәаз ауаҩы сандырҿыха, сҿы ӡәӡәа, сҽеилаҳәа асааҭ снахәаԥшызар, 24 ҟаларц 15 минуҭ агын. Макьана музыкак иназыӡырҩызар цәгьам ҳәа сыхч иаҵаз снапхаҵа сааҭ ааҵысхзар, ҩба рахь аусура иаҿуп. Ари змааноузеи ҳәа егьи акаиутаҿтәи асааҭ снахәаԥшызар, уигьы ҩба рахь! Егьи сышьҭаларҭаҿтәи асааҭ тәазаап.
– Шәсеигӡеит акәу? – ашырҳәа сшыҩхалаз снаразҵааит.
– Уҳарҿыхан, аха ацәа узалымҵит, урыцҳаҳшьеит, – нарҳәеит акаԥдани Иван Владимир-иԥеи. Иаасцәымыӷхеит, ҟох, ацәаҵәҟьа сзалымҵуа аҟынӡа снеизар сбашахеит ҳәа. Акыс, мшәан, ихәланы ишацыԥхьаӡа ажәра ҳаҿыми. Гәаныла, мап, изыҟаларым нышьақәсыргылон, аха ҽаганкахьала, иудыруеи шаҟа сааԥсаны сыҟаз наҳәахуан егьи сгәаанагара. Аха раԥхьатәи иаҳа ашьақәырӷәӷәара аиуан. Агәра згон наунагӡатәи ацәара аҿаԥхьа, аԥсҭазаара абзиабаҩ, ацәа сшаламхоз.
Егьи, акаԥдан, уи усгьы ара дыҟан, срыцҳаишьазаап. Ара дыҟан, избанзар Гибралтар ҳҭысуан. Ҳшынҭалаз, асааҭ ҩбеи 43 минуҭи рзы, авахтатә насыԥ наҳаҭәашьаны дналбааит иԥсы ишьарц. Абар, Ла-Коруниантәи 618 миль ҳааит, Неапольнӡа иаанхеит 979 миль.
Ажәҩан ссиршәақәа иқәҵоуп, аеҵәақәеи амшын ихыз аӷбақәеи рылашарақәа еилалон, сара зыблақәа рышьцыламыз исзеилмыргартә. Арҭ аштурманцәа ашәарыцаҩ бзиа аԥсаатә, ашәарах ибла ишыҵашәо еиԥшоуп рзанааҭтә блақәа аҟаԥыҳәа рааигәасигәа иҟоу амаҭәахәқәа шгәарҭо – уахынлаз-ҽынлаз! Аха араҟа
иџьашьатәыз – амш еилгашьеи аԥсабара аԥхара иаҵази (16 градус иԥхарран) сштурман ибла аҵарреи ракәмызт, – аӷба аԥаҵахьашақәа рылашашьа џьашьахәын. Аӷба еиҩнарҽҽоз аӡы ашәаҟьақәа убас илашан, мцабз ԥштәы ссирк рхылҵуан, имфа-имжә узахәамԥшларыз! Иабеизеи асҟатәи планктон!
Ашарԥазы акы ҳнацҳарц ҳакрыфарҭаҟны ҳаннеи амҳаҵәқәа, ачқьыԥқәа уҳәа, ҳафатә злаҳфашаз еиқәыршәшәа ирхиан. – Аа, иаадырыр уажәраанӡа авахтахь унеиртә аҳәара ҟаҳамҵоз! – инеигәырӷьеит иҩызцәа. Ачаи ахьынӡаажәуаз алафқәа рҳәон. Исарҳәеит «Жьужьуна» Самтредиа амилициаҟны сержантс аус шиуаз. Амилициа амш аҽны Самтредиатәи амилициа аначальник аполковник Саканделиӡе адныҳәаларатә радиограмма изааиҭизшәа ирҭеит абас нацҵаны: «ҳара агәра ганы ҳаҟоуп уажәынахысгьы, уахьыҟазаалакгьы, ацәгьоуцәа раанкылара, рахьырхәра аус аҟны умч-улша шахҭнуҵо»... Иаргьы уи акраамҭа агәра ганы дыҟан, иныҵыҩ-ааҵыҩуаз ицәыҵаччо иалагаанӡа. Снеин снышьҭалеит, аха акраамҭа сызмыцәо сықәиан, аамҭа сара сыцәара иазыԥшу џьушьап. Ус, сааҿыхазар, – асааҭ 11 рыбжа. Акрыфаны 12 рзы авахтахь сцароуп. «Алажә вахта» ацәшьхәа аҭагылара хәыҷы-хәыҷы аҽазыршьцылоз, скарауараха, асааҭ ԥшьба рзы свахта салганы, сшьапы сызхымгыло сиарҭа сыҽнықәсыжьит смагнитофон хәыҷы арадиодкылага наҿаҵаны. Аа, ухаҵоуп, уцә! Уԥсны уқәжьызар удырҿыхап, закә дырраҭароуи, закә музыкоузеи иааҩуа Испаниантә. Шаҟа ибеиаз Катахентәи арадиодырраҭаратә программа.
Иацы уаҳа уаҩҵас сызмыцәаӡакәа, аҵх ахьца сымбаӡакәа свахта аасыдгылеит. Аха ашьыжь ԥшь-сааҭк рҟынӡа сышгылаз исхызгеит, егьырҭ авахтатә ҩызцәа реиԥш ашьыжьхьа снацҳан, сышьҭалеит. Иџьасшьоит: уахыки-ҽнаки ф-сааҭк ацәара сызхо сышԥаҟалеи, ацәара иазҟазаз ауаҩы!
Ашьыбжьон исыԥсахран иҟаз сирҿыхарц ателефон данасуаз, аҿыхара моу сымшынҵа аҩра салгахьан, саҿын сышәҟәы арҽеира.
Сыҩхалеит аԥсҟахьы схы-сгәы алаҟаны. Ацҳа раԥхьатәи ауаҭах сахьыныҩнашылаз игылаз акаԥдан дысҿамҳар шаҟа сгәы азҭазаарыз «смаҵура ҿыц». Уи саныныҩнашыла дызҿаҳәны дзацәажәоз, саԥхьа иҩхалаз свахтатә цхырааҩ Мушински днеидҟьан (акыр саҳаз џьишьазар акәхап) – оо, ушеф сызиазҵаауаз удыруоу?! – днаҵааит дыхәмаруашәа ахырқьиара дашьҭаланы.
– Сеидроу! – гәаҽанызаарак насыҭаны ҿааиҭит, аха иахьа дызбазма, изҳәо аарҳәны иҟазҵо акьаҳә.
– «Уеиҳабы» сиазҵаауан, «унапаҵаҟа иҟоу» аҿыц иусура шԥоугәаԥхои ҳәа.
– Нас ииҳәазеи? – сҽырхьшәашәаны снаҵааит.
– Дыцәгьам, жәа-мильк аӷбақәа ибо далагеит иҳәеит, – дааччашәа ныҟаиҵан, аха дук иажәақәа сгәы шырҭамыз ибан дцеит.
– Иаарҳәны ишуеиҳәазоуп иџьашьатәу, – дышдәылҵҵәҟьаз даасыдгылеит Иван Владимир-иԥа.
– Избан?
– Ацәажәара абзиабаҩцәа ҩыџьа шәеиқәшәеит, шәвахта шымҩаԥысуа здыруада ҳәа дсазҵааит.
– Ҳы! – сааԥышәырччеит уи игәы сҭатәазшәа ус шакәыз аханатә игәынкыланы иахьсымаз џьашьаны. – Нас ииҭахыз уи ала ииҳәарц? – снаиазҵааит Иван.
– Ҳазлацәажәо еиликаарц!
– Ҳазлацәажәап зигәахәыз?
– Оо, уи зыгага зышьҭоу, зегьы иара илацәажәошәа игәы иабоит, – иҳәеит иблақәа ҭырхаха ииҳәарызеишь ҳәа дсыхәаԥшуа.
– Амш ҳахәлаччоит, иҳаԥхьоит аҩныҟа, – ҳаицәажәара нахызгеит «дырдыруазаап» гәаныла иныҟаҵаны.
Авахта ашьҭахь сыцәарц шԥасҭахыз, аха скаԥдан иӡбеит акомандирцәа реилацәажәара мҩаԥигарц. Уи
ашьҭахь иҟан шьыбжьхьа, нас уаҵәтәи ҳнеира иазкны аекипаж рыҿцәажәара...
Иагьшәахьаны, иагьжәаханы! Ҩ-мышьҭацәгьак шԥеиқәшәеи, ҳшалҵша здыруада.
24 сааҭ ҟаларц 15 минуҭ шагыз, ателефон абжьы геит, исыԥхьон авахтахь. Сыҩхалеит шьыбжьонтәи ҳаицәажәара ашьҭахь сгәы азҭамкәа. Иара акаԥдан ивахта акәын исыԥсахуаз, аԥсшәақәа анеибаҳҳәа, дылбааит иҭыԥ ахь. Сааҭк аҟара ааҵуаны ателефон дасит иҟнынӡа слеирц. Слалбааит. Истол дахатәан. Икҿагылаз акресло снықәтәеит. Акы дшамырцәоз иҿаԥшылара иаҳәон. Уи ус иҟазшьоуп, ианааи умбаӡакәа азаатә анизаалак хыла-гәыла инеилаҵаны, нас днашьҭалоит излеиқәиршшара. Иаҳаз-иибаз зегьы ихала еилырго дышнеиуаз ишьақәиргылоит ауаҩ ихы иҭам, игәы иҭам азы алкаақәа ҟаҵаны ишабалак изныҟәара шиашам. Ҽакала иуҳәозар, – иара ихара ҽаӡә ихаратәра. Акыс, игәы иҭоу акәӡам раԥхьа ицәыриго. Уи игәалақәа ирҳәашьа зҵахьоу сара ак цәыригаанӡа, аҿаԥа злеиҿалаша лаихәласыжьуеит, нас ахы заахаз аҳәеиԥш игәалақәа зегьы лҭаирттоит – уаҟа ҳаацәырибагоит. Уи ала ҳааилибакааны, ҳагәқәа нарданы ҳаиҿаччо ҳнеиԥырҵуеит. Аха сара сгәы хьухьууа исыхьуеит, абас ауаҩ ԥаршеи сахьидхалаз азы. Иара иҿаԥшылара иаҳәоит џьара шьаурҭак, шьапҿаршәырҭак иԥыхьашәар убасҟан шакәу иԥсы ласӡа ианынеивиго. Аха баша дгәыӷуеит амшын зхы аӡҩаз, зхада хы зҭахым ахжәа! Ала ишәаз амза иеишуеит! Издыруада уи ауаҩ сара дысцәшәаҵәҟьозар! Иидыруеи схықәкы, сыгәҭакы, зыгага иацәшәо, гәрагарак злам, ҩыџьа рхы неидыркылар иара илацәажәо џьызшьо аххьымӡӷшьаҩы. Асҟак аӡәы сидхаланы сыԥсҭазаараҿы макьана уаҩ дсымҵац. Дсымҵаҵәҟьац асҵәҟьа аӡәы даартны.
Ишырҳәо еиԥш, бгеи-бгеи еицәшәоит ҳәа, уаазыцәшәаша уаҩы ԥаршеиуп.
Бгеи-бгеи анысҳәа, сыбла иаахгылеит сгәы иҭымҵәо сахьак.
Ԥхынрак, аԥсшьарамшқәа рзы сҭаацәа аашьҭыхны ԥсшьара ҳәа Гәбаа адәы сцеит. Уи, Кавказ ашьхақәа уахьаарыхшәо ишьҭоу адәҳәыԥш ахь сцара, машәыршәа иалхымызт иара Кавказ аԥсшьарҭа ҭыԥқәа иреиӷьқәоу ишыруакугьы.
Мзымҭа аԥшаҳәа ахықәан ҩынрак аҿы ҳаанҿасит, аха атәаха, аԥсшьаха змадаз Гәбаа адәы Помпеи иззаҩызаз сзы. Акызаҵәык еилыскааз, ацаҟьақәа, ахрақәа идыркараз аурыс солдаҭ зны ашьха ианаахшәа, ҽаҩраҭагалантәи ҭырасла иҟаԥшьӡа адәы ишьҭаз анырба «Краснаиа полиана» ҳәа иахьаигәырӷьаз инхеит. Аха уи ала аҭоурых аҟаҵара амуит, саргьы ажәеинраалақәак рыла сыҟазаара нахсыркәшеит аҟароуп. Уи акәым уажәы сызлацәажәарц исҭаху. Дара урҭ ажәеинраалақәа рыҩразы адәы анықәс-аақәсра, иара анхамҩа, уи ашьхақәа, ахрақәа, аԥсҭа зҳәаз еиԥш, ибатәын. Мҩакы снықәырҵарц, цхыраарак сырҭарц, еихҳәа-еиҵҳәа аҵыс зхымԥраауа иҭахкааз абаҳчара саваланы сышнеиуаз, «Управление заповедника» ҳәа ахькыдчаԥалаз агәашә аартны сынҭалеит. Аԥсабара еижәхышьшьы, аҭынчра угәы ҭнаҟьарын. Схарахаԥшуа ашәаԥыџьаԥ ҭуӷанқәа срыҵаланы сышнеиуаз, снадгылеит аԥсабара иузалымбаартә ԥштәы иаҵәала зыҽҭаҳәҳәа игылаз ахыбра. Сныбжьалеит сшьапышьҭыбжь заҵә зныҩуаз акоридор. Аӡәгьы дыҟамзаап ҳәа сынкыдыԥшыла-аакыдыԥшыло сышнеиуаз, снадгылеит «Начальник» ҳәа зкыдыз ашә. Аа, исҭахызгьы, снагәырӷьаны ашә снас-насит, аха ҷытыбжь мгеит. Ашә снагәҭасын иаатит, сыгәгьы нкыдыҩрит. Хҩыуаа, аӡәы ихәрны днархыҵызшәа, изхатәаз астол рыхқәа ықәжьны иадтәалоуп.
Убарҭ убас ихааны ицәан, узынрывамиарызи!
– Мшыбзиақәа! – сыбжьы налаҩит акы анацҳарада зҭахымыз, аҳауа «афҩы хаа».
Иааҳәылтышь-мылтышьызшәа ныҟарҵан, аха рхаҳәтә хқәа рзышьҭымхызт, инықәырҵеит. Аха аначальник иҭыԥ аанызкылоз ихы астол ишықәжьыз иблақәа аацәыҵаирбыжит. Ашьа рхылазшәа уамашәақәа икылчааз иблақәа уаарыцәшәарын.
Дааҟрымҿрымын, – шәарбақәан? – ихы дҩахо инапсыргәыҵа неиҿиҳәеит. Уи зыбла агәҷыц хазы иузалымбаартә иалаӡыҭхьаз шаҟаҩны синарбаз здыруада! Егьырҭ усгьы ицәан иҭаҳәахаа.
– Уарбан, уаазгеи? – еиҭах инапы неиҿиҳәан, дызкыз аџьнышқәа иқәиршәшәарц иҭахызшәа иҽынаиршәшәан, днасықәҟааит ацәыхрыц хаҿжьакца, сара, игылаз рҭынч ҳҭынра еилазгаз.
– Саҭамзааит шәыцәа ахьеиҵасҟьаз, аа сызусҭоу, – ицәырҳаз ауаҩы дшәарҭоуп, аа, ак сгәыдижьлаанӡа ҳәа ахьышәҭҳәа сџьыба иҩҭысхын, иаԥхьа инықәсҵеит сдокумент.
Иблеимхәыцқәа неимаирхәахәан днахәаԥшуаны, дҩаҵнарҟьеит «Соиуз журналистов» ҳәа аазнихыз абилеҭ ҟаԥшь хәыҷы.
Иаԥхьа ахқәа иқәзи, астол иадыз ахәамцқәеи уаҳа иахьцаз-иахьааз ҳәа сымбаӡеит, – сыла сажьозу, ус аӡәыр дыҟаҵәҟьазу!
Адырҩаҽны ашарԥыиаҵәа иацгыланы иааз аначальник «Виллис»-ла сима аԥсабара агәыжәпара дагәылаланы дҩеиуан. Иаҳҿахәмаруан амра ашәахәақәа ссиршәа изырԥшӡоз Мзымҭа ацԥхьқәа. Иҳаихырхәарц рҭахызшәа итоԥуан акалмаҳақәа, амлагәырқәа, аӡеибафара ҭарцырцыруа. Ана-ара еиқәҿырҭуан ақәасабқәа, абӷаџьмақәа. «Виллис», «ашьапқәа» аҵарбаӷьа, аԥсҭа иаԥшәымоу иарак акәушәа, абжьы ахацала, афы иаҿыҵҟьоз уамыргыло, аԥсара иҵаланы ишҩеиуаз ашьха цәҳәыра ианыҩаҵагыла «аҩада уаҳа исылшом» ҳәа иааԥхашьазшәа иааҳәын, иаагылеит, ҳаҩҭыҵит. Аԥсақәа рықәцә акәаҩра ирхакнаҳаз амра, сзакәу шәсырбап аҩада шәҩаҿалар аҳәозшәа, иаҳзыԥшын.
– Ҩымш ҳазхару? – икарабин ижәҩа ихшьуа днасазҵааит ԥсҭеи шьхеи ираԥшәымаз аначальник. Уи
амашьына анаашаз нараҳәаны аҩада абахәрахь иҩагаз амҩахәасҭа дҩанылеит, снаишьҭалеит саргьы ҳамҩатә ааҵәақәа ҳазқәынҵаны.
Амра ҵлакашәара илхықәгылоны, оҳ, гәшьа ҳәа, ахыҵырҭа ақәцә акәаҩра ҳаҩхықәгылеит. Иџьашьатәын имшын цәқәырԥаха хәцәахьы ҳназлагылаз ашьац баҭканра. Анаԥш-ааԥшха ҳазҭодаз, амш нҭагәыргәырын, дгьыли жәҩани узеилмырго инеимаҩ-неимаҵәан, аԥҟҟаҳәа ақәа ԥаҟьа дуқәа ашьац бӷьқәа ҿыцҟьаауа аҿыланахеит. Уаанӡа амҩа иаршны зыԥсы ззеивымгоз сцәа сынҭыхьҭшьааит. Сымҩанызаҩ аԥшәма арҭқәа иахьа ибазма, иаразнак апалатка иргылахьан. Ибахҵәа-бахҵәаӡа ааҵәа ҭацәагақәа ҳарҭышьшьы ҳахьцәыҵаиаз сеилдыркаауан амҩахь сзыргәамҵуаз аидара зыԥсаз, ишаԥсамыз агәамҵра, аџьабаа абзабаа шацу, аиҳараӡак шәкы-шәкы цаҳә-цаҳәо иандәықәаҳҵа!
Ашьыжьымҭан аҳауацқьа жәпаҳаҳараӡа изхатәаз аҳархьалра ҳалаланы ҳнеиуан. Ана-ара ҵәықь-чықь ҳәа ахәы кәаҩрақәа иаарықәгылон ашьабсҭақәа кала-калаӡа, иблахкыгаха, дара шаны адәы иқәымзар ахрақәа рыԥшӡара, рыԥсҭазара рцәыӡшашәа рыхәдақәа ҭхәаа-ҭхәаа, рлымҳацәқәа ркәацәмацәуа, изаҟаразаалак џьара аҷытбжьы раҩмыжьуа. Абахә цәҳәыҟьантазқәа рықәцәан ичаԥаны иқәдыргылазшәа, ртәыҩақәа хыршаланы, ржакьақәа шәыршәыруа иаақәхх-аақәххуан ашақә иасны ахрақәа инрылаӡуаз абӷабқәа. Асҟак изыршәарыз! Мамзаргьы урҭ ԥсабаратәла ас агәаҽанызаара рылоу? Иџьашьатәыҵәҟьан! Ҳаԥсы неиҭаҳкырц ҳанынатәа, слымҳа иааҭаҩит аԥҭа ҟьалақәа иргәылубаауаз ҩ-храк реиҩхаа иҭаҩуаз ахысыбжь. Аха вертолиотла ишәарыцоз рҿаԥхьа ҳамчыдан. Слалбааит аҵаҟа аиҩхаа ибжьажьыз ас ҟәашахь сҿы иҭабоз насырԥсаарц. Абар ассир, снархагылеит зны бӷабк иахалашоз 15 ҿаҟәара иҟаз ҩ-абтәыҩак. Сгәы нҭыԥсааит. Асышәаб иахәаҽыма, ахра иаҿҟьама жәохә шықәса ахрақәа рыԥсҭазаара зыԥсҭазаараз, изырԥшӡагаз, изырхаагаз. Аха тәыҩамзар даҽа махашьахак умбара.
Ахра ианалҟьа, иҵакшаз азтәыҩак хжәан, егьи еибгаз анҩышьҭысх маҟҿаҳәара исызҩеиуан.
Ҳҭыԥ аҟны ҳанааи, зсасдкылара ҭбааз аԥшәма иуатка анаахирт, сыхәмаруа инаиасҳәеит ари еиԥш аҭыԥаҟны хжәылагас аконсерв аиҳа ашашлык шеиӷьу.
Ишызбоз ихиҿы ҩеихалашеит, икарабингьы днахәаԥшит, аха инагӡаҵәҟьаны агәрагара зламыз, иҽааникылеит.
Аҩымш аҽны ҳамаҭәақәа еиҵаҳҳәеит, ҳдәықәлеит амашьына хьаҳзыԥшу ахь ҳалбаарц. Амҩахь имаҷмызт ахрақәа, абахәқәа ҳазгәылсуаз. Ус ҳаԥхьа ахра иааҿаххыз абӷаб изымчҳакәа ишәақь нақәикит, аха ашьанҵа ҭыҵҟьаа инеиуаз изаҿакуамызт. Сара усгьы шәақьс ручкан исымаз. Сыԥсахы еибакуан иахьизаҿамкуаз.
Ашәарацаҩ ашәарах аҿаԥхьа арыцҳашьара ицәыӡуеит, анакәымха дызшәарыцаҩыда! Аха зынасыԥ акралаз ашәарах, хәыцшкәакәакгьы налымшәеит, иныҵабеит ҳалаԥш. Ари аҩыза аманшәаламхара згәы быжьнахыз дхынҳәыргьы цәгьа имбозар ҟалап, аха аамҭа маҷын, ҳалбааит аккарахь. Ҳмашьына мааицызт. Ҳнатәеит иаанхаз ҳамҩаныфа ҳнацҳарц. Ус шьауардынк ааҳхалеит аԥсақәа рықәцә инырхьыс-нырхьысуа. Исывагылаз ишәақь аашьҭысхын, аҵықь ааҭсыргеит, иаргьы хыгәҵәы аҿыланахеит.
– Ҳаи, сара аҿабырҳацә! – ашырҳәа дҩықәтәеит сыԥшәма, аԥсаатә хызаҵәыла илазышьҭыз дизымбатәбараха.
– Амашәыр аҳампал иалоуп! – снаиахәмарит ишәақь кҿаргыло, – ицәгьамкәа ихысуеит, – нацысҵеит.
– Сара ажурналист ҳәа сухәаԥшуеит, егьи ушәарыцаҩызаап! – иҳәеит ила иабаз изхамҵауа. – Гәбаа адәы акыр уаанхозар ҳаароуп, – назгәеиҭеит уи.
– Амашьына аанӡа ацәҟьара ҳаихсып, иуцәымӷымзар? – днасазҵааит. – Иудыруеи машәырҵәҟьазар! Еилкаатәуп тәа! – наскьашәа асԥычка нкыдиҵеит.
– Оо, ари адуӡӡа! – аԥсихологиатә шьҭрақәҟьагарахь сниасит.
– Нас иарбану? – днасыхәаԥшит дҳашҳатәыраха.
– Абаз ҳабла иахьеилнакаауа! – нышьақәсырӷәӷәеит гәрагарыла. Уи ишызбоз зынӡаск даргачамкит, иабаԥшьызгоз ҳәа ааинубаалартә.
– Ухыс, – абаз нкыдҵаны дааин, ишәақь аҿааирхеит.
– Мап, ҟалашьа амоума, аԥшәма иаԥхьа?
Абар ассир, амшә шкәакәа дакызшәа дааҳәцымцит, аха иҽеиҵӷәаа ишәақь нықәкны, дкылԥшуа днышьҭалеит. Аха ишизақәмыршәоз збон ишәақь ақәцә аҵысрала.
Аҵықь иааҭҟьаз ахызаҵә ԥықәсыларак амаӡамкәа ихәаа-заауа аккара инылаҩр ицеит, хнырҳәышьак амаӡамкәа.
...Снацәа насырҵысаанӡа днеихьан иахькыдыз, аха иҟәызгашьала ишақәшәаз ҩашьомызт.
Уи даара дадхьымӡӷкыланы иҽанишәеит, аха шаҟа иҽиҟьоз аҟара ихқәа быруан, абаз акәмызт аҵла шьапы-шәпа иақәымшәартә.
– Издыруада имашәырҵәҟьазар! – еиҭах иаасиркыхуан. Иаргьы цас иауашәа ахҭыԥ инҭашәахуан. Уи зынӡак дархагон, иабеидыруаз арҭ аԥсҭақәеи ахрақәеи рыԥшәма рԥааимбар шәарыцаҩ сшиԥаз!
Амашьына ҳаманы иаауан, аҩадара иқьыԥаха ихалаз, аладара анаиу иласӡа, иԥыр-ԥыруа иҟан.
Аԥсабара ҳахәлаччон, амра ҳласкьанагон. Мзымҭа ԥхарак аныруан, абахәқәа иркыдԥалон, ацәқәырԥақәа ҳашьклахәмаруан, гәыӷрак рнубаалартә. Сымҩаԥгаҩ изеилкаауамызт акы: сышәҟәыҩҩу, сшәарыцаҩу! Краснаиа полиана, уи ахьаанагаз, изакәу хьаас имаӡамызт. Араатәи ашьха рыцха адунеи иқәу ацхақәа иреиӷьуп, рышҳам иҟоу зегь реиҳа ихәшәуп. Акакан? Аҩыза џьара иузыԥшаауам, ара ҭоуӷанқәа ҳанынарывалалак – «иаҳҭынра» дшалацәажәара издыруамызт.
– Ҳусура аџьабаа ду ацуп, зны-зынлагьы иҳамхажәлауеит, – ихы наирқьиауан. Издыруамызт уи сара хьаас ишсымамыз. Ҳласкьацыԥхьаӡа амра лхықәгылон, ҳналалеит Гәбаа адәы, Помпеи исзаҩызаз адәы. Иарбан ццышәу изблыз, ианба? Имаӡан.
Сымҩаԥгаҩ итәыҩақәа игәы рыздуны ҳамҭас исыдикылеит уи аамҭала уаҟа иара иаанижьызшәа. Иудыруеи уи ус акәзаргьы, атәыҩақәа идурхьуаз, иԥхасҭахахуаз, ажьы заа игатәын!..
Абар Помпеи зхәаҽыз Везуви ақәцә акәаҩра алҩаҵә ахылшәшәо саԥхьа иахьаацәырҵыз.
Иарбан мшәан хәыцроу Гәбаа сызлоу? Ҳанҭалеит Неаполитантәи аӡыбжьахала, Бокка Грандетәи абжьысырҭа ҳшыныбжьшәаз – Искиеи Каприеи адгьылбжьахақәа ргәашә.
Абар хәыҷы-хәыҷы акас иаҿаршәу аҿнахуашәа ацәырҵра иаҿуп Неаполитантәи аҭаларҭа зҩыҳаракыра иамфитеатру ақалақь Неаполь. Харантәи уарӷьарахьала унаԥшыр аԥҳәыс ҿа лгәыҳәԥқәа реиԥш иҟаца-ҟацаӡа Везуви зырԥшӡо ҩ-шьхак ирыҵаҟаҵоушәоуп улаԥш ишныҵашәо. Аха урҭ 1200 метр рҟнынӡа иҩаҳараку Торре-дель-Греко ҳәа изышьҭоу ақалақьоуп. Ссиршәа иубаша, уи ашәыр баҳча дгьыл ссир иқәынхо, аамҭала Помпеии ақалақьқәа Геркулануми Стабиеи надкыланы иҭазырхаз Везувиатәи аццышә иаҵанхо ргәыӷәӷәара аанарԥшуеит. Аха аӡы иаԥну аӡы аԥан иҵоит!
Амра ашәахәақәа зхацыҩцыҩуаз Неаполь ахыбра ҳаракырақәа еилаарцыруа ҳнаскьацыԥхьаӡа иаҳҿахәмаруан. Уахьынаԥшлак ажәытә баашқәеи ауахәамақәеи егьырҭ ажәытә архитектуратә ԥҵамҭақәеи улаԥш иныҵашәон, еилашуан ҩ-миллионҩык зланхоз ақалақь аԥсҭазаара. Урҭқәа зегьы иаарылубаауан зегьы иҩарылыҳәҳәоз Амбассадор. Аԥсабара еишьылӡа аҳауа уԥсы узалхрым, Аԥсны иааманакуама уҳәап ишымратәылоу мҩашьо. Акыс, ари Везуви иамырԥхо иҟам уи ӡынгьы, ԥхынгьы, уаџьаҟушәа алҩаҵә зҭышәшәо авулкан шьха!
«Иахьа иагьшәахьаны, иагьжәаханы, ҳусқәа шԥаҟаларишь» ҳәа гәаныла схәыцуан, амшынуаа ажәахатәи арыцхә ацәымӷхара зларҵоз ауаҩ! Ус аҳауа жәпара ԥсаҟьо ацәқәырԥ ԥҽыга «Емануеле-филиберто – Дука-д» Аоста ҳнахыкәшан, анефҭ гаван ҳанҭалеит.
Асқьала ҳнадгылаанӡа абаӷәаза ахаҭарнакцәа халеит, аха ишԥа! Рыртәарҭа ҳауамызт ихышхыҵәаны. Акыс, ари Неаполь аҭоурыхтә қалақь ԥшӡара анаҩс, ар-флоттә қалақьуп, рхы зцәырыхьчо дсыздыруам акәымзар!
«Мобил» афирма ацәаҟәақәа рхы ҳаӷба илҭаркын, ҳаидара ҭҳәаны аҿынадырхоит. Ишԥасҭахыз еихәлахарак ҟаланы акраамҭа Неаполь ҳаанхарц – шаҟа батәы, ҳатәы. Аха уаҳа умԥсит!
Ирццактәуп, Аԥснытәи агәҳәы, атәаха изҭада! Аха шьҭа уаха сабацои – ԥшӡала зызшаша!
Избаз, исаҳаз сгәы алаҟажо, исзымбаз, сызхьымӡаз (урҭ еиҳауп) сызхымго аҵх ҳҽалакны Неаполитантәи аӡыбжьахала иаакәыршаны зцәашьыркырақәа ҭазырҷҷоз Неаполь ааныжьны ҳҿылаҳхеит. Сзыцәомызт, еилаԥаҭон схәыцрақәа. Сыбла ихгылон ажәытәӡатәи ақалақь Помпеи асахьақәа, сдырҭынчуамызт аиҿырԥшрақәа, алкаақәа. Ауаҩытәыҩса мыжда ицәа иҭаӡахьоуи, уи аԥсабара шԥаилахәмаруеи. Зыԥшәмацәа рзы аџьа иархәахьаз амаҵуцәеи урҭ рџьа иалаҭхаџьуаз ацәа жәпацәеи реизыҟазаашьа, реиҟарамра, ахәымгарақәа ззымчҳаз Везуви агәы аныԥжәоуп зегьы анахәаҽ, ишԥанеиҟаранатәи уҳәарауазеи! Зегьы ззеиԥшу, еилых дызмам аԥсцәаха.
Италиа ашьыргәацә ҳаваланы ҳлеиуеит. Тиррентәи амшын аҵа ихәыҵаланы ус ҷыдарақәак мҩаԥыргоит артә флот ирыхьчоз аӷба ҷыдақәа. Мессинатәи абжьаларҭа азааигәара ҳаагылан аӷба ашәра ҳаҿын, амш хьыҵәцараха еилган. Амшын ҳәақәа, ирызкылсыз закәу еилдыргарц гәыԥ-гәыԥла икылсын, ҳџьашьаны иҳахәаԥшуан, имшәа-имырҳа. Урҭ рпатреҭқәа шҭысхуаз анырба, аобиектив цқьа иаанахәарц ҿывсывҳәа иҩхәыҵыҩруан, хьаасгьы срымамызт.
Абырзентә архипелаг. Ари акаԥдан схы злаиласымгалаша сашьҭоуп, исыӡбеит зынӡа силамцәажәарц, аха иара иуамеи! Арахь иара дааҳәны усыдызцалеи ҳәа сара дсаӷьуеит. Иахьатәи ҳааилеибаҵара аазыхҟьаз аизара амҩаԥгароуп – сара изсыдуҵои ажәахәқәа ҳәа. Аха аҵыхәтәан ишыҟаҳҵалац ҳкылибагеит, ҳаизарагьы заманаха имҩаԥаагеит!
Ишаԥу еиԥш, ҳбаӷәазахь анеира аҿаԥхьа сусутәқәа еиқәылоз сышрылҵшоуп исзымдыруа. Ашьыжь сҿыхеит, аха сзырҿыхаз аԥхыӡ ҿаасҭа сгәы аҭыԥ иҭанаргылом – аҩны рыгәқәа бзиандаз, уаҳа акгьы. Ашьыжь шаҟа ишьыжьы хааузеи, амра ашәахәақәа уаркалеиуа аԥсабара иагәылԥхаауеит, сгәы сханаршҭырц, сгәы ҟанаҵарц аҭахушәа. Ных, чаик снахәапи ашьыжь, иудырҵәҟьозеи, аԥхыӡ бааԥс иаҳа ианбзиоу ыҟоуп, амш исзаанаго сазыԥшып!
Босфор ҳанҭалоны Николаи Тихомир-иԥа иаасиркит арадиограмма. Сылаԥш нахызгазар, абар сыԥхыӡ ҿаасҭа сахьаргәырӷьаз! «Ҳауԥылоит, уара узын ажәабжь ҿыцқәа рацәаны иҳамоуп, Даур». Закә гәырӷьароузеи! Амра ҭашәацыԥхьаӡа ссиршәақәа зцәашьыркырақәа еилаџьуџьууаз Сҭампыл ҳнагәылалон. Ишааилашәшәрыз инеилашәшәит, иаацәырҵит хаԥсықәара Амшын Еиқәа. Ҽа ҽнак зхызгода!
Синоп ҳаваланы ҳнеиуеит. Амра даараӡа илахҿыхуп, дгьыли жәҩани аԥсҭазаарахь инаԥхьо, аҭырқәшьхақәа ирхаҽырбо. Саныхәыҷыз Гарԥаа ас амш анеилгоу аҭырқә шьхақәа ааԥшуеит, иааигәоуп анырҳәалак, ажәҩан исзалбаауазар ҳәа иагьараан Дамеи ихәы сықәгыланы сыԥшхьан. Уа ианызымбалак Ҷыҷ ихәахьы схалон. Сышԥагаӡаз. Иахьҭырқәтәылатәқәаз рзакәхап,
ма Аԥснытәиқәа иузрыдкылондаз – Аԥснытәи ашьхақәа зегь реиҳа иԥшӡоу!
Иаха акраамҭа аус аауан Светлана Константин иԥҳаи сареи – акьыԥхьтә рацәан. Аҿҿаҳәа дкьыԥхьуа дышнеиуаз – днахьашьшьит. Абар ассир. Ашырҳәа сҩаҵҟьан, агәыхьхәшә нылҿасыршәит. Лгәы аҟәыӷара лыман, аҳақьым сиԥхьарц саналага, лнапы слырбеит иаҭахым ҳәа аанарго. Лыԥсы анлылала дсыҳәеит, аӡәгьы иасымҳәарц. Уи илыздыруам зегь реиҳа сара ишысҭакԥхықәу ак лыхьыр – лгәамбзиара рдырыр дамырхыр ҳәоуп дзыцәшәа, арахь амшын дхыԥсылар иаҵанакуа дазхәыцӡом.
Уи акраамҭа сгәалаҟазаара бжьыхны иаман.
Ус сыцәа ҭынчын. Шаҟа ихәшәузеи арадиограмма! Уи иаҵанакуа рдыруазар лассы-лассы иаармышьҭлашаз, аха уи аҩыза рдырырц сҭагылазаашьа иҭаргылатәуп!
Ашьыбжьышьҭахь чаик снахәарц санлалбаа, Иаша – аԥхьатәи ацхырааҩ, арадиодкылага наҿаиҵазар «Ицәажәоит Аҟәа» иаагеит абжьы. Сҩаҵҟьан снеины ааигәара снадтәалеит сыԥсы хьыҟәыршәыгоу сналазырԥшыз арадиодкылага. Закә гәырӷьароуи, гәышьҭыхроузеи исзаанагаз уи абжьы. Аҷҷаҳәа ажәабжьқәа ирылацәажәон. Ажәабжьқәа рышьҭахь Парижтәи акоммуна иазкыз адырраҭара ыҟан. Уигьы хымԥада иаҭахын. Нас – «Мелодиак аҟнынтәи даҽа мелодиак ахь». Уигьы аҭахызар акәхап. Ишԥасҭахыз аԥсыуа ашәак сназыӡырҩырц, аха аинтернационализм ихнаԥааз раамҭа хәыҷы абарызхоз. Шәхатәы ашәа шәымаӡами, арҭ есымшагьы ҳарзыӡырҩуеит ҳәа сҩызцәа сышԥадырԥхашьеи. Аха, мшәан, есымша «Қәачала» злаузхалари!
Ахәылԥазы ҳпартиеизара ииасит ицәгьамкәа.
Амҽыша. Баҭым. Амшын Еиқәа уаҳа иааиламсӡакәа икашьшьы, амра гәырӷьахәха ишахалашоз ашьыжь исқьаладоу аҭаҭәарҭаҿ ҳнаддыргылеит, асааҭгьы жәаба инасит.
Иарбан ажәабжь ҿыцу исзааргаз? Аҩныҟа сызларгаша акәу, мамзаргьы зынӡа сызлаӡхымҵша!
Атаможникцәа аусура иахьынӡаҿыз, срадиодкылага хәыҷы наҿасҵаанӡа сгәы злаҟанаҵара иазыԥшызшәа аҷҷаҳәа аԥсышәала ацәажәара иналагеит. Ус, иацтәи агхақәа ариашо, аӷьеҩҳәа аԥсуашәақәа ҭыцҟьаауа иаақәлеит – закә гәышьҭыхроузеи!
Сқьалак сқьалаҵас иҟаз ҳахьақәымшәоз ауп иџьоушьаша – амшын аҟны акгьы шџьашьатәымгьы! Ашьыбжьон, амра ажәҩан агәы иҩалагылоны иааиз акатер ала сахьыныӡхыҵыз ҳамшынуаа рҭаацәарақәа еилагылан. Раԥхьа сылаԥш наиқәшәеит Даур, нас – Нареи Нинеи. Срыцны саахынҳәит. Ҳлатәақәаанӡа Шьалодиа исалам шәҟәы аасдыркит. Уи сызхарагьы сарччеит, аха даара уаҩ игәы иамыхәарыз ажәабжь схы-сгәы иасит. Ауардын иахьақәыӷәӷәо ауп иахьҿыжуа, аха имҿыжыртә ахьшьтәы ахьызшьуада, иашьҭада. Уи зынӡа аҿыжбыжь рмаҳарц алыра хжәаҩцәа риааишьак шԥаҟамлеи.
Ных, исыхәашаз ажәабжь рзаамгеит. Закә рыцҳароузеи. Наҟ амшын иаартуахь – наҟ, наҟ...
Ауаҩ изинқәа рыхьчара иамшуп.
Ашьыжь аҟәарахьы инӡхыҵыз сшыхыԥхыԥуаз аӡыҵәҟьа сыхәцә икылымсуа алоцмантә катерла сааин, сызхара исзымбаз, зыдтәалара смаӡаз сҭаацәа ажәжәаԥԥыҳәа инеидкылан, авокзалахь изгеит ахәылԥазтәи адәыӷба ицоз иахьызыгӡарц. Ари ҳусбарҭаҟынгьы уаҩ дзеигәырӷьаша маҷуп – аибаеибагара, аибамхра, аибаҭира, аилырхра. Аӡәы уаха иманы, аӡә уус дазыӡырҩуа иабаҟоу. Ных, наҟ иаҳа иҭынчроуп!
Асааҭ 20.00 рзы ҳақәҵит. Закә ԥсшьароузеи!
Амшын Еиқәа ҭынчҳаҳараӡа ҳхыланы ҳнеиуеит. Уажәы ҳекипаж хҩык аҿыццәа ацлеит, ҩыџьа аматросцәеи електрикки. Уи аелектрик издыруа уаҩуп,
ӷбак аҟны аус еицааухьеит – иарбан сгәалашәом. Даҽа ҩыџьа ахылаԥшцәа ҳацуп, руаӡәк – ГМП акомҿареидгыла акомитет актәи амаӡаныҟәгаҩ, егьи – амеханик-наставник. Аҵыхәтәантәи уажәадагьы дсымбац, аха егьи Џьангәыли Мушьни-иԥа асқьала ҳнадгылаанӡа дҳажәлахьан, аҳәаахьшьцәа русура иалгаанӡа дхармыжьылт акәымзар. Уи даара амаҵура иазыгәҳәу, аҟаԥыҳәа аҭыԥ алхшьа иақәшәо, иазыманшәалоу уаҩуп. Дшыҩхалаз аҟаԥыҳәа иҭыԥ ылхны дааит сыҟны. Уи Киласониа иаԥиимгар уажә иоуз акаиута имоур ҟалон!
«Даҭо дудыруоу» ҳәоуп дышсазҵааз раԥхьа.
– Дсымдыркәа, дсашьами, – наиаҭаскит.
– Оо, уии сареи, – иаҵхага нацәкьыс ақәцә ашәахсҭа ианыз сырбо, – абарҭ ҳнацәкьарақәа ԥҟаны ҳшьа еилаҳҵахьеит, – неиҳәеит дазгәдуны.
Сгәы неилыԥсааит, Даҭо инацәкьыс аарыцҳашьаны – дышԥаанхеи абыда-аныда. Гришьа бзиахә, зегьы ргәы иақәшәоз, зегьы рнаалашьа зҽақәзыршәоз, ауаҩы деилызкаауаз, иацәажәашьа иақәшәоз аҳалал иԥа!
Ԥлиа Грышьеи Алықьса Лашәриеи рдунеиԥсахра жәларык зегьы инырзеиԥшны ргәы ишалсыз, урҭ рыԥсыжра аҩыза сара сызхаану ԥсыжра сымбац, Лакоба итәы рҳәо саҳахьеит акәымзар. Жәлары зегьы гәынқьуан, игәынқьуан адгьыл. Џьангәыли ашьыжьымҭан ҳахьурӡ-чуан наҳалаҳгахьаны дааҩнаххит ҵәыцак аборжом уаҩы иабеизыжәри ҳәа.
– Ҳабаҟоу? Ҳанбақәҵ? – ажьа шәаҟьеиԥш иԥаҵа ҭакнаҳақәа ырқәацқәацауа дыԥшын.
Ҳанықәҵуаз, ҳахьыҟоу наиасҳәеит.
– Спаспорт уара иумоума? – дцеит шысҳәоз деиҭааҩнашылеит.
– Аиеи! – иааџьасшьеит зхы аҭыԥаҿы ааира иаҿыз ауаҩы сихәаԥшуа.
Шьҭа дцазар дцеит анаасгәахә, срадиодкылага снақәыӷәӷәан, сааҭгылазар, «Аԥсны ҟаԥшь» адаҟьақәа рыла ажәабжьқәа рдырраҭара иаҿын.
Аха аҳауа ажәпара цқьа изалсуамызт, аилыргара уадаҩын, иаҳа аҽзарыцқьауазар ҳәа иахьықәгылаз
ианынықәсҟьа, Москва абжьы еилыхха иаагеит. Уи адырраҭараҿы иаҳәон иахьатәи амш – апартеид иаҿагыланы ақәԥара ишамшу, арасатә хәаҽра ақәыӡбара ишазку.
Аусура амш ашьҭахь ҿыц иаази сареи ҳаибадырра, ҳаиҿцәажәара мҩаԥысуан. Аелектрик Тарас ихы сирдырит. Уи «Поти» аниҳәа аҳаҷаҳәа даасгәалашәеит. Уаҟа азанааҭеидгыла дахантәаҩын. Уи, Тараси, егьи, – Деев Владимири, – коммунистцәоуп, Зарбазоиа дкандидатуп. Деев заочно Баҭымтәи амшынтә училишьче далгеит, уажәы заочно ВПШ Қарҭтәи аҟәша 1-тәи акурс аҟны дҭоуп. Раԥхьатәи аблаҟны узықәгәыӷша аӡәы иакәны ихы ааирԥшит. Аха сԥышәа убысҟак саршәахьеит – заа аӡә ирҽхәара – уаӷоу-саӷоу...
Ахәылԥазы акаԥдан икаиутаҟны иаргьы саргьы ҳаицәажәо ҳшеидтәалаз, инабжьаршәны дазҵааит Аԥснытәи ажәабжьқәа.
– Бзиароуп, иумаҳац ҳәа акгьы ыҟам.
Ус акыр аҵх аагеит, ҳазлацәажәашаз маҷмызт, ҳусутәқәа ҳаԥхьа ишьҭаз рацәан.
Иахак аԥочҭа аилыргара, ақәҵарақәеи априказқәеи рыԥхьара, аԥҟара ҿыцқәеи аҳәаақәҵагақәеи (инструкциа) рҵара уҳәа аамҭа ахьцаз сымбаӡакәа иниасит. Ақьаад сызлатәаз схы аагәылсырҳәҳәазар, еицырхашьшьы ахысратә зыҟаҵаратә зонахь ицоз артә еибашьыгатә ӷбақәа снарыхәаԥшит. Урҭ ҳамҩа еихызҵәаз ахәеибашьыгак рномерқәа сызгәамҭеит, аха урҭ ирышьҭагылаз атранспорттә артә ӷба амҩа анеихаҳҵәоз аԥынҵа иқәгылаз абзарбзанқәа убас иааигәаны иҳақәкын, рыхқәа ҭыԥшша-ҭыԥшша, шаҟа иаасцәымыӷхазеи! Убри аҩызцәа ма иара еицәоу аибашьыга-қәыга знапаҿы иҟоу хеилагак инацәа наҵеикыр, адунеи имблышеи.
Урҭ рԥышәаратә ҵарақәа ианрылга иҳахьӡеит. Ҳара Босфор ҳанынҭалоз дара наҳахьӡан, иҳавеибаҳәа рҭыԥқәа ирызцеит, изыргәаҭеиуа сеидроу!
Ссиршәа иџьеишьоит Босфор уажәада иҭамлац ҳасас Ҷантуриа, иҟоу-иану алашьцара ишизалымбаауагьы. Дџьасшьоит сара раԥхьа сшыҟаз схаршҭны. Уажәы ари абжьысырҭа сахәаԥшуеит ус иахәҭоу мшынтә мҩахәасҭаны.
Измааноу сыздыруам, схәыцрақәа цәалашәара хәашьқәак, сахьа еилымгақәак ирылоуп аҩныҟа ахынҳәреи ахнымҳәреи сеимаркуашәа.
Ажәакала, «Асенсортә млакра» сызҵысны сыҟоуп.
Ашьыжь, асааҭ 7 ҟалоны Дарданелл ҳҭысит. Егьиҵәҟьагьы уахәшәым! Аҽҭыхны, аԥсах хәыҷы еиҟәыжәжәо гәамҵрак амоуп, мыч дук амазар ҳахәҵәы шнықәнахра. Ус сҳәеит ҳәа, ахәыҷы аду анахылҵуоуп ианшәарҭоу.
Араҟа зны (ҵыԥх) хымш аӷбақәа зхымло, уаман иҟанаҵоз. Усҟан иҭанархәашаз аӷбақәеи ауааи рхабарк збада.
Гьаргь иажәабжь «Артист иԥсра» Париж дшыҟаз иардыргоуп.
Шьыжьы инаркны ҳмеханик-наставник Владимир Ерасҭа-иԥа дысҭааит, «хылаԥшҩык» иаҳасабала ҳусушьа еилиргарц. Анцәа улыԥха сыҭ! Зегьы аиҳабыра, ахылаԥшра бзиа ирбоит! Џьоукы-џьоукы рус рнапы иану акәӡамкәа, рус злам ауснагӡатәқәа ишԥарышьҭалои. Ажәакала, рус злам рымҳаҵә шьҭкәыцәаа ишԥашьҭоу. Сааҭки бжаки ҳаицәажәарала игәы нызмырхашаз ҳасабла, изеилкаазар, днахьасырԥшит дзызку аусахь – аус хада, дыззаашьҭу ахь иҿы ирхарц.
Аҳаҷаҳәа иаасгәалашәеит ԥсшьара Аҟәа саныҟаз чарак аҟны ҩызаки сареи ҳаицәажәара.
Уи, зцәазна ыжәны гәыԥҩык иааҳадгылаз, дсазҵааит иужәлоузеи ҳәа. Сыжәла инахҳәааны аҭоурых иҽлалеигалан, даара ҳгәахы кыдиргылеит, аха дсасуп ҳәа
ичҳауа ҳидгылан. Уи ауаҩ ажәларқәа ахьаанагаз, урҭ рмилаҭтә шьҭра, абызшәақәа ахьаанагаз, изхылҵшьҭроу уҳәа ахыҭҟьага даҿын.
– Уара ухаҭа узакәи? – снаиазҵааит уаҳа ззымычҳаз ауаҩ.
– Сара сгәыриатәуп, Маанаа сраҳәшьаԥоуп, Ланчхәыҭтәуп...
– Мап, мап, уиакәым сзызҵааз. Узанааҭ? – снеиԥыҩлеит.
– Сара секономиступ, аспирантура салгеит, аус зуеит.
– Аа, изакәи сҳәахуеитеи? – иааџьасшьеит, – абри уара уҩызцәа аекономист ҟьалацәа ракәзаап изыхҟьо ҳанхамҩа ахьыҟоу ҳзымдыруа, ҳҭоурых ахьыҟоу ҳзымдыруа зегьы зыӡҩаз. Узбызшәа-ҭоурых ҭҵааҩыда, уекономистзар аекономикатә зҵаарақәа урҿызар... Излазбо ала уусурахь ашәҟәы ҩтәыс исықәшәеит, – саахәмарит, иааибарччеит егьырҭгьы.
Иаргьы дҿыббаӡа, ииҳәара иҿамшәо дышгылаз, дынҳадҟьан дцеит, уаҳа ихабар збада. Ус акәымкәа уи сыжәла шаԥсыуа жәлоу, сара сзакәу уҳәа иеилсыркаап ҳәа слалагар, иааимакны ҳанеилгашаз ҳшеилгашазгьы здыруадаз! Доусы дахьгылоу дыӷәӷәаӡа, инапы иану аус ишахәҭоу еиԥш иԥшьаны, ицқьаны, гәык-ԥсык ала инаигӡозар, гхак ҟамлар ҟаларын, аха ҳусқәа кажьны ҳус злам аусқәа еилырго ҳандәықәлалак, алҵшәа еиламхәакәа.
Есымша сыбла ихгылоуп Мадрас (Индиа) абжьабарбарреи ақәӡбарақәеи рхаҭыԥан ажәлар аџьаусахь иназыԥхьоз плакатк. Акгьы муӡакәа акырзуа рықәӡбара абанӡамариоу, аха иагьабанӡаԥырхагақәоу!
Ашьыбжьон акы слацҳарц санлалбаа, исышьҭархх иааҩнашылаз акаԥдан иҳәеит ԥхыӡла израилаа драбашьуазшәа шибаз.
«Ари ауаҩ ԥхыӡлагьы еибашьразаап дызҿу, рыцҳа» аасгәахәын сааԥышәырччеит.
Минуҭқәак аамҵыцкәа арациа аиҳабы иааигаз адырраҭара ааҳартызар, Адгьылбжьаратәи амшын – Сицилиа, Александриеи Суецтәи аканали рышҟа ицома, уахьынтә Амшын Еиқәахь ихынҳәуа рзын иҟалаз аҭагылазаашьа бааԥс иахҟьаны рымҩа аазырԥшуаз дырраҭаран. Ахьышәҭсышәҭҳәа ацҳахь ҳаҩхаланы ахсаала ҳнахәаԥшызар, ашәарҭаратә раион ҳҭысхьан, ҳнеиуан Италиатәи амагә ашьхәа иамариаша. Ҳаҩхаламҭаз аибашьыга ҳаирпланк наҳхаԥрааит. Шаҟа сархәыцзеи. Ҳҩызцәа акгьы рыздырӡом, ҭынч ҳкашьшьы амҩа ҳақәу џьыршьоит. Адунеи ана-ара амца хәыҵҟьара иаҿуп, иахьынӡацаша здыруада.
Аԥсабара шаҟа иԥшӡоузеи, ихааузеи. Амра ашәахәақәа Иионтәи амшын ацәқәырԥақәа рхахәы ианалҷҷалак убас еиуеиԥшым ԥштәқәак рхылҵуеит, ааԥынтәи адәынеиужьра ашәҭ какаҷра нықәиаазшәа. Ари аҭынч нхамҩа аԥхӡы азказҭәо ахәаахәҭыга ӷбақәа иаарыкәршаны еижәхысны, ари амшынтә дәынеиужьра иху аибашьыга ӷбақәа иааугәаладыршәоит ашәҭқәа ирылатәоу амаҭ шҳам.
Раԥхьа иаҳхыԥрааз аҳаирплан шџьаҳшьоз даҽакы изныкымкәа, иҩынтәымкәа иааҳхаԥрыз, аномер 05, ВВС США ҳәа зныз, аҳауажәпара иналаӡуан, иҳамариашаны ҩ-вертолиотк, руак аҵыхәа ацәҟьара ацраҳәаны, иааҳхалеит илаҟәӡаны, рымҵәыжәҩа ҳмазгәыҭ ианҟьарыма аауҳәартә. Ацраҳәа змаз ишиашаз ицеит, аха егьи  736» ҳәа зныз, илаҟәӡаны акырынтә иҳақәҵәиашон, агәҭаны ашә ҟьаҟьаӡа иаартын, илатәаз ифотоаппарат, икинокамера ҳақәкны ҳҭыхра даҿын. Уи дышҳақәҵәиашоз ҳарӷьарахь аԥсаҟәа иаалубаартә иӡхгылаз авиамҩаԥгага хԥа-хԥала, ԥшьба-ԥшьбала иқәԥраауаз, зышьҭыбжь еиҳа иласыз аҳаирпланқәа аахалеит. Абар ассир! Егьи  736» авертолиот уаҳа иҳамбаӡеит. Егьырҭ аҳаирпланқәа ажәҩан шҵырӷәаац аҵырцәажәара иаҿуп, «Сухуми» ахы ақәырԥсны ишцац ицагәышьоит. Арахь Италиа шәаҳәоит, Италиа кәашоит. Мшаԥы мышқәа мҩаԥыргоит, апапцәеи аԥсшьацәеи рфакелқәа кны рҵыхәакцәа ираԥхьагыланы мшаԥныҳәа «Ду» мҩаԥыргоит. Арахь аџьажәлар рполитикатәи
рекономикатәи қәгыларақәа еихсыӷьра рықәым. Егьи хадара злоу ақьырсиан-демократиатә партиа амилаҭтә совет ахантәаҩы, ԥыхьатәи Италиатәи Ареспублика аминистрцәа рсовет ахантәаҩы, сара Помпеи саналаз аҽны зықәгылара ателехәаԥшраҟны иҟаз, аха зыҽны Неаполь ҳақәҵыз адырҩаҽны (март 16) Альдо Моро иԥшаара арымӡааҩык ашьҭоуп. Закә еилыхароузеи!
Террентәи амшынгьы ҭынчым, аха ԥхасҭак ҳнаҭартә аҟнынӡа аҽаҟьом, даара иааџьоушьартә иҟоуп ариабжьарак аҭынчра иашьцылаз ҳзын маҷк иргәамҵгазаргь!
Ахәылԥазы уаҵәтәи Генуиа ҳнеира иазкны аилацәажәара мҩаԥаагон. Адунеижәлартә ҭагылазаашьа сшалацәажәоз, ҳзызнеиуа Италиа аполитикатәи аекономикатәи ҟазшьа инадкыланы гәаҽанызаарак аҳасабала инарасҳәеит Альдо Моро икылаӡшьа иахҟьаны имҩаԥысуа. Арахь ателехәаԥшраҟны аполициеи, акарабинерцәеи, ашәарҭадара амаҵзуҩцәа, адунеижәлартә полициа уҳәа атәыла аркшарҳәшара иаҿуп, уамоуп иҟарҵо.
Уаҟагьы ҳмеханик-наставник ихы налаирхәит «Ахылаԥшратә усдҵақәа» рыла.
Ателехәаԥшраҟны ҳарбара иаҿуп Флорида азааигәара уаҩытәыҩса иимбац аӷбатә катастрофа иҟалаз. Уи арҭ амшқәа рзы Британи Бискаии рхықәан иҭахаз америкатәи асупер танкер аасҭа амықәшәатә иаҩызан. Аԥсаатә инадыркны аокеан аԥсҭазаара неимазакны ахәаҽра ишаҿу иахәаԥшыз дарбан гәымбылџьбаразаалак, илабжышқәа ханамгаларцу! Франциа ахықәан иҭахаз, Либериатәи абираҟ аҵаҟа США иатәу атанкер «Амако Кадис» иҭхәраа Бискаи хәаҽуа иааиуа анефт, нкылашьак рзамҭо, 130 нызқь тонна ҳантеиуа Бискаи аҽахьыгӡара иаҿуп зыԥсы ҭоу акгьы аанмыжькәа, егьи, арезервуарқәа, даҽа 40 нызқь тонна ирҭаханы иҟоу рзеиқәырхозар ҳәа иашьҭоуп, аха амш бааԥс аҿаԥхьа рымч архом, иархаӡаргьы 40 нызқь закәыхи иҭыҵхьоу аасҭа!
Амҽыша. Иаҳа-иаҳа ацәырҵра иаҿуп аԥҭа зҿаршәу Генуиатәи ашьхақәа. Аҳауа цаҳәцаҳәо ишышьха ҳауоу мҩашьо ауп ишыҟоу. Амра цыҩцыҩуа издыҷҷало ақалақь ахыбрақәа харантәи ашьхара иажәлаз асар иреиԥшнушьалап ақалақь ашьхарахь ахалара ишаҿу ала.
Ари ақалақьи уи иахагылоу ашьхақәеи Гагра ааугәаладыршәоит. Аҟәареи ашьхақәеи ҳәаак рыбжьаӡам. Амала арҭ акыр зхахәы каԥсахьоу, Гагратәи, зиаҵәара иҭашьшьы ӡынгьы-ԥхынгьы ааԥынра, аԥшӡара иасимволу ашьхақәа адунеи еиҭаҳәашьа змам ԥҵамҭақәами. Гагратәи ақалақь ари аасҭа жәаџьара ихәыҷызаргьы – аԥсабара иахьыҟәырҷахоуп, хыхь ҳаиҳа зымчу ԥааимбар ԥҵамҭоуп. Сара сыдгьыл ҿацә сгәы иахьҭоу, уи сахьцалак исыцу сыԥсадгьылхәыҷы инеиԥшнысшьалазшәа сгәы иабеит акәымзар!
Ашьыбжьон, асааҭ 12 (Москва ҩба) рзы, зынҟьарак 200 ӷба здызкыло абаӷәаза азааигәара аԥырсал лашьҭуп – уаҵәынӡа ҳрызрыдкылаӡом. Ҳнаҩс еиҳа аҟәара иазааигәаны игылоуп авиамҩангагаки авертолиотмҩангагеи США аӷбақәа, урҭ ракәхап жәацы амагә шьхәа аҵаҟа мшыни жәҩани ҭзырцәажәаауаз. Издыруада урҭгьы Моро иԥшааҩцәазар, мамзаргьы дызӷьычыз ирхылаԥшуазар!
Генуиа, Генуиа! Иҵуазеи смааижьҭеи. Сыбла иаахгылоит раԥхьа исзырбаз «Поти».
Усҟан, 1975 шықәсазы, Сахалинҟа зыҭира ахырԥаз «Поти» иубар иузымдыруа икәеикәеиуа ишәны, аҽырԥагьан амзки ахымчыбжьи рзы, Индиантәи ихынҳәны ашьыжьтәи аԥсабара иаҵәара аҽалакны Баҭымтәи абаӷәаза инҭалеит. Аҽырԥагьан иҟан 20 шықәса тәамҩахәк ҟамҵакәа аџьаус аԥхӡы азказҭәауаз, иара усҟантәи ҳныҟәараҟны еиҵахарак, шьапԥықәсыларак амамкәа 10820 миль ҟазҵаз ажәытә ӷба. Акыс, иароуп ари Суецтәи аканал ҿыц иаадыртиижьҭеи, ҳара ҳусбарҭа аҟнынтәи ӷбас раԥхьа иҭысыз. Аканал аусура ицқьаны
амзк аҽны. Иарамоу, ҳаргьы ҳгәалаҟазаара ҳаракын, иҟан ҳаҳаиҭқәиҭ. Нас ишԥа! Знапынҵа назыгӡоз ауаа имаҷызма ҳазлаҽхәашаз, ҳазлацәажәашаз! Шаҟа уҭаху. Усҟан, асқьала ҳнадгылоны, хыхьынтәи днарылызбааит амшынуаа иаҳзеиԥшны еилагылаз ауаа Нина. Уи харантәи лҿаԥшылара исанаҳәон лгәалаҟазаара шыбзиаз, ажәабжь ҿыцла дшеибыҭаз. Ус иагьыҟалеит. Ҳнеиԥылаанӡа дгәырӷьаҵәа инсалҳәеит Аҟәа сҭыԥ нкыланы ишыҟоу, снеира ишазыԥшу. Иласҳәоз. Бзиоуп, уажәы ҳныҟәара аҳасабырбак аҳасабала ҳаиҳабыра рышҟа ҳцоит, санааилак ҳазхәыцып, – налаҭаскит гәырӷьаҽҳәа дук иазыԥшыз ауаҩ. Иаалцәымыӷхеит ишызбоз. «Ааи рыцҳа, ари деилагаӡазаап» рхысхуан ишанханы исыхәаԥшуаз лыблақәа.
– Уара Аԥсныҟа усура ургарц рҭахуп, ҳара арахь аӷба ҿыц узырхианы иҳамоуп, – икабинет ҳшыныҩналаҵәҟьаз ҿааиҭит Анатоли Алексеи-иԥа аԥсшәақәа ҳаҳәо.
– Иҳәа, уара рыуа иалухуа – Аԥсныҟа усура ацара акәу, аӷба ҿыц «Сухуми» ахь акәу? – иаақәиргылеит ихыԥҽыгаз азҵаара. Аа, ухаҵоуп уажәшьҭа аҭак ҟаҵа. Акыс, Нинагьы дысзыԥшуп. Иарбан усуроу? Схынҳәыр усда сықәхарым, ахынҳәра имариақәоу зегьы реиҳа имариоуп.
Ҳнеира иазыԥшны итәаз ихаҭыԥуаа, анџьныр хада уҳәа зегьы сҭак иазыԥшны исыхәаԥшуан. Минуҭк шаҟа хәыцра, шаҟа сахьа схаҿы иааиуаз ҳазшаз идырп! Аха хәыцрак сымаӡамшәа, – «Сухуми» ашҟа, – аасҿыҵҟьеит али-ԥси рыбжьара, аӡәы исцәыбжьиԥаар ҳәа сацәшәазшәа!
– Оо, ус шакәхоз агәра ганы сыҟан! – дааԥышәырччеит Анатоли Алеқсеи-иԥа.. Иаалахҿыхрахеит, ҳниасит аус алацәажәарахь. Иӡбан аԥсҭазаарахь ирхынҳәыз «Поти» мчыбжьык аремонт иқәыргыланы, ашықәс нҵәаанӡа ахархәара алшартә аҟаҵара. Нас Сахалинҟа аҭира.
– Мчыбжьык, аремонт иахьынӡагылоу, уца Аҟәаҟа, аҩныҟа. Уԥсы ушьап, иузыԥшугьы ргәы цәызымҟьаша
ала урызныҟәап, – дҿаԥха-ҿаччо амҩа хнықәиҵеит Анатоли Алеқсеи-иԥа.
Ахәылԥазы аԥсыӡ ԥырқәа реиԥш зымҵәыжәҩақәа ацәқәырԥақәа инархьыс-нархьысуа ҳазманы инеиуаз акомета Аҟәа иналагылеит. Дгәырӷьон «аԥаҟьала» дкылызгаз ауаҩ. Дгәыӷлааит, аԥсҭазаара гәыӷроуп усгьы! Сара сыгәҭакы ҵәахыз, имаӡаз!
Ауаҩы иԥсадгьыл ахь даныхынҳә, иахьизыԥшу иуаажәлар рахь амҩа данықәу, уи иҩнуҵҟатәи иҭагылазаашьа, иҿаԥшылара иуанамҳәарц залшом. Аха сгәырӷьарақәа хызҽуаз ахьаақәа маҷмызт. Акыс, Антипа иԥсра – саб иашьеиҳабы иԥа. Басиаҭ быжьҩык аишьцәа иҟаз дреиҳабын. Уи сара сихаанны дысгәалашәартә дсымбеит, аха ҳқыҭан иахьагьы ихьӡ ԥхаӡа иалацәажәоит. Уи иуаҩра, инамыс рынасыԥхарц ираҭәаршьауеит ҿыц ииуа ахәыҷқәа. Басиаҭ иԥшәмаԥҳәыс ааигәанӡагьы лыхьӡҵәҟьа Назиа шакәыз сыздырӡомызт, уи ҳҳаблан «Нану» ҳәа акәын хәыҷгьы-дугьы шлышьҭаз. Уи сабду Мачагәа иҩнра раԥхьа иҩнанагалаз ҭацан, аха иаҳәшьа дызмамыз абжьҩеишьцәа рзын диаҳәшьан, дҭацан, данын. Ларгьы зымшьҭа бзиаз уаҩымшын, зынамыс, зчеиџьыка ҭбааз, иҳалалыз ԥҳәыс аҳкәажәын. Уи ииашаҵәҟьаны шаҟа нылҵыз сыздыруам, аха 200 рҟынӡа дзымнеит ҳәоуп сшыҟоу. Сара данызба инаркны лхы нықәылҵаанӡа дԥырԥыруа, дҭыԥҳаха адәы дықәын, лымаха-шьаха, лыц-лышә неиласрак лымаӡамкәа. Лхылҵи лареи еидургылар лара дҭыԥҳаха убла даахгылон. Уи иахьагьы аҵыхәтәантәи лажәақәа ргәаларшәаны иааччауеит ҳҳаблан. Аҵыхәтәан ачымазара лыхьӡаны данышьҭаха, хәыҷи-дуи лбара инеиуан, лгәамбзиара гәныргон. Ус, зқьаф ҟаҵаны иҟаз ҳаиашьара гәылак, дахьышьҭаз иҭаҭын ырша ду иҿыҵакны, аӷьфҩы иҿыҵҟьо дналхагылан: «Нану бышԥаҟоу, сыбзымдырӡеи, Нану?» ҳәа ибжьы налықәиргеит. Лара, зхы-зҿы ҭаҳәҳәаны ишьҭаз аԥааимбар, ақәҿылымҭит зназы, аха еиҭах ианеиҭеиҳәа, «унан, уара аҽадҳәыс уздыруа сыҟазар ас
сышьҭалозма» ҳәа лыҷаԥшьацәа лырччон. Уи аԥсаҭа шкәакәа лыԥсҭазаарагьы шкәакәан, аха ари адунеи џьабаамзар бзабаак ззалымгаз агәаҟ иоуп ирыцҳахаз. Дрыцҳахаҵәҟьеит адунеи зхы аџьыкац ықәхны, аԥсцәаҳа инацәхыԥқәа зыҽрымжәжәа зыԥсадгьыл иазыхынҳәыз, ох гәышьа ҳәа иҽынеиҵихуаны иаалырҟьаны дышԥаниаси. Антипа аибашьра ҟалаанӡа саб Гарԥ аколнхара ахантәаҩра имыздаз иакәын. Дҵарадан, аха аус даманшәалан, иабацәа ркәал икәалын, ршьа илан. Аибашьра аԥхьатәи амш иагаз дынкылаӡит шашәаӡ-гәырыӡ. Аибашьра еилгеит, уи ахәрақәа ӷьеит, иӡыз-иԥсыз, иҭахаз ауаа ргәалашәара ирзалымхуа ишыҟазоуп Мрагылара анаӡаратәи ахақәиҭра зауз Антипа иҳабла дшаалалаз. Уи аибашьра шаҟаџьара даҟьаз, тҟәареи, ҭакреи, хәреи зегьы ртәы здыруада, изыҩҩуада... Аа, уажәы усура деихаччо ашьыжь индәылҵыз, игәы ахац ахьыԥҵәаз. Уажәшьҭа иԥызҵәаз, хьаас, гәырҩас имаз еилкаала, уашьҭаз! Дыҟан ауаҩы, дыҟам. Устәи Аҟәа сахьааиз иаалырҟьаны зыԥсҭазаара иалҵыз Иасон ақәрахьымӡа дыкҿан. Уии сареи жәашықәса аус еицааухьан асахьаҭыхратә фонд аҟны. Уи зарԥысра зсакьаҳәымҭаз, аха зыԥсҭазаараҟны хаарак, гьамак алымфааӡакәа иниасыз, ӷәӷәала сгәы далсит. Алада Мрагыларатәи сныҟәара сызланарԥшыз ашьҭахь зылаӷырӡ аап ҳәа иҟамыз ауаҩ, убасҟак сгәы ирԥшааит, еиҭаҳәашьак амамкәа.
Арахь сшаарыз саау сцахуоу ззымдыруаз ҩызцәақәак (лымҳаҭасқәак рымамкәа иҟамызт), иаҳцәалаӡуеи ҳәа аԥсшәа карҵәаны исарҳәон, сызҭахыз агәакьацәа – «уажәшьҭа укыдҿаҳҳәалоит акәымзар, џьаргьы уаҳзышьҭуам» ҳәа исыдтәалан. Саргьы схы намасыриашауан, аха акалендаргьы уажәы-уажәы снахәаԥшуан, снахьаԥшуан амшынахь.
Абар саамҭа ааины иаасыдгылеит. Уаҵәы ҳусбарҭахь – Баҭымҟа ицатәны иахьеиԥш апартиа аобласттә комитет актәи амаӡаныҟәгаҩи сареи иҳаман аиԥылара. Уии сареи ҳаиԥылара агәахәара ду снаҭеит, уажәы-уажәы
саахьанарԥшуан сышьҭахьҟа, аӷьараҳәа џьара усурак сналагап аасҳәартә. Аха уи азҵаара иахьазы иахырԥан, наҟ ианеилкаам аамҭакахь. Уажәазы «Поти» ԥшын, аҽрыцқьа, аҽышьшь, сымҩа шьҭан Генуиаҟа.
«Поти» акыр снарбақәеит, сгәалашәара ихааӡа иалоуп уаҟатәи аекипаж, акраамҭа аус зцызуаз амшынуаа. Аиҳараӡак акаԥдан Манџьгалаӡе Реваз Андреи-иԥа. Сара амшынахь схы аасырхеижьҭеи уи иаҟара ааӡара, ауаҩра, адырра, ақьиара, аиҩызара уҳәа злаз, излоу макьана каԥдан сиқәымшәац. Есымша аус ицзуландаз шысҳәозоуп ҳшеиԥырҵыз. «Поти» ала шаҟантә Генуиа ҳааихьаз, шаҟа еиԥылара, еицәажәара мҩаԥаагахьаз. Шаҟантә ари ақалақь ҳлалс-ҩалсхьаз! Глонти ҳәа «Адигени» аҿтәи штурман еиҳабык (амшын лакә ҳәа изышьҭаз) зны Роттердам схатәы ԥуҭ еиԥш издыруеит ҳәа дахьцаз дыӡын еиԥш, Генуиа схатәы Аҟәа еиԥшоуп ишыздыруа аасҳәартә снеихьан!
Зынгьы Реваз Андреи-иԥеи сареи автобус аҟны аназына ҳдыршәахьан агәаҭаҩцәа. Автобус кондуктор дамаӡамызт, автоматла акәын абилеҭ шаахәатәыз, аха аҿырпы ҳамамыз, егьырҭ аџьазтә лирқәа иагьа ааундаз, ашофер инаиркны апассаџьырцәа налаҵаны аӡәгьы иҳазԥимыргеит. Автобус дәықәлахьан, егьи аангыларҭанӡа ҭыҵшьа ҳамамызт, ҳаатәеит. Ус, ҩыџьа агәаҭаҩцәа ааҳалалеит, иааҳцәымыӷхеит, аха иааг, ҟыҟда-ҿыҟда иақәнаго ҳшәап, ныҟаҳҵеит. Ианааҳадгыла, Реваз Андреи-иԥа аиспан бызшәа идыруан, уи акыр италиан бызшәа еиԥшуп, днарацәажәеит, аха дара, аиҳараӡак ауаҩ кьаҿ игәы иҵасуеит ҳәа, ашьҭаӷачашәа иҟаз ацәажәара длалагеит, аха ишԥа! Уи дааҟәымҵӡакәа иҭирттоз ахшыҩрҵага жәақәа иҭатәаз зегьы хьанарԥшуан игәыԥҵәагаха, ма ишаҳзеилымкаауаз идыруандаз. Зықь лир иҟаз снахеит, иҟалозар аназына ҳамхны уаҳԥырҵ аанарго, ибызшәа здыруазар иасҳәашаз сымԥшаашаз, аха... Иара атәыла азакәанқәеи аԥҟарақәеи иааидыруаз акгьы аанмыжькәа иҳәаны данаалга, зықь лир аасымихын
ҩ-билеҭки сызқь иацәынхази аасиркын, ҳабжьаны, ҳара ҳакәым иеимгәамӡо иҭатәаз зегьы рхы иналарԥшны, иҩҭыҵит. Ҳара шьҭа ҳазҭыҵхуаз. Шаҟа ҳиршәази асҟак ҳхы ҭызӷәыцәааз ҳәа ҳнахәаԥшызар, абилеҭқәа рыхә ада акгьы имгазаап, ҳахшыҩ ахьааицаз иаҳаҭырны! Уи ашьҭахь автобус аҭалара акәым, изнысуаз аулица ҳаныломызт!
Марио даҳԥыларушь уажәы – Марио аполициа ахаҭарнак? Уи усҟан, сентиабртәи амш хәашьқәа раан, агәыӷрақәеи агәкаҳарақәеи еимдырххоз Марио, сыбла даахгылалоит. Уи иажәақәа: «агәра згеит чынлеи, лабахылеи иҳахьчоит ҳәа ҳазҿу ауаажәларратә ԥсҭазаара ахьчара ишаԥсам, иагьшаҳзымыхьчо», – ҳәа ииҳәаз, слымҳа иҭаҩлоит. Иџьашьатәыҵәҟьами, аполициа уаҩ, акыр дагхазаргь, дзызкылсыз афилософиатә мҩа! Уи зықәрахь инеихьоу хымԥада иҵегьы заа алкаа ҟаиҵон иԥҳәыс уажәраанӡа дычмазаҩхазҭгьы. Ауаҩы иҭагылазаашьоуми, мшәан, ихдырра ҟазҵо. Марио ихаҿы изаагомызт акьатеилашә аԥҟаразы аҳақьымцәа шаҟа лир ргаз. – Аха уабацои, – иџьеишьон уи, – ауал саҵамлар сыԥҳәыс акьатеилашә азы лыԥсҭазаара дызлалсхрыз – схәыҷқәа ран. Ахәҷқәа анысҳәа урҭ рҵара? Ных, ных, исгәалашәмыршәан, сеилагоит!..
Уажәы дахьыҟоу, дызҿу здыруада усҟан акоммунистхара згәы иҭаз Марио. Италиа акоммунистцәа рхыԥхьаӡара ҩ-миллионк инаӡарц акгьы агым, рылҵшәақәагьы маҷым. Урҭ раҳаҭыр, ажәлар ирырҭо агәрагара иадыргоуп алхратә қәԥарақәа раан акоммунистцәа ироуа абжьыҭара. Адемократиатә иааирақәа иагьараан иҟаларын арҭ иаакәыршаны иӡхгылоу авиамҩангагақәеи егьырҭ артә мшынтә ҳауатә базақәа иҟарҵо абџьартә қәыӷәӷәарақәа ракәмызҭгьы. Мшәан, араҟоуми XIV, XV ашәышықәсқәа раан раԥхьа акәны иахьҿиаз акапиталисттә еизыҟазаашьақәа рышьаҭа, аха нас аекономикеи аполитикеи рҿиараҟны Англиеи Франциеи ирыҵахеит акәымзар. Акралтә ҳҭынрақәа рыла еиҩыҟьҟьа-еиҩыҵәҵәа Италиа шаҟаҩы
ирымпыҵархалахьаз, шаҟантә шаҟаҩ ықәнагалахьаз здыруадаз афранкцәа, арабцәа, авенгерцәа, аиспанцәа, афранцызцәа, австралиицәа уҳәа инадыркны. Шаҟаҩ рхы ақәырҵахьадаз ахақәиҭреи Италиа аидҵареи. Араантәи – Генуиантәи ауп 1860 шықәса маитәи ашьыжь шьахәқәа руак азы Сицилиатәи ақәгылара иацхраарц Гарибальди «изқьҩык» мшынла иахьдәықәлаз. Гарибальди напхгара ззиуаз ахатәгәаԥхаратә корпус иарҵысыз ахақәиҭра-револиуциатә ҵысра иалнаршеит атәыла аидҵара. Гарибальдаа рхақәиҭтәратә ҵысра интерес дула иашьклаԥшуаз Маркси Енгельси урҭ рықәгылара, рфырхаҵара ахә ҳаракны иршьон, рықәҿиарақәа рбон, урҭ аџьажәлар рыдгылараҿы, ажәлартә массақәа ринтерес ахьчараҿы. Италиа аидҵара  зыхҟьаз, Енгельс иажәақәа рыла, «Луи Наполеон иԥшаарақәа (поиски) ракәым, ареволиуциоуп...»
Ватикан акәша-мыкәшатәи аныҳәа ду аҳаҭыр азы ателедырраҭара аҟнеиԥш арадиопрограммаҿ имҩаԥырго аконцертқәа ауаҩытәыҩса деиларгап. Иаха срадиодкылага наҿаҵаны сахьнышьҭалаз ашәа ссирқәа сшырзыӡырҩуаз, ацәа хаа сынҭанагалеит, иаашеит амузыка бжьы слымҳа ишҭаҩуаз, схаҭа ашәаҳәара сшыналагара! Ателедырраҭараҟны иааҟәымҵӡакәа адунеи иреиӷьӡақәоу ансамбльқәа, аџьаз-вокал-естрадатә коллективқәа алахәын, иҟоузеи адунеиаҿы уҳәар иауеи! Аа, мшаԥы иҟанаҵо, аконцерти аконцерти рыбжьара атәыла ркша-рҳәшо Марио иԥшаара ишаҿу! Уи аԥшаараҟны амафистцәеи аполициеи реидысларақәа, аибашьрақәа, аџьажәлар рықәгыларақәа аиаӡаара иаҿу – ҽа дунеик ахь унхьадырԥшуеит, аха нас иаацәырҟьо ансамбль зегьы нухырҟьаны, иуҳәара иуура узымдыруа, уааршанханы иниасуеит ԥхыӡҵас. Ишԥеибыҭоу адунеи! Ашьыбжьышьҭахь, асааҭ 17.50 рзы араатәи аамҭала, амшын иалаҟаҵоу аеропорт иамариашаны абаӷәаза ҳанҭалан, асқьала ҳнадгылеит. Аеропорт иамариашаны абаӷәаза ҳанынҭалоз иҵԥрааз аҳаирпланқәа хыгәҵәы иҳасрыма аауҳәартә инаҳхыԥраауан. Дара рықәԥрырҭатә қәсырԥа акәын ҳарӷьарахь ала абаӷәаза гәашәра азызуаз.
Амра цыҩцыҩуа ашьхара ирҿагылоу аҩны еихачаԥақәа ишрылаҷҷоз илӡаагылеит, ҳаӷбахь абаӷәаза ахаҭарнакцәа ҩхалеит. Марио дрылаӡамызт.
Ашьыжь инаркны ақалақь ахь ҳцеит. Акыс ҳасасцәа, аиҳараӡак раԥхьакәны аҳәаанхыҵтәи адгьыл зшьапы ықәзыргылаз Чантуриа ақалақь ирбатәуп. Генуиа уаҩ иибаша маҷым. Генуиа, хышықәса рнаҩс ишызбац, ишсаҳац. Марио ишьҭазааҩцәа иахьабалак ицәыҵагылоуп, аха ус раԥхьатәи амшқәа реиԥш транспорти, шьамаҟеи еиладырҩынтуам, ҭынчроуп. Аха усҟан, 1975 шықәсазы аиԥш, иаартны акоммунисттә пропаганда, ақәгыларақәа, аплакатқәа уҳәа рҩызцәа уажәы исымбеит. Ус еилыхароуп, аиҳараӡак аколбастә переулок (ус амшынуаа иахьӡыртәит аколбас ԥшра змоу, иҵыхәаԥҵәараданы илакьылакьуа иҩагоу амҩаҭшәа) ада. Уи иану иумбара арбану; авалиута еиҭарсыҩцәа, атапанча ҭиҩцәа, егьырҭ арҩшьы хкқәа инадыркны аконтрабандатә тауарқәа реиҭарсыҩцәа, иуҭаххалак. Акаҳԥцәа?! Урҭ, аргамаду зҽызҭиуа, рыхә иаҵаҳәҳәаноуп ишырҳәо. Ухы аагәоумҭар, инаумцкласыргьы рылшоит. Аныҟәара иаркараз ҳаԥсы неиҭаҳкырц кинотеатрк ҳныҩнашылеит. Атеатр иаҩцацәамыз, ҩ-иарускны еихагылаз акакәын. Иааиԥмырҟьаӡакәа киносахьас ицоз – амалырҳареи, цәыбзарас иааҟоу зегьы реиҵаҟәаҟәареи ирызкын. Уи ус иахәҭоу, ауаҩытәыҩса иԥсабаратәу иҭахрақәа ирхадоу акәны иахәаԥшуан ҭынч итәаны мрагыларахьтәи ахатә-хақәиҭра ахаҭарнакцәа. Ус, уи асахьаркыратә фильм ианаалга, алашарақәа надыркит, асцена аԥарда ҟаԥшь неимаҳаит. Иалгазар? Мап. Аӡәгьы днеилшәом, итәоуп рҽырԥсны, ҳтәоуп ҳаргьы. Ус асцена аатит, иаақәлеит асеқстә ҟазара артистцәа,
анцәа ишишаз еиԥш иҳәындаз-ҳәындазӡа. Зҽеилыхны асцена иқәыз рыхәаԥшыҩцәа ргәы излақәшәашаз иааҟарымҵоз арбану –аџьашьатәы. Ҳандәылҵит, аха схаҿы исзаагомызт адунеи жәлар ирзеиԥшу акультура ду азҭаз Италиа. Абыржә сыла иабази, аҟазареи алитературеи ртәыла ажәлар рҭынхеи аидкылара уадаҩҵәҟьан.
Сыбла иаахгылеит «Италиа жәба аиталианцәа Италиа ԥдыргаанӡа» ҳәа мраҭашәарахьтәи туристтә фирмак иҭнажьыз плакатк. Уи зызкыз араҟатәи ԥсра зқәым ажәытәӡатәи аҟазаратә ҭынха ду, аҭоурыхтә баҟақәеи, архитектура-сахьаркыратә ԥҵамҭақәа, археологиатә ԥшаарақәа уҳәа реимҵәара, рырҳәрақәа ракәын, аха зегьы ирзуҳәартә иҟаҵәҟьоуп. Аха «зхы иақәиҭу Европа» иҟанаҵалак иақәиҭми, мшәан.
Амаҭ Ева джьаны аҵәа лҿанамҵар лыԥхашьарақәа лбозма! Арҭ рылақәа аазыртышаз акгьы шԥаҟамлеи. Ватикантәи алашьцара агәылаԥшра уадаҩзаап.
Ҳамҩа шьҭан Кампосанто ашҟа.
Ҳанҭалеит Апеннинтәи ашьхара ирыҵаҽырбо, ахәы ҳаракыраҿтәи аԥсара ԥсабаратә ԥҵамҭақәоушәа амрамортә храқәа иҟәаш-ҟәашӡа иахьрылагылоу, Бизано арӷьарахьтәи аҟәыҵәа аӡыршәрақәа нызҿахәмаруа, еиҭаҳәашьа зқәым аԥсыжырҭа Стальено (Некрополь) Кампоранто ҳәа адунеи зыхьӡ ахаҵәаз. Ари ахәыԥшӡа аҵаҟа аҽеимаа ҟазшьа аманоуп хыхьынтәи ушынахәаԥшуа абаагәаратә маҟаха ҩ-галереиакны инашьҭу.
Ари амонументалтә ԥҵамҭа ду напы аркын архитектор Г. Б. Резаско ипроект ала 1844 шықәсазы. Аха еиҭаҳәашьа зқәым ари архитектуратә баҟа ду аԥҵара иалахәын егьырҭ архитекторцәеи, аскульпторцәеи, асахьаҭыхцәеи уҳәа аҟазацәа рацәаҩны. Ҩ-риадкны инашьҭу агалереиатә баа уныбжьалар, зсахьаркыратә естетикатә гьама ҳараку, зкомпозициатә еилазаара уадаҩу аскульптуратә баҟақәа зегьы ҵакыс ирымоу џьабароуп, аха шаҟа ҟазшьа, шаҟа хкы – еиуеиԥшым ауаҩытәыҩсатә цәаныррақәа, иҩнуҵҟатәии
идәахьтәии гәаҟрақәа, нҵәара зқәым, иҳәаадоу игәырҩақәа аарԥшузеи, уи ахәаԥшыҩ дытнамҟәарцу, дамырхәыцырцу! Арҭ ихәыдоу аскульптуратә баҟақәа доусы ртәала ицәажәо, зхатәы ҵак ҷыдарақәа злоу, урыхәаԥшуа ушнеиуа уаанҿамсырцу Челле Монтеверде искульптуратә нсамбль џьашьахә аҿаԥхьа. Шаҟа игәы ҭырԥсаагоузеи аԥсцәаҳа хьшәашәеи зшьеи-зыхши еилаҭәо, аԥсҭазаара иаҿыгәҳәаауа аҭыԥҳа ԥшӡеи реиқәԥара. Аԥсҭазаара абзиабара, уи азықәԥара... Аха ауаҩы имчыдара, мчызмоу иҿаԥхьа икәадара... Ишԥаарԥшыҵәҟьоу! Ус уззааҭгылаша, узыршанхаша аԥҵамҭақәа акым, ҩбам. Иҟам араҟа улаԥш ныздымхало, унызвашьшь уцаша акы. Аха аамҭа, аамҭа ԥшым, зегьы ирыхьӡатәуп, ибатәуп, анакәымха ани аԥсцәаҳа даакылҟьар, зегьы леиқәыхьшәашәоит... Усҟан ари аҩыза ҳҭынрак шузқәаҭыԥхо удыруазар, усҟан еиҭах Уанте леиԥш уԥсҭазаара уи иахҭнуҵап! Уанте абулкаҭиҩы, ари аԥсыжырҭа ашә дылатәаны, абулкақәа рыҭира лыԥсҭазаара ақәлырӡит, илырҳауаз еизыркәкәаны абраҟа лыжра иақәырӡхарц. Аха араҟа лыжра иазхашаз еизгашьа шамамызгьы, лыгәҭакы здыруаз ақалақь анапхгара аԥара еилаԥсаны дыржит нырцәтәи «ахақәиҭра» иасимволны. Уи уаҟатәи лыжра дшазыгәдуу аҳәоит аскульптор Де Паоли абаҟа илхаиргылаз. Зиаҵәара еинчыла, зықәцәқәа еихатыруа еилагылаз аԥсара ыҵырлашаауа ирылагылоу акапеллақәа, урҭ рыҵаҟа адәынеиужьра дәыкакаҷла ихҟьоушәа абыб зқәыршәым амаалықьцәа рнышәынҭрақәа уҳәа – мап, мап, ари ԥсыжырҭам, иааидкыланы – ари архитектура-скульптуратә ансамбльтә баҟоуп, – музеиуп. Ных, ҳҽаҳҭацәарым, наҟ ҽа ԥсҭазаарак ҳаԥхьоит. Асовет Еидгыла афырхаҵа, Италиа амилаҭтә фырхаҵа Ф. Полетаев инышәынҭра ашәҭ шьыҵәрак нықәҵаны ҳнеихагылан, ҳамҩа ҳнықәлеит.
Аҭынч ҳҭынра инҭыҵыз, еилашыкьуаз, ақалақь ахы алакра уадаҩын, сгәы сыхон амшын ахь, иҳәаадоу, иҵадоу амшынҭацә.
Амра ажәҩан агәы иаҵәара иҩалалоны, абаӷәаза агәашәқәа ҳлырҭыҵын, ареид игылаз США авиамҩангагақәа ҳалрывсын, хаха ҳҿылаҳхеит. Ҳуаажәлар ргәалаҟазаара бзиоуп, иаха еилаҩеиласра хәыҷык ҟалазаргьы. Аиашазы, уи «ҳасасцәа» руаӡәк имахьертә рахәыц-ҭоԥ имбар ма аӡә димпыҵаԥсрын, мамзаргьы игәы дахаԥжәарын, ҳаӷеиҭа. Иаахҵәаны, раԥхьатәи иаҳа аиаша иазааигәахон! Уи ақалақь ахьынтә изааиргаз иугеит, иԥшаа ҳәа – аҳәара агәаӷьра цәгьаҵәҟьоуп! Ҳаҩнуҵҟа уи аҩыза аӡәгьы ихы ишаҭәаимшьо агәра сызиргомызт. Шаҟа ихьааргази ҳауаа! Ихьааргацәап, закә гәрамгароузеи? Егьи иаахәамҭақәа ҩыџьа аагатәыс ишриҭаз ихашҭит ауп ихьыз. Уи ирахәыцқәа аазгаз, дшааизеиԥшҵәҟьа авахтахь дцеит, арахәыцқәа раха изҭадаз. Амшын иунамырбара арбан! «Ҳасас», – «дхылаԥшҩуп», ахылаԥшҩы гәыбӷан злаиаҳҭарызеи. Уи егьырҭ дрықәӡбыр илшоит...
Аԥша маҷк иаҳҿагылозаргьы амрахәага ҳақәҷҷо амшыни ажәҩани рҳәаа еилаӡҩауа ииаҵәҟаҟараӡа ҳхыланы ҳлеиуеит. Апеннинтәи ашьыргәацә ҳаваланы. Амш адәахьы иҳаԥхьоит, иаҳҿахәмаруеит, ҳаԥхьаҟа изеиԥшрахаша здыруада, иахьакәымзар ианба? Ишәтәуп аӷба. Ирылаҳҳәеит. Зегьы ҳмыругақәа зырхиахьаз ҳбоцман Лисихин ҳаиҵаирхомызт, ҳцәырҵит апалубахь. Изыԥсоузеи ҭынч аҽынеиҵыхны аусура. Москвантәи иааҩуеит арадиотранслиациатә дырраҭара – асовет жәлар рашәақәа. Еицлаброуп – ҳаиҳа знапы ззырласуа. 40-тәи ашықәсқәа рызтәи акомҿар ахаҭарнак иахьатәи аҿар дызларацлабрыз.
Иааҳхалеит ҳанцоз иаҳхагьежьуаз ареактивтә ҳаирпланқәа. Изаԥырхагахарыз ҳџьаус аԥсҭазаара иазышәаҳәо изчаԥо. Аа, икәаԥӡа амшын агәҭа иалагылоу, иуҳәар ауазар, ашьхабжьаха Стромболи. Уи авулкан шьха ақәцә акәаҩра алҩаҵә иҭышәшәо иқақаӡа аҩада ихалауеит. Аха уи иланашьҭуа аццышә зқәыԥсо, ҵаҟа иаҵанхо закә гәи ирызҭоу! Знык наҟ ҳнаҵсындаз.
Аа, анцәа иџьшьоуп, ари 926 метра иҳаракыз, зықәцә абылра иаҿу Страмболи еилаҳаанӡа ҳавсит шысҳәоз ҳныбжьалеит Калабриа ашьапԥықә рхханы Сицилиа инагәыҵасышашәа иахьнадыкшало абжьаларҭа. Ажәҩан зҽалазыԥсауаз аеҵәақәа ирымакуа аԥсабара рыҽналарыԥсауан Мессинеи Вилласан-Џьованнеи ақалақьқәа рцәашьыркырақәа. Аха урҭқәа зегьы кәицқәан Етна ақәцә афы иҭҟьоз аасҭа. Закә гәыԥжәароузеи ари 3274 метр иҳараку ашьха вулкан иамоу, иааиқәымтәаӡакәа аиӷрабылра иаҿу. Етна? Сшынахәаԥшыз сгәы нҭыԥсааит, иаасгәалашәеит ҽаҩраҭагалан, 1975 шықәсазы «Поти» ала ҳашлеиуаз ианыԥжәаз. Акыс уи уахынла иҭҟьо афақь ацыԥхьқәа иашьцылоу, иаҵанхо рыда згәы ҭнамҟьарыда. «Аныха иашьцылаз акәасҭӷа агәыдиҵон» ззырҳәои сҳәахуан!
Мессинатәи абжьысырҭа, ҩ-мшынк рҳәаақәа еимаркуашәа иахьеиҿаҳауа убас еилаҵәиуеит, зыԥсы ҭоу ари еиҿагыланы еибашьуашәа. Аиашаҵәҟьа, ссиршәоуп урҭ ацәқәырԥассақәа реилаҵәира шаханы ибыжьдоу ҳәааны ишыҟоу. Ақалақь Мессина ашьхақәа ирыҵахәаҽызшәа аҩада ахалара иаҿуп, урҭ зҿаланы иҩеиуа ашьхақәа ишвулкан шьхақәоугьы. Араҟа адгьылҵысра акырынтә аԥхасҭақәа ҟанаҵақәахьеит, аха зегьы иаарылукаартә иҟоуп 1908 шықәсазтәи. Усҟан иԥнаргаз абаақәеи, ажәытәӡатәи ауахәамақәеи излархиаз, еиҭашьақәыргылашьеи еиҭаҳәашьа зқәым архитектура-скульптуратә рҿиамҭақәа ахьынеиқәырҵаз анышәхара иаҿуп. Аиашазы, Италиа адгьыл ахьааубӷьаҭлак хәы змаӡам рҿиамҭак аацәырҵуеит, аха рыцҳарас иҟалаз абӷьаҭроуп ицәгьахаз – иҟам зегьы ирзымхо аԥара!
Амш анцәа имшуп. Елос аҳәса рмонастыр иахыҩуазшәа аӷламк аӡыршәра, фонтанха ҳнаскьанагоит. Изларҳәо ала, ари амшын аҿабгара ихықәгылоу амонастыр, иҭахаз амшынуаа рыҳәсақәа ирмонастыруп ҳәоуп, аха шьоукых зхацәа зыԥсахуаз аҳәса иртәуп рҳәоит. Ус акә егьыс акә, ишакәхалак уаҩ дзеилаҳаша ҭыԥым – уи аԥсҭазаара иаҟәыгоу ахыбра.
Ҳара ахәылԥазтәи ҳпартиеизара мҩаԥысит ицәгьамкәа. Ҩыџьа апартиахь кандидатцәас иҳадаҳкылеит, хагхақәеи, ҳақәҿиарақәеи, ҳаԥхьаҟатәи ҳуснагӡатәқәеи азгәаҭан. Уиала аӡынра ҳхаагеит, Вентспилс ҳақәҵиижьҭеи ӡынра шаҳамбацгьы.
Уаа шьыжьбзиа ааԥын, ааԥын, ԥсыс исхоу! Иахьа суԥылеит абырзени аҭырқәеи рҳәааҟны. Иарбан дгьылҿацәу сахьуԥымлац, аха иахьакәзаалакгьы суԥылоит адунеи раԥхьа сылацәа анаахтыз Гарԥ сшуԥылаз еиԥш гәаартыла, бзиабарала. Аха, иахьа сҿаԥхьа иаацәырҵит схәыҷра, сҳабла. Урҭ иагьа исахьахәыҷқәазаргьы сара исыԥсҭазаароуп, исыцуп иара ари ааԥын сшалиааз иадырганы.
Аԥыхьақәа Ҭырқәтәыла ҳанаалслак, арадиодкылага Аҟәа абжьы ааснарҳалон, уажәы иҟанаҵаришь ҳәа инаҿасҵазар, уажәраанӡа уабаҟаз аҳәозшәа аҷҷаҳәа аԥсышәала ацәажәара иналагеит, саагәырӷьеит. Аха иаасгәалашәеит Гагра. Ахшыҩ ҩысҭаауп акәымзар, иабанкылҟьеи Гагра! Ҵыԥх аԥхын Гагра уск азы сҩеин, ахәылԥазтәи Аҟәатәи адырраҭара сазыӡырҩырц шԥасҭаххаз, аха иааг. Уи астанциаҟны Аҟәа абжьада бжьы хкыс иҟами! Аҳауа абжьаларҭа уаҩы имоуа, еиҩыҟьҟьа-еиҩыҵәҵәа иршахьоу ҳахәҭаак ахьалоу, ҳабжьы ахьаларшәу хымԥада игәышьҭыхгоуп.
Издыруада, раԥхьа исзеилымкаазар ҳәа Алықьса иповест «Аӡы аԥсра» сеиҭаԥхьан, аха раԥхьа еилыскаазгьы сымпыҵԥшшеит. Иудыруеи Мушьни – уҟамиижьҭеи аԥсуа бызшәа аҽеиҭанакхьеит ҳәа ииҳәаз ииашаҵәҟьазар! Ииашазар акәхап, схатәы шәҟәы, уи, Мушьни иҭижьыз, схаҭа исзеилмырго ҭыԥқәак злаҟаиҵақәаз рыла.
Ажәакала, ари Алықьса «Иӡыԥсы» иахысҳәаара сыздыруам. Исыздырҵәҟьом, ицәгьоуп акы ахҳәаара. Ари уалацәажәарцазы ма убзамыҟәзароуп, мамзаргьы уеилагазароуп иара афырхаҵа хада Саша иеиԥш. Ных, уи аиҳа сшыҟоу сыҟаз! Ус, асахьақәа, аиҿырԥшрақәа, иаҳҳәап алаӷырӡқәеи амимоза агәаӷьқәеи реиҿырԥшра аҩызцәа алоумҵозар, ибзиоуп. Аповест афырхацәа (урҭ рылшалашьеи, реиқәыршәақәашьеи ахьынӡаҵабыргу здыруада), реицәажәарақәа, рхәыцрақәа уҳәа афилософиатә хшыҩҵак бзиақәа ирымоу рацәоуп. Иаҳҳәап, амра аҭашәараан Саша аԥсра даназхәыцуа... Иааидкыланы аповест зхагьежьуашәа иҟоу философиатә гәыцәкоуп – аԥсабара азакәанқәа реиламгара, рҽырнымшәара уҳәа ауаҩытәыҩса ииҟаҟахьоу, еиҭеиҟаҟахьоу, аха ус шакәугьы, иара уигьы ааидкыланы иубом, иаарԥшуп ишәаԥырҳаԥуа, инцәырҟьацәырасуа.
Аҩадатәи қалақьк аҟны иаанхаз раанхашьеи бзиа еибабоз рыбзиеибабашьеи, реиқәшәашьеи еилкаам аԥхыӡ иаҩызазар, Суламири Ҳаиҭи ртәык здысҳәаларыз збом – цуфарақәоума?. Ус хәҭа-хәҭала иналкаа-налкааны иааилыскааит, мамзаргьы иара аповест зегьы ааидкыланы искит шуҳәо, иааидукылаз, уҭаҷкәым аауртыр акгьы унапсыргәыҵа ианыршәлаӡамкәа аԥшатлакә иноумпыҵнарԥшшоит. Амала, иаҳәарц иаҭаху шырацәоу убартә иҟоуп, абжьы ҩҭыганы иҳәамзаргьы, асасааирҭа аԥссаҩцәеи урҭ здызкыло адиректори рыла акәзаргьы.
Џьара акыҟаҵәҟьазаргь иудыруеи. Иара амшын аҟазшьа, асахьа! Уи амшын аҟазшьа, инарҵауламзаргьы, ицәгьоума? Мамзаргьы Ҳаиҭ дызлацәажәо мацарагьы зыԥсоузеи! Издыруада аҽазнык иаԥхьатәызар!
Сышә иаалагылаз аҳақьым Николаи Алексеи-иԥа даасгәалаиршәеит «Поти» аҿтәи аҳақьым Долиӡе. Даасгәалаиршәеит, сагьааԥышәырччеит. Усҟан абыржәы аҟәарахьы анеира аҽазыҟаҵара ҳшаҿу ҳаҿын. Уи, Қарҭ амедицинатә институт ааигәа иалгаз, Қарҭ ииз, мшын зымбацыз, дшәаԥырҳаԥуа ауп раԥхьа аӷбахь дышхалаз. Уи, уажәада ӷба ихамлац моу, зегь ирзеиԥшу усуп аҿыц коллектив ирызнеиуа изын. Ари аиҳараӡак. Акыс, ибласаркьақәа днырцәыҵыԥш-аарцәыҵыԥшуа, Чехов ифырхацәа, иуҭахы-иуҭахым, иааугәалаиршәон. Гурами дыԥхашьаԥхаҵо, ицәажәара, ипатуқәҵара уҳәа ааӡара злаз шиакәыз ҩашьомызт. Уи раԥхьа ҳаннықәҵ инаркны есымша иаҳа-иаҳа далҵуа, амшынуаҩрахь дкылсуа аҽырхаҵара даҿын, аҿраҳара шынаиласуазгьы, ишәаҟьарақәа ихыҵуама уҳәартә дааихьан. Аха шаҟа ҳааскьацыԥхьаӡа даҽа иааџьоушьаша грақәак ҵигон. Абыржәы ҳахьыҟоу аҭыԥаҟны ҳааиуаны ашьыжь чаижәра дааит ибласаркьақәа иаабац, ҳабла зышьцылаз ракәӡамкәа ҽакы аркны, дхарахаԥшуа, илахь кақәчаа, ицәыххаа.
– Ԥхыӡу лабҿабоу сыздыруам, – иҳәеит «иҟалеи» ҳәа ҳаниазҵаа, – иаха сшыцәаз схышә аӡә дкылԥшуан. Сҩаҵҟьаны сҭаҷкәым анымҩанысҵа, силлиуминатор иҩаахан, асаркьагьы ԥысҽит, снапгьы, – инапы днахәаԥшны иҳарбо, – сылахьгьы.
– Унан ирыланҵәаша, закә лаԥшҵашәароузеи уҽыздушьылоз! – иааибарччеит аҩызцәа. Аха иара аччаха имаӡамызт. Иччоз дышрықәгәамҵуаз иԥшра иаҳәон. «Иаха аиллиуминатор иабашьуаз Дон Кихот иахьа дызҿузеишь?» шысҳәоз, ашьыбжьышьҭахь дысзааит аԥшьбатәи ацхырааҩ «дсамхашьыр гәыбӷан смоуааит, схы сзымҟажар ҳәа сшәоит» ҳәа.
– Избан? Иузиузеи?
– Аҵәы сылихуеит, – илахь еиқәҵаны ҿааиҭит.
– Уара ззанааҭ агуманизмра иадҳәалоу ус уҳәар ҟалома? – ишыздыруаз ала снаиабжьеит, аха аԥшьбатәигьы сиԥхьеит аҿцәажәарахь. Иудыруеи зыгага иацәшәо иалагаз ауаҩ импыҵҟьо! Уаҵәы
ашьыжь Баҭым ҳнеираны, ахәылԥазы дысзааит иацтәи иакәӡамкәа, даҽа ԥшрак, ҟазшьак ҵганы – ажьа шәаҟьа еиԥш дшәаԥырҳаԥуа.
– Уаҵәы сыԥҳәыс даауеит, аха сышԥалԥылари? – дааччашәа ныҟаиҵеит, дхәацыхәаԥшьха днеицрашәаны.
– Оо, иудысныҳәалоит! Уажә раԥхьатәи ԥылароума?
– Ааи, схаҿы исзаагом сшылԥылаша, – днапырҟәыҷуан, дшьапырҟәыҷуан деикәаӡыҭуа.
– Зегьы рыҳәсақәа ишырԥыло еиԥш улԥымлои!
– Аиеи, аха, – дааҳәцымцын, – дабазгои?
– Укаиутахь, уаҳа дабаугои! – иааџьасшьеит.
– Уа аҷкәынцәа схышә икылԥшуа иалагар?
– Уаха змада, аӡәгьы дузкылԥшуам, умшәан! – Снеихыхәмаршәа зуит, аха иара дҭынчымызт.
– Мап, мап, – иҳәан дҩагылан, двааваауа иҿынеихеит. Ашьыжьымҭан асқьала ҳнадгылеит. Аиԥылара, аибагәыдкылара аиԥш збахьадаз, зегьы рхатә усқәа, рхатәы ԥсҭазаарақәа ирылан. Аха ҳҳақьым леиҩеиран, гәамҵран дызҿыз, зны абаӷәаза дҭыҵны дцаларын, зных дааларын! – Иҟаларызеишь? – сизхәыцуан уи. Ус дааит иԥаҵаԥшьқәа хьыдышьшь иԥсра далганы.
– Иҟоуи, бзиароу? – снаиазҵааит игәшәа ҳәо.
– Сыԥҳәыс дыҟам...
– Даап, умгәамҵын.
– Мап! – инышьақәирӷәӷәеит иаахҵәаны.
– Избан! – иааџьасшьеит.
– Аҩныҟа ателефон сасын, ашьыжь дыԥрит ҳәа сарҳәеит. Қарҭтәи аҳаирплан ааижьҭеи, лара дыҟаӡам.
Иаасцәымыӷхеит, ус шԥаҟалоз? Издыруада, дзымԥрыкәа дхынҳәызар? Еиҭеилкаатәуп! Дцеит. Саргьы аусбарҭахь сцеит, ус маҷ ауҟахыз. Ахәылԥазы аӷбаҿы санааи, Реваз Андреи-иԥа исеиҳәеит аҩныҟа дшоуишьҭыз, уахык адамхаргьы аҩныҟа дцаны даарц даниҳәа. Акыс, иԥҳәысгьы Қарҭ аҳаирпланқәа лцәеилаганы, Аҟәаҟа ицоз дҭалазаарын, уаантәи цәгьаԥсышьала машьынала Баҭым дкылсит. Аха иара зегьакоуп икаиутахь лнагара изымгәаӷьит. Лара
Аҟәа данааҭыҵ, илыхьыз анылдыр, уаантәи Баҭымҟа иԥыруаз ала даарц дахьыныҩнашылаз, акассаҟны ауаа рацәан. Анцәа иишәихьаз аӡәы дналԥылан – «араҟа сара издырқәо роуп, абилеҭ сара ибзамысхуеит» ҳәа лпаспорт анаалымих, «садрес абри ауп, бнеир бпаспорт бысҭоит», ҳәа иҩны адрес налыҭаны, дныҵашәкәа дцеит. Усҟаноуп лара дшәаны машьынала дандәықәла. Қарҭ иахьнеиз дзынҟьаз-дзынԥаз лаб ианиарҳәа, уи аруаҩ-аҳәаахьчаҩ Аҟәаҟа адырра ҟаиҵеит. Егьи аҿабырҳацә иӡӷаб лнеира дазыԥшны дыштәаз инеиз амилициа илыздырхынҳәит лпаспорт, иара Лабартҟава ҽазны ари аҩыза «ахәмарра» игәамԥхо дҟаҵаны!
Ажәакала, шаҟа гәаларшәатә, шаҟа џьашьахәтәы адунеи иаҵоузеи! Усҟан Марина – Реваз иԥҳәыс, аԥҳәыс ԥшӡа, аԥҳәыс сасдкылаҩ, – ахәыҭаҩ лыџьымшь ахәыц сыԥшәма ииарҭаҟны избеит ҳәа ахыбааратә цҭәа иҟалҵаз аасгәалашәацыԥхьаӡа ачча сызҵысуеит. Адунеи аҳәсақәа зегьы шԥеиԥшу!
Уажәы Амшын Еиқәа ҳҿаҷҷоит, иаҳҿахәмаруеит, аҟәара шаҳԥылаша, ажәабжьс иҟоу здыруада – аиҭакра дуқәа ирзыԥшу аҟәара. Уажәшьҭа иҭыԥахь дхынҳәны дзыҟалашам иааџьоушьартә аԥсцәаҳа ицәцаз Анатоли Алексеи-иԥа. Шаҟа сгәы далоузеи! Уи иаҳаҭыр ду, ихыԥша иаҵанакуаз, иаҵанарӡуаз рацәан. Уажәы иҭыԥ еимактәха иҟамкәа иҟам. Ихаҭыԥуаагьы акатаҳәа рамхра иаҿуп – иагьрықәнагоуп зшәага зымҟәыҵҟьаз ауаа. Ари ҳасасгьы ҭыԥк дазыԥшуп даннеиуа иԥыргаларц! Аусуракәӡам, аҭыԥқәа роуп!
Амшын Еиқәа. Ашьыжь инаркны анаҟә хуп, ҳнаскьацыԥхьаӡа зны иаатуеит, ҽазных ҳнагәылалоит анаҟә еишьылӡа. Ҳаҩнуҵҟа аусура еилашуеит, аҟәара аҿаԥхьа есымша ишеилашуа еиԥш. Акыс, абазартә баӷәазахь анеира ҳаҿуп. Зегьы рыҽҭыхны, иаҳкрыдашь ҳәа иахьеилатәоу, аиҳараӡак уажәтәи аҭагылазаашьаҿы. Иаҳа зхы ззаарԥшыз дышьҭыҵыр алшоит тәа!
Аха ҳаргьы аламала, аламала моу, зынӡакгьы ҵәгәырк аҿалара згәы иҭоу уааӡам. «Сухуми» уаанӡагьы ицқьан, аха уажәык иубар иузымдыруа икәеикәеиуа, шьапымыӡәӡәа унзақәымԥало, ишәны илықәҳаргылеит – ҿыц игәылшәаз ааԥын шәҭыц иаҩызаха. Иара ҳаргьы ҳашәҭхышәҭхоуп ҳшыҟоу, иҵегьы ҳгәалаҟазаара бзиаӡазаарын ҳӡы мыжда ҳацәнымҵәар.
Теоркин ишиҳәаз еиԥш:
...Аӡы хьшәашәа еиӷьу ыҟам –
Иҵеиџьума ма иӡхоума,
Аҽышьҭаҿы иҭатәоума.
Иарбан ӡу иҳәом аӡәгьы,
Иара ӡызааит... уаҳа акгьы!
Асыш ҟәашӡа изқәыжьыз Кавказтәи ашьхақәа иаҳа-иаҳа аатра иаҿын, амра аҽаҟьацәар ҳәа ишәозшәа урҭ ашьхақәа рҟынтәи иааҩуан аԥшахь уцәа-ужьы уҭанырӡыӡаартә.
Ашьыбжьон асааҭ 12 рзеиԥш ҳашиашаз асқьала ҳнадгылеит. Аа, аӡы алҵшәа! Атанкертә флот зызхара изымбацыз ажәлар аизара иаҿыз днарылызбааит Нина, сааҭынчхеит, рхабарк ахьыҟамыз саргәамҵуан.
Дыҩхалеит, исалҳәеит Аԥснытәи ажәабжьқәа илдыруаз, сылаԥш нырхызгеит исзаалгаз агазеҭқәа. Слалбаан апарткомахь сцеит саҳасабрба сыманы, акыс, ҩыџьа апартиахь кандидатцәас иҳадҳкылаз рышәҟәқәа уҳәа шаҟа ус.
Сусқәа заа срылгеит, еилыскааит арҭ аҩымшк ҳашзықәымҵуаз. Схы иааҭашәеит Аԥсныҟа – аҩныҟа ацара. Уи Нинагьы деигәырӷьеит, аха уажәшьҭа ихьшәацәан, иҟамызт ҳазгашаз акгьы.
Аҩныҟа ацара зыхҭашәаз аҵх шықәсык исзаҩызан. Ашьа ицаша ада иалагылом ҳәа ашьыжьтәи аҳаирпланла
иԥрырц згәы иҭаз закә мышьҭацәгьароузеи инсԥыраҳаз! Ашара иаҵагыланы иааз апассаџьыртә ӷба хәыҷы ҳаднацон ҳзыдгылаз авокзалтә сқьала. Наҟ анҭыҵ ареид ахь ҳдәықәыргалеит. Уи ареид аҟны ҳнеины, аԥырсал ҳанхгыланы, катерла ҳаӡхыҵны аеропорт ҳаннеи, Аҟәатәи аҳаирплан убар иааг. Знык имҩахҟьаз зегь изеицааиуазаап! Ԥуҭынӡа абилеҭ рымхны саатәеит, Ԥуҭынтәи Аҟәаҟа ицогьы Аҟәанӡа абилеҭ ҭира ҳақәиҭым ҳәа исызымҭоз џьашьо. Аха иара уи «Кукурузник» ашьыбжьон иааирц иҟаз абаҟоу, уажәы-уашьҭан, уажәы-уашьҭан шырҳәоз амра лхықәгылт, адәыӷбагьы ҳагхоит, нас ушьа ухы иамысын! Ҳҽахьаҳагӡеит адәыӷба – илеиқәаҳаит сыԥсы.
Аҵхагәы, асааҭ 24 ҟалоны, ҳаҩны ҳанылавала, ҳуаҭахқәа алашара рыҩнаҷҷон, ран лаара иазыԥшымкәа иҟамызт. Сара саара усгьы иақәгәыӷуамызт. Аҩны ҳаннеи, Нара дгәырӷьаны дҳажәлеит, – Даур дыбԥыларц авокзал ахь дцан, дшәымбаӡеи? – ҳәа. Уигьы дыҩхалеит дмидагәидаха, дмааит ҳан ҳәа, аха данынсыхәаԥш, даагачамкхеит дгәырӷьацәаны. Аҵхагәаны избодаз, амҩа кьаҿ иаркараз, сеишәареиҵараха снышьҭалеит.
Ашьыжьымҭан агылаха самраӡакәа Валериан Алықьса-иԥа дааит, уи имашьына даара исыхәеит, анакәымха ҽнакала сзыхьӡоз. Раԥхьа иргыланы, иара ибнатә нхамҩа аминистрра аҟны дааныжьны – аминистр иҭыԥаҟны дыҟазар акәын, аҳаирплан абилеҭ аахәара сцеит. Уаҳа умԥсыхт! Издыруада автобус? Мап. Ицашаз ашьыжь ицеит. Абар ассир. Ари сназга-аазго «Волга» ГАЗ 24 акыр инықәсхьеит. Ҳхынҳәны ҳнеит Амаан иҟны.
Уи ихаҭыԥуаа рышьхәа иқәҵәиаан амашьына «Жигули» дырхиеит. Асааҭ хәба, ахәылԥазы. Ус анакәха, иара аминистр имашьынала Гәдоуҭаҟа сеихеит. Уахь сҿыласымхацкәа, исықәшәаз ҩызак дыццакы-ццакуа ажәақәак насаҳәара дахьӡеит аҟароуп, аиҳараӡак уахь
снеира дшазыԥшу, сҭыԥ шырхиоу. Сара «Иҭабуп» ада акгьы сзаанхомызт – сцеит Гәдоуҭаҟа.
Сшеиқәҵәашоз уаҳа ҭынч сзыламтәаӡакәа исзыԥшыз амашьына сынҭалан, сҿаасхеит Баҭымҟа. Амҩахь сгәы ҭынчмызт, сагхоу-сагымхоу. Амашьынаныҟәцаҩ дышьҭхысаа изанааҭ даманшәалаӡаны акәын сшааигоз. Уи, Борис, шаҟа ауаҩы игәы ақәшәашьа даманшәалаз! Аҷҷаҳәа ажәабжьқәа дрылацәажәон, аха машәыршәа знымзар-знык иниҿыҵимыршәеит Аԥсны аҭагылазаашьа.
Ааилашәшәоны Ԥут ҳҩалалеит, амш ақәа кыдхаҽа илеиуан. Ашәаԥыџьаԥ ихырҩоз амҩа ҳанынхәыҵала, иҟәаш-ҟәашӡа асфальт еиқәаҵәа иантаталаз ҽаҩраҭагалантәи аҵла рыбӷьы акәыз џьысшьеит, аха шьоукгьы рыхқәа шьҭыхны иԥозшәа сылаԥш иныҵашәеит. Усҟаноуп ааԥын ҳашҭагылаз схаҿы ианааи. Цқьа сылақәа нарҵарны снарыхәаԥшзар ашьхыҵә реиԥш адаӷьқәа хыҵны аулица еихырҵәарц иажәлон, аха иҵҩадаз амашьынақәа ирыҵадырҟьыцуан гәымбылџьбарала. Ҳнаскьацыԥхьаӡа амықәшәатә, аулица амашьынақәа зықәымгыло аҟнынӡа иқәыршьхьан, дара наҟ изыруазар ҳәа ижәылоз нҵәарак рымаӡамкәа аҳәиҵәҳәа рҽанырыԥсалон. Закә рыцҳароузеи адаӷьқәа ирызцәырҵыз! «Ҳаи, китаиуаҩык дааганы дыҟандаз» аасгәахәит. Адаӷьқәа машәырда ҳаарылҵны Баҭым ҳанналагыла, «Сухуми» ареид иахьгылаз сылаԥш нақәшәеит, иааҭынчхеит сгәы. Аха асҟаамҭа абаӷәазахь ишҭагаламыз здыруазҭгьы аӡәгьы дсыргәамҵуазма, сыхгьы сыргәамҵуазма, уаҵәы ҭынч смаауаз. Акыс амшын цәгьоуп, акатерқәа зныҟәаӡом, исықәшәеит асасааирҭахь цатәыс.
Ашьыжьымҭан асасааирҭа ааныжьны абаӷәазахь санааи, «Сухуми» ахьгылац игылан, аусбарҭаҿы сахьнеиз, асқьалахьы идыргыларц уи знапы иану ирыдҵан. Апартком аҟны аилкаатәқәа неилкааны санаахынҳә,
амш ақәа шлеиц илеиуан, аӷбагьы асқьалахьы инеихьан. Сыҩхалеит, сыԥсы ҩеиқәаҳаит. Сҭынчхеит, сыҩныҟа схынҳәызшәа еиҳагьы. Мшәан, исыҩными? Сҽааиҭакны слатәоны дааҩналеит Константин Константин-иԥа Благиӡе – ҳанбылуазтәи акаԥдан. Ҳлеидтәалан ҳаибабара, ҳаиқәшәара ҳаигәырӷьаны фырџьанқәак ааидаҳкылеит.
Баҭым. Асабша. Асааҭ хәба, ахәылԥазы абаӷәаза ҳанҭыҵит. Закә ԥсшьароузеи! Ҳекипаж аӡә дыҟаӡам, ихьыз, дзықәшәаз здыруада. Гогуаӡе ҷкәына бзиоуп, уажәоуп апартиахь кандидатс данҳадаҳкылаз. Аилашәшәра иалубаауеит ашьхақәа рықәцә аӡышрақәа, иацык уа асы ирықәнауз ирыҵоуп иқьыԥаха. Уахьынтә иааҩуа аԥшахь ухәы-ужьы неиланамыргыларцу! Сара сымҩа аҿаԥхьа аӡәы игәы ахьыҟасҵаз агәалаҟазаара снаҭоит. Уи абаӷәаза акаԥдан Халил Ԥшанаа иоуп. Халил даара амшын аџьабаа адызбалахьоу, ауаҩра злоу, дызлоу рҟны ҳаҭыр зқәу аԥсыуоуп. Уи Одессаҟа амҩа дықәгылан иҩны Лиовеи сареи ҳаннеиуаз. Аԥснынтәи ҳашнеиз анидыр, деигәырӷьан дазҵааит иҟоу-иану ажәабжьқәа. Уи иӡбахә ҳусбарҭа аначальник ихаҭыԥуаҩыс ишықәдыргылаз анҳаҳа идҳныҳәалеит.
Ауаҩы игәы аҟаҵара, игәы иахәо аҳәара еиҳау хәшәыс, хьаартәагас адунеи аҟны иҟоузеи!
Амшын хтуп, ажәҩан еихашьшьуп, аԥшаҵәҵәы аҿоуп. Ҳара ҳашьҭра ақәлара ҳаҿуп. Ишакәхалак аӷба-мшынтә ԥсҭазаара абанӡеиӷьу, адгьылтә еилаҩеиласреи аибарҿҿреи раасҭа. Хәымш Баҭым ҳгылазаара убысҟак ҳаилнархит, иаҳкра-иаҳашьҭра ҳзымдыруа ҳаилаҩынтны. Акыс, ахәыҷқәа хылаԥшрадаха ианыҩнаха, ирԥыхьашәоз зегьы хәмаргатәхон. Нас ишԥа! Иҭынхадоу, ихылаԥшрадоу зегьы рыцҳауп тәа.
Иахьа шьыжьы инаркны агәаҭара мҩаԥаагеит, ашьыбжьоншәа акомандирцәа реилацәажәара. Акыр ҳшьақәибарӷәӷәақәеит. Зхы зымхаԥагьацәахази, зхы зымпыҵҟьацәази рҭыԥ аҿы иртәан.
Уи ашьҭахь иаҳзааз аԥошьҭа шеилсыргоз «Мориак Грузии» аԥшьбатәи адаҟьаҿы сылаԥш нақәшәеит ҩызак исахьа. Сгәы нҭыԥсааит, сылабжышқәа ҩхаҟәҟәалеит, изакә рыцҳароузеи сыла иабо. Леван Макараӡе иаалырҟьаны, 44 шықәса дшырҭагылаз иԥсҭазаара далҵит.
Сгәы дышԥалси Леван рыцҳа. Иагьа умҳәан шықәсык Одесса ҳаицыҟан, аҵара еицаҳҵон. Ауаҩ иԥсҭазаара шбашаз еиҭах агәра згеит. Баҭым ҳахьынӡагылаз аӡәгьы иааиҿыҵымҟьеитеи. Ҳаи рыцҳа, зыԥсаҭа шкәакәахаша Леван. Шаҟа гәынамӡара имаз, рыуа игәы ԥызжәаз здыруада.
Ашарԥазтәи аҳауажәпараҟны ҳнаскьацыԥхьаӡа зсахьа ҭыҵуаз Босфор ҳанынҭалоз амра ацәырҵра ишазааигәаз мҩашьо аԥсабара аҿыхара иаҿын.
Абар, ашәахәақәа рҽыԥсаҟьаны Амрамортә мшын рҽынхырыԥсалеит, «Сухуми», зыӷәра зқәыршәны адәеиужьра инықәлаз аҽыҩ еиԥш аҽынеиҵыхны, ҳаԥхьа инеиуаз ҳтанкертә флот аӷлам, асупертанкер «Кавказ» абираҟ алахарала салам аҭо ианынавсуаз. Ҳәарас иаҭахузеи, ари амшын зцәыҭшәаз «Кавказ» агәы иҭамччо иҟамызт океанк ҳхибакыланда, иусырбарын ҳәа. Аха уажәазын «Сухуми» агәалаҟазаара бзиан, агәашьамх аҵԥраауан – зегьы аокеан иауахәлаӡыхуаз. Иареиҳа «Кавказ» жәаҩантә ишеиҳаугьы, иаргьы амч зықәхо аидара иаҵами.
Абырзен архипелаг. Схышә илахәмаруаз амра ашәахәақәа сҿачча-ҿаччо ацәахаа саалырхит, аха аԥхыӡ салазшәа акәын сназлаԥшыз аԥсабара аԥшӡара шыҟаз.
Ас амш аԥсабара ангәырӷьахәцәоу, иангәазырҳагоу ауаҩ игәы абжьыхра цәгьоуроуп. Цәгьаураҵәҟьоуп аԥсабара анықәс-аақәсра заамҭалатәу, наунагӡа изаҭәам изын. Амш ахаара, аԥшӡара, аусурахь ауаҩы днанаԥхьоит, иснаҭоит саргьы агәаҳәара, аха шаҟа ус? Иарбан раԥхьа снапы зсыркыз – иахьа, акыс, ҩ-ус дук мҩаԥгатәуп: Қырҭтәылатәи ССР Аконституциа ҿыц апроект иазку амитинг; жәлар рконтрольҟаҵаҩцәа раҳасабрба-алхратә еизара.
Аха раԥхьатәи, еиҳа хадара злоу, – напы асыркит, салагеит ажәахә аҩра. Ахәылԥазы амитинг аҟны схаҭа иџьасшьон сажәахә шаҟа исымпыҵаманшәалахаз. Уи ақьаад адаҟьаҿы иарбоу астатиақәа угәы изамыхәари – ареспублика иқәынхо амилаҭхкқәеи ажәларқәеи реиҟаразаара, рзинқәа реиҟаразаара уҳәа аџьажәлар ринтересқәа зегьы нхарҭәааны рыхьчара зхықәку аконституциа ҿыц апроект агәырқьҳәа напеинҟьарыла иҳадаҳкылеит. Уи амитингаҿтәи зықәҿиарақәа зымҵәыжәҩақәа шьҭырхыз, наҟтәи ҳусқәа шьахәлаҵәҟьа имҩаԥысит – ҳазыӡырҩит жәлар ргәаҭаҩцәа ргәыԥ аҳасабрба, иалаҳхит аҿыц. Уажәшьҭа иаанхаз аусуроуп – зегьреиҳа ихадароу аусура!
Ашьыжь зылахь еиқәу аӡӷаб хәыҷы ԥшӡа илҩызоуп. Сара сакәзар, исхатәоу агәҿыӷьра схызгаран иҟоузеи? Абыржәеиԥш азаҵәра, аиаҭымра сымбац, анԥса бааԥс дызмоу аԥаԥса сиҩызоуп, ма сыгәҭыха назысҳәаша аӡә дсымандаз. «Аԥсҭазаара ацәқәырԥақәа» саԥхьа иқәуп, иаԥхьода, еилызкаауада. Лиова ижәла заҵәыкоуп изынхаз, егьыс аԥсшәа ада егьырҭ абызшәақәа зегьы иҿаҿы иааиуеит. Уи ссиршәа иубаша, акаԥдани сареи урысшәала ҳаицәажәо ҳашгылоу агәараҳәа дааҳадгыланы ҽабызшәак аацәыригоит.
Абар ҳаԥхьа иаацәырҵит Италиа, ашьапԥықә рхха Сицилиа инасыр, Сицилиа импылушәа ибылгьо излагылоу амшын инхылашашәа иахьгылоу. Амра
халацыԥхьаӡа адунеи аатуеит, иԥшӡахоит аԥсабара. Аа, Етна ҳашқьԥышқьуа, адунеи агәаҟрақәа зегьы иара иаӷражьушәа агәыԥжәара зеиқәымтәо акәԥсычҳара иахьаҿу. Ҳҩыбжьалеит Мессинатәи абжьысырҭа. Ссиршәа иҭынчуп амшын. Араҟа ԥыхьа ҳанбжьысуаз Иони Тиррени амшынқәа реилаларҭа аҳәааҿы алажәқәа реиԥш еиҿагыланы еибафоз ацәқәырԥа ссақәа уажәы ргәахы ԥҵәоу, ма еинышәоу, рыԥсеиҭакымҭа ҳақәшәоу, шаҟа игәырӷьахәганы иҭынчроузеи, иԥшӡоузеи. Адунеи зегьы абас еинааланы иҟандаз аауҳәап. Абарҭ, Кавказтәи ашьхақәа роуп иџьасшьо. Урҭ изаҟаразаалак џьара гәыԥжәарак, гәынамӡарак рымаӡамшәа, асы рықәнауаз, амра рықәццеиуаз – игылоуп икашьшьы-кашьшьы. Урҭ ԥжәаны еилаҳауа иалагароуп ассир. Иҳаԥсыхәои амҩақәа еимарыжьыр! Ишысҳәоз ҳкашьшьы ҳзымцеит. Ԥшатлакәк аакылҟьан, амшын ацәқәырԥақәа рҽҭыхны рыцԥхь-ццышәқәа блаҭыхгаха иаақәгылт. Ҳаргьы агәаҽанызаарахь ҳниасит – шаҟа ацәа алхгоузеи еибафеибагарак ауаҩы даналоу. Иабаҟоу итәаны иҟам-иным рызхәыцха, аргәырҩахгаха аамҭа!
Генуиа. Ашьыбжьышьҭахь зхаҿы аатыз ақалақь ҳалаԥшуа ареид ҳныхгылеит. Аԥшра, иҟоу иреицәоу! Амш, иацы ашьыбжьоншәа аԥшатлакә ицәырҟьаз гәаӷ ӷәӷәак шамаз мҩашьо, иқәҵәиааны иаратәы ҟанаҵоит – ақәа, аԥша, ахьҭа.
Амш лиасит хырҳагарак, лҵшәак амаӡамкәа, уаҵәтәи иаҳзаанагаришь?
Амра цәырҟьацәырасуеит, аԥша ықәҵәиааны ацәқәырԥақәа еигәыдырҵоит. Сплитынтәи иаҳзааз аспециалистцәа ԥшуп, дара ҳара ҳахь изааиуам, ҳара – аҟәарахьы. Ақалақь уаҵәы асабша шьыбжьонынӡоуп аус анауа, аиҳараӡак амагазинқәа, уи ҳалахь еиқәнаҵоит!
Аха Николаираа рҩыџьагьы (аӡы аҵаулара ихәыҵоу) ирдыруеит мҽышагьы сабшагьы абазар аус шауа, уаҟа зегьы шыҟоу. Уи гәышьҭыхгоуп. Италиа уааны, уҟазаара угәалазыршәаша сувенирк аамхәакәа ацара гәахыԥжәагаҵәҟьоуп. Шьыбжьонынӡа ҳрыдыркылар ишԥаманшәалахоз, аха ҳасқьала ҭацәым, ахәылԥаз быжь-сааҭк рҟынӡа ареид аҟны ҳаанхеит. Арахь аԥша иаҳа-иаҳа ишьҭыҵуеит, ацәқәырԥақәа рыбзқәа ҭҳәаны, уамоуп иҟарҵо.
Адырра ҳауит амашьынақәа раахәара шаанкылоу. Изцәымыӷхақәаз ҟалақәеит. Зџьабаала аахәара, аизгара иаҿыз, иара акаԥдан дналаҵаны, иҟақәан, аха иааг!
– Сара акы сҽаныназысклак, илеиқәымымбгакәа изыҟалом! – днахыхәмарит аҟароуп.
– Издыруада Аԥснала «Волга»-к соуртә изыҟалар, – еиҭах слымҳа инҭишьит, – џьоукы-џьоукы шефра змоу қалақьқәак акаԥданцәа ҳамҭас ирырҭоит, сара ԥарала исырымҭари! – иџьеишьоит уи зааԥсарақәа Аԥсны иаду, аамҭа ҿыц рзаазгаз аӡә иакәушәа.
Генуиа ахықә иқәхаз уаҳа ҳазлацәажәарыз!
Ашьыжь инаркны – ақалақьахь. Раԥхьа ҳашиашаз аколбастә хаҵәирҭа ахь! Уаҟоуп аилыхара, аахәара, аҭира зегьы ахьыҟоу усгьы. Уаҟа иаауҭаххалак – зыԥсы ҭоу, иҭам, имшынтәу, идәынтәу, зҽызҭиуа-зҽаазхәо – аԥара аныҟала иҟам иҟоузеи! Автобус ҳлалбаанӡа аԥараԥсахцәа ааҳадгьежьылеит. Иара ҳауаажәлар ыҟамзар иҟарҵараны иҟаз. Ҳара ҳналалоны, агәақьҳәа ақалақь ихыҵны иналалеит «Азербаиџьан»-ии «М. Горки»-и – ҳаӷбақәа, атуристцәа зманы инеиз, иаарҭыҵыз. Дара аԥшәмацәагьы аҽазыҟаҵара ӷәӷәа шрымоу мҩашьо, зегьы еиламырхаӡакәа рымаҵ аушьа, рҭахрақәа рынагӡашьа ишԥақәшәои! Сҩыза Лиониеи сареи ҳналалеит абазар. Ауҭраҭыхи ақыҭанхамҩатә аалыҵқәеи рыфҩы лаҳалаҳауа, абазар алҵра
угәаԥхарым, иҟоуп адунеи хкыс иуҭаххалак. Амала, аԥсыӡ, акәац, аԥсаатә зыԥсы ҭоу, ишьу иԥхаҵәыԥхаҵәо, ахылаҩ-ԥсылаҩ рхылызза – ишаӡоу изумфари! Аха, имҵоумырсуазар, рыхәқәа уԥсы дмырмаҷырц аблаԥырыршәқәа уҭаны уалалароуп. Апомидор ҟаԥшь цыҩцыҩуа иануҿаҷҷалак, ублақәа аш ныхнаҵап, акьыла 1200 лир ҳәа иалагылоу ахә улаԥш анақәшәалак, мамзаргьы апатырқал цәашьыркыра иаларсу 1000 лир.
Сара, 200 нызқь лир инеиҳаны зџьыба иҭаз, сааҭқәак саамлеиҩеицкәа срылгахьан, аӡыҵәҟьа злаасхәаша сымамкәа. – Аԥара мыжда иуҭаху ахьыӡтә, иахьуҭаху уҟаз, инеибанеиԥшны аԥша иагоит – баша иаурҳәахуа сыуаажәлар!
Амҽыша, асааҭ жәаба, ашьыжь. Амрахәага ҳақәҷҷа ашҭа ҳанҭыҵын, ҳаԥсадгьылахь амҩа ҳнықәлеит. Аԥсадгьыл – шаҟа иӷәӷәаны, мчаманы игозеи! Аԥсадгьыл џьоукы рхы зыхҭнырҵо, аҽа џьоукы злахәмаруа – Аазыз Несин шаҟа ибзианы иазгәеиҭази! Ҳшынықәҵыз Лиова дысзааит, Лиова сгәыӷырҭа. Уи аӡәк иакәгәышьоуп гәҟычгас исымаӡоугьы. Ааи, аԥсшәа идыруа дсымандаз!
Сышәҟәы снапы анҵаны исҭарц даҳәан – инасыгӡеит. Иара дзамыԥхьозаргьы иԥҳәыс даԥхьап. А-Кациаԥҳа. Уи иҳәара адагьы схала исҭар ҟалон.
Тирренттәи амшын еишьылӡа ацәқәырԥақәа ҳҿахәмаруеит, ҳлеиуеит Италиа ашьыргәацә ҳаваланы. Амра ҳарӷьарахьала ажәҩан аган иавакнаҳауп. Уи ацыԥхьқәа назгәылаҷҷо Монте-Кристотәи аҳауажәпара иналубаауеит адгьылбжьаха зыхьӡ ӷәӷәала аҭоурых граф Монте-Кристо ила иадҳәалоу – Корсикеи «ашьыргәацәи» рыбжьаратәи адгьылбжьаха ссақәа иаарылукаартә иҟоу. «Сухуми» музыкала иҭәуп, урҭ зегьы иаарылҩҩыртә иҟоуп сџьыбақәа ҭазырцәыз «Национал Ԥанасоник» асупермагнитофон – арадио. Садызцалаз, аха иҟаз, 160000 лир закәыхи! Акаԥдан иҳәанеиԥш, сақәрымшьыр?
Иаха аҵх акыр иԥызҽыз, ашьыжь шаанӡа сзырҿыхеи!? Ҳаидыҵшьа шманшәалахазоуп иџьоушьаша. «Блокада» актәи асериа ҳанахәаԥш, адомино асра иналагаз, ҳшьақәа шьҭибахаанӡа асра ҳаҿын. Ариабжьарак ихҭакны иҳамоу адомино ауп. Аҳақьыми, сареи, акаԥдани, Езеҭи – ҩыџьа-ҩыџьала. Ҳаиааицыԥхьаӡа Николаии уареи шәеибадырны ҳажәжьоит ҳәа дшыҳәҳәа-шыҟаауа ҳара ҳтәы ҟаҳҵон. Езеҭ – ахԥатәи амеханик, иоуп ассир иақәшәаз. Уи иакәгәышьоуп ицхәмарра мап акышьа иақәымшәо, зегьы иара ихареитәуеит. Бзиа ишԥеибо Вахтанг Давид-иԥа ишакәхалак, аиааира. Анакәымха, ихы удишьылоит. Уии сареи раԥхьа ашахмат ауп ҳаидызыкшалаз, нас анард. Абар, уиаахыс шықәсынаҟьак ҳаицыхәмарӡом. Уажәы иаҳзаанханы иҟоу адомино ауп, уигьы аҵыхәтәа ааигәахошәа збоит. Ҳаргьы, анцәа ҳаишәихьеит акәымзар, ҳҽаҵаҳархар – ҳадызцалеи! Акыс, ҳаччара аанаҳкылар, аччара ауп зынӡак дзырхаго. Ус сҳәеит ҳәа, уаҵахар еиҳа ухала уҽушьыр еиӷьми! Аҳақьымгьы – иара Николаи иҳәан еиԥш, иҭагылазаашьа даарак иманшәалам! Уи игәаӷ сара исхигоит ҳәа, ашарԥыиаҵәа дацгыланы акамбуз инаркны аӷба ацқьара аҭагылазаашьа абара, амҩаԥгара даҿуп – изҵигалак сызҿаирԥара ак аниԥшаа, анышә сагеит ҳәа. Иара ҳаӷлам шьыбжьонынӡа дзымгылаӡеит, иаха дызмыцәазар акәхап, акыс дзыраапкыз аҵыхәтәантәи «абаӷьқәа» ҳәа иафицерцәаны рааныжьра. Ажәакала, иҳаԥшааит ҳаизырсышаз!
Ашьыбжьон маҷк игәы ҟаҵатәын, какалкыншьҭахь аиааира ирганы ацҳахь дхаагалеит, Мессина ибжьыстәуп, мамзар аҟәара ҳиманы дықәлар иҟоуҵараны иҟои! Дышԥагәырӷьои, имҵәыжәҩа хәыҷқәа дышьҭдырԥраауеит. Мшәан, агәыԥжәара иазеиԥшми агәырӷьарагьы агәалсцәарагьы. Аха
ушгәырӷьо уԥсыр џьанаҭми, агәырҩа уалаԥсыр еиҳа! Ишакәхалак аԥсра ҳазшаз иаҳҟәиҭхароуп, уи усгьы иацәцахьада, аха. Аа, иахьатәи амшгьы ҳхаагеит ҳәа иушьартә иҟоуп. Иаанхеи – хымш! Хымш рыла Ҭҟәаԥс ҳнеиуеит, уи еиҳау иарбан гәырӷьароу! Аиҳараӡак ҳбазатә баӷәазахь ацара ахьҳақәымшәаз. Уаҟа ҳаԥсы иҭоу ҭырымхшаз.
Аа, зыцәгьа уҳәо ушә дылагылоуп ҳәа, арҭ ацәаҳәақәа нанҵаны схы сҩахаанӡа адырра ҟалеит, раԥхьа Баҭымҟа, нас – Ҭҟәаԥс – Италиа! Ашьыжь ҳрациа аначальник закә насыԥузеи имаз! Уажәраанӡа ҳамшынуаа рҭаацәарақәа рышҟа, Ҭҟәаԥсҟа ҳәа адырраҭарақәа дшырҿыз, уажәшьҭа зегьы аарҳәтәхеит. Ҳекипаж усгьы ҳтәыла ду зегьы иахаҭарнакуп – Москватәи дубап, дубап Ленинградтәи, Одесса, Херсон, Қарҭ, ус шаҟаџьарантә.
Иаха «Блокада» аҩбатәи асериа ҳахәаԥшуан. Асериақәа еилахәаноуп ишҳарҭаз, аҟәараҿынтәи аилахәаҩцәа. Афильм – фильм ӷәӷәоуп, аха ашәҟәы аасҭа икәадоуп, иԥсыҽуп.
Афильм ашьҭахь «ареваншистцәа» – Вахтанг Давид-иԥеи Изети адомино ҳладырцалан, ҳлеидыԥсылахьан. Уи иагьаҿаԥсаауеит, аиҳараӡак иҩыза Изеҭ дақәифоит – аҵахарақәа зегьы зхареитәуа Изеҭ! Ҳбираҟ – «дыхьчатәуп ахԥатәи амеханик!» Аҳақьым иакәзар, уи ишьхәа дықәҵәиааны агьежь иақәтәоу аҵыӷа еиԥш иусура дахагылоуп, џьара сызҿаирԥара акы ибар анышә сагеит ҳәа! Ҳаргьы иахьа ҳлеиҿаххит, ааигәа ҳаиҿанамгалацызт. Ишәыргәындареи иӷьатамахжәареи шԥеиҟароу. Иҟаиҵарыз. Сара амш згоит, иара амшын иԥсҭазаароуп, иусуроуп.
Ашьыбжьон акаиута-компаниаҟны санлеи, – иаха сыхәаабжь умаҳаӡеи? – ҳәа дсазҵааит сгәыла Копинаӡе Нодари – 4-тәи амеханик.
– Избан! – иааџьасшьеит.
– Агәылшьапқәа сыркызшәа, урҭ маха-маха сеимыжәжәа сырфозшәа ԥхыӡ уамак сналанагалан, сархәааит, аха ишԥа! Сцәырҳаны сҩықәтәазар, аӡыӷь самырхызшәа аԥхӡ баа сгәыдкәкәала, уамашәақәа сыҟан.
Сихәаԥшуан зарԥысра иҭагылоу, зыԥсҭазаара заԥхьаҟа ишьҭоу, зааԥсарақәа ирхашшаауеижьҭеи акрааҵуа Нодари. Уи ажәабжьны иҳаиҳәеит аԥсыӡкҩцәа рҟны аус аниуаз ус аӡәы аԥхыӡ бааԥс иаршәаз дцәырҳаны аиллиуминатор дкылԥаны амшын иҽшалаижьыз. Аха уи ихәаабжь иарҿыхаз иҩыза, ицыҩназ ибзоурала деиқәырхан.
Амшын, амшын! Амшынуаҩ гәыбӷанк иҭатәӡаҵәҟьам. Аха мшәан, еилибаакашьас иҟоуи?
Лассы-лассы даасгәалашәалоит раԥхьатәи скаԥдан, сыбзиабарақәеи иреиӷьу сгәалашәарақәеи зцу «Чкалов» акаԥдан Мураҭ Шәлиман-иԥа. Уи раԥхьа ҳанеиднагала дахьысзеилымкаақәоз рацәан, ирацәан сахьизгәаақәоз, адгьылтә ԥсҭазаара иалашыҩкны амшын иазнеиз ауаҩ. Аха, мшәан, аиҿырԥшрақәа рҟнами ауаҩы дахьеилукаауа. Ауаҩы закәыхи, иара аԥсҭазаара зегьы еиҿырԥшралами ишеибарку – уи ихахьоу, ирҟаҟахьоу философиоуп, уи акәын уажәы дысгәалазыршәаз, аха уажәшьҭа зхала зҽысзырдырыз изҵаарақәа руак!
– Уара адгьыл аҟны аус ууазу? – дсазҵааит раԥхьатәи ҳаиԥыларақәа руак аан.
– Ааи, изуан! – наиаҭаскит изҵаашьа џьашьаны.
– Аҩызцәа, ақәлацәа умазу?
– Ааи, исымамкәа!
– Аишьцәа, аиҳәшьцәа?
– Аишьцәагьы аиҳәшьцәагьы!
– Агәылацәа, азлацәа?
– Агәылацәагьы аҭынхацәагьы...
– Оо, рыцҳа, нас уҽызрылухи, уҽызхурҟьеи?
– Избан, уанаџьалбеит?!
– Избан аамҭала ухала еилукаап!
Аа, уи аамҭа сахьааҭагылаз!
Уи анасыԥ аҟәараҟынгьы исыман, зынгьы ажәеинраалак зыҩхьан:
...Сара сыччон,
џьоук ҵыкәкәон
Акыр салаҟоу џьышьа,
Акыр салаҟоу џьышьа!..
Ных, урҭқәа зегьы башоуп, сназыӡырҩыпишь ашәак, абырзенцәа музыкауаауп. Иара ашәагьы гәаҟрами изхылҵыз, ашьҭахь згәы ашша хыҵыз ацкәашарахь инаргеит акәымзар. Ажәакала, сышәҭоуп абырзенцәа, сара арыцҳа исеиԥшума згәы ҟаҵара шәылшәыршахьоу... Ных, урҭгьы сгәы иахәашаз исырҭаз егьыҟам. Сназыӡырҩыхны сыҟандаз сан лыбжьы, уи еиӷьу ҽабжьык аҳауа иалам, уи ашьҭахь «Ауардын», – ажәлар иртәу, егьи ажьымдыр иацрыхны.
Ашьыжь – Дарданел, ашьыбжьышьҭахь – Босфор. Амш ашьа аҿыҵуеит – ақәа, аҷыхь. Амшын Еиқәа акыр иаатуп, уи бзиоуп. Уажәы, Баҭым ҳашнеилак, аҩныҟа, Аҟәаҟа ацара сыӡбеит сманшәалахар, сагьыманшәалахароуп! Баҭым аидара абжа шьҭыхны егьи абжазы Ҭҟәаԥсҟа ицатәуп. Урҭ рыбжьара аамҭа схы иархәаны, Аҟәантәи Ҭҟәаԥс ишакәхалак скылсып.
Ажәакала, иӡбоуп. Уажәшьҭа адомино ахь.
Оо, мап, уажәы ҳаннеилак ԥсшьара ицо, ҵара ицо рышәҟәы-рбыӷьшәы зҳәаз еиԥш еиқәыршәатәуп. Ишԥасцәымӷу «рҟазшьақәа» (Характеристики) рҩра, ишыҟаҵәҟьоу узымҩуа, излаҟам унапы иамкуа. Аԥыхьа, егьырҭ «Чкалов» аҩызцәа ажәытә ӷбақәа рҟны еиԥш акәзар, исыбаргәыз. Уаҟа инанагоз протекциак, ҵыргәак змамыз, зхы-зымч иақәгәыӷуаз уаан. Уи рҭакԥхықәра ҳаранакуан, аус иазеиӷьын.
Араҟа?! Иаасгәалашәацыԥхьаӡа сқьышә ачча аақәххуеит, ишҵәыуатәугьы. Аԥхьа, уажәаԥхьа Баҭым ҳаныҟаз, ҳекипаж асиа ашьақәырӷәӷәаразы акадрқәа рыҟәшаҟны снеит. Аинспектор Сулико намыс змоу, иҟәыбҷоу, иԥсышәаҳәаҩу аӡә иоуп, аус иуеижьҭеигьы акрааҵуеит. Асиа ҳаманы, ҳаицны аначальник ҿыц иҟны ҳныҩнашылеит. Уи, Долиӡе днарышьҭижьҭеи дсымбаӡацызт, инаидсныҳәалеит имаҵура ҿыц. Инаимҵеиҵаз асиа дахәаԥшуа, – дысгәаларшәеи абри дызусҭоу? – аӡә ижәла инапы нақәкны днаиҿаԥшит Сулико.
– Ари Давиҭаӡе иаҳәшьаԥа.
– Аа, да, да... Ари?
– Ари, ани аусӡбарҭа ахантәаҩы...
– Аа, издыруеит, издыруеит. Абри дысгәаларшәеи?
– Ари ҳара Ҳџьемал иабхәында...
– Џьемал дарбан?
– Жәлар ргәаҭара.
– Аа, бзиоуп, бзиа. Абри, абри? – даҽаӡә даалкаан.
– Ари ани адуӡӡа...
Аа, шьҭа аус дыруы, уҽазкы аӡәы ириашара, иааӡара!.. Уи аганахьала амилаҭ ссақәа шԥаҵәыуатәу. Аха араҟа уи аҩыза аԥҟара ҳзықәныҟәом. Иагьа ҳнавс-ҩавсыргьы аиашахь ҳкылеибагароуп, – аиашахь.
Абазатә баӷәазахь анеира аҵыхәтәантәи амш. Амҳара иазыԥшу амаҳә ҳаиҩызоуп. Ҳтәоуп ҳҽеиҵаҳәаны, ҳҽырхианы. Сара исымҩатәны сцоит Аҟәаҟа. Габучиагьы дышьҭысхып, уи, ҳхәыҟаҵаҩ Тенгиз, Аҟәа иӡхыҵыз уаҩуп. Аԥыхьагьы дцарц иҭахызаарын, доурмыжьызт, игәы иалан – уара сыԥхашьан исызуамҳәеит ҳәа. Шаҟа уаҩы ԥхашьаҩузеи! Сҩымҭақәа еидыскылеит – Мери ҽаанбзиала! Аҭыжьырҭагьы аус ԥшыхым! Раԥхьатәи сышәҟәы анапылаҩыра еизганы ашәҟәыҩҩцәа Реидгылаҟны ианназга, рацәа ахызаҵә ҳгәыҵаиршәт ҳәа еигәырӷьан еиԥш! Еиҭасыргәырӷьап!
«Дара аԥхьаҩ изын акыр иаԥсаҵәҟьоушь?! «Алаҳәа мышьҭацәгьа ҳаӷба иақәтәеит, ишьтәуп, ашәақь ҳауҭозар», ҳәа амотрос Габисиани ахԥатәи амеханик Изеҭи ааит. Схышә сынкылԥшызар, амшцәгьа иаанацоу, амшын иахьыхнакылаз здыруада, икарауараха ицәыҵатәан албаарҭа аҵаҟа. Аӷбаҟны ԥсаатә хкыс исымбацыз арбану, аха алаҳәа сымбацызт, ашәақь акаԥдан икаиутаҟны иҟан, сыҩхалеит. Икаиута ацаԥха аркын, дымгылацызт – дааџьасшьеит, зышә аркны ицәаз ауаҩ. Уи иаха дызҵахаз адомино дамырцәозар акәхап, ашьыжь дзымгылартә еиԥш, аха ашә уажәраанӡагьы иаирклозмашь цаԥхала? – Шәла жьа амкит, ҳагәра ганы иаҳҭааз аԥсаатә ашьра ҳақым, – нараҭаскит санылалбаа исзыԥшыз.
Ашьыбжьон еиҭах иҳаман аиԥылара. Уажәазын ҳаҵахара убас иаргәырӷьеит, игәырӷьацәаны иалаԥсыр ҳәа уаарыцәшәартә. Ҳалақәа ҭырххьан ҳаӷеиҭа.
Ас ҳшаҵахаз ҳаанхар ҳақәырфоит – иаиааитәуп. Аа, аиааира, – ахәылԥазтәи аиааира ҳахькылнагаз. Игәалаҟазаара бжьыхны иҭыԥахь даныҩхала, амыждарақә, иара ааигәа напхгара ззиуаз ҳпартеизара апротокол инапы аҵаирҩрц ҳмаӡаныҟәгаҩ Галкин дизнеиуан. Николаи Галкин делектрикуп, иааӡоу, иԥагьам, ихагам зҿабызшәа хаау, зҟазшьа бзиоу, иқьиоу арԥысуп. Уи абжьартәи ашкол иалгахьоу аӡә иоуп, аполитикатә напхгаратә зыҟаҵара дук иламзаргьы, дҳәатәхаҵаҩуп, дуснагӡаҩуп, имораль-политикатә еилкаара ҳаракуп.
Ари, «Давид аргылаҩ», аҳ хәыҷы – апротокол игәамԥхазар акәхап, иҳәҳәабжь сыҩханагалазар, ахырзаман! Ихәда адақәа ргыланы, иблақәа ихагәҭахь икылцаны иаӷьра даҿуп, аха ишԥа. Егьи иҟалаз, изцәырҟьаз изымдыруа иԥсы илшәшәаны дихагылоуп. Сныҩнашылеит, – иҟалеи, бзиароу! – ҳәа.
– Ари аҩыза аҵарадара зымбац, ишԥыкәу, апротокол аҟны ишарбоу администрациа апартиа аусураҟны ацхыраара ҟанаҵоит ҳәа, апарторганизациа сара исыцхраауазароуп акәымзар, – иҳәон ибжьы ихацаланы дҿаҳәатәха.
– Коҳ, уи акәзар уамак ҟамлеит, иамихп, – иаарҟәандашәа ирҭынчрахь сниасит.
Николаигьы снеира иԥсы еивнагазшәа, саҭамзааит исзымдрызт ҳәа даанапкы-шьапкит. Зных зынӡак дараапкит, ари аҩыза «агха ду» иара иаагәеимҭакәа апартком ахь ицар ишԥаҳаԥсыхәазаауаз ҳәа.
Абар ассир! Ухаҵоуп шьҭа ухы илоумгалан!
– Араҟа гха ыҟаны избом, амала уара иугәамԥхозар... – сналагеит, аха изаҳауадаз.
– Ари иухагылоу ҳпарторганизациа дамаӡаныҟәгаҩуп, маҵуҩҵас иацәажәара, иаӷьра, иқәҟаара аӡәгьы азин имам...
– Ааит, исымдырзи, ари изырҟаҵаз уара уоуп, – сышҟа даахьаҳәит, иааиԥыхьашәаз хәшәыкгьы наихәларшәны.
Еиҭа неигәаласыршәеит апартиа администраторра-диктаторратә қәыӷәӷәара шазымчҳауа – ишалнамыршо. Уи ззеилымкаауа ауаҩи иареи ишеимҩанызалацәам. Галкин ишҟа снахьаҳәын – ацхыраара аиҭоит ҳәа иахьҳәоу ахаҭыԥан даԥырхагоуп, апартиа адемократиатә принципқәа еилеигоит ҳәа анҵатәуп. Насгьы, – иҿыббаӡа итәаз снаихәаԥшын – иаҟәыҵтәуп адомино асра – играхтыгоуп! – сҳәан сындәылҵит.
Сҭыԥаҟны слеины слатәаанӡа, ателефон абжьы геит. Иаақәсхзар, иара иакәын, радиограммак ааит «Акоммунисттә Сабша» амҩаԥгаразы аусмҩаԥгатәқәа ҟаҵатәуп ҳәа.
Сыҩхалазар минуҭқәак рышьҭахь зҿаԥшылара уацәшәартә снызԥырҵыз, дубар дузымдыруа – дыхәшахахьан. Адунеи, ҳашԥеишеи, ҳзымшараны ҳазшаз!
Баҭым. Иахьа цәарас иҟасҵаз башоуп, асааҭ хԥа шыҟаз Баҭым ҳанхықәгылт аԥырсал ҳахагьежьуа. Хә-сааҭк рзы сгылан аванна сыдыскылеит, схы-сҿы срыцқьеит. Сҽеилаҳәа-сҽеилаца саныҩдәылҵ, амш
ҟәандашьышьараӡа, аҳауа цаҳәцаҳәауа, – шьыри адәы анықәс-аақәсра! Ацҳахь сыҩхалан, «шьыбжьонынӡа ҳрыдыркылар ҟалап, макьана цқьа еилырганы иҳаздыруам» иҳәеит авахтатә цхырааҩ еиҳабы Заиарни. Ашьыбжьон асааҭ жәаҩа рзеиԥш асқьалахьы ҳнеит. Асқьала ҳшынадгылаҵәҟьаз, катерла иааихҵәаны сыӡхыҵит Габучиа дсыманы. Таксила ҳашиашаз аеропорт ахь ҳцеит, уаҟа Аҟәатәи аҳаирплан аҟны ҳманшәалаханы ҳаԥрит. Минуҭқәак рышьҭахь Аҟәа ҳгылан. Авокзал аҟны Габучиа абилеҭқәа аахәаны дысзыԥшын. Ҳнеимҭаз иааиз Баҭым – Москва ҳанҭалан Тҟәаԥс ҳкылсит анаацәылашоз.
Тҟәаԥс. Абылтәы ҳарҭошәа иҳарымҭошәа ҳшеибарххоз, амш ҳацәцеит. Ҭҟәаԥстәи аҭыԥҳацәа закә насыԥыз ирымаз!
Асааҭ 08 рзы ҳақәҵит. Ҳекипаж атехника ашәарҭадара аиҳабы Мегрелиӡе дналаҵаны 40-ҩык ыҟоуп. Урҭ рҟынтәи ҿыц иаҳзааз абоцман Доборџьгиниӡе ида ажәытә ҳауаажәлар роуп. Еиҭакрас иҟоу – ҳаԥссаҩ Романаӡе, зны зышәқәа адыркуа, ҽазных иаадыртуа, даҳзыхынҳәит, дкылсит ԥҳәысаагара ҳәа ицаз Дарчиа. Иԥҳәысаагара акризацнаҵозар дааигеит!
Ашьыжь, какалкыншьҭахь имҩаԥган агәаҭара. Ажәра абзиабаҩцәа руаткақәа аарымаҳкәкәааит. Аҟәара иархәахәа-жьахәаз рышьҭра анылара иаҿуп.
Босфор. Амш каххаа, амра кажжы Ҭырқәтәыла ҳналалеит.
Уажәы аусҳәарҭа ахаҭарнак иҳацу, Мегрелиӡе Резо Аазиз-иԥа, зыҿцәажәара иаҳа аинтерес аҵоу, здырра, зеилкаара ҳараку, азыҟаҵара бзиа змоу, зҿабызшәа хаау уаҩуп.
– Аԥсуаа араҟагьы инхону?! – иџьеишьон аԥсуаа Ҭырқәтәыла ирацәоуп анысҳәа.
Аха, аа, шаҟа идыруа аԥсуааи Аԥсни рҭоурых!
Амра лаҳхыкәшаны илаҳҿагылоны ҳанхылеит Амрамортә мшын, аха уи ҟәызгаӡа аџьаз ҭанақьеиԥш ԥсҭазаарак амаӡамшәа иҟан.
Ахәылԥазы имҩаԥысыз азанааҭеидгылатә комитет аилатәара иаанарԥшит Баҭыми Тҟәаԥси абаӷәазақәа рҟны ҳгылараан иҟаз аџьадисциплина аилагарақәа. Аха зегь реиҳа изыцрасыз, егьырҭ раасҭа аилагара ду змамыз, аха анапхгаратә лаԥшҵашәара заахаз амотрос еиҳабы Васиа Анастасиади иоуп. Уи дларҟәуп маҵурала шьаҿак. Егьи, ҳхәыҭаҩ Светлана, Ҭҟәаԥс зҽазыршьыз, лхы макьанагьы цқьа аҭыԥахь имааиц! Аилатәара ҟалаанӡа дсыҳәеит ԥсыхәа амазар иланаҳажьырц! Ԥҳәыск лҩыжәра аилыргара ԥхашьатәыҵәҟьан, иаанаҳкылеит уажәазын.
Аӷба аԥынҵаҿы слеины аҳауацқьа сындо сышнеи-ҩеиуаз Васиа даасыдгылан: – Шамиль Хәсин-иԥа, мызкы-ҩымз рыла абоцманрахь аекзаменқәа сҭир ҟалоу? – ҳәа дсазҵааит. Васиа, иацы илаҳарҟәыз. Иасҳәоз, «ишԥаҟамлои» наиаҭаскит уи, зхатәы еилкаарақәеи зхәыцрақәеи хазу ауаҩ.
– Сара абоцманра иахәҭоу шыздыруа агәра ганы сыҟоуп, – иҳәеит уи, – уажәы знык араантә ԥсшьара санца уаҳа арахь сышзымхынҳәуа здыруеит...
– Избан? – сниԥыҩлеит иааџьашьаны.
– Аа, знык аиҳаб илаԥш саныҵашәа... – даахьаҳә-хьачан, – асҟатәи гха змоу, – дааччашәа игәынамӡара насырбаны дцеит.
Саргьы гәаныла «диашоуп» нышьақәзыргылаз, сгәы сынҭахәыцит – Анастасиади иеиҳа Саӷаришвили
деиӷьҵәҟьазаргьы иудыруеи... Егьи, ԥыхьа Баҭым аӷба зҽагзырхаз Гогуаӡе? Уи игәы злацәыҳамҟьаша, дызлаҳцәымгәааша амаршәа ҳкуп, аха егьи игәԥсшьаӡа, зҟыҟҿыҟ уамшьуа, ихагамкәа-иԥагьамкәа зус иахагылаз Лисихин ишакәхалак дықәганы Доборџьгиниӡе даагатәын, дагьааигеит, уи ицәыригаша сыздыруам. Уи акәым, абоцман Лисихин данцоз иусуреи иҟазшьеи ирызкны ашәҟәы ицысҵаз гха ахьарбамыз ихы ихнахын, аха уаҟа ԥсахшьа изалмыршеит. Ишакәхалак, уажәы иӡбеит дызлеиҟьашьышаз. Акадрқәа рыҟәшахьы арадиограмма ишьҭаҵара. Аҵакы алацәажәара аҭаххарым!
Ауаҩы дзырааԥсо ауаҩ иоуп. Сааԥсаҵәҟьеит.
Мап. Сынасыԥ ацәқәырԥа ирылоуп, урҭ сдыржьакцом, ҭынч сдыртәом...
Ҭынч уантәа, уҟамоуп!
Иахьатәи амш уаҵәтәи ҳпартеизаразы ажәахә иақәсырӡит, закә мшы хазыноузеи КПСС Орсктәи ақалақьтә Комитет аидеиа-ааӡаратә усура шымҩаԥнаго иазкны КПСС Ацентр Комитет Ақәҵара зегьы иаҳзеиԥшу, азеиԥш партиатә документуп. Ҳәарас иаҭахузеи, ауаҩ иааӡара, уи аидеиа-политикатәи, аџьатәи, ацәанырратә гьамеи аицилааӡара ҵакду злоу, аџьабаа ду зцу усуп, аха гәахыԥжәарак, гәамҵрак, ааԥсарак ҟамҵаӡакәа уи аганахьала есымшааира аус улатәуп, знымзар-зны алҵшәа мааԥшырц залшом – ацәыкәбаргьы ахаҳә кылнаҵәоит. Ажәакала, зегьы ҳааӡатәуп!
Ҳхаҵкы кеибамыршәуа, ҳкашьшьы, ҟыҟда-ҿыҟда Адгьылбжьаратәи амшын еишьылӡа ҳхыланы ҳнеиуеит Алжир аԥшаҳәа ҳаваланы. Закә ԥсеивгароузеи аҟәара иаҳнаҭаз!
Асоциалисттә еицлабра актәи аквартал аихшьаалақәа рыҟны ицәгьамыз ҭыԥк аанаҳкылеит. Уи бзиоуп, амала
ашықәс аналагамҭазы ҳарныҟәага бжьымсыр ҳреистә планқәа рынагӡашьала иӷәӷәаз жьыхәҭа дук алаагара ҳаҟан, аха, иааг!
Ҳпартиатә еизара мҩасит ицәгьамкәа, аибарцыхцыхра аԥсҭазаара иашьаҭоуп, ԥхьаҟа инаԥхьагоуп – акыр ҳааибарӷәӷәақәеит.
Асабша. Иаха акыр сыцәа ҭынчмызт, сыҟан адгьылтә ԥсҭазаарак, гәхьаагарак сызцәырҵны! Иахьа адырра злаҳауз ала, ҳаидара Антверпен иааныжьны Вентспилсҟа ҳцоит. Ҳауаажәлар гәырӷьеит, Вентспилс ҳамнеижьҭеи игәхьааргозаарын! Маи зынӡа иссирми Вентспилс!
Адомино асра ҳаҟәымҵыр ма ҳаибархагоит, анакәымха ҳагәқәа еибартәоит.
Уажәраанӡа исыздыруамызт ауаҩ усда-ҳәысда аҟыр-ҟырҳәа дыччо, мамзаргьы алаԥшҵашәара изцәырҵуа. Амшын! Амшын! Иунамырбара иҟоузеи!
Амҽыша. Гибралтар. Атлантика. Ашьыжь амра ҩаҵхахоны, зтәыҩақәа харшаланы иаҳԥылоз Адгьылбжьаратәи амшын анаӡара аҳҭын гәашә ҳҭалозшәа зшәыга хкқәа уаркалеиуа иаҳхакнаҳаз ацәаҟәа ҳнаҵалоны ажәҩан еимабганы ақәа аҿыланахеит. Ҳкәабаны Гибралтар ҳанҭазҵаз ацәаҟәа ҳаныныҵс иаргьы нхыҵит, амшгьы ааилгеит.
Португалиа аԥшаҳәа. Атлантика агәашьҭыбжь иазыхҽуам Москвантәи иааҩуа аныҳәатә гәырӷьаратә бжьы. Уи адемонстрациатә цәқәырԥа иахылҵуа аԥсҭазаара, агәыӷра, иҳәаадоу, иԥынгыладоу цәқәырԥаноуп ишааҩуа. Шаҟа игәдуроузеи Аԥсадгьыл абжьы атәыла анҭыҵ, аиҳараӡак аокеан еибафеибагара иаларшәу «Сухуми» азы.
Ахәылԥазы еиҿаҳкааз агәырӷьаратә шьыбжьхьафара мҩаԥысит гәалаҟазаара ҳаракыла, амшынтә ԥсҭазаараҟны акы узахымҳәаауа. Сыԥсшьарамшқәа ааигәахо иалагеит – маи аҵыхәтәантәи амза. Иааигәацыԥхьаӡа ихарахо амшхьанҭақәа ишԥамыццакуеи!
Бискаи. Ҳҩавалеит анефт гызго изхаҵәызыхаау Бретан аԥшаҳәа. Закә рыцҳароузеи изхәаҽуа амшын абеиара, уи аԥсҭазаара хазына. Араҟоуп ҳазну ашықәс март 17 аҵхагәазы иахьҭахаз 230 нызқь тонн абылтәы зманы Франциаҟа амҩа иқәыз «Амоко Кадис». Иара абраҟоуп ицқьаны 11 шықәса рнаҩс иахьа амш аҽны, мап, ҽнак рыбжьоуп, март 18 аҽны иахьҭахаз «Торри Канион», 30 нызқь тонна анефт ҭзырҩрыз.
Ссиршәа иубаша, аригьы егьигьы Франциатәи аԥшаҳәа зхәаҽуа рҭахара зықәшәо, атәыла амилаҭтә мшынтә амш ныҳәоуп. Ари аԥшаҳәа азааигәарами «Олимпик Бреивери», «Белени» ахьҭахазгьы. Урҭ ирҟьашьыз аԥсабара шаҟа нызқь франк ақәдырӡхьоузеи, шаҟантә рус иахәаԥшхьоузеи аӡбарҭақәа, аха агәаҟра иҭанаргылаз ауаа ацәыцә аҟарагьы ирмыхәац. «Амоко Кадис» иахагылаз атәым бираҟ иазымыхьчеит. Уи изыдӡылаз ибзиаҵәҟьаны ирдыруеит изтәыҵәҟьоу афирма «Филипс Петролеум» шакәу, имҩаԥнагоз анефт дәықәзҵоз амилаҭ-бжьаратәи акомпаниа «Шелл» шакәу. Ажәакала, Либериатәи абираҟ шьҭызхыз «Амоко Кадис» акәу, егьырҭ атәым бираҟ аҵаҟа аҭахара иаҿу ракәу, изыхҟьои аԥсадгьыл абираҟ мап ацәкра, аԥсахра? Ари азҵаара аҭак аҟаҵараз иазгәаҭатәуп ҭоурыхтә хҭыс хәыҷык. Уи аҭоурых ҳалагаанӡа иазгәаҭатәуп Либериа аиҳа ӷба змоу тәыла шыҟам, уи атәыла хәыҷы аамышьҭахь ицоит Панама. Излаҟалеи арҭ зынхамҩа-аарыхратә мҩа алхра иазықәԥо атәыла хәыҷқәа США, Иапониа, ФРГ ираԥасыртә?! Уахьԥшлак, уахьынаҵыслак – Либериеи Панамеи рбираҟқәа зхагылоу аӷбақәа. Зегь
реиҳа иҭахода, зегь реиҳа ихылаԥшрада – дара урҭ атәылақәа рбираҟқәа ирыҵаҽырбо.
Ажәакала, атәым бираҟ ахь аиасра раԥхьа иаԥшьызгаз америкатәи аӷба аԥшәмацәа роуп. Изыхҟьазгьы США акыр жәашықәсқәа рнаҩстәи аӷбарныҟәараҟны иҟаз «аарҩаратә закәан» ауп. Усҟантәи аамҭаз, атәыла азакәанԥҟара иацәцарц атәым бираҟ шьҭыхны рпассаџьырцәа арыжәтә рырҭон, арыжәтә еиҭарсра аҟара аӷбарныҟәараҟны ԥарарҳагас афермерцәа рзы иҟаз, егьи, США азакәан иара иамаз «атәымтәылатәи» аӷбазы имчыдан. Ишнеи-шнеиуаз, аӷба аԥшәмацәа атәым бираҟ аҵаҟа США аналог рҽацәырыхьчо иалагеит, ииасит иаату амахинациатә хәаахәҭрахь. Арҭ атәыла еиҵахақәа рбираҟ шьҭызхуа иишәо (абираҟ азы) акапеиқәа ргәы аларҟажоит, ргәы аладууп; егьырҭ, амал иарлашәыз амагнатцәа? Урҭ рыкәа ахьы ҭаԥсоит, узакәанԥҟарагьы иашьҭам, аҩнуҵҟа аус зуа амшынуаа рыԥсҭазаара, урҭ рбзазара-культуратә ҭагылазаашьагьы иашьҭам, изышьҭоу акоуп – аԥара, еиҭах аԥара.
Есымшааира зхыԥхьаӡара азҳауа абизнесҟаҵаҩцәа, аиҭарсҩцәа рымҩа иаԥырхагамхоз Вашингтон, урҭ ирықәшаҳаҭхеит, аха аҳәынҭқарратә интересқәа аныхьчатәха ишааԥхьахо ала ргәырҽанҵаны. Ус ишааи-шааиуаз егьырҭ атәылақәа рфермерцәагьы рыӷба ажәмыжәқәагьы атәым бираҟахь ииасуа иалагеит.
Иажәыз аӷбақәа ртехникатә ҭагылазаашьеи, урҭ рыҩнуҵҟа аус зуа рыԥсҭазаара хьанҭеи адунеи ашәарҭа иҭадыргылоит, аԥсҭазаара ахәаҽрахь ииасуеит, аӷбақәа – иӡсауа кәыбақәахоит. Избанзар, урҭ амшын илҭахәашаанӡа ирылшо рылырцәцәаарцоуп изҿу, анаҩс хылаԥшрак, нападкыларак – мап.
Абираҟ аҵаҟатәи аӷбақәа рҿы аус зуа амшынуаа ахә рымаӡам, урҭ аексплуатациатә ҭагылазаашьа даҽаџьара изыҟалом. Руалафахәқәа ҩынтә еиҵоуп Европатәи атәылақәа рыӷбақәа ирҭоу раасҭа, ԥшьынтә америкатәиқәа. Урҭ русуратә мшы ианеиҵоу 12-14 сааҭ ыҟоуп.
Аусуратә аамҭа ахыхьтәи ахәԥса рырҭаӡом. Рыфатә иагуп, рышәҵа-рҟәынҵа иашьҭада. Аӡыржәтә анынҵәалак, амшынӡыла рыфатә дырхиоит. Рынхарҭақәа ракәзар, иҭшәоу наҳәырҭа-ааҳәырҭа змам акубрик хәыҷқәа ирыҩнатәоуп, – идырԥхом, – аӡи аканализациеи рымам. Ахыхьчагатә шлиупкақәа ҳәа ирзақәгылақәоу ишеилаҳара еилаҳахьеит, иӡааҟәрылоит. Урҭ амшынуаа рыбзазаратә ҭагылазаашьа акрахазыршәало изаҟаразаалак акы аҿаԥхьа иаанҿасуам, акыр ахьрызрылхуа ирылырхуеит, аусуга маҭәа ҷыда рымҭареи ианаамҭоу ԥсшьара рымышьҭреи инадыркны. Ԥсшьара изцаӡаргьы ирыхәҭоу амшқәа нҭырҭәааны ирызҭода. Арҭ, «абираҟманшәалақәа» рыӷбақәа рымшынуаа машәырла зџьаус ҟьалахьаз, апенсиа зықәра азнеиз рызҵаатәы хьаас измада, изҭахыда. Арҭ реиԥш иҟоу аӷбақәа ртехникатә еилаҳарадагьы, урҭ ркомандаҟаҵаҩцәеи рнапаҵаҟа иҟоу амшынуааи еилаҳаноуп ишыҟоу. Аофицерцәеи егьырҭ аекипажи реизыҟазаашьа аԥхьарца арахәыцқәа реиԥшоуп ишырххоу, арххара моу, урҭ зны-зынлагьы ӷәӷәала иааидыслауеит. Имаҷым амшынуаа рҭагылазаашьа бааԥс иахҟьаны урҭ аӷбақәа рҟны иҟалақәахьоу аисра, аиқәԥарақәа, аибаҟәаҟәарақәа. Уи аҭагылазаашьа бааԥсоуп панамтәи аӷба «Мими» акаԥдани уи ҩыџьа ицхырааҩцәеи шшьызгьы. Европаа ргәалашәараҟны ихҭыс лакәны иҟалаз ируакуп ҵыԥх Багамтәи адгьылбжьахақәа рбираҟ зхаргыланы Гавртәи абаӷәаза инҭалаз «Глобтик Венус» амшынуаа рҭагылазаашьа бааԥс иахҟьаны ақәгылара имҩаԥыргаз ахәаҽышьа. Уи иҭаз афилиппинцәа рықәгылара хәаҽын аӷба аԥшәмацәа иаархәаз ақәылаҩцәа рыжәҵаны. Ус шаҟантә, шаҟаџьара. Абарҭ азалымдарақәа ирыхҟьаны ана-ара аҭахара иаҿуп аӷбақәа, ауаа. Аиҳараӡак аԥсҭазаараҟны ишәарҭоу аԥсабара зхәаҽуа, иқәызхуа атанкертә флот.
Ла-Манш, Па-де-Кале. Араҟа ҿыц сызлацәажәаша акгьы иалаҟам. Абжьысырҭақәа ипеипеиуа ӷбала иҭәуп, амш акыр алахь еиқәуп.
Роттердам. Асааҭ 7, ашьыжь асқьала ҳадгылан. Иахьа ԥсшьароуп, аӡәгьы аус иуӡом «Кристина Романтекс» ада. Иахьа Нидерланды афашистцәа рҟынтәи ахы ианақәиҭхаз иамшуп, аха Иисус ажәҩанахь данцоз амш – еиҳау ныҳәаны акатоликцәа ахәаԥшуеит.
Роттердам. Иацы ақалақь ахь изымцаз цеит. Амш бзиоуп. Асааҭ 13.00 рзы ҳақәҵит. Европорт усгьы амшын иалачаԥоуп!
Сшааԥсарыз сааԥсеит, сымшқәа сыԥхьаӡоит, даргьы цас руашәа иццакуам!
Иаха аҵхагәҭан Бельт ҳабжьысит – аштурманцәа рԥышәага. Уаҟа акгьы узазҳәом. Иахьа шьҭа ҳаԥсадгьыл аҳауафҩы ҳазааигәахоит, иаҳныруеит. Л. И. Брежнев ФРГ иқәгылара ҳазыӡырҩуан, ҳгәаладууп.
Вентспилс. Ашарԥазы амырхәага иаасҿахәмарыз аԥсабара хаа сышԥанықәнарԥши. Аҩадатәи аҵх лашақәа сиршәақәоуп ишыҟоу. Иахак аҽнымш ишаҩызаз амра ҩагылеит. Амузыкеи, нас изласырҳәо амагнитафони сымамызҭгьы, цәашьас, аамҭа хыгашьас исымази!
Ашара иаҵагыланы зыԥсы зманы иааҩнашылало Резо Аазиз-иԥа, иажәаҟәышқәа шаҟа аамҭа сцәыргозеи! Уи акоммунизм ахықәки, апартиа аполитикатә ҵаҵӷәи, ауаҩы иџьаус ахьчара инадҳәаланы уҳәа деиҭаналагахуеит ацәажәара, сара наҟ, даҽа ажәабжьк
ахь излахызгара сзымдыруа саақәхоит. Иагьаџьара дсырҟьаларгьы, аџьаус ахьчареи атехника ашәарҭадареи даарызкылымскәа, душьы даанҵәаргь иуам. Ауаҩы дызҿу иус хада дшаҿаҟәоз аргамаду ишԥааирԥши! Ари, иҷкәынбзиара анаҩс, азеиԥш чымазарагьы илазаап. Иахьа дызлацәажәоз шаҟа исгәамԥхоз, ишгәырхынҳәыгаз иснымԥшуа сыҟамызт, ишԥаизгәамҭеи. Аха Пиотр Ду дышқырҭхылҵу убысҟак гәрагарыла далацәажәон, ауаҩкәада днақәшаҳаҭхартә. Ашьыжь амырхәага ҳақәҷҷа ҳашиашаз абаӷәаза ҳанҭалеит. Уахь абаӷәазахь ҳанҭалаанӡа Лиова сышә ихы аакылеикын, Шьуқри дааит иҳәеит, иаб изы, дгәырӷьаҵәа. Араҟагьы аԥсшьарамши аныҳәеи ҳрықәшәеит. Ишԥаҳанасыԥу аԥсшьара мшқәа. Ҳусқәа шыҟалаша здыруада.
Иацы, иахьа аамҭа цәгьамкәа иаҳхаагеит. Аҩныҟа телефонла ҳаицәажәеит, зегьы бзиоуп. Аҵхагәы ааҩнашеит. Асааҭ 01 рзы Вентспилс ҳақәҵит.
Балтика. Ҳнаскьацыԥхьаӡа асы, ахьҭа. Уажәааны ари аҩыза ахьҭа араҟа избахьадаз.
Ашьыжь аҵаа зыдшәыланы, ибабаӡа иааҩнашылаз ҳасас иоуп даараӡа сзырччаз. Уи, Резо, ауаҩҭәы-маҟа, аус симырурц даашьҭушәоуп есышьыжь дшыҩагылалак иԥсы има дааины дшаасыдтәало, аха иахьа иц-ишә еихамгыло, илаӷырӡ иӡамҩа иадшәыло ахьҭа дареиџьны амшәҳәыс еиԥш дыҭпыпӡа данааҩнашыла, иҟалаз сзымдырит. Уи иҿыԥшылара иԥскьатеиахԥҵәагаҵәҟьан – ахьҭа сакит ҳәа ахаҵа баба иҵәыуара. Аиашазы, уи дахьышьҭоу алазареҭ аҟны снеизар, ассир! Амҵ ҩныԥсаап – аморг. Акыс, ахьҭаха, уарҳал заҵәык зқәыршәны ишьҭаз, дықәымԥсыкәа дызлагылаӡазоуп иџьашьатәу. Араҟа акандициатә ҳауаԥха неиӡозаарым. Иара акгьы имҳәеит, егьырҭгьы рхала ирызгәамҭеит. Ауаҩы замана даҳцәыбжьаӡхьан хымҳаџьымшьа!
Сыҟны аԥхара исны дыԥсаҳәауа даналагоуп алакә данаҩызахаҵәҟьаз. Уажәы-уажәы дынхьышьшьы ацәа дынҭанагалон. Агәараҳәа данынгҿаҳалак, иблақәа ҩцәырпыжшәа иҽааириашон, аха иахатәи игәаҟрақәа еиҭанаихьӡахуан.
Иаха аҵхагә иааҳамнахаанӡа ателедырраҭара ҳахәаԥшуан, усҟангьы ицәаҳа акәын итәаз, ихаҭа наҟ уажәы-уажәы дынҭанагалон, дшыӡыҭра дӡыҭыр дцәалаԥсып аауҳәартә.
Ҳахәаԥшуан Англиеи Бельгиеи ркомандақәа ршьапылампыл асра – афиналтә еиԥылара. Аҩкомандак иаадырԥшит акырӡа рҟазара шыҳараку, Ливерпульаа шаиааизгьы (14 0). Уи ахәмарра ашьҭахьтәи ателедырраҭара акәын иџьашьатәыз. Уи арепортаж Италиатәи актуалтә проблема иазкын – Моро иԥсыбаҩ аԥшаара иадҳәаланы атәылан имҩаԥысуа азакәандара, аҳәынҭқарра, уи аполитикатә хырхарҭа рымчыдара... Закә хьымӡӷузеи адунеи ауаажәларра рҿаԥхьа атәыла зҭадыргылаз – аҳәынҭқарра-политикатә усзуҩ-анапхгаҩы имҵарсра – ишьра! Зхы иақәиҭу акапиталисттә тәылақәа рҵас! Ауаҩ «изинқәа» нахарҭәааны «иахьырыхьчо»!
Ахәылԥазы Аҩадатәи амшын ҳазкылсит. Иацтәи асы абаҟоу, амш каууа, амра хазынахәха, аԥшахь шаҿоугьы, аԥсабара даараӡа илахҿыхуп. ФРГ аибашьыга ӷбақәа ааба «ахысшьа рҵоит», изеихсырц ргәы иҭоу здыруада. Урҭ еиҭах ршьа, рда иаламгылоушәа збоит, иаргәаҭеиуеит аџьалк!
Дырҩегьых ахьҭа ҵысит. Хьҭоуп иахьа, ақәа, аԥшахь ыҟоуп.
– Иракли дудыруоу? – ҳәоуп иахьа ашьыжь дшааиз сусеиҵархаҩ, Б. Полевои аибашьра шықәсқәа рзтәи ианҵамҭақәа сшырзыӡырҩуаз.
– Ииуеи? – ихырхарҭа гәынкыло сҵааит.
– Уи аибашьра атема иазку иҩӡомеи?! – иҳәеит аартыра дук ҟазҵаз аӡә иеиԥш, иҟәышреи иҳәаадоу идырреи ирдырганы иҟәазыз ихы-иҿы ду ихарлашо.
– Нас изызкуи? – сҵааит ихы-иҿы ианызбаалоз иҿы иасырҳәарц.
– Алирика, аԥсҭазаара...
– Миллионла аԥсҭазаара зхәаҽыз еиҭах уи аҩыза ашәы адунеи иашәымларц, ауаҩытәыҩса илирика-гәалаҟазааратә ԥсҭазаара еиҭах аибашьра иамхәаҽырцазоуп уи ахлымӡаах ԥсҭазаара зхызгаз, иалаԥшны избоз ашәҟәыҩҩцәа, ажурналистцәа рҩымҭақәа изыртема хадоу, рхәыцраҿы измыцәо. Ираклии Гьаргьи аӡә Пушкин иҭҵаарала, егьи – Лермонтов – аурыс литература дырҭбааит, аха урҭ аҩгеник адунеи иадыруеижьҭеи, иҭҵаауижьҭеи акрааҵуеит, уажәынахысгьы урҭ рыҭҵаареи рырҿиамҭақәа рҵареи нҵәара зқәым темоуп, ԥсра зқәым ԥҵамҭақәоуп.
– Сааҩнашылацыԥхьаӡа раԥхьа сылаԥш назықәшәо Д. Гәлиа иоуп, – даахәмарызшәа ныҟеиҵеит иҟәызгаӡа акраамҭа аҭӡы икыдԥшыло иҭпыпӡа игылаз Аазиз-иԥа.
– Иҟоуп ауаҩ илаԥш зыдхало ауаа. Утәа, – днахьасырԥшит дзышьцылаз акресло ахь, аха атәара иҽазимкит.
Антверпен. Ахәылԥазы амра лхышәҭуаны «Нафта (В)» асқьала ҳнадгылеит. Ҳла жьа шԥамки! Иахьатәи аусура амш нҵәеит. Амҽышеи ашәахьеи ԥсшьарамшқәоуп. Уи агәеиҵахара знаҭаз ҳхы-ҳҿы ианумбааларцу – џьоукы ӷәӷәала, џьоукы еиҳа имаҷны, аха зегьы иаҳныԥшит.
В. Пескови Б. Стрельникови рышәҟәы «Аокеан нырцәтәи адгьыл» уажәраанӡа сышԥамыԥхьацыз!
Аԥсынгьы аҭаҭын ҟалону ҳәа иџьашьаны уажәааигәа исазҵааз Аазиз-иԥа – ҳамҩанызаҩ иниҿаскит аокеаннырцә – Америка ицаны Аԥсни Аԥснытәи аҭаҭыни ирылацәажәоз ражәақәа. Шаҟа ихааны,
иԥшӡаны, цәаҳәақәак рыла акәзаргьы, аԥсуа иҵаси исысдкылареи шԥаадырԥши.
– Урҭ иабардыруаз! – аҟароуп инеиҳәаз Аазиз-иԥа.
– Зхы аҭыԥ иҭоу раԥхьа итәыла ҵаноуп атәымтәылахь дышцо! – ҳааибарччазшәа ныҟаҳҵеит.
Урҭ америкатәи рныҟәараан инанагеит аҭаҭын иахьа-џьанаҭ дгьылу, адгьылҿацә ԥхара џьашьахәтәы аҟны – Мрагыларахьтәи Вирџьиниа. Уаҟоуп иахьгарҵуа адунеи еицырдыруа аҭаҭын ҟаҵақәа «Кент». «Мальборо», «Кемел» – аиндеицәа рҭаҭынжәга иахылҵшьҭроу. Убраҟа изықәшәаз аҭаҭынаарыхҩи дареи реицәажәара ҳазыӡырҩыпи: ...Америка зегьреиҳа сувенирра зуаз аҭаҭынҟаҵа  наидаҳгалеит. Аҭаҭынаарыхыҩ, аҭаҭын иамыхоз ҭаҳмадан, аха деигәырӷьаны иааҳамихит – ари абзамыҟә ҟазшьа сцәымӷуп ҳәа дыхәмаруа. Акы ааҭихын инацәкьара еидҩалақәа инарыбжьакны иааирҟәыҷын днафҩит.
– Урыстәыла аҭаҭын ҟалома? – иааџьашьаны дназҵааит.
Ҳәатәыс инаҳақәшәеит амахорка Тамбовтәи аҳауаҵәҟьагьы шаднакылаз. Изеиҭаҳҳәеит Аԥсны аӡбахә, америкатәи адгьыл адунеи ианаҭаз, араҟа Вирџьиниаҟнеиԥш иҭәы-иԥха амч-алшара аманы аԥсуа дгьыл ишанаало, ишааӡо...
Урҭ еиҿырԥшуа, иаҳҳәап: Аԥсни Вирџьиниеи аҭаҭын-аарыхраҿы мацара шакәым излеиԥшу. Аԥсабаратә қәыԥшылара, аҳауатә ҭагылазаашьалагьы. Уи моу, зны-зынла убри аҩыза агәаанагара ҳауан, ҳаанҿасыр аԥсыуак даадәылҵшашәа, «умҩахыҵ ухаҵкы, усывымсын сгәы нырханы» ҳәа... Ҳара араҟа аанҿастәыс иҳақәшәақәеит, аха, аӡәгьы умҩахыҵ ҳәа инапы даамыхеит. Ари Аԥсни Вирџьиниеи реиԥшымзаарақәа ируакуп. Иара ус шакәхаз ауп акәымзар, аԥсуа иҟнеиԥш мҩахыҵтәыс иҳақәшәар, Вашингтон ианаамҭаз ҳҟаларызу?» Акыр здыруа дахьыҟазаалак! Аха ари Аазиз-иԥа ирыцҳара – амилаҭ хәыҷы рҭоурых идырырц ахьиҭахымоуп!
Вирџьиниа ишахьӡхазоуп уамашәа ибатәу! Анцәа ишишаз ишьҭаз адгьыл, уи аԥсабаратә беиара иалахәыз, иалааӡаз аиндеицәа, ҟыҟда-ҿыҟда изқәынхоз адгьыл чашәра ҳамҭас Европа Колумб ианеиҭа инаркны, адгьыл зыхәлазырӡуа иалагаз «ахаҿцәышқәа» ишырҭаху иалаҭхаџьуан, ирымпыҵархалон. Кьыс змамыз адгьылчашәра инықәнагалалак рыԥсы алахон, иртәыртәуан, асасра ахьынтә аԥшәмарахь ииасуан аԥшәмацәа ныхуа.
1584 шықәсазы раԥхьатәи англыз експедициа Лондонҟа ианыхынҳә ирҳәеит Вингандакоа зыхьӡу адгьыл ҭыԥ шааныркылаз. Акрал ԥҳәыс Елизавета ирыдылҵеит уи адгьыл иахьӡырҵарц «Вирџьиниа», уи ахьӡ Америка зегьы иахьӡуҵаргьы ишанаалоз агәра ганы. («Вирџьиниа» – «Аҭыԥҳацқьа» – Девственность). Араҟа рыцҳарас иҟалаз, уи аекспедициа иалахәыз раԥхьа изықәшәаз ауаҩ изиазҵааз изеилымкааӡакәа, иҽырԥсышәаны, ибызшәала «Вингандакоа!» – ахьиҳәазазоуп. Уи иаҵанакуаз «Ишәшәу амаҭәа шԥаԥшӡоу» ҳәа акәын.
Аха Аԥсны «аазыртыз» Аазыз-иԥа Аԥсны аԥсуаа (аԥсил) рҟынтә шакәу издырӡом, иаҳарцгьы иҭахӡам, ариабжьарак аҭоурых ихы аҭагалара сшаҿугьы.
Ахәылԥазы иаҳзааз араатәи ҳҩызцәа Жениа Шевченкои Иури Мурадханиани ҳрыманы ақалақь ахь ицеит, устәи Жениа иҩныҟа. Ҳаидтәалара, ҳаицәажәараан Жениа иҳәеит Аҟәа сасра дышсызнеиуа. Мап, сара сышҟа иҳәеит Вахтанг. – Уара ушҟа ақәыџьма неиааит! – днахыхәмарит, – уахь анеира злаҟамло адырга Шамиль иргылоит аҳәааҿы, усами? – даасҿаԥшит.
– Снапы ианызар ладагьы-ҩадагьы адыргақәа смыргылашаз! – ҳааибарччеит. Ҳаччалап. Уажәы, усгьы ччарылоуп доусы русқәа шыҟарҵо!
Даара патуқәҵарыла ҳаздызкылаз ҳаԥшәмацәа аӷба аҟынӡа ҳааскьаргон.
– Аа, исымҭаны аҳамҭақәа, – иеилаҳәара ааиртит Жениа. – Ари уара, – иаақәиргылеит аӡӷаб сахьа зманы, лгәыԥҳәқәа шәырҭаҭаха иҵыс-ҵысуа изнубаалоз акерамикатә чаҟәа.
– Ари уара, – Вахтанг инаимҵаиргылеит, уигьы ачаҟәа, аӡӷаб лтәарҭа асахьа акәын. Аазыз иԥагьы убас акы.
– Ҩажәижәаашықәсатәи сыԥсҭазаараҿы уажәада исымбац атәарҭа асахьа аӡә ҳамҭас ирҭо, – назгәеиҭеит ихәыцуа итәаз Володиа. Узыччозар уччала, ҳкьатеиқәа злаҳаӷраԥымыҵәҵәаз џьоушьап. Иара «аҳамҭа» заузгьы дгәаар ишеицәахоз дырны, «Мац ицәқәа анцәымзкы, дрылагыланы дыҩуан» ҳәа, дҳацыччон... Уи ҟәыӷароуп.
Ааилышәшәоны, аҩызцәа ааныжьны ҳамҩа ҳақәлеит. Амш зны ақәа леиуан, аԥша асуан, нас иааилгахуан – ихьаҳәхьачоит.
Схы иҭамыз, сгәы иҭамыз арадиограмма кылхх ишԥааи. Акалендар есыҽны сышкыдыԥшылоз, ииун нзырҵәода ҳәа амшқәа ԥхьаӡо сшыҟаз... Аа, ауаҩ нап идкыланы иахьихылаԥшуа!
«Ԥсшьара уҳашьҭырц ҳаӡбеит иаарласны, «Сухуми» хара ныҟәара ахьазгәаҭоу азы. Угәаанагара?» Алашә ииҭахуи? Иҭабуп! Ажәакала, аҽеидкылара иаамҭоуп. Сыцәа шԥадырҟьалеи! Уажәшьҭа аҵхқәа шықәсхап, асааҭқәа мшхап! Ных, уахьыҟазаалак аҩныҟа еиӷьу ажәабжьс иҟоуи – аҩныҟа, аҩныҟа!
Сара сыԥсшьарамшқәа шыҟалаша срызхәыцуеит – иарбан ԥсшьароу! Ауаҩ иԥсшьара – нырцәоуп. Ишԥасҭаху уаҩ дызнымиац аԥсабара алачара, анагәылс-аагәылсра, Америкаа ишырҳәо еиԥш, хаикерра – шьапыла амҩахәасҭақәа рнысра, ашьхара, аԥсҭа рхысра... Сгәалашәара есымша иԥхаӡа иалоуп ашьха Гәаџьеи сареи ҳанышәарыцо асхьыс абахәқәа ҳанырҿаз, асы иаҵәа ҳанықәсуаз.
Гамбург. Амҽыша. Амра аԥҭақәа аҽынрывак-аарывакуа ҵлакашәара иҩхалоны Ельба Аҩадатәи амшын ырхәашьуа иахьналалоз ҳҩыбжьагылеит. Уи аҽыртаӷаны, аҩада мшыцәгьа бааԥсык иақәшәазар акәхап, иқашьха иҳанҭеиуа акәын ишлеиуаз. Аӡиас хҟьоуп аԥра ӷбахәыҷқәа (аиахтақәа) рыла. Урҭ зыԥра шкәакәақәа аԥша ҭарчу рықәцәқәа ҵарыхәҵәа-ҵарыхәҵәаӡа аӡы иҭиааз ҵиаақәоушәоуп ишеилагылоу. Асҟатәи «ашышкамс» еилысуа изларылсуа ааџьоушьап аӷба ҭуӷанқәа, ладеи-ҩадеи иҵыхәаԥҵәарадаха иахьеиԥыло. Ельба наҟ-ааҟ аԥанқәа ааԥын-цәа аҟәыншьшьы, аԥсабара ииаҵәҟаҟараӡа снылабылгьандаз зумҳәахри. Ашьыбжьон ҳаӷбахь ихалаз даарылукаартә, дыҟан Степан – ҳагент. Уи дшаҳзааигәоу алаҳирдырырцаз деихаччо, – здравствуите! – ҳәоуп дшааҩналаз.
Егьи, афирма ахаҭарнак Шульц, иԥҳәыси, иԥҳаи, иԥеи ицын. Иара ауатка ижәуамызт, аха лара, иԥҳәыс бзиа ибаҵәҟьаны акәын ишылжәуаз. Урҭ уажәадагьы араҟа ҳааицԥхьаӡа иаҳҭаалоит, рыԥҳа ф-класск рахь дныҟәоит, аԥа – ахԥатәи.
– Ауатка зымжәуа амашьына аԥсҟы ахьику азакәхап?
– Мап, – иҳәеит Степан, – лара иагьылжәуеит, машьыналагьы дылгоит, – днарыхлафит иҩызцәа. Урҭ наскьаганы сҭыԥахь сааины слатәоны, авахтатә цхырааҩ Лиова ҩыџьа иманы дыҩхалеит, реиқәа кьаҿпаӷәқәа рҽыларбаӷьа. Руаӡәк Аристотель иԥшрақәа инубаалон, ашла нызлалахьаз ижакьа еиқәаҵәақәа рхы иақәиҭтәын, егьи арԥыс аԥшькы, ихахәы рҟәыдны, ихы-иҿы ааигәа адалақь шабаз мҩашьо иԥшқаӡа.
– По русскии ԥлохо, – даалакҩакын, здрасту, – иҳәеит дшааҩнашылаз арԥыс. Рнапқәа аанкыланы инасыртәеит. Арԥыс, ашьҭахь излеилыскааз ала, Николаи Коросовиди, ихы-иҿы ихалашон, игәырӷьара изнымкыло, аха илакыҵа гәхьаагарак, гәырҩарак
ыҵубаауан. Уи, Русски хорошо, грик плохо ҳәа акы аҳәара даҿын, аха цқьа исзеилкаауамызт.
– Лиова, ҳара ҳ-Настасиади абырзенбызшәа идыруоу? – снаиазҵааит Катиба. Уи уажәааигәоуп акаԥдан аԥшьбатәи ицхырааҩыс даныҟаҳҵаз, ишьхәа дықәҵәиааноуп аус шиуа.
– Имдыркәа, дбырзенми!
– Уиԥхьеи.
– Мшыбзиақәа, – ҳәа дааҩнашылеит Васиа иҽеилаҳәа-иҽеилаца.
Уи иааира иеигәырӷьаны аҷҷаҳәа аицәажәара иналагеит. Ари арԥыс дзеигәырӷьаз «Сухуми» ахьибаз ауп. Урҭ ҳнаҩсан либериатәи абираҟ зхаргыланы иӡыхгылоу абырзен ӷба «Ҭиела» аҟны аус руеит, зықәрахь инеихьоу – механикс, егьи, Николаи, – мотросс. «Сухуми» дзеигәырӷьазгьы, – иара Аҟәа акәзаап дахьиз, фышықәса ихыҵуан арахь, Бырзентәылаҟа иани иаби данааргоз (1966 ш.). – Абрахь саарымгаӡакәа сыԥсындаз Аҟәа,– иҳәеит илабжышқәа хаҟәҟәала. – Уажәы иаарласны ԥсшьара Аҟәаҟа сцоит, уҭынхацәа акыр рзуцҳарц уҭахызар, – анысҳәа, акыр дхәыцуа дтәан. Нас, «радрес сгәалашәом, ԥыҭҩык Аҟәа, ԥыҭҩык Казахсҭан», иҳәеит, илахь ишызбоз инеиқәҵаны.
Ҳамшынуааи дареи рызхара еицәажәеит, Васиа усгьы деиҭагаҩын, акрыфа-акрыжә ахәылԥазы инаскьаргон. Николаи уажәы-уажәы ишьҭахьҟа даахьаԥшуан, дааҭгыланы ҭынч днахәаԥшуан «Сухуми»...
Гамбург. Аҵыхәтәантәи амш. Шьыжьы инаркны салоуп, издыруада ҽазны санааиша. Гамбург, ақалақь хьыҵәца – ақалақь ҟьашьы, Гамбург, ақалақь ҭәы – ақалақь млашьы. Гамбург ацәгьеи абзиеи рышьхәа аивҵазаарҭа, аӡыршы аибафарҭа ааныжьны ахәлара ҳҽалакны Ельба ҳалхылеит.
Иахак схәыцрақәа шеилаԥаҭоз сызмыцәаӡакәа лцәылашеит, аҩныҟа сызлацара ҳаирплану, дәыӷбоу, ҳашҩеиҵәҟьалак (Вентспилс) сдәықәлару?
Анааша ҳусбарҭаҟынтәи иааз арадиограмма сыӡбахәгьы анын, егьырҭ иаауа ицо иарбоу рнаҩс. Аа, шьҭа уҭынчха! Знык зымаҭәақәа еиҵазҳәаз дшыҟалаша сҟалеит.
Америка бнатә ԥстәы хәыҷык ыҟоуп Скунс ҳәа. Уи ажәлар «афыҩгара» ҳәоуп ишашьҭоу. Избанзар, уаԥырхагахар хыхьчагас иамоу аҳауа аԥхасҭатәроуп. Аха ахәшә аунашьҭаанӡа, аԥхьатәи ашьапқәа ирықәгылан, ашьҭахь уеирханы, аҵыхәабаба шьҭыхны иаагылоит – усывсуоу, схысуоу ҳәа агәаҽанызаара ҟаҵо. Анакәымха, изханнахуеи ахәшә... Ианҭнырҟьагьы, афҩы уаргыларцу! Уи аҟынтәиоуп «афыҩгара» ҳәа ишахьыӡхаз, аха ииашам, избанзар уи есымша афҩы аугахуа... Ҳара усгьы ҽнак ԥшьынтә акы ҳнацҳауеит. Акрыфара зынӡак ҳамшьӡарц аҳақьым Николаии сареи шьыбжьышьҭахьтәи чаижәыншьҭахь апинг-понг ҳаслоит, уи аспорттә ҽыхәшәтәра ҵаҳгеижьҭеи акрааҵуеит, шамахамзар ибжьаҳажьуам.
Ажәакала, Николаии сареи ҳҽыркараны, сҩеины аванна азна аӡы ҟаҵаны сынӡаалон, ателефон ахәҳәара иналагеит. Уи гәасҭахьеит – аванна сынҭалацыԥхьаӡа Вахтанг Давид-иԥа акы шиҭаххало. Иагьа икаркарт, аума ҟаҵо, аха сҭымҵит уажәазын.
Сҽыкәаба-сҽышьышь снатәоны, еиҭах абжьы геит. Иаашьҭысхзар, иара иакәын. Уи акы дшаргәаҭеиуаз мҩашьо, раԥхьа радиограммак иааз дналацәажәан, дазҵааит «Агәылшьап» аҟны сшанырҵаз убама ҳәа. Азныказы исзеилымкааит иарбан гәылшьапу дызнырҵаз. – Ҳара ҳтәы, акомҿареидгыла аҭӡыгазеҭ – неиҳәеит мчыла иҽиҟажарц дшаҿыз мҩашьо.
– Исгәалашәом, сахәаԥшыпи, – сҳәан, атрубка лықәҵаны слалбааит.
Уа ианын Лиова Катиба, «исатира»:
«– Ашьыжь хә-сааҭк рзы сырҿыха».
«– Бзиоуп, аҩыза акаԥдан, амала хә-сааҭк ҟалаанӡа сырҿыха, иудыруеи... – наиаҭеикуеит авахтатә цхырааҩ.»
Абри ауп уажәазы ипылҳаҭхаз, зыфҩы ааузымычҳартә ирттаз. Ҩымз ҵуеит ихшьижьҭеи, иахьа уи «амаӡа» еиликааит, аӡәы иеиҳәоу, уажәраанӡагьы идырны иахьанӡа иааигоу здыруада. Уи усгьы ишиҭаху, ианиҭаху ихы иаирхәарц далагоит – нас ахыԥжәара, агәыԥжәара. Егьи, Лиова днаганы дызхысуа аӡы ла иамжәуа дирҟацахьазаарын, аха исздыруамызт сара уи «аус ду» сыхшыҩ алазу-иаламзу.
Сыҩхалазар, дуанҭо дтәан, ихьӡ насҳәан сыхәмаруа – уамак ҟалаз џьысшьан, здаҟам асатира цагәы, – иналамҵашәа снаидтәалеит. Ус инахыга-ахыго уаҳа ицҭәамтәкәа ҳаидыҵит.
Ус сҭыԥаҟны сыштәаз Лиова, – иҟалаз удыруама? – ҳәа дцәышҳабиӡа дааҩналеит.
– Иҟалеи? – акгьы сзымдырӡошәа снаиазҵааит.
– Акгьы узымдырӡои?! – иџьашьаны сҭиҵаарц иҭахызшәа даасҿаԥшит.
– Иарбан издырырц иуҭаху?
– Дидоу, дидоу, акаԥдан снеиган, амыждарақәаз иҭсыжьыз аҭӡыгазеҭ сақәифахьан. Уи дшылсацәҳаз аҩыза ҟамлац, – иҳәон иԥсы изеивымго. – Сара уажәы ԥсшьара ацароуп хыс исымоу, агәамҵхамҵраха змада!
Вентспилс. Шаҟа ҳманшәаланы, сусура ашьҭахь ҳнеизеи.
Иаха Виноградов – аҩбатәи амеханик, – имширан, ҳлеидтәалеит, акаԥдан дыҟаӡамызт. Уи Бельт абжьысырҭа дахьаркараз акәу, ус ҽакы иамааназу, аха иахьа иара ашьыжь излеиҳәаз ала, ихашҭит! Адырра ҳауит схаҭыԥан егьи ареис аан дшаауа Тумариан ҳәа
аӡәы. Уи шаҟа деигәырӷьаз ида здам аӡәгьы издыруам! Сара сеигәырӷьаҵәҟьеит!
Ашьыжь сыԥшызар, Шьықәри избац иакәӡамкәа деихәлаҳаны, ибӷахы днанамго, Лиова дивагыланы, уигьы дҿарҳасуа иааҩналеит.
– Аа, ҳлеиланҵәа ҳцахьан? – рҳәеит ишааҩнашылаз.
– Иҟалеи, шәзықәшәеи?
– Иаха ахәылԥазы ақалақьахь ҳазлацоз «Жигули» иааиуаз «Москвич» иҩаахан, цәгьаԥсышьала ҳаԥсқәа еиқәхеит, – азҵаара дыргеиԥш ихәахьаз Шьықәри ибӷа инапы адкыланы дықьуа акресло ашҟа иҿылеихеит, аха атәараҵәҟьа илшомызт.
– Унан, шәҭаирхозма?! – наҟ жәахаақәак нацҵаны иааџьасшьеит.
– Аа, атәараҵәҟьа сылшом, сымҩа сықәлап, – дҩагылеит.
Уи уажәааигәакәын даныҟаз, дцо-даауа дадызцалаз, аха ашьа ицаша ада иалагылом тәа! Ахәылԥазы, асааҭ бжьба шыҟаз, ҳақәҵит.
Амра аԥшахь ԥхьацо ҵлакашәара иҩахыҳәҳәоны, ҳарныҟәага хада (гл. двигатель) ашақә асра иалагеит. Ҳаанҿасын амеханикцәа лҭаԥшы-ҩҭаԥшын, аха еимымхкәа ирбоз, еиҭах ҳамҩа ҳлықәлеит. Аха уи ҳаанҿасра иара иабахәшәыз, аӷзыбжьы иаҳа-иаҳа игәырԥшаагаха игон. Ҳаиҭаангылахт Борнхольмтәи адгьылбжьаха азааигәара. 6–7 сааҭ рыла еимыхны агәаҭара иаанарԥшит ҳамч зықәхоз шусмыз, адырра ҟаҵан ҳусбарҭахь. Уахьынтәи аҵхагәҭа адырра злаҳауз ала, ҳдәықәлеит ҳцыркьҳасуа Ростокҟа (ГДР), уи ауп зегьреиҳа уажәазы иаҳзааигәоу.
Аа, сара сыԥсшьарацара еиҭа ишыманшәаламхахыз!
Амш уԥсы налахартә ицқьоуп, еилгоуп, амшын еишьылӡа ҳарҵысырҳәа ишәошәа, ҭынч ҳхыхәхәала амҩа ҳақәуп, знык Росток ҳзынаӡандаз ҳәа.
Ахәылԥазы Росток ҳанхықәгылеит аԥсабара ҭынчҳаҳараӡа. Ахәылԥазтәи ашәаԥшь цыҩцыҩуа инагәылалаз амра ҟаԥшь ашәахәақәа уамашәақәа идырԥшӡон аӡыцәа иаҩызаз амшын ҟәызга. Уи уахьынхыԥшыло шәыга ҟаԥшьыла ишәу аҭанақьы иаҩызан, амра иҟаԥшьӡа инылнагаз амҩахәасҭа, иара, амра ласкьацыԥхьаӡа акьаҿхара ишаҿыз илхықәгылеит амҩахәасҭа ҟаԥшьгьы. Уаҟа инҿахҵәеит. Аҭанақьы жьакца ду иаҳзықәгылазгьы аиқәаҵәахара иаҿын.
Росток. Амш лҵшәадаха инаҳхысит. Иҟалеи, шәзықәшәеи ҳәа аӡәгьы дмааит, дагьҳадымҵаалеит. Ашьыжь ҳара ҳхаҭарнакк телефонла иҳабжьеигеит ачҳара ҳамазаарц. Иаҳмычҳар ҳаззыҵҟьарц иҟада!
Агылара, аԥшра-аԥсырмаҷга. «Иҟоу зегьы сызҳәом» ҳәа атрубка иҭахәҳәоз дызкыз здыруада!
Ашьыжь, асааҭ 9. Иааит хҩык азауад ахаҭарнакцәа агент дрыцны. Закә ԥсеивгароузеи? Иаразнак рымаҭәа ҷыдақәа нарышәҵаны илҭалеит ҳмашьынатә ҟәша. Иаразнак ишьақәдыргылеит ахьаа, ирҳәеит ахәшәтәышьа. Иҭынч-ҭынчӡа рхымҩаԥгашьа, рцәажәашьа, ртәашьа, ргылашьа даараӡа угәы иаақәшәартә иҟоу уаауп. Реиҳабы 64 шықәса ихыҵуеит, шықәсыкоуп исыгу, нас апенсиахь сцоит иҳәеит уи, 35 шықәса азауад здыруа, зыуаҩра адзырӡлаз ауаҩ.
Ианцоз ирҳәеит иҟаҵатәыз, уаҵәы, аҟазацәа иаарышьҭуа еиҵазмырхашаз аусутә.
Ҳара ҳлабҿаргьы иҟаҵатәу дурбар иаагыларц иҟоума! Еимыхтәыз, еибыҭатәыз, ихәныгатәыз иаразнак рыфа-рыжә иазымԥшкәа инарыгӡоит. Амала, ԥсшьарашьҭахь иаҳзааз Оренбургтәи Попов усуншьҭахь, ари аус аҳаҭыр азы иаажәыр ҟалома ҳәа дҵаауан! Ахәахәа ақьашана дариашоит!
Ашьыжь ицқьаны аа-сааҭк рзы иззырҳәаз аҟазацәа хҩык рмаругақәа дара еиқәшәшәа иаакылсит. Аусутә рацәоуп, ихьанҭоуп. Ҳара ҳтәқәеи дареи иаарылшо еицыҟарҵоит, аҵх иаарымнахаанӡа аус руан, еимырхит еимыхтәыз, азауад ахь идәықәырҵеит идәықәҵатәыз. Анемец исааҭ аҳәаа иахирԥап ҳәа уацәымшәан.
Ҽаанбзиала, маи!
Ашьыжь абуксир иааиз алыра аманы ицеит. Егьырҭ аусуцәа рус ишахагылац иахагылоуп, аусура еилашуеит.
Ихадоу азқәа зегьы ықәҳарц ишозаап изшо, анакәымха ари «Сухуми» есымша хынҭәаӡынҭәарак иалоуп, иԥҽлап, ибыллап. Ҳаԥхьаҟа ицәырнагаша здыруада.
– Иџьасшьоит арҭ ауаа рҟазшьа, рхымҩаԥгашьа! – иџьаршьоит акаԥдан ицхырааҩ еиҳаби, амеханик еиҳаби, аҩбатәи амеханики.
– Избан? – иааџьасшьеит саргьы, – ирыдубалеи?
– Ишысҳәара сыздыруам, иҷкәынцәа ҟәышқәоуп, иҵарауаауп, аха рус ишазыҟоу, рнак-аак сзеилкаауам.
– Еилкаарас иаҭахузеи! – саахыхәмарит. – Ихарҟьацәоу ақәыӷәӷәара, зегьы аҵәы рылаҵара, – аасаҭеикит.
Ахәылԥаз ҳахәаԥшуан ашьапылампыл асразы адунеитә чемпионат Буенос-Аирес (Аргентина) аартра. Аиԥылара аазыртыз ФРГ-Польша ркомандақәа еиҭахазаргь (040), полынаа рыхәмарра еиҳа еиӷьын. Ссиршәа иубаша, ҳара ҳҟны уажәы хҩык аус зуа анемеццәеи (ГДР) ҳареи ҳаицахәаԥшуан ателедырраҭара. Гәаныла сазхәыцуан, абарҭ ргәы ззыбылуадашь ҳәа, аха гәаныла аҭак ныҟасҵахуан, ҳәарас иаҭахузеи, анемеццәа рзы ҳәа. Аха сгәаанагара сажьама сҳәо сааҟалеит аполиакцәа анемец мба иажәло ианалага, ишыгәныркылоз, еицҿакны ишеицыҳәҳәоз ала.
Аԥшра иақәымшәац, аԥшра закәу злаиоуҳәари! Ҳаԥшуп азауад ахь иргаз ашестерниеи алыреи анбааргаришь ҳәа. Уи иазыԥшуп аусуцәагьы.
Шьыжьхьаншьҭахь Авҭандил (ахәыҭаҩ) дхалеит, Попов дсыҟәца, анакәымха, иакәым сылихуеит ҳәа. Уи ашахтиор хеилага даанӡа цҭәа ҳалаӡамызт. Адырра злаҟарҵаз ала, ҳаззыԥшу ахәҭақәа ахәылԥазы асааҭ хәба рзы иҟалоит. Хәба рҳәазар, анемец исааҭ дахыԥап ҳәа умшәан.
Ашьыбжьон баржала аӡы ҳзааргеит. Арҭ аҩымш ӡыда ҳтәоуп. Ҳафатә ҟаҵага ада мшынӡуп ҳхы иаҳархәо. Сыхцәы акаԥсара иалагеит, сафоит, усгьы имаҷуп исзаанхаз.
Ас ҳааиламхар иахьа Вентспилс ҳаҟазаарын, уаҵәы– Аҟәа. Амра ажәҩан агәы иаҵәара аҽҩалакнанаҳауан, СССР арегист Константин Николаи-иԥа дызманы иааиуаз акатер ҳаӷба ианаадгылоз. Уи иаареи аԥхасҭа иҟалаз зхароу ҳәа ишьақәиргылои ҳара ҳзы хадара злоу акакәны иҟан – иԥану, илеишәоу здыруада. Дыҩхалеит зуаҩыбжара иҭысхьаз ауаҩы гәыԥсшьа, ауаҩы ҳалал замана, дхагамкәа, дԥагьамкәа. Уи дшыҩхалаз еиԥш аус еилыргара дналагеит, асхьемақәа, адокуметқәа, иара ахҭыс ахаҭа ахәаԥшра уҳәа имаҷума иусутә.
Егьырҭ хҩык анемец-усуцәа азауад ахь иргаз ахәҭақәа роуаанӡа усутә рымаӡамкәа итәан, ҳара ҳаиԥш даргьы азыԥшын урҭ амаҭәахәқәа раагара. Абар, ахәылԥаз асааҭ 5 рзы иааргараны ҳәа иҟаз аамҭа иахьахыԥа, ҳалагеит зегьы агәамҵра. Акыс анемец иаамҭа данахыԥа, ак ҟалеит ауп. Аҵла иалҟьаз амаҭ ицҳауан ҳәа, иҟалазишь?
Ус ателефон иасит амаҭәахәқәа ашәахьа ашьыбжьоноуп ианнагахо ҳәа. Абар ассир, асабша, амҽыша аус
руам ауп – ҳлеизнарҟәҿит уи ажәабжь – дара аусутә рацәоуп ҳәа ишаҵыргазгьы.
Ашьыжь иааиз акатер аусуцәеи ҳрегистри аманы ицеит. Ҳтәоуп ҳаиқәшьшьы. Иахатәи ажәабжь – ашәахьанӡа ҳамаҭәахәқәа рымаара, иеиднартәалаз ҳасасцәеи ҳареи ҳшеибаргәырӷьоз маҷк иҳамхажәыз сышьҭра сықәнаҟьан, схы атса ҭарҭәоушәоуп ихьынҭыџьӡа ишысзышьҭымхуа.
Амҽыша. Сабшеи мҽышеи изыԥсшьарамшу ҳаха рымам. Аиашазы, арҭ зус цқьоу ауаа русушьа аԥсуа жәаԥҟа ишԥақәшәои: «Нхаҩҵас акыруы, аамсҭаҵас акрыфа!» Арҭ ҳазҭоу аԥшәмацәа рџьаалыҵ шыҳараку, ишалаҭхаџьуа аргамоуп. Ауаҩытәыҩса ихы иаирхәараны иҟоу иҟам арбану рмагазинқәа рҟны – зхаҭабзиара ҳараку аалыҵ. Уи иқыҭанхамҩатәиума, иааглыхратәиума – инеибанеиԥшны ибарақьаҭроуп, рџьа иалҵшәоуп. Тәым тәылак иатәу атауар иара машәыршәагьы улаԥш џьара иныҵашәарцу! Ҳара иаҳзыҟамҵо ҽаӡә имаҳхуа арбану ҳәоуп асаби инаиркны зегьы рыхдырраҿы ишыҟоу. Ҳара иаҳцәыԥхасҭахаз – уажәраанӡа ишышәзыҟаҵаз еиԥш акәзар, ҽнак ала еибыҭаны шәоуҳажьуеит, аха ҳанамыс иаҵанакуам, иҟаҵатәуп уаҩҵас! – аа аҭак! Иагьиашоуп... Ҳара ҳасасцәа (ҳаԥхасҭа шьақәзыргыло) ракәзар, иҟәбаҟәшәо руы-рҳәа уашьырцу! Ганси Германи руаҩыбжара иҭагылоуп, дара ишырҳәаз еиԥш, аҳәынҭқарра аҿаԥхьа руалԥшьа нарыгӡеит, ауал иаҵоу, макьана иқәыԥшу Аксел иоуп. Аха иара Аксел ишазгәеиҭаз ала, аҳәынҭқарра ауал «иаҵеиҵарц» дыҟоуп. Иарбан уалу аҳәынҭқарреи дареи ирыбжьоу?! Иааџьоумшьарц залшом. Уи дара ражәақәа рыла иуҳәозар, рыԥсҭазаараҟны иреиҳау ауал. Аҭаацәара зҽалазхало ауаҩы аҳәынҭқарра инаҭоит
аԥара 1000 инадыркны 3000 марка рҟынӡа. Уи акәым ссиршәа ибатәу. Ахылҵ дзауз 1000 марка ианаршьоит, ҩыџьа– ахнызқь. Амал ҟазҵо ауаҩ иоуп, амал ауаҩы изы иҟазароуп, ажәакала, ауаҩ иеиҳау мал ыҟам. Аксел макьана аӡә иоуп хылҵс имоу, уи азоуп даҽа 2000 марка ауал иқәуп ҳәа изихыхәмаруаз иҩызцәа. Иаргьы гәрагарыла дырхыхәмаруа иҳәон «ауал» иҽшацәигоз...
Иахьатәи ашьыжь егьырҭ иҳаҩсқәаз ашьыжьқәа излареиԥшымыз акгьы иалаҟамзар ҟаларын, ҳара уи шаҟа ҳгәыӷрақәа адҳәалаз, ҳазыԥшыз атәы алоумҵозар. Аиашазы ицәылашаанӡа ҳшьапы ҳақәгылан. – Иахьакоуп Ростоктәи аҵыхәтәантәи ҳамш. Аха иабаҟоу ҳусуцәа, иабаҟоу ҳамаҭәахәқәа? Урҭ еицаарцоуп, аха ишаадыруа шьыбжьышьҭахь ҳәоуп, шьыбжьышьҭахьынӡа аамҭа нагатәуп ҳәа. Иацаахыс занааҭс ирымоу – ахеиқәырхагатә шлиупкақәа разыҟаҵара, рырхиара, рлыбаагара, рыхәныгара. Иудыруеи ҩышықәса зхымҵыц «Сухуми», х-авариак ирықәшәахьоу, уажәынахысгьы иаҳнарбарц иҟоу! Аха арахь амрагьы ахаҳә ацраҳәоушәа, иахьеиԥш ахалара ацәыуадаҩны иҟамлац – амшыбжа шықәсык иаҩызахеит.
Ус, ашьыбжьон акы ҳлацҳарц ҳанылеидтәала, ианбааиришь, ҳусқәа шԥаҟаларишь ҳәа шеибаҳҳәоз, ахԥатәи ацхырааҩ акәҷышь шәаҟьеиԥш иԥсы ӡаны иҭыԥ аҟны длатәоны, иҳәеит азауад аҟнытәи ателефон ишасыз, ишырҳәаз уаха 24 сааҭ рзы шакәу ианаарго (араҟа зегьы иргачамкноуп ишҳамоу!) Иажәақәаҵәҟьа ишәаӡыӡо иҟанаҵеит.
Уиакәын, алаапк зыцҳаз еиԥш, иҩаҵҟьаз «мастер» сишьҭагыланы аԥсҟахьы ҳаҩхалеит, аха саԥхьа игыланы инеиуаз сҿаԥхьа ашә аартны убыс икыдиҟьеит, уныхынҳәны узымцартә. Аха ари ауаҩ иҟны уажәшьҭа акгьы џьазымшьоз, ақәҿымҭкәа сныҩнашылеит.
Дшыҩнашылаз дныбӷьаҭчыбӷьаҭит, аха ибӷьаҭра амшын агәаны аӡәгьы ибомызт, дызхагылоу ауаа «ифырхаҵара» ззымдыруаз уаҩ дыҟамызт, аштурман еиҳабы Заиарни иҳәеит 4-5 сааҭ рзы иааргарц ишыҟоу, ус уажәы аабыкьа телефонла ишеицәажәаз. Слалбааит сҭыԥ ахь, сықәҵымҭа аҿаԥхьа сгәы зԥызжәарыз, ма изызԥызжәо аӡәыр дыҟандаз! Леонид Илиа-иԥа ишәҟәы «Адгьыл маҷ» аҟны анапхгаҩы – дпартиатә, дынхамҩатә, дзакәытә напхгаҩызаалак иҭыԥ, ихымҩаԥгашьа дахьалацәажәо, ҟаԥшьыла инаҵшь-наҵшьны инықәсҵеит.
Сара сгәы каршәны Лацис ироман «Зитараа рҭаацәара» ахәбатәи аҟәша «Амҩа аҩныҟа» аԥхьара саҿын, акыс, сара амҩа иқәгылаз саланарԥшуан сықалақь. Ус дааит аҩбатәи амеханик Виноградов.
– Сузыӡырҩуеит.
– Ишысҳәара, сшалагара сыздыруам! – даасҿаԥшын дныччазшәа ныҟаиҵеит.
– Изакәи, бзиароу? – акгьы сзымдырӡошәа.
– Аа, ус, – дныҳәцымцит.
– Уӡырԥхагақәа умырхма! – снеихыхәмарт ацәыргашьа иақәымшәаз ауаҩ, саргьы лымҳаҭасқәак шсымоу алаирдыруа. Уаанӡа, ҩымшҟа уажәаԥхьа ҳаиҳабы исеиҳәахьан икаиута аӡә дыҩналаны аӡырԥхагақәа шигаз, ишижәыз икониак. Дызусҭхарыдашь ҳәа азҵаара ахаҭыԥан иҳәан аҩыза ихьӡ инаҵшьны, уи иҟны сара агәрагара исымоу дырны. Аха уажәы ари ауаҩ иршо уи ус политикатә ԥҵаҵӷәуп, егьыс зегьы зызку шьоуроуп...
Ус, адәахьы шьҭыбжьқәак аагеит, снагыланы ахышә сынкылыԥшзар, акатер иааҳадгылаз иаанагаз ҳусуцәа СССР арегистр К. Арфанов раԥхьа дгыланы дылбаауан, ирԥылон ҳауаажәлар. Шаҟа гәырӷьара, лахҿыхра, аӷба инахалеит ҽа ԥсҭазаарак, гәыӷрак.
Ҳара ҳтәқәа уажәшьҭа рымцәареи-рыцәареи атәы иашьҭада, аха ҳасасцәа Ганси, Германи, Аксели иаха хԥаҟа сааҭ ицәазаргьы уаҳа ԥсшьахак ҟамҵакәа рус
иаҿуп, уа дышрыдгылоу дрыдгылоуп Константин Николаи-иԥа Арфанов. Шаҟа уаҩы ааӡоузеи, ҳалалузеи, уи зажәа раӡоу, зус здыруа ақьиа ҟәымшәышә. Уи иацы дшыҩхалаз еиԥшҵәҟьа сыҟны дааҩнашылан, акраамҭа ҳаицәажәон. Иҿцәажәара хаауп, ицқьоуп, ҽа дунеик, ҽа ԥсҭазаарак саланарԥхьон. Уи иҳәеит даҽа шықәсыки бжаки рышьҭахь иԥсадгьыл ахь дышцо – Таллинҟа. Уаҟа иԥа уажәы аинститут дҭоуп, иԥҳа араҟа дрымоуп, аа-класск рҟны аҵара лҵоит. Нара длықәлоуп.
– Таллин ҳаҩнашәқәа узаартуп, бзиала уаабеит! – ҳәа знаԥхьага аасзыркыз Константин Николаи-иԥа сара стәгьы наисҭеит, аурыс жәлар рашәақәа зныз апластинкақәа надкыланы. Уи игәхьааигоит иԥсадгьыл, мҳәарада. Араҟа жәамш ҳаҟазааразы зныкымзар-знык асовет ашәак ррадиодырраҭараҟны иаҳмаҳаит. Амала, ателедырраҭараҟны лассы-лассы асовет фильмқәа ддырбоит, аиҳараӡак иаҳхысыз аибашьра атемала. Иахьа иаҳдырбеит «Чапаев».
Дара ҳасасцәа К. Симонов иҩымҭақәа бзианы ирдыруеит, исзеиҭарҳәон уи иҩымҭақәа «Исолдаҭцәаны ииӡом», «Урҭ қәԥон рыԥсадгьыл азы...»
Алитература алацәажәараан ҳара «ҳлитератураҭҵааҩы» Вахтанг Давид-иԥа, иара ихы иаирхәало Русҭавели ицәаҳәақәак (иара урҭ роуп иагьидырӡо) неиҳәан, Русҭавели зегьыҵәҟьа дахьырзымдыруаз иџьашьаны дрыхәаԥшуан. Аха дара Ҳ. Ҳаине иажәеинраалақәа рҳәон, саргьы аамҭала аԥсшәахь еиҭазгахьаз акы снырзаԥхьеит:
О, бымшәааит, бара иахьшәарҭоу
Бсыцны быҟам. Идыр акыс,
Арҳәцәа брылганы снапала
Ашә ӷәӷәала ишасыркыз.
Аурҭ асуеит, аха иалшом,
Ҳара ҳаҩныжә ахырбгара.
Ацәашьы сырцәеит, иарлашом,
Иҟамларцаз абылра.
Нас бқьышә бааха мап мҳәакәа,
Бгәыдкыларагь азин ҟаҵа.
Ма иаҳшәымкәа ахамы араҟа,
Ахьҭа шҳалало ихаҵа!
Араҟа ҳаҟазаараан ателехәаԥшра иаҳнарбаз ашьапылампыл адунеитәи ачемпионат ауп. Аиԥыларақәа ишиашоу Аргентинантәи иҟан. Иахьатәи 4-еиԥыларак иҟаз иаарылукаартә иҟан Аргентинаи Франциеи реиԥылара, инеибеиԥшны ибзианы ихәмаруан, 241 ҳәа Франциаа шаҵахазгьы. Егьырҭ, – Италиааи авенгерцәеи 341 ҳәа ихәмарт, Италиаа аиааит. ФРГ – Мексика 640 ҟарҵеит, анемеццәа ӷәӷәала рхы аадырԥшит, Польшеи Туниси 140, аполиакцәа рыԥсы ргеит.
Бзиала Росток, ашьыжь 9 сааҭк рзы ҳақәҵит.
Иахак имыцәаӡакәа аазыршаз, ааԥсарак, гәамҵрак рнубаалом, ргәалаҟазаара бзиоуп, ирхалашоит рхырҿы, рааԥсара ргәы аладууп, иубартә иҟоуп алыҵшәа.
Иаха аԥышәаратә ныҟәара иаанарԥшит аремонт ахәшьара бзиа. Аҵхагә, асааҭ 03 рзы зхы нықәызҵаз ҳасасцәа (азауад аҟынтәи аремонтнапхгара азҭози агенти иацы аусура анҵәамҭазы иааит), ашарԥазы еиҭагәаҭаны ибзиоуп ҳәа ишьақәдыргылан, быжь-сааҭк рзы иааиз акатер инҭалан, ҳусуцәагьы даргьы, арегист Арфанов днарылаҵаны, иаманы ицеит, саргьы снышьҭалеит, уаанӡагь акыр схырқәақәахьан. Исзеилкаауамызт егьырҭ амеханикцәа, аштурманцәа имтәа-имгыла, имфа-имжә, зыцәа рҟьаланы зус иахагылаз иарбан мчу иргәыҵасуаз.
Закә ԥсҭазаароузеи аӷба еиҭанахалаз. Ҳтәанхалара еиҭаанарԥшит аныҟәара амч-алша!
Аҩадатәи амшын. Ахәылԥазы акы ҳнацҳаны, ҭынч ҳкашьшьы Даниатәи ателедырраҭара ҳшахәаԥшуаз,
амыждарақә, ҳпарторганизациа амаӡаныҟәгаҩ Галкин дааҩнашылеит, авзносқәа рведомост ҳнапы ҳаҵаирҩырц. Урҭ ақьаадқәа ирылан заа ирмазеихьаз арадиограмма ахԥатәи аформа ишаҵанакуаз ала иҩны, апарткоми абухгалтериеи рыхьӡала. Абри анапаҵаҩраан зегьы здыруа, аха аштурманра ада акгьы нагӡаны иззымдыруа Вахтанг Давид-иԥа ари ас акәым, ани анс акәым ҳәа иара ишицәаҩоуеиԥш арҵәира далагеит. Галкин иҿоу, аԥышәа змам маӡаныҟәгаҩуп, делектрикуп формала (авзносқәа рзы) ииашаны ишиҩыз ала днаӷзыӷзит, аха иазҳәода, изоуҳәода.
– Ас акәымкәа анс ишԥаҩтәу? – иаасымҵеикит Галкин иблақәа ҭырхаха, усыцхраа абаақәа рҳәашашәа.
– Ииашаны иҩуп, араҟа цҭәа злыхтәу акгьы збом – насҳәеит иаарԥшқашәа.
– Ааит, сара исзымдыруаз уара иарбан иудыруаз, – ибла ӷырҭышқәа аӷьашра иаҿыз ихагәҭахь икылцаны иҿааихеит.
Аха асқәа раан, зыбз атормоз иамҟьаз иаанкылашьа здыруаз ауаҩ, апедаль сшьапы лақәсырӷәӷәеит.
Уиакәын дзыршуаз, сықәҵымҭаз аҽилагара баша сҽацәысыхьчон, аха иааг. Дцеит дҩаҵбӷьыжәаа, ичыз ихәда тамтамуа ишыԥжәара. Арахь аибашьыга ӷбақәа (НАТО иатәу) аҳаирпланқәеи авертолиотқәеи ҳавагьежьуеит, иаҳхаԥруеит. Аҵхагәҭан аус еицутәын, ҳаидтәалан ҳус иаҵанакуаз ада даҽа ажәак ҳҿыҵамыршәо, гәынҷыхьк змаӡам реиԥш, арахь доусы ҳхәыцрақәа ҳҽыргәылакны. Ҳус ҳаналга, слеин снықәиеит, аха сзыцәомызт, асааҭ хԥа инархыҳәҳәон В. Лацис и-Зитараа ирызку аҵыхәтәантәи ашәҟәы аԥхьара сналганы ианынықәсҵоз. Аҭӡахьы снаҳәны, ацәашьы нырцәаны снышьҭалеит ҳусеицура ахы инаркны аихшьаалақәа ҟаҵо. Зегьы рҟны схы гәыбӷан наҭо, ахара схы ишнадысҵоз ацәа сынҭанагалеит, сналалеит ԥхыӡла Аԥснытәи аԥсҭазаара.
Ашьыжь сҿыхеит Аԥсны ԥхыӡла сыҟазаара саргәамҵуа, уаҟа исԥылози сызԥылози сареи ҳаизыҟазаашьа хаарак, ԥшӡарак, раҳаҭрак, цқьарак, хырҳагарак алаӡамкәа иахьызбоз.
– Ауаҩы иабеиҭыԥу? – иасҭеит схы азҵаара. Ҭакс сзызкылсыз акы заҵәыкоуп – Нырцә, ауаа зегьы ахьеиҟароу!
Арахь Аҩадатәи амшын акыр еибафеибагоит, ҳарҟәарҽаруеит, ицәырҟьацәырасуа амра иазырԥхом аԥша ҷыхь иаҿоу. «Сухуми» еихеигәо, знык Роттердам снаӡандаз аҳәошәа, амҩа иқәуп, иареиҳа сара сахыццакуеит.
Ҳусбарҭаҟынтәи адырра ҳауит Роттердамтәи Вентспилсҟа ишцатәу ала. Салагеит хәыҷы-хәыҷы аҽеидкылара. Абар, иара Роттердамгьы ацәашьыркырақәа ахьаацәырҵыз.
Роттердам. Арбаӷьқәа аҿыҭра рҽыназыркуан асқьала ҳнадгылеит. Шьыжьхьа аанкыланы ақалақьахь ҳдәықәлеит. Изаҟаразаалак акгьы аинтерес сымам, исымам изакәызаалак гәахәарак, иаарласны Вентспилс инеины аӷба наҟ анҭыҵра ада.
Русико лҿаԥхьа сынамыс цқьоуп, апарфиумериатә магазинқәа еимыздеит уи дызсыҳәаз афранцыз духь азы.
«Клима» аасхәарц, аха уи аҩыза амазаара акәым, ахьӡгьы рмаҳац. Илгәаԥха-илгәамԥха Европа еицырдыруа адухь (ԥсышәала ишахьӡу сыздыруам) лзаасхәеит, иҭабуп лҳәааит!
Аҩадатәи амшын. Ашарԥазы сцәырҳаны сҿыхеит. Сзыршәаҟьаз аԥхыӡ сазхәыцуа сықәиан, срыхьҭшьаауан сцәа-сжьы. Измааноузеи, сукәхшоуп, зал дук аҟны
иаҳцәыԥсхьоугьы иаҳцәымԥсыцгьы еилатәаны аҵәы еиларҵон. Ус, зычҳарақәа хыжжыз, зажәа зҿабаз ҩыџьа аисрахь инеибаԥхьоит. Уиакәын, зегьы лдәылеибаҳәан, алыцәҳа реиԥш инеилалеит иԥсыда-иӡда рҳәартә, уаҩытәыҩса изеилмырго. Аиҳараҩык ҳаиашьара ракәхуп. Саргьы сыҩдәылҟьеит, аха иарбан ҭыԥс иааныскылара. Аисроу? Амилициахь адырра. Аха ишеисуаз здырыз џьара икылсрын... сыԥхыӡ сҽаамганы исхакнаҳаз асааҭ снахәаԥшызар, хәбагьы ҟамлацызт, аҭӡахьы снаҳәны снықәиахт ацәа сҽасҭарц. Уаҳа умԥсыхт. Шаҟа хәыцра, гәырҩа. Ҭакәажәык шә-цуҭак лхьаан, лара аӡәгьы дигәалашәомызт ҳәа, сҽызхсырҟьои! Ус сҳәеит ҳәа, сара сзызхәыцша аумаҷху. Ԥсшьара сцоит, аха сышԥацои, исымоуи исыхӡуи. Схьагәгәа, Лацис ифырхаҵа амшынуаҩ Ингус Зитар иеиԥш, акыр салабзоу ахьынӡаџьыршьауоуп акәымзар, нас!? Усоуп адунеи шыҟоу – уажәра шныҟәгатәу дырны уҷкәынра ухы иархәа. Аӡәы иныҟәгара ҽаӡәы ихьааӡам. Ус сышхәыцуаз сылацәамҭа неихьысшьуаны, ахәара-ӷьара ааилгеит, агәақьҳәа аӷба аган зҽадзыжьлоз ацәқәырԥақәа рышьҭыбжь ааузымычҳартә игеит. Аа, шьҭа аиарҭа уҽықәк ухаҵазар. Абар-абар аӷба хышәҭуемт шуҳәо иббаӡа егьи аганахьала иааҳәны аҿыланахон. Сҩагылан, аԥсҟахьы сыҩхалеит. Аштурмантә уаҭах аҟны иқәыз ахсаала снахәаԥшызар, мраҭашәарахь-Фризтәи адгьылбжьахақәа ҳнырхымыҳәҳәац. Аԥшатлакә еикәаҵәиуеит, ацәқәырԥақәа еибафибагоит, зегьы ргәаӷ ҳара иаҳхыргар рҭахушәа ахусу иҳаишуа, рыҽҳадшьылауа.
Арҭ аҩымзк амшын ҳашху ҳхашҭны ҳшыҟаз! Сцамҭаз цқьа аҽснардырырц аҭахызар акәхап, сгәалашәараҿы иахәҭоу аҭыԥ ааннакыларцаз, егьырҭ ахаан исхамышҭуа зҭыԥ ӷәӷәала илызхыз ахаҿсахьақәа реиԥш.
Бельт. Даниеи Швециеи рыбжьара ааԥынроуп, амш гәазырҳагаха ицқьоуп, ҭынчроуп. Сеимаажәқәа еизганы сазыԥшуп абжьысырҭа алабжьшәара. Ажәытә мшынуаа рҵасала, амшын ихыҵырц згәы иҭоу, аҵыхәтәантәи абжьысырҭа дшылабжьшәалак, иеимаажәқәа амшын иалаиԥсоит.
Вентспилс анеира амш. Ашьыжь шьыжьы хаауп, аҳауа цаҳәцаҳәо заатә ааԥын мшқәа угәаланаршәоит. Сара сызлоу Аԥснытәи аԥхыӡқәа сеиларгон, ирхысҳәаара сыздыруам. Ԥхыӡлагьы гәаҟроуп, ҵәаҟроуп сызлоу. Арахь сымаҭәақәа реидкылара саҿуп, ҵыхәтәантәи ӡсароу, наунагӡатәхару? Ицәырҵуеит азҵаара. Азҵаара – зҭак ҟаҵара цәгьоу. Ҳәарас иаҭахузеи, амшын сгәыблыра адуп, сгәыблыра рыдуп амшынуаа, скаиута – сусура, сыԥсшьара, схәыцра зыдҳәалоу иааҟарҵеижьҭеи сыда даҽа комиссарк дзыҩнамлац. Аха уажәы сыԥсшьарамшқәа рзы сиԥсахырц даарышьҭуеит Тунилиан; Г. Гегенава даарц даара иҽанишәазаарын, аха иалымҵит, иара ихаҭа иацы телефонла ихәон. Сыӡсара аҵыхәтәантәи мшу мшыму? Изылшода ари аҭак аҟаҵара. Бзиала аҩызцәа, зыцәгьеи зыбзиеи акыр шықәса еилаз. Бзиала «Сухуми» – сымш хьанҭақәа зцыз!
Абар ҳҿаԥхьа иаацәырҵит Вентспилс, амшынуаҩ игәаԥсыршьага. Вентспилс зегь реиҳа зуал сыду.
Абраҟа еиҵасыԥсоит сымшынҵа, уажәраанӡа иаартны есымша сҩыга стол иқәыз.
