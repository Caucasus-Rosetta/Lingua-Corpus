Аҵыхәтәантәи аамҭазы аус рыдызулон А.С. Пушкин илирикатә жәеинраалақәа реиҭагара. урҭ рахьтә иҟоуп (хыԥхьаӡарала ирацәамзаргьы) ҳаԥсшәахь знык аиԥш акырынтә иеиҭаргахьоугьы. Изӡом урҭ иреиӷьқәоу, еиҳа иҿырԥшыгоу рыбжьарагьы иуԥылоит анс ма арс агәеихьшьра узцәырызго, арҭ сеиҭагақәа ирыԥхьаугьы ус аиԥш иҟоу агәаанагара иоур шалшо аиԥш. иаауртызеи! Ак згым, аидеалтә ҟазшьа змоу апоезиатә еиҭага аԥҵара, ишдыру, имариоу усым, ҳара ҳҿгьы ҳанҭыҵгьы. Бзиарас иҟоу, араҟагьы уаҟагьы ус аиԥш иҟоу алыԥшаахқәа ыҟам узҳәом. Абарҭқәа раан «иеиӷьу-еицәоу нҵәаӡом» ҳәа азгәоуҭаргьы алшоит. Урҭ рыҟазаара, рҿырԥштәы ҳарак аиҭагаҩцәа еснагь ирыԥхьо, изызхьуа ҩаӡароуп.
Пушкин илирикатә шедеврқәа реиҭагараан сзықәныҟәоз ак акәын уи апоет ирҿиаратә дунеи ҳагәылазрыԥшуа  иеиуеиԥшым ицәалашәарақәа, игәаҳәарақәа, убас имариамыз, гәырьӷеи лахьеиқәреи згымыз иԥсҭазааратә хҭысқәа иахьынӡауаз ала рҵакы, рцәаҩа, рпоезиатә хсаала реиқәырхара, рыбжьныжьра.
Абри аус аҿы исылшаз амаҷ-саҷ аԥхьаҩ еиҳа иманшәалан ибарҭахарц, наҟ-ааҟ иеидикыларц азы искьыԥхьуеит аригинали аиҭагақәеи еиваргыланы (аригь ҳара ҳҿы, изыхҟьазаалакь, аханатә иуԥымлақәо иреиуоуп).  Иҟасҵеит исымчыз.
Пушкин инамҩатәны џьара  иазгәеиҭоит сара исылымшаз сызхьымӡаз егьырҭ иеихарҳалааит ҳәа. Ԥсахшьа, еиҭакшьа змам апоет иалмастә, ишьанҵатә цәаҳәақәа ана-ара ирымырҷаны рцахак, рынаурк ҳпоезиа исзадгалозар  аԥхьаҩ ибарҭоуп. Ҳасабс исымоуп саԥхьаҟагьы ари аус ацҵара.

М.Л.,  2014-2015 ш.ш.





Абаҟа
Исыргылт сара сзы напыла иузаԥымҵо абаҟа,
Шьац ықәиаашам уахь инагоу жәлар рымҩапа.
Ихалт, уаҩԥсык дамыхәо, иҳаракха,
Александр ибаҟа аҵкысгьы иаԥга.

Мап, сыԥсуам зынӡа, иҭоуп сыԥсы алираҿ,
Сцәеижь шеилытто – ицом ихәаш-хәаша.
Сеицырдыруа саанхоит: ари амза аҵаҿ
Поетк дыҟанаҵ – иҟоуп сыхьӡ-сыԥша!

Ицап са сыӡбахә Урыстәыла ду иахысны,
Бызшәас уи иалоу салыркаап еицҿак, –
Аславианаа рҵеи ԥагьа, афин жәлар, иара убасгьы
Аунгус-шьҭаха, ацәҳәыра иахыу акалмык.

Сибжьала агәыраз-гәаҳәара сырҿыхон,
Саанхоит убри ала ажәлар ргәаҿы.
Саамҭа џьбараз ахақәиҭра ашәа азысҳәон,
Срыхәон хара здызгьы рразҟаҿы…

Смуза, анцәа иуаҭәеишьаз уаҿыԥшыз,
Ҳамҭеи гәалеи уаҩыжь зынӡагьы.
Агәаӷи абзырӡи урԥыл иузеиԥшны –
Игаӡоу ргаӡажәа иамактәым акагьы.
1836
