Сымш-бӷьыц иан ысхыз…
Иухыччо аԥсҭазаара иуԥнагало ахҭысқәа зынҩылоу
Умшынҵа-шәҟәы ега унаханы иқәуҵаргьы, мра-шәахәала
ицәыҵыччо иԥшшәыдоу, аха ашкәакәа
захьӡуҵаз умш
аауԥылахуеит уаҵәгьы. Уаҵәы умш иуԥнагало бзиаӡаны
издыруа иахьагьы аҽырҩашьаны, уф гәышьа, слыцәцеит
ҳәа аҵх-лашьца аӡеибафара иналаӡ ицоит. Угәыӷрақәа
угәыҵаҳәҳәа аԥсҭазаара ахышә уахьылатәоу, уаҵәы ма
ишԥеиӷьымхари ҳәа уазыԥшуп гәыԥҵәарада. Узгәыӷуа
уаҵәы иаанаго ахьузымдыруа ауп. Зыччаԥшь
мацара
зҽылаҳәаны имҩасхьоу шмаҷӡоу уазхәыцуа,
абзиарақәа
уреигәыӷуа, ацәгьарақәа ушырзыԥшу
иныхтәым ушықәсқәеи узхьымӡаз уусқәеи
наухьыкәкәаны ишкаҭәо мацара мҩас имҩабжа
унахысуеит.
Уабацои, уабантәаауеи, иааугозеи ҳәа уаҩ дшымҵаауа
анубалак, иара аԥсҭазаара ахаҭа уцәыӡызшәа
аԥшаара уалагоит, иуԥшаауа ухаҭа иузеилымкаауа.
Сара… Сара урҭқәа акгьы срызхәыцыр шысҭахымгьы,
сраҩсуеит ҳәа салаган агәашә шасыркызгьы, сашҭа
исыцәҭалеит, уимоу ацара згәы амыҳәо сасык иеиԥш
сыҩны рызҭынчрахеит.
Сара сыҟоуп сҳәеит, ара ауп сахьыҟоу сҳәеит, аха
сыҟамзаара иахыццакуаз сымш сымырхуан, сара сымшгьы, сымаӡагьы зҭаҵәаху ачқьмаџьа хәыҷы ацаԥха змаз
дырхашҭын, мчыла иԥҽны иадыртырц иалагеит, уахь
иҭарҵаз агәы лашьцақәа ирцәыцәаз, ицәалыхмыз, лашара зхылымҵуаз ацәашьы акәын, аха амш шаауаз здыруаз,
сара сымшәаӡеит, сызшаз сгәалашәозар акәхарын. Шаҟа
ҵуазеи сара уи аԥсҭазаара Ашәҟәы – Бжашла-Бжеиқәа сахьану сыԥшаарц сашьҭоуижьҭеи, аха амаӡақәа ирымаӡаз
саниз ашықәсан, амзеи, амши рыԥхьаӡагақәа ахьсымамыз иахҟьаны сахьаныз сзымԥшааит. Анцәа иныс, уи
ашәҟәы баргьы бшану зҳәаз иҳәатәы хаҵаны сеимдалоит уи аҭахра ансылжжлак. Узҭаху ыҟамкәа. Иумбаӡакәа
уи аԥсҭазаара иабӷьыцыз ушықәсқәа наскьоугацԥхьаӡа,
урҭ абӷьыцқәа иуцәыргаз зда ԥсыхәа умамыз усқәак
урххарц уалагоит, аха аӡиас уахьӡаны иамухышазеи, ус
еихшьалақәак ҟоуҵар уҭаххоит ауп.
Сара аамҭа хҵәахак саларӡын, иагьмаҷӡамызт уи
аамҭа. Аӡиас исцәагаз сӡышаҿамҩа иадыскылоит уи
аамҭа. «Аԥсцәаҳагь ма бимгеит» ҳәа «сҩызцәа» ансхыццакуаз аамҭа, зымҩа санхалацәазшәа збаз урҭ
аԥсымҭәқәа зцылаз аҩсҭаа иахьынӡаиркәашо ззеилымкааз доуҳадараа рыџьныш-нап-шәшьыра иархәлоз сымыш
иагәылыҷҷоз лашарак са сҟынӡа ишааӡоз рызгәамҭеит.
Уимоу, иагьымшәиуаз, иагьымныҳәоз
ишьаҳиҭха игылаз,
сара снаскьазгалоз Ан-ныҳәаҩгьы лызҿымҭит, убри аҟара
ицәгьан урҭ рыԥсӷьқәеи рымышьҭақәеи. Рхы иақәшәааит
лҳәеит аҟароуп. Ус ахәҭазар, – сҳәеит саргьы, шәироу
ныҳәароу сзымдыруа.
Абас сшааиуаз, жәабақәа фба сымызхыз урҭ амшбӷьыцқәа 60-тәи абӷьыц саадгылт. Уи амш сыдныҳәалара
злымшаз зегьы сраҩсны сҭалеит урҭ амш-бӷьыцқәа ирныз аҩыра бызшәа сзырҵаз, сизыӡырҩуа бҭал ахьиҳәаз
Ашҭа. Иҭабуп сҳәеит зегьы рзы Аныҳәаԥхьыӡқәа
сԥызгалаз, Амш лаша зҳамҭаз Иахь схырхәо… Уи
сиаҳауеит, дсаҳауеит, убри еиҳау ҳамҭагьы с-60-тәи
ашықәс азы акгьы сазыԥшымызт. Анцәа уиныҳәааит
сҳәеит уи аԥсцәаҳа
сиԥызгалоз «сҩыза» иахьгьы схы нарханы, Анцәа диныҳәар, саргьы синыҳәап уи ҳәа сгәыӷуа.
Шәеибаныҳәала, жәа хынҩажәак иааиз дныҳәоуп,
иҩбангьы дныҳәоуп Ажәа амаа зиркыз. Ирацәахааит
Аныҳәаԥхьыӡқәа!
Инна Аҳашба
АПОЕТИ АБЫЗШӘЕИ
Д.Гәлиа изкны
Сдәықәлеит, сахьцо сзымдырӡо,
Сахьцоз изгоз сзымгаӡо.
Снеиуан ҵхыла ишозар ҳәа,
Ашаеҵә џьара избозар ҳәа.
Икыдшәаз аеҵә сасасуан,
Аԥша зымтәа схашәышәуан.
Снеиуан схала сгәашаха,
Амш исхызгаз сзашаха.
Сҵыс ҷырҷыр хәыҷ сацәажәон,
Ӡиас кыдҟьак сахәлашәон.
Избоз цәымзак ахара,
Аӡә даҿын анахара.
Саԥхьа инеиуаз зымцақәа,
Еихәлакьаҭон рымцақәа,
Ҳбызшәа зҿыҩуаз ҳашьхақәа,
Иҵырхызшәа рдашьхәақәа,
Руапа ҟәашқәа карыԥсон,
Алашбжьқәа еиларыԥсон.
Амҩанызаҩ, исышьҭаӡаз,
Исыхьӡон ашәи исышьҭеиҵаз.
Сбызшәа, схьаа зласҳәалоз,
Сыхҭыс лакәқәа еиҭазҳәалоз
Назгон, аҵх исзалымго,
Сыҩни-сгәареи сналыгәгәо,
Сбызшәа аныӡ, ишәасҳәароуп,
Аԥша знеиуа сшәаџьҳәароуп.
Сеидру наҟ иаҳцашьахо,
Ҳарсуп хьтәы лабашьаха.
Сықәымлар амуит ари адгьыл,
Сықәымҵыр шамуеиԥш ҽазны.
Избозаргьы акала сыԥсы адкыл,
Сшыҟоугь иара ашҟа сразны,
Иснымшәеит, санымшәеит, исзымшәеит
Агәнаҳа, исмырҳазгьы шәатәхеит.
Сышьҭа иазынхарҳәагь сацәымшәеит,
Сҭынхадамкәа, ишыжәбо, сзаҵәхеит.
Аԥша асыр адгьыл сацәшәоназ,
Сиҳәон зегь збарҭаз Анцәа.
Санԥшымыз аӡхыҵра саршәоназ,
Ҳҭахеит ҳәа сыҳәҳәон сара нҵәа.
Аеҵә ҳацәкыдшәеит, ҳаблит ҳәа,
Амца анакуа ҳәа сыԥшуан.
Дарбан абри адгьыл зышәиз ҳәа,
Исзымдыруа аӡәы сизаӷьуан.
Ашара саԥылон харазшәа,
Аҵхаҿ са схьаа сҵәахуан.
Аамҭа саԥысын снаскьазшәа,
Саԥхьаҟа сымҩа адыркуан.
Аԥсҭазаара саларшәын ҭәыцны,
Ацәқәырԥ еиԥш скыдҟьо иаауан.
Ижәытәын сзышьҭаз зегь рҿыцны,
Исцәыӡхьаз схы сыԥшаауан.
Аамҭа саҩыҵрак саанагеит иахьанӡа,
Цәгьеи бзиеи ршьапхыц саҿгоуп са скәыкәны.
Сымҩасуан уахи-ҽни, сааит ауп абранӡа,
Алацҟьагагь саҿыргеит сара сласаны.
Ацәқәырԥқәа сдыршәын, сааԥшит уа ҟәаракаҿ.
Ахаҳәқәа узырхымсуа сдәы иаҵәа хҟьан.
Сеиҭаҩит аамҭа иҿыцыз дунеикаҿ,
Санышәарц саҿызаргь, иузхымгартә ицәгьан.
Изыгәнаҳа шәатәыда абасҵәҟьа сзыдхалаз,
Аԥшқа инапала иршәарц ианаҿу?!
Истәым дунеикаҿ саазгазеи сырҟьалан,
Ажәытәтәи сдунеиаҿ суалқәа аншәатәу?
Игәыԥшқан, иқәыԥшӡан саамҭа, сандәықәлоз,
Са сеиԥшҵәҟьа иажәыма, мамзар инаԥхоу?
Аамҭа иаражәхьеит усҟан са исықәлаз.
Са сышьҭахь идәықәлаз, са сеиҳа иажәхьоу.
Сгәыразра аччаԥшь амҵәыжәҩа сыцәԥырҵәан,
Санхалеит уи амҩа иҟәарамҿу адәаҿы.
Ақәыџьмақәа зҭааз сдәы иаҵәа цәдырҵәан,
Руубжьы гәыҭҟьага аанхеит са сгәаҿы.
Асцена ду ҳақәуп, ҳахәмаруеит,
Аԥырҳәа иахьдыршәуа алапҟьа.
Еилымгеит, ҳамш хәарчаруеит,
Иарбанушь сеидру ҳзыхҟьа.
Ашьыгрынеиԥш адгьыл еиҵалеит,
Ҳазымкыртә ҳасценагь ҭшәахеит.
Аԥсыцқьа аџьныш дихалеит,
Ауаҩыцқьа аҩсҭаа дихәхеит.
Актиорцәа ибаҩхатәрадоу хәмаруеит,
Ухаҵоуп, урыхәаԥшла, ичҳа.
Агәыжьгьы иадырҵазаап, икәаруеит,
Ҳҽадахәа зырҟәышда, ишәҳәа.
Иачҳаӡом ҳадгьыл насыԥда
Агәнаҳа аракәа иакхьеит.
Папи дикәани ираԥысда,
Ауахәамаҿгьы рракәа рҳахьеит.
Агәнаҳа ихыҵхьоу ҳазмыруа
Аԥанаҿгьы аԥаҩ аҭынхеит.
Аԥсыцқьа дахьыргаз ҳаздыруам,
Ҳазшаз иҿ ҳусқәа ӡбатәхеит.
САРА САКӘӠАМ ИЗЫ ӠБО
Амшын иалашәаз са сгәыӷра,
Ацәқәырԥ мҵасқәа иркәыкәит.
Ԥсӡык аҳазшәа, сҵыс хәыҷ ҷыӷра
Аршәаа ишасуаз иӷьазкит.
Амшын иаӡәӡәаз ахаҳә ҟьаԥсқәа
Рыччаԥшь хьшәашәа саҳауан.
Аԥса кьларқәа, еибызҳәоз аԥсшәа,
Хырхәан рымаҿа сдыркуан.
Аԥша ихныҟәалоз амшынгьы,
Аҭарчеи мҵарсны игьежьуан.
Зышҳам ззымҵәахыз аԥсынкәа,
Сзыцҳарыда ҳәа иԥшаауан…
Са сынҵәазшәа баша избазаап,
Снап ианырҵаз ак батәын.
Гәнаҳа гәарҭак баша исшәазаап,
Са схазыҳәангьы ак гатәын.
Сыҟан, сыҟоуп, нас сҟалашам,
Уи са сакәӡам изыӡбо.
Сара сакәӡам урҭқәа зҳәаша,
Дынхар сышьҭахь ак зызҳәо.
Аԥсра сеиԥхыӡуеит саазқәылаз,
Ацҳа ԥҵәазшәа са сызқәылаз,
Сымҩа нҵәазшәа сызлацоз,
Аԥсра схьыӡсон са сахьцоз.
Анапы санын азын доуҳак
Анахәҭа ахаршәны уа ҽырҳак
Сақәтәан сцарцаз ихианы,
Сымҩа аԥыхьа иҿаҳәаны
Ашәҭқәа рдәы ԥшӡаҿ исзыԥшын,
Аԥсцәаҳагь аччара даҿын.
Ицон апҟақәа ԥырны,
Адгьыл шьҭан ицәаӷәаны.
Ажәҩан ԥҭашқәак ирҟьашьуан,
Сымш анҵәамҭаз сыхьҭашьуан.
Аӡы хашьқәа убас еишьҭалон,
Рыдгьыл ҭыӡшәа убас ирнаалон,
Урҭалар нырцәҟа узцаӡомызт,
Аарцәтәи умҩагь еиқәхаӡомызт.
Арҭ зегь срымаҭәам – смыцхәуп,
Сҽыхәа ааиуеит ҳәа сыԥшуп.
Аеҵә рыццышә сықәԥсеит,
Акәиц иеиԥшын, даара ицан.
Исымҟьан сгәы аццышә илашәеит,
Иблыз аццышәра ихәҭан.
Мра напыла сеиқәзырходаз,
Амра шәахәа амца иаҿган.
Мца зыцрамлаз жәак зызҳәодаз,
Аццышә ала сымца еиқәҵан.
Аԥша уазыр гәалак аман,
Сымца зырцәоз напқәаны.
Ацыблыха ажәҩан иалан
Еҵәак ажәҩан зегь былны.
Зхы зымпыҵҟьаз аԥша жәылон,
Амца иеисо ԥхьахә агарц.
Лахь ианымлацыз анылон,
Лахьныԥшылаҩ деилагарц.
Зегь ргәаан са срыбжьыҵуан,
Сзалаломызт ма рҭыӡшәа.
Аеҵә ажәҩан исцәаныҵуан,
Са сырбомызт акашәа.
Аԥшандага-ԥша леиҩеиуан,
Мцахәык мыцәарц еибаркуа.
Аеҵә аццышә сацны снеиуан,
Ԥша напыла сыцә-сакуа.
Напсыргәыҵак сангылоуп,
Сычҳара злымшо.
Ҩныкгьы сызгылоуп
Ихәлар иахьузымшо…
Ус рҭахупаз.
Бзиа ишԥазбоз адгьыл –
Сыԥсыҵәҟьагь азҭысхуан.
Бзиа избон уи адагь –
Жәларык рзы сыҽнысхуан.
Ус ахәҭоуп ҳәа збоназ.
Аха…
Са срызгәамҭеит.
Мҩак сызныз саныӡлап,
Сышьҭақәагь рцәыӡлап–
Ус еиҳа имҩазар.
Салан амца шыра,
Сгәы акәын зегь зхысуаз,
Сыдгьыл –сдоуҳа ҩыра
Иақәкны зны ианхысуаз,
Ибзиан хык сагаргьы.
Ҳкәасқьа аурҭ ҩнасын,
Иҳамаз зегь агазаап.
Ибзыдаз саркьалк иасын,
Адагәақәа ираҳазаап.
Ус рҭаххеитаз…
Сдәы иаҵәа сыцәҩарҳәа
Скылсын, азқәаҿ сгылоуп.
Араҟагь сеидру иуарҳәо –
Аԥлакь ишу сангылоуп,
Азаҵәраҿ саԥшәыман.
Амра ашәахәацқәа схьынҳалан,
Ҵкы ԥшӡак сшәырҵарц иаҿын.
Исзымҳәоз хьаан сгәы акы алан.
Сашәагь ҭагалан иаԥшшәын.
Ашәҭқәа игәылҵызгьы ԥшшәыдан,
Рычҳара анрымаз нархас.
Ашәҭқәа ҭагалан ихьӡыдан,
Игәакьаз рыԥшшәы зыцәнагаз.
Ҭагалан знышәоз са сакәын,
Аамҭакаҿ ҳаиқәшәеитаз уажәы.
Абӷьыцқәа зҭаԥсаз сара сгәакәын,
Аҵлара иршәызхуаз ркәымжәы.
Ааԥынра ниаҟьа ишцазгьы,
Еикәшо аҽыхәа хынҳәуеит.
Абӷьыц хәыҷ саԥхьа икашәазгьы
Зыԥсахша апытҟәыр хәыҷ ииуеит...
Инаскьазгап ҽазныкгьы ҭагалан,
Ааԥын аауеит ҳәа сыԥшыз.
Ааԥынраз ашәҭқәа… – сгәы акы алан:
Исарҳәашт ааԥнызаргь сшажәыз.
Ицахьан уи лымышқәа,
Лышәҭқәа лыцәҩахьан.
Ицахьан уи лымышқәа,
Ирҳәаша рҳәахьан.
Гәык лызҭан, агәыҳәа –
Изалымсуа ахгьы.
Лгәы мыжда азыҳәа
Длыдымгылт аӡәгьы.
Ашәҭқәа қәыцны илбоназ,
Ихылжәон ичҳаны.
Агәнаҳақәа лгоназ
Дрыҵан уи дхәаны.
Амца деисон гәаӷла,
Дшабылуа лбаӡом.
Дҭәын насыԥда гәаӷла,
Гәаӷла узынхаӡом.
Илазҳәашагь дылмоуит,
Уаҩ ииҳәогь лаҳаӡом.
Лгәаӷқәа рҳамҭа лоуит,
Дрыцҳаушьаргь луӡом.
Еижьагоуп аԥсҭазаара, еижьагоуп,
Аҽхыцәгьеиԥш аӷәра аҿнаршәоит.
Аԥсҭазаара иалгоугьы мҩакоуп,
Егьырҭ зегь ушнеиуа иҿахҵәоит.
Гәыӷра цҳак уқәлан ушнеиуа,
Аҭакәажә, маҭаԥшьқәа зҟамчу,
Дықәлоит уи ацҳа длеиҩеиуа,
Дицәымшәаӡо хыхь зегь зымчу.
Иԥылҟоит уи ацҳа улыцәцаргьы,
Цәгьоуроуп, нас,аџьныш дзызку.
Уцҳамҩа агәҭаҵәҟьа лзыԥҵәаргьы,
Аныҳәеиԥш убри ауп дыззыԥшу.
Иҭхаџьуа аԥсҭазаара мҩасуеит,
Ауаатәыҩса рԥеиԥшқәа злаго.
Мариала аӡә имҩа данысуеит,
Иҽыршьыгоуп ҽаӡә ҿыц дызлаго.
Шәымҭак аԥсҭазаара иҳаҭоу,
Ԥсеиҭакра ашәшьыраҿ ҳахьтәоу,
Ҳаамҭа цыԥжәаха ҳазшаҭар –
Ҳаилнахуеит ҳарҭ ишҳахәҭоу.
Сыҟан, сыҟоуп, сыҟаӡам,
Сышьҭа ихылогь дыҟаӡам.
Сымца сыҽҳәа азырлашом,
Сыҵхқәа смырцәа исцәылашон.
Ашәҭқәа рыкәа иҭамӡаӡаз,
Маӡак уаҳа изламӡаӡаз,
Сыхцәы ашлеиԥш ицәырыргеит,
Рыбӷьыц хәыҷқәа ӡырыргеит.
Аԥсра амаӷра ԥхьарҵәаны,
Шьыбжь анхыҳәҳәоз сырцәаны,
Аԥхыӡ маҭәа сзаахәаны,
Сыдгьыл ҭыӡшәа инаханы,
Ԥшамҩас гара сгараҵан,
Сышьҭа ихымҵуа игәараӡан.
Лаԥшык, усҟан сзыршанхоз,
Дгьыл ҭыӡшәа-цәгьа салызгоз,
Напы разқәак сдәылыргон,
Ауҳәан-сҳәанқәа срылыргон.
Сыҟан, сыҟоуп, сыҟаҵәҟьоуп,
Сышьҭра змырӡуагь дыҟаҵәҟьоуп.
Сжәытәгьы сҿатәгьы дрылахәуп,
Сыҽҳәа ҿымцәа дамцахәуп.
Схьымца-сгәымца ҿыцәаӡом,
Сгәырӷьа нымҵәа сзыҵәахӡом.
Сыҟан, сыҟоуп, сыҟаҵәҟьоуп.
Ҭыԥк иахьҭынчу ари атәылан
Сашьҭан, сшашьҭаз скарахоит.
Ишакәхалак ҳәа сыхьӡ анылар,
Абӷьыц хәыҷгьы еидарахоит.
Хаҳә раҳатәны саҵаларгьы,
Ҩраԥа снеирым, схьыднаҳәап.
Сажәа сашәаз, сымч мхаргьы,
Исызҳәаша акы аласҳәап.
Аҽыхацәа рыжәҩа сашьҭам,
Мчыла ацҳа сықәызҵо.
Сызхылаша баша ԥшашьҭам,
Схала сыцҳа сықәызго.
Сырзымҵаӡеит са сызлазгьы,
Сызлаҟам ауп ирҳәаӡо.
Абри азыноуп са сызцазгьы,
Ауҳәан-сҳәанқәа срыламӡо.
Аԥынгыла уҳәеит ҳәа –
Сымҩақәа анаркырцу?!
Аԥынгыла уҳәеит ҳәа –
Иарбан, мшәан, иҿыцу…
Аамҭа хылан ашьҭа –
Са сҟынӡа иааӡазаап.
Узыхьӡозеи, уашьҭаз…
Амҩақәагь нҵәазаап.
Аԥша хьыс ааԥсазшәа,
Ԥсеиҭакра инауцтәап,
Насгьы ус ахәҭазшәа,
Ӡаӡаха угәы инықәҭәап.
Арҩашқәагь мҵасны,
Ухьаа рыма икҿалап,
Абӷьыц ҩеижьқәа цасны,
Ааԥын ҿыц иҿалап.
Маӡа иуцәырго ишашьҭаз,
Уцоит уара урымпыҵԥраа.
Аԥша хьыс иуцтәаз,
Иацәугахьоу ампыҵԥаа.
Ҳазшаз ашәа иуиҭаз
Уацҵан уаргьы ушиго
Разҳәарыда – иушьҭаз –
Ацәгьа-мыцәгьа еизызго.
Адгьыл агәеисыбжь сарҿыхеит,
Ари амшгьы сеидру изакәхо.
Ашәҭ ақәыц хәыҷқәа сҿыхеит,
Аԥшӡара згар ҳәа иацәшәо.
Ашьхақәа амра анырҿачча,
Рышлара рхашҭит зынӡа.
Усҟан са сакәын изхыччоз,
Рыччаԥшь иажьоз агаӡа.
Ҳахьчарагь иамоуп аҳәаа,
Ахызаҵә шәарҿыхар ҟамлоз.
Адгьыл иазхымгаз ахьаа
Рҩашха иаҳгәыҵкьаса ицоз
Шәакәабон, шәҿыхарцаз заа,
Ииаанӡа зымҵәыжәҩа шәцәыԥҵәоз
Рыԥсыцқьақәа роуп нас иаҳҭаа,
Хәрашәан иаҳҿыҩны ианцоз…
Ашьхақәа иқәыԥшыз, са исықәлаз,
Шәахәа-ччала рхьаа рҵәахуан.
Адгьыл агәеисыбжь иахҭыгәлаз,
Ашамҭаз сцәашьы ԥшӡа збылуан.
Сгәы иҭасыршәын агәырҩа,
Аҭыԥ цәгьа ианаалеит.
Амахә хысҵәан агылҩа,
Абӷьыц ҿыцқәа ҿалеит.
Амшқәарҿ аҵыхқәа сҵәахын,
Урҭ зынӡа еинаалом.
Сымца ахеиҿакра саҿын,
Абажә амца ацралом.
Аӡыхь, иныҵаба ицахьаз,
Сашьҭан ҿыц еиҵысхырц.
Ҵыскгьы зашәақәа нҵәахьаз,
Шәала ашәа аҿысхырц.
Арҩаш ацԥхьқәа ҟәшәаны,
Ҭеисыԥҳә ҟәашк нсыжьырц.
Амшын лыхәҭала иҭтаны,
Мшыни ӷбеи еиусыжьырц.
Амца иаларшәу са сгәы,
Гәырҩеи хьааи зҭатәоу,
Сықәнархазаргь зны агәы,
Сацәшәаны сышԥатәо.
Алашбжьқәа аҵх дрысуан,
Арбаӷьқәа зегь еиқәҳәацәон.
Ашаеҵәа амҩа ианысуан,
Аҵх наскьазгоз амза ччон.
Амҩа дықәын ныҟәаҩ хагак,
Рашьла адгьыл дакәшан дцарц.
Ацҳа злихуаз амзырхәага
Дықәлан, жәҩанахьгьы днаскьарц.
Маӡа ицәызҳәоз наԥха ԥшалас,
Ирашь иаԥыҩлон дыхнатырц.
Дгьыл ианымшәаз дгьыл иагәалаз
Назгоз, агәашәқәа изанартырц.
Блышьҭан усҟан жәҩан ианҩылаз,
Еҵәа кыдшәа иныжьны ицаз.
Ҳныҟәаҩ рашьла зышьҭа дхылаз
Мра мҩа иқәлаз, аха ишәаз.
Саркьа лыхны амш шкәакәа
Ихнымҳәуаз ԥыххаа икаԥсон.
Ҳныҟәаҩ хага игәра мгакәа
Мра мҩа снықәлан кыр снаскьон.
Аԥсҭазаара аҳәаа схыҵны снаскьон,
Избоз сызхомызт, исзымбоз сацәшәон.
Аамҭа-ҽыҩ ццышә сақәтәарц сахьӡон,
Иахьӡашаз сабаҟаз, баша схы зжьон.
Сашьҭан сызқәиҭмыз, избаша збом,
Сҽыхәа сзыхьӡазгьы ҩраԥа сазгом.
Арахьи уахьи срыбжьоуп сеиқәҟьашо,
Иаҳзымхаз сыԥсы-цқьа зегьы инархьыгӡо.
Схәыцрақәа ирцәызгоз дунеикгьы сыӡбан,
Нхашьак насзамҭеит араҟа, избан?!
Сгәыӷрақәа рымца ашьшьыҳәа иҭаауан,
Бираҟҵас ишьҭыхны, иҵуазеи, саауан.
Иабантәи, ианбантәи са сзын имаӡан,
Ицозгьы иаауазгьы хәмаррак ҳаҿӡан.
Ҳхызтуаз асцена ҳақәларц ҳаҿын,
Ҳамҩазгоз даҳхыччо агәашәаҿ дыԥшын.
Аччабжь сарҿыхон сахьгылаз уажәы,
Ԥҳәыск илшәырҵарц иаҿын акәымжәы.
Рышьҭахь сахьгылаз сара сыԥхашьон,
Ҳабаҟоу, ҳабацо – сыҳәҳәаргьы сҭаххон.
АУАҨЫ ЦҚЬА
Ихашьа иԥсышьоуп, ауаҩыцқьа дыхәжәоит,
Аԥсҭазаараҿ ус ауп, зхәы ацәызгаз деиқәхоит.
Ауаҩы цқьа идунеи хәыҷ даҭоуп дымшәаӡо,
Ихәыҷызаргь идунеи ԥшӡа дахуп дымтәаӡо.
Амҩа дызнугьы аӡхьамԥш аныршоуп,
Идунеи хәыҷ иҩниго зегьы ирхьыгӡоуп.
Ибаҳчаҿ игәылҵуа ашәҭқәа ҽакуп,
Рыԥшшәыҵәҟьа ухнахуеит, рыфҩы хаа гәыкуп.
Сас ҭыԥуп, иҩныҟа имҩахыҵуеит зегьы,
Ихәыҵәҟьа изынрыжьуам ауаҩы раз уеизгьы.
Ауаҩы раз игәыцқьагь иҩнашәеиԥш иаркӡам,
Игәы цқьа ицәҭалоит иара дызҭахӡам.
Гәнаҳашәк изнаргоит аҩныҟа ицәаауа,
Игәыцқьа инҭысуеит ирцәыӡыз ԥшаауа.
Ихашьа иԥсышьоуп, ауаҩы раз дыхәжәоит,
Уа узынгьы, са сзынгьы, ихазынгьы дцәаӷәоит.
Аҩсҭаа дикәшоит, даҩысҭаан дҟаиҵарц,
Аҩсҭаацәа рчара агәҭаҵәҟьа диртәарц,
Иҩны цқьа, игәы цқьа, иԥсы цқьа рҟьашьуеит,
Рҩы хәымга идыржәуеит, рчаӷьа дашьуеит.
Акаҭ дызҭаркыз маҷ-маҷ иадыркуеит.
Ауаҩы цқьа, аԥсы цқьа игәы цқьа иҭиуеит.
Адгьыл иҿажәкыз, иззымхо цқьара,
Аҳраҿ иҭхаџьырц иаҿызаап дара…
Гәыӷра мацароуп, иухәҭам узгаӡом,
Гәнаҳа зырҳазгьы имшәар ҟалаӡом.
Мҩакы сықәлеит иахьцатәымыз,
Маӡак сҳәазаап иахьҳәатәымыз.
Сыԥсҭазаара баша ихәмарган,
Саҭахымхеит џьара снарган.
Лак ахьсеишуаз сымҩахыҵит,
Иахьылаҟәыз џьара схыҵит.
Изыхәҭамыз аԥсшәа иасҳәеит,
Исҭахӡамкәа саргьы цасҳәа.
Ҩысҭаа чарак сахатәеит,
Гәымха чыскгьы сыблакьеит.
Шәҭык аахысҵәар қәыцк иауамызт,
Аӡын гәашәаҿ ушьҭа ихьҭамыз.
Сыгәгьы сыхьуан, ихахьан,
Баша ишԥызжәоз иааԥсахьан.
Дгьылк санхалеит са сзанымшәо,
Мци ԥаршеии уаҩ дацәымшәо.
Уасеи қәыџьмеи еиманы,
Ҳашҭа иахьҭалаз сасцәаны,
Ара исҭыԥым ҳәа сыҳәҳәон,
Сымш амҵәыжәҩақәа ԥыҵәҵәон.
Дгьыл сатәымызт шьҭа сара,
Сҭыԥ сахыҵхьан ҽаџьара.
Мҩак саныҵырц иахьцатәымыз,
Мцык сымҳәарцаз иахьҳәатәымыз,
Ԥша бызшәала исмаҳауаз,
Сахьцоз сарҳәеит санаауаз.
Шәара шәныжьны сцар сҭахымызт,
Аха игәасҭеит – са сышәхымызт.
Доуҳа зцәыӡыз – шәызбаӡом,
Шәыҽҳәа икьаҭаз шәарԥхаӡом.
Ишәҳәо башоуп санцалак,
Ҩысҭааи-џьныши шәыргалап.
Сыҟан, сыҟаӡам шәа шәҿы,
Саанагазаргь усҟан сҽы.
Снап ианиҵаз еилсыргеит,
Амҩа ахьсыҭаз сҽы сагеит.
АШЬҬА
Саауан сара уи амҩа санылан,
Дунеик аҵыхәан ииз, изызҳаз.
Шьыжьыказ, амра ангылоз сҩагылан,
Дгьыл аҵыхәан, маӡажәак заҳаз.
Саҵан еидарак шьҭаҵашьа наузамҭо,
Аӡхьамԥшеиԥш иназгон, сыԥсеиԥш исыхьчон.
Сыҟамызт сыдгьыл ахьаа сызгәамҭо,
Сыдгьыл ахьаа, сахьцозгьы исыхьӡон.
Кәаԥ хәыҷны избарҭан ахсаала сызнылаз,
Уаалаган ианухыр амуа, иауа,
Имышьҭа сықәшәоу раԥхьаӡа исԥылаз,
Дыҟаӡам уаҳа са сышьҭахь иаауа.
Аҳаҭгәынқәа ирызныжьу сахьиз ари атәыла,
Алакәқәа рфырхацәа, ртәыла иҭахо,
Сшәыцҟоуп шәахьыҟоу хшыҩла, нас гәыла,
Иарбан араҟа, нас, сеидру исырххо.
Сгәырӷьаӡгьы сшәаџьгьы араҟоуп иахьыҟоу,
Лагамҭоуп, инҵәамҭоуп сгәы ахсаалаҿ инхоит,
Бӷьыц хәыҷык шәазҵаа, иаҳәоит са сахьыҟоу,
Икьаҭахьоу сымца араҟагь сарԥхоит.
Сзанымсӡеит уи амҩа, баша иснарбозаргь,
Иахьанӡагь санылан сгәаҟха саауеит.
Аԥшацәгьа сааԥын аҵлақәа аршәшәозаргь,
Аамҭеикәшара иҽыжәло аӡә диуеит.
Данылап уи амҩа зныкыр сызнысхьаз,
Сышьҭақәа ибозар ҳәа дсышьҭаз деимдо.
Идыруаз са сҟынӡа ари амҩа ианысхьаз
Рышьҭа сымбазар ҳәа иахьанӡагь сышшәо.
АГӘНАҲА
Уарҳалк каршәны ирырҭаз џьыршьан,
Шьоук асценахь иааскьацәон.
Аԥсҭазаара иалаз ԥыршәан,
Инкахәыцуа шьоук аатәон.
Ампыл рыман шьоук аабжьалон,
Амба аҟынӡа ицозшәа збоз.
Ауҳәан-сҳәанқәа цәгьа дырнаалон,
Зҿареи зажәреи шьҭа еихьӡоз.
Дымхәыцӡакәа қәра дук налгеит,
Зыхьӡ зышәшьыраҿ инхаӡаз.
Ҽы надиӡак аԥхьахә арҭеит,
Аҽыҩқәа еивасны зны ианцаз.
Ахьӡ ирҭеит, хьӡыда иҟаз.
Зыжәла зцәыӡхьаз иԥшаауан.
Ахшыҩ ирҭеит дара ирзыҟаз,
Аҟәышқәа рҭыԥахь илбаауан.
Адардха ахшәазшәа аамҭа неиуан,
Ахәыла рыцҵас ҳанҭашәо.
Абырг ҟәыш иашҭаҿы длеиҩеиуан,
Игәы ахьнеиуа ишьамхы мцо.
Амра кыдын, амза кыдын,
Аеҵә рыцқәагь аҿышәшәон.
Исызгәамҭоз харак сыдын,
Гәнаҳак згазар ҳәа сацәшәон.
Ашәыр ҿырхит иҟалаанӡа,
Ашәҭыц хырҵәеит, импытӡац.
Ахьыӡ ирҭеит рыҷкәын диаанӡа,
Ашара иаԥылеит, имшаӡац.
Кыр иеизыргеит уҳәан-сҳәанқәа,
Дагьалырхит Асҭыԥҳа.
Идырҿыцыз аԥсуа нбанқәа
Гәныргеит иаԥхьоз ианраҳа.
Аҽыҩ дақәтәеит ҽадаз џьызшьаз,
Дама инеиуеит иҭҟьаны.
Иҽирдагәеит аӷәра еиԥызшьыз,
Аԥхьахә даҳәоит дкаианы.
Араԥа иҿырхызгьы каканхеит,
Амыргәыл тамагь еиҟәԥеит.
Рҵаҩ башаӡак дынџьнырхеит,
Ктиорк дҳақьымха днадыртәеит.
Ақәыц шәҭыртәуеит ирҭахызар,
Ашәҭ – иҿало мыркаџьуп.
Иргәамԥхо аӡә ихьӡ ахызар,
Баҟак ԥыххаа ишьҭаҵатәуп.
Арма-ӷьырма ҳцоит ашьшьыҳәа
Гаӡеи-ҟәыши ҳаилаҩҩы.
Игәы камыжькәа аказыҳәа
Аҩтәы дашьҭоуп
Ашәҟәыҩҩы.
Тәылак ыҟан са сахьиз,
Зыӡбахә ыҟам, зынӡа иԥсыз.
Алакәқәа рхан хәыҷ – сахьынхоз,
Ԥсраҽнынӡа исҭынхоз.
Адгьыл сықәлан зны сахьцаз,
Раԥхьа аныҟәашьа сзырҵаз…
Сдәы-иаҵәара счабра каршә,
Зынӡа икыдысҵаз сыҩнашә.
Ара сыҟан сеизганы,
Срызҭаз дарбан сша-шаны?!
Аӡыхь-ԥшьа араҟа са сахәон,
Аӡаҳкәажә аныҳәашьа слырҵон.
Иҟаӡамызт ара ҭыӡшәак,
Аԥсаа ирҳәон убас ашәак,
Ашьыжь иаман ҿыхҭаԥсас,
Сара сзыҳәа кыр иаԥсаз.
Абарҭқәа исырҭан аҳәатәы,
Саргьы исҳәарц саҿуп акы.
Ииасхьаз мҩасҩык дхынҳәын,
Ҿыцны даҳҭааит дсасны.
Исымжәыз рыжәтәык сашьын,
Адгьыл санхалеит сҭацәны.
Хынҳәышьа змаӡам аамҭакы,
Сахьҵәуо снатәоит маӡала.
Мӡышәак имҳәарц сара стәы,
Амҩасҩы маҷк уццакла,
Сызнымшәаз адгьыл уаԥшла, –
Сызҿыҵәҟьаз ҽеила ибатәуп,
Иамур, ҽазнык ухынҳәла,
Иашазаргь, аиаша ҳәатәуп.
Сдунеи хәыҷ амца зыцрасыз,
Салга ҳәа суҳәаӡом мап.
Сышьҭақәа гәамҭакәа имҩасыз,
Сашәа умаҳаргьы ҟалап.
Еиӷьхоит усҟан уакьымсыр,
Ашәа иумаҳаз узҳәаӡом.
Уаԥхьаҟа инеиуа уиаԥымсын,
Амҩасҩы ицазгьы дхынҳәӡом.
АҼАДАХӘА АУАСИАҬ
Акы ҳәа атыша инҭасыршәит
Иацтәи амш, сыхәцәырххо.
Еҵәак сеимхәыц иахасыршәит,
Сымш цырақәа ԥхьаӡо.
Аамҭа ахыцқәа сырхьынҳалан,
Сгәазҭо аӡә дыҟазар, сеимдон.
Ахҿа идыршәыз са сгәы иалан,
Ауаа ԥаршеиқәа аԥхьа ицон.
Рыхьыӡ наргон ҽада иала,
Ирымаӡамкәа идырҳахьаз.
Ных, ҳарҟәаҵып дара ртәала
Иргап раамҭа идырхахьаз.
Акызаҵәык, рышьҭа ихырҵоит,
Еилымгақәак ааӡаны.
Рыхьӡ аныхны еиҭанырҵоит,
Исзыхгом абриак баны.
Ихысхысуеит аҽада-хәа,
Ааҵәа иаҵоуп ахьӡ зҭоу.
– Шәызсыхәозар џьара шәсыхәа,
Иԥсра жәбааит уаҳа злоу–
Сгәы иқәыҩуан уасиаҭны
Аҽадахәа абжьы игаз.
Ухысхыла угәы раҳаҭны,
Узшоу ухашҭма, уара инҵәаз!
Аамҭа исыцәдуз шьҭысхын, исзымгеит,
Шьҭаҵашьа назмамоуп, сцаргьы сызцом.
Сеикануа сыҟазма, быбыцны сазымбеит,
Аццышә хыблаахеиԥш ԥшакгьы сазгом.
Сымышқәа аркьаҿуан иҟәышмыз сыхшыҩгьы,
Сызтәымыз дунеикаҿ, избон, шьҭа смыцхәын,
Аӷәра сымпыҵҟьон аамҭа – са сҽыҩгьы,
Скаҳар игәырӷьозгьы саԥхьаҟа иԥшын.
Сгәы ахәрақәа еиԥысшьрын, ашәала
исзырӷьозҭгьы,
Иабаҟоу, ахәрашәа зынӡаск исызҳәом.
Ҳәашьа назмамоуп, инхаз иҳазҳәозҭгьы,
Исҳәазгьы нсыжьуеит, уахь акгьы згом.
Гәаҭашьа змамоуп сахьыҟаз, сахьцозгьы,
Амш иаԥшшәызгьы блак иабаӡом.
Иџьашәшьарын исҳәашаз, маҷӡак сахьӡазҭгьы,
Иабаҟоу, асаркьал бжьы зегьы ираҳаӡом.
Аԥсра захьӡу ҳзымҵаӡеит,
Адгьыл ныжьны ҳзымцаӡеит.
Ҳзакәу адгьыл иаламӡеит,
Ҳазмарамгьы ҳаиҩаӡеит,
Аԥшра аӡәгьы иҳалшаӡом,
Иахәҭам згазгьы ииҭаӡом.
Аӡә иа итәала дхатәраӡоуп,
Ихәҭам, иҭам дашьҭаҵоуп.
Амц лазҵазгьы иифозеи,
Збызшәа зҿырхыз ииҳәазеи.
Ашәа ззымҳәо – далагар,
Ицәажәо иажәа далахар,
Аамҭа баша ингылаӡом,
Амши аҵхи еиԥылаӡом.
Умч зықәхаша шуанашьоу
Угәгьы уазҵаа, иуанаҳәап.
Адгьыл амчра гәаҭатәуп,
Ҳазшаз ииҳәаз шаҭатәуп.
СХЫ НҲӘЫП САРА СЫШЬҬАХЬ ҞА
Схынҳәып сара сышьҭахьҟа,
Саԥхьаҟа мҩа збом.
Сшәыҳәоит, уаҳа шәсышьҭамлан,
Сахьымцаша сшәызгом.
Сышьҭахь иҟан сгәыӷрақәа,
Схан дуқәа руасхыр.
Издыруада, сзымцакәа
Сышьҭахьҟа схынҳәыр:
Схәыҷра лакәқәа зымцақәа,
Рлакә цаԥха сдыркып.
Избап уаҟа сышьҭақәа,
Слакә цәашьқәа асыркып.
Сҽы кәадырқәа хагаха,
Рымҵәыжәҩақәа адыртып.
Сшәыҳәоит, шәысԥырхагамхан,
Жәҩанахьгьы сыԥрып.
Лакә дунеик саҭаахьан,
Уантәи ауп сшаауа.
Сыргәалашәап – сеиҭаахьан,
Сшәышьҭан сыԥшаауа.
Аду ҭыӡшәа сналаӡып,
Баагьы-ԥсгьы идырххо.
Аду маҭәа снаалаӡом,
Сыҟам иагьсырхо.
Сышьҭахьҟоуп сахьыҟоу,
Саԥхьаҟа збаӡом.
Адуцәа ртәылаҿ иҟоу,
Аду ҭыӡшәа нҵәаӡом.
Схынҳәып сара сышьҭахьҟа,
Саԥхьаҟа мҩа збом.
Сшәыҳәоит, уахьгьы шәсышьҭамлан,
Аду тәылаҿ сзынхом.
АСАРКЬАЛҚӘА
Аҵәҵәа иасуеит асаркьалқәа, шәааӡырҩы,
Асаркьалқәа идырдагәаз шаҟаҩыда, шаҟаҩы!
Адгьыл кара шԥадыркареи, шьҭа имыцхәуп,
Асаркьалқәа рыбжьы гарцаз аҳәҳәара иаҿуп.
Измаҳада ма изаҳада арҵәаа игоз рыбжьы?
Амра ангылоз, амра иацгылон шьыжьы.
Шәарҭак ааргомашь, сыгәжәажәоит, исаҳаит.
Асаркьалаҿ абыз кнаҳа шәарҭазаап, шәмаҳаи.
Асаркьалқәа, асаркьалқәа, асаркьалқәа
сырхәаҽуеит,
Аҵх иалыҩны, сдырҿыхоит, иццакуеит,
Абыз кнаҳа шәаламкьысын, абааԥсы,
Иамшәар алшоит ишәызгәамҭар, шәааласы.
Асаркьалқәа рыбз кнаҳауп бжьыс ирхоу,
Изаҳазгьы измаҳазгьы рыдгьыл ԥсыс иахоу.
Аԥсӡы анықәҩыз ари адгьыл, рыбжьы гон.
Ҳабз ҳҿыхны адәы ҳанықәыз – иҳәацәон.
Асаркьалқәа, асаркьалқәа, ҳгәы зыжьжьоз,
Зыбжьы еицазкуаз асаркьалқәа, зны ҳазжьоз…
Асаркьалқәа рыбжьы ааҩуеит, шәааӡырҩы,
Асаркьалқәа идырдагәаз шаҟаҩыда, шаҟаҩы!
Ашьыжь шара, алацҟьагеиԥш,
Аҵх кәыкәны ишьҭанаҵеит.
Амра ашәахәа аԥшандагеиԥш
Сԥарда асахьақәа аннаҵеит.
Сыцәа аԥхыӡқәа ирыҭа сҿыхеит,
Мшык, сасы мыш ҳәа исыхьӡон.
Аԥшандага ԥарда снахеит,
Амш, схышә лаша иахьыкәкәон.
Шьыжьӡа исыҭоу ҳамҭоуп амш,
Ҳазшаз иасҳәоит: Иҭабуп!
Сахьигӡарц уахагь ҿамш,
Амза иизгьы жәҩан иаркуп.
Сықәыз адгьыл са смыцхәымкәа,
Сыхшыҩ иақәшәо сгәаҭагьы.
Шәахьцо сшәыцлом сышәҭахымкәа,
Сахьцо шәсышьҭамлан шәаргьы.
АХЫ СЫБЖЬ
Аԥсны Афырхаҵа Виачеслав
Бганба игәалашәара иазкуп
Ахысыбжь еимырдеит аҵхи ашамҭеи.
Афырхаҵа дарҭынчырц, инапала иҭырҟьаз
Абџьар, ршаҳаҭын игәалеи иԥсымҭеи,
Аҵыхәтәантәи иажәагь иароуп изаҳаз.
Ахызаҵә ианнахит иԥсҭазаара абӷьыцқәа,
Дунеи ҭшәак иазымкыз, зхьаа зцыԥсыз.
Иԥсҭазаара абӷьыцқәа, изирҳәашаз
аҿыцқәа,
Ииз ифырхаҵан, ифырхаҵангьы иԥсыз.
Ақәылаҩ ихызаҵә иацәигаз игәаҵӷа
Инапала изԥиҵәеи, ахаҵа дзықәшәеи?!
Ихәыз инапала уи абџьар данаҵха,
Иҿыцхама ихьаа, ихы ашҟа изирхеи?
Аҵыхәтәантәи иажәа аҭӡамцқәа ираҳама,
Аԥшатлакә ҩнасма ма даныԥсуаз?
Ашьхақәа ирҿыҩыз аныҩбжь иагама,
Аԥсра абла дҭаԥшхьане, еиҭа дзазхьуаз?
Аԥша лас мҵасып иаҳәарцаз игәала,
Ашьапы аҭа, анапы аҭа ирхысып адәқәа.
Иеиҭеигап, инеигап дасу иара итәала,
Ихьааха ирҭалап иҭынчым агәқәа.
Фырхаҵак иԥсҭазаара зқәиҵаз ҳа ҳаума,
Ҩ-ԥсрак ирыбжьаӡыз, иаҳцәигаз ҳаӷа.
Адгьыл гәаҵәажәпа иачҳаз ари аума,
Изхьаау ҳа ҳами иаҳбарцаз, аха…
Ицаз иара иакәӡам – ҳгәыӷроуп, ҳагәҭыхоуп,
Ииҳәаз, изымҳәаз еидкыла изиҭаз.
Абџьар иҭҟьазгьы, иҭеиҵаз ҳгәаԥҽыхоуп,
Хьаак назҭамлаз, ажәала изеиҳәаз.
Сҭыӡшәацәгьан сықәхеит ари адгьыл,
Самаабит, са сакәхап изхароу.
Сагьшәыҳәом: срыцҳашәшьа, шәсыдгыл,
Сахьӡозар, зны исыхьызгьы сҳәароуп.
Санизҵәҟьа сыздыруам, уи акәхап
Гьангьашрак изсымҭеит зынӡа аиуа.
Са схызаҵәык сымч анақәха,
Сыҟаӡам шәааигәара снеиуа.
Аамҭалоуп ари адгьыл ҳшанугьы,
Ахәмарра сылшом, шәысмыҳәан.
Ҳазшаз зегь ибарҭоуп,– ҳазҿугьы,
Иҟалозар, ҷанказ шәимыҳәан.
Слеишәа цәгьаӡамкәа идырцәгьеит,
Асценахь сызнеиуам шәахьықәу.
Ҳазламӡаз аамҭа аҽарыцәгьеит,
Ҳуалқәа ҳзашәамашь, ианбыкәу?
Азаҵәра ҽеимызт ахаан.
Уиашара аҭыԥгьы ҭшәахозаап,
Ашьҭахьшәа исарҳәеит иахаану,
Ашьыцра ауаҩы дҭанархозаап.
Аамҭалоуп ари адгьыл ҳшанугьы,
Ахәмарра сылшом, шәысмыҳәан.
Ҳазшаз зегь ибарҭоуп, – ҳазҿугьы,
Иҟалозар, ҷанказ шәимыҳәан.
Имаӡоуп санизгьы,
Имаӡоуп сыԥсра.
Имаӡоуп сызҿызгьы,
Сычҳара анҵәара.
Сашәа мчыда наҩӡом,
Сара сҿы инхеит.
Асаркьалгьы каҩӡом,
Абыз заҵә археит.
Сыбжьы ицаз хынҳәыргьы,
Сбызшәа раҳаӡом.
Аҟәараӷ дырҳәыргьы,
Сыхәда иахашәаӡом.
Изиҭаз ҳа ҳакәын,
Дақәныҳәан ҳазқәу.
Изеиԥшаҳтәыз лакәын,
Изычҳару ҳазҿу?!
САРА СТӘЫ
Сқьаадқәа шәрыламлан сыԥсыр,
Ирҳәо усгьы ишәаҳаӡом.
Сқьаадқәа ирҳәаша сызҩыр,
Сызгаз схьаа шәсырҳаӡом.
Иаԥхьо дзыҟалар мышкы,
Мцык дыржьар сҭахӡам.
Уаҩ изгәамҭаӡаз са стәы,
Сышьҭахьгьы иҳәатәӡам.
АЗАҴӘРА
Сзаҵәын саниуазгьы,
Санԥсуагьы сзаҵәуп.
Исыцын санҩуазгьы,
Саҟәыҵыргьы ҳаицуп.
Акы сацәшәон шәатәымзаргь,
Сыршаҭомызт аӡәгьы.
Сцон џьара ицатәымзаргь,
Сцагьы сымцагьы
Еиԥшын шьоук рзыҳәа,
Рыбла схыслон, сҵәын,
Сҭыӡшәан еснагь азыҳәа,
Сҭыӡшәа аршара иаҿын.
Смыцхәын са сахьнеилак,
Рышьҭахьҟа сынхон.
Саларҵон рхеилак,
Исымбаша збон.
Сзаҵәын уаҟа, араҟа,
Сиқәшәаӡом аӡәгьы,
Ирҳәаша саныҟам
Схәыцуашәа саргьы.
Сызаҵәра саргәашан,
Срылоуп смыӷханы.
Схы сыргәаҟуан баша,
Сыԥсуеит сзаҵәханы.
САРА АРҬҚӘА СЫЛАӠОМ
Сара шьҭа сзынгылаӡом,
Схынҳәны шәа сзышәԥылаӡом.
Сымҩа ақдыжәқәа анаҳалоит,
Аџьныш-ԥсымҭәқәа сԥаҳалоит.
Сзыҵхо сымца еиқәылаӡом,
Каҳԥы лцәажәа сылаӡом.
Қьачақь хәыҷык дхахаӡа,
Лыхьӡ иҟаӡам дҩахаӡан,
Илҳәо илуа хы амамкәа
Ҳақәхан, лыда дҳамамкәа
Ҳаҟоушәа, дуалуашон,
Напқәак реинҟьабжь дацкәашон.
Зхы зцәыӡхьаз дашьҭарҵан,
Ихо-иҵгәо ишьҭаӡан.
Ҟаби-хәыли дрыҵарҵан,
Ԥсыкьа-лажәқәак ишьҭарҵан,
Мгәала иус ирҽеиуашәа,
Дааиуеит ус, иҽеиуатәшәа.
Сара арҭқәа сылаӡом,
Схынҳәны шәа сзышәԥылаӡом.
Ԥҳәыск аҷанқәа ирыхозгьы,
Шьоукы ирымаз ныхасгьы,
Аҳаԥшьажәеиԥш дгәаҩаӡа,
Ацәгьа-мыцәгьа деиҩаӡо,
Лҽыхацәа еиԥхеибаҵо,
Еиҿаҳауа, ибӷеибаҵо,
Дызтәыҵәҟьоугьы дрыламӡо,
Зегьы аҵәы нарылаҵо…
Абарҭ рыла уабанӡацо,
Кәтыкгьы акәтаӷь абанӡаҵо.
Сара арҭқәа сылаӡом,
Срыцны аӡәгьы сиԥылаӡом.
Аҵаа ҭаԥысҽын, аӡы аҵа сҭаԥшит.
Уаҟа сызнымиац дунеи ҿыцк ааԥшит.
Аҵиаақәа ахьҭа зычҳарц зҭаххаз,
Аҽҳәа иҽҳәатәоушәа аҵаа иарԥхаз,
Иԥыршәаз дунеикаҿ инхон еиқәышәшәа,
Адгьыл аҿы иҟоу рымбацызт ҭыӡшәа.
Аԥсыӡқәа зызнеиуаз ҳҭынрас ишьаны,
Ҩышьак ноузамҭо, иузымҳәо ашәаны,
Сҿаԥхьа иссирыз тәылак аатуан,
Адгьылаҿ иҟаз арахь исҵәахуан.
Аҵиааи аԥсыӡи араҟа еизшан,
Ихьӡыдаз ртәылагь оумала иԥшӡан.
Аҵаа иардысыз ашьыцра ҭахон,
Аԥсыӡқәеи аҵиааи убриала еиқәхон.
Аҵиааи аԥсыӡи аӡы аҵан инхон,
Тәыла ссирк иақәшәаз, сыхԥазар сҭаххон.
Аԥша иоуҭар имҵанарсуан,
Ихьӡ убриаҟара иласын.
Ҵәҩанкеиԥш днаганы дадырсуан,
Икамҳарц уи џьара иарктәын.
Ахаҳә ҭарыԥсеит иахьҭарсыз,
Нас лахҭымла иржәагәеит.
Изҭамгылеит аҵла ахьарсыз,
Ԥшамҩаск иҵҳәан ирцәагеит.
Шәаанҿас, рҳәеит, акы здырқәоз,
Алҵла ахаан ҵәҩанра азуам.
Аха ируазма иҽы зкәадырқәоз,
Дадырсыроуп, шьҭак ируам.
Еилацәажәеит хшыҩ ду наҭан,
Даргь ирыхәоз ак ӡбатәын.
Дахьрыхәашаз зегь азгәаҭан,
Дарстәын, насгьы дыхьчатәын.
Ахьыӡ ҭызго ԥароуп иҟоу,
Излауала ак ԥшаатәуп.
Шәрышьҭалароуп досу ишәзыҟоу,
Насгьы, иасны дырҽхәатәуп.
Сеимак-еиҿакны сшәызҩагар,
Ихьӡ бираҟха ишәсырбап.
Шьоук исзырҳәаргьы ахага,
Дырҩегь ҳамҭак шызго рбап.
Уаса гәарҭак еилацалан,
Инеицон аџьныш еизцаны,
Ҳазшаз иитәыз ҳакҿацалан
Ҳрыман ҳгәыжәла ҳарганы.
Зыҩнашҭаҿы чаӷьа ззымфац,
Хьмыӡӷык иаҵаз ауаҩ ҟәаш,
Диддырсылеит ԥшак дазымгарц,
Згәы зегь ҭырфаахьаз акәаш.
Дәык аҵыхәан рашьк кьыркьыруан,
Аԥша ҽыжәла аԥрыцәқәа аԥон.
Рашьк кьыркьыруан, ак ҳнардыруан.
Амза ахыцгьы еҵәак аҿҟьон.
Иҿыцыз ҩырак жәҩан ианылон,
Адгьыл жьакца ақәа ахьыкәкәон.
Ашәҭқәа рҭыԥаҿ қәыцқәак гылон,
Аҵх иҿажәкызгьы шарккон.
Зшәара иеишуаз лак ааԥсазаап,
Аарла иааҩуан уажә абжьы.
Аҵх лакәқәа ашара иаршәазаап,
Рыԥсы рхаҳауан шьыжьы.
Излагамыз усқәак срыцны,
Сынҭалон амш агәашә иатыз.
Даҽазныкгьы ажәытәра рҿыцны,
Схәыҷра саццон иахьцатәыз.
Ныҩбжьык ааҩуан имеихсыӷьуаз,
Рхьышьҭрахь хәыцрақәак гьежьуан.
Сгәаҵан ахәреиԥш зышьҭа нзыжьуаз,
Дара еиқәхарцаз са сыршьуан.
Ашара, инкаршәны ачабра шкәакәа,
Мра рахәыцла ирысны ицон.
Адгьыл гара агәра мгакәа,
Аԥша гара амҵәыжәҩа аҟьон.
Дгьыл иазхаша ччаԥшь азназгоз,
Зыԥсы ааиҭазкыз Амра ччон.
Амш ахҭысқәа рҳәаа еилазгоз,
Џьанаҭ баҳчаҿ иԥсы ишьон.
Дызқәиҭым ауп уи дызкьысуа,
Еизигоит ашҳам ишаларц.
Дышәиуп Аџьныш имҩа ианысуа,
Ашәи анигоит дыршәиларц.
Ашәҭ агәыҵак Амш иуԥыло,
Хҭыси гәнаҳаи урыцәнагарц.
Аџьныш дыҩуа ушьҭа дхылоит,
Амш даԥысны уа духьӡарц.
Изҭахыда усҟан уашәа,
Ашәҭ иагәыҵшәап апытҟәыр.
Аҵх иеиԥшхап умш хьшәашәа,
Аџьныш умҩақәа аиркыр.
Иԥсы рзишап гәы ҳарамраа,
Ҳазшаз иеиканра дахьӡарц.
Иахаиршәырц ажәҩан Амра
Аԥҭа еиқәарақәа – илашьцарц.
Аџьныш ицларц ихысхысуа,
Шьыц-Ҳарамраа рашәа иҳәон.
Даргь абаҟаз иажәа иахысуа,
Ишҳам чаӷьа зегь арчон.
Амш шкәакәан Аҵх еиқәараз,
Ашәҭ рфҩы-хаала икәазон.
Аџьныш зымтәа шҳам иаркараз,
Ишҳам чаӷьа ашьа аҿыкәкәон.
Сылаԥш рхьысит нахьхьиӡа,
Аԥсҭҳәа хәыҷ ажәҩан зҟьашьыз,
Апҟақәа сҽыжәлар сызхьымӡоз,
Зышьҭақәа ажәҩан ианыз.
Ашьхақәа аика ирхагылаз,
Жәра зқәымыз ҭацара зуаз.
Ифырхаҵаха адыд иаԥылоз,
Аҵлақәа, ишгылаз иԥсуаз.
Аҳарҩаҿ абқәа ишанхалаз,
Абчараҳ Ажәеиԥшьаа идырчаз.
Гәында-ԥшӡа лҽыхәа ахьаҿалаз,
Хмыҷ-хәаша зны дахьҭахаз…
Слымҳа иҭаҩуеит, еихсыӷьуам,
Ахрашәа ахра иаҿахаз.
Ахәрашәа ззырҳәаз егьихьуам,
Иҭахазгьы Ашәа зҭынхаз…
Сахьгылоу акәӡам сахьыҟоу,
Ашьхақәа срықәуп сеимдо.
Срыцуп сыззыҟоу, исзыҟоу,
Исышьҭало, иудыруаз сахьцо.
АРҨАШ ХЫ ШХЫ ҴӘЕИԤШ…
Никәала Кәыҵниа изкны
Сыбзиабара ушәысҵан, оумашәаҵәҟьа
иунаалеит,
Сгәы иҭыҵуаз шәахәацла исԥеит снатәаны.
Арҩаш хышхыҵәеиԥш сгәаҵа исыцәҭалеит,
Ахьшь еиԥш ишьҭасын, сгәы агеит итҟәаны.
Ухьӡ назхысҵаз атәыла ԥшӡа схәыцит,
Ашәҭқәагь еиҭасҳан, ишәҭуеит иԥшӡаны.
Ԥсаатәшәа ҳаицыԥрын ахәы ҳарак ҳхыҵит,
Ашәа хаак еицаҳҳәеит ахәы-ԥшӡаҿ ҳтәаны.
Амра ашәахәа хаа иалхыз гәыргьынны,
Ахә кәаԥра иахаҳҵон уаргьы саргьы ҳзыхьчоз,
Иушәысҵаз сыбзиабара шьҭыхӡан иакын уи,
Лашарак ахылҵуан дунеи дук иахьӡоз.
Сгәаҵа иҭыҩуа ашәақәа цыра-цырала
исыҟәшәон,
Уара иузыскуаз ажәақәа, срышьҭаӡан, сеимдон.
Ахра ика сасасуан, саԥхьон акаԥкаԥ:
–Уаҩ изымҳәац ажәақәа сыҵоуҳәар ҟалап.
Ирбжьҟьоз ахра ихагаха, аԥшатлакә сазҵаалап,
Ахра аныҩбжь дагәаха, ашьҭахьҟа ихынҳәлап,
Ашәҭ гәыҿкаага исыҵаҳәа, умаӡа сырҵа,
Апытҟәыр узгәылатәаз иоуҳәаз, узлацәца.
Аеҵә, сныха қәырақәа, сашәақәа рыххьа,
Шәылабжышқәа ирылысххьеит жәҩанахьтәи
сҳәахьа.
Амш ашара сеиҩаӡон – ашкәакәа сышәҵа,
Сымш изыскуа ажәақәа шызҩыша сырҵа.
Амца кәицқәа срылалан, абылшьа сдырҵеит,
Аҵх агәы сагәылалан, ашамҭанӡа снаӡеит.
Абас еизызган цырала, сажәақәа ԥытлон.
Рыҵӷа ԥҵәазшәа акакала сыхәда иахышәшәон.
Уаҳа ҳәашьа сзамҭакәа, уара уахь саауан.
Уара иузыскшаз ажәақәа ухаҭа иуԥшаауан.
Аҵх схызгеит сгәы рахәымкәа,
Ашьыжь сгылеит схьамҭаны.
Сеиҭаԥылеит мшыкгьы стәымкәа,
Ҵхык сызнымшәазгьы ршаны.
Схышә ихыҵыз амырхәага
Ума усԥылеит уччаны.
Сыԥсы ҭазҵо уара, схага,
Сымш иацу ишәахәаны.
Сныҵаба сцашан арантәи,
Инсыжьуан сзыхӡыӡо иаазгоз.
Сныҳәаҿа рҳәомызт – ианбаҭәи,
Саҵәцахә хыхәхәон, икаҭәоз.
Аԥҭа сыцәхылон са сыжәҩан,
Алабжыш сымш иахьыкәкәон.
Сгәыӷрақәа рыхьшьыц амҵәыжәҩа
Ԥҵәазаап, аарлаҳәа иаҟьон.
Сызхылаз аҭыԥ са сатәымызт,
Амшаз амзеиԥш смыцхәын,
Издыруан, гәнаҳак гатәымызт,
Сдунеи хәыҷ агәашәаҿ сыԥшын.
Ԥхарак саҳәон са исыгыз,
Ачҳара ирзымхо – зегьы.
Сеидру, сыздыруам изсықәыз,
Сгәыцқьара сақәӡырц саргьы.
Сныҵаба сцашан арантәи,
Инсыжьуан сзыхӡыӡо иаазгоз.
Сныҳәаҿа рҳәомызт, ианбаҭәи,
Саҵәцахә хыхәхәон икаҭәоз.
Аеҵәақәа срыцлашон,
Аҵх аныҵәцаз.
Амза ашамҭаз сацҭашәон,
Сашәақәа анынҵәоз.
Аҵла бӷьыцқәа ҿысыҟәшәон,
Ааԥынра ансыцәцоз.
Ашәҭыц ҟәашқәа срацәажәон,
Зыблақәа ҭыԥхоз.
Сдәыш ианыӡлаз сышьҭақәа,
Сыччаԥшь рҭаԥсан.
Сымҩа абаҟаз, сышьҭахьҟа
Агәнаҳа рацәан.
Адгьыл сықәын сгәашаха,
Мшы уаарак саҭан.
Сыԥсҭазаара зрашашаз
Сыкәыршан итәан.
Шьыцра калҭкгьы сныҵаркуан,
Рыбла хәымга схын.
Сыдгьыл аҳра сымаркуан,
Сымбара рҭахын.
Ҳазшаз схышә ихы ылакуа,
Сныҳәара даҿын.
Аԥсы хәымга исхылаԥшуа,
Агәнаҳа аршәатәын.
Сымцахә сырцәарым снапала,
Иахьцатәымыз знык санца.
Амҩа сықәын, сықәхеит схала,
Аамҭа сеисахт – Агаӡа.
Ҟәышра змыхәо, дырра ахьзымцо,
Ҭыԥкгьы тәарҭас иҟасҵан.
Наҟгьы сзымцо, араҟагь сзымтәо,
Сгәы насымҟьа иԥыххаа ишьҭан.
Амш сыман сара еидарас,
Ихәлар аҵх сзыршаӡом.
Скыдырҵазшәа џьара цәҟьарас,
Хык насаҩшәан ицаӡом.
Гәыцқьак садхалт изҭахыда,
Шьҭа иназламӡо ахәыҷӡагьы,
Сызҭахыда, усс сызкыда,
Схы анысхашҭхьоу схаҭагьы.
Схабыхацуа ужәрак сҭалан сцәаӷәахьан,
Хра мҩахәасҭак саннагалан, сҩаскьахьан.
Аԥсҭазаара агәашәаҿ среисон бзиеи цәгьеи,
Гәык ҳәа сыман цәгьа исыргәаҟхьан, цәгьа, аиеи.
Сымца саҵхон сара схала, сарԥхаларц.
Адунеи маӡажәа ҳцәызӡоз саҳаларц.
Бжьы маӡакгьы слымҳа иҭаҩуан сахьцалак,
Ашәи зырхынҳәуаз иа ишҟа сызшәилак.
Амахә хаха салакнаҳан сашәаны,
Сгәы узҭысхуан иаҭаххаргьы ирҟьаны.
Маӡа дныҟәон сара истәу зегь збоз,
Сылабжышқәа доуҳа саркьала изырбоз.
Амца шыра салԥаа снеигоит сымбылларц,
Аеҵәа рыԥхра сыхәда иахеиҵоит слашаларц.
Доуҳа сыцуп, доуҳа ахьыҟам исшаларц,
Аҩсҭаа ицу, ирқьачақьуа дахьсырхәларц.
Сара сыҟан, сара сыҟоуп смаӡаны,
Амахә хаха салакнаҳауп сашәаны.
УИ АТӘЫЛА
Тәылак салсит сахьызнымхоз,
Аха исхашҭӡом иахьагьы.
Ҭыӡшәа зцымыз, ду дахьнымхоз,
Са сзыхьҵәуо санцагьы.
Уа сынхарҳәа ишәозшәа исыцын,
Са снаскьазгоз, сымхынҳәырц.
Уи сыԥсҭазаара иабӷьыцын,
Исгарашәан ҿыцны сирц.
Исзымҵаӡаз сҭоурых нымҵәа,
Сыԥсы иахаршәу сгәы ацаԥха.
Слакә-ҽыхәа, мҩабжа зымца,
Дәыкрын зқәымбо сымӡырха.
Суасиаҭажәа сқьаад ианхалаз,
Сан лыбжьы-хаа, саныԥсуа,
Сыԥшқа-ныҟәа адә ицәхалаз,
Сжәытәи-сҿатәи неиҿакуа.
Ара сныжьыз сашәа еиқәхарцаз,
Уахь сышәцәыӡуеит санцагьы.
Ари атәылаҿ сыԥсы нхарцаз,
Сақәшаҳаҭхоит Аԥсрагьы.
Аԥсра сацәымшәаӡац ахаан,
Абзароуп еиҳа сзыцәшәо.
Иԥсыз иныӡбаӡом, са схаан
Исмаҳац аӡәы дирџьо.
Жәларык еиқәзырхаз Сасрыҟәа,
Иашьцәа ишьҭан дҭадырхарц.
Аԥсуаа шҳакәу уи дыззыҟоу,
Ҩашьара ақәӡам, агәра угарц.
Ампыл неигоит баша цәажәаҩ,
Асцена дықәлоит ахҭацәы.
Ҟәышс дыршьахуеит аҽхырцәажәаҩ,
Аҟәыш иларҵоит аҵәы.
Амц агәашьақәа аҵагылоуп,
Аиаша иаҵырхит аҵәҩан.
Ацәгьа зыршо агәҭаҵәҟьа дгылоуп,
Лхәы лыҭо иеиҳаб иан.
Ашәҭқәа ахьыҟоу ааԥын ыҟоуп,
Аӡын хьҭада иҟамлаӡац.
Ашьыцра ахьыҟоу, ԥсыуак дыҟоуп,
Бзан иаԥсаҵәҟьоу дрымбаӡац.
Аԥсра сацәымшәаӡац ахаан,
Абзароуп еиҳа сзыцәшәо.
Иԥсыз иныӡбаӡом, са схаан
Исмаҳац аӡәы дирџьо.
АРА ИНХАЗ ДЫСХЬ ААУАН
Ашьха аҵкараҿ амырхәага
Гәырӷьаҿҳәаша нықәнаҳәон.
Аԥшахь – ашьыжь аҿахәҳәага,
Ҵхы маӡажәак иацнаскьон.
Дгьыл бызшәак наҿамкәаӡо,
Арҩаш цон ихагаха.
Амшын уаҳа изламӡаӡо,
Иаразы иҭархагаха.
Рыбжьы амҵәыжәҩа рнаҭазшәа,
Аԥсаа амш дыркәашон.
Ашьха ика рнаҭызшәа,
Амаԥар шкәакәа иарлашон.
Аеҵә, жәҩан ианбалахьаз,
Рышьҭа схылар сдыршанхон.
Схәыҷра аҽыҩ ибналахьаз,
Сақәтәон, аеҵә срыцҭахон.
Изҳәо ззымуа, сгәашаха,
Сдунеи гәҿыӷь саҭаауан.
Сандәықәлахгьы сцашт аха,
Ара инхаз дысхьаауан.
Сшәон сзыцәшәозҳәа сзымдырӡо,
Сцон сахьцозгьы сзымхынҳәӡо.
Ашәак сҳәон исзымҳәаӡо,
Храк саҿалт сахьзымцаӡо.
Дгьылк санын сызнымхаӡо,
Цәгьамзар бзиа рзымҳәаӡо,
Ԥсыншьҭахьҵәҟьа срыламӡо,
Сышьҭа ихын шьоук сеиҩаӡо.
Сашәа амҵәыжәҩа ԥымҵәаӡо,
Санцалакгьы инымҵәаӡо,
Соура ашәшьыра сҽыҵагӡо,
Сцароуп, урҭ сыҽрымҭаӡо.
Иҟан ашәа ахәра рӷьага,
Ажәагь ыҟан баҩ еиԥызшьуаз.
Ахшыҩ ыҟан хара цага,
Ахыдарагь – аҵәы ухьызшьуаз.
Ԥсадгьылк змаз иадраӡомызт,
Итәы ицәыӡуан ҩба ирышьҭаз.
Аԥхьахә зыхәҭаз ирҭаӡомызт,
Иабџьар дашьҭан ахә дахьышьҭаз.
Ажәа даҳәоит иззымҳәаша,
Ахҭысқәа зегь ҭоурых ҩыроуп.
Ачуан иҭоу наззымфаша,
Ица ацәқәанӡа ирҭәыроуп.
Зхатәы бызшәа уаҳа иззымҵаз,
Аҽы уаара аӷәра икыроуп.
Изымԥыркәа апҟа ирхьымӡаз,
Еиҭахынҳәӡом, аҽашьыроуп.
Иззыӡырҩуа ашәа зҳәазиоуп,
Изызҳәаз џьызшьаз уи дуаҩагоуп.
Иҳақәиҭу зегь Ҳазшаз иоуп,
Егьырҭ зегьы баша хжьагоуп.
Абџьар шьҭызхыз угәы уаԥымсын,
Иушьуа, иудыруаз, уара ухоуп.
Ааԥынра аазгаз амш уакьымсын,
Амахә хымҵәааит, ашәҭыц ҿоуп.
Ацәгьа зыршо цәгьоуп изныжьу –
Адгьыл иаламӡуа ҳәахьоуп.
Адунеи ду артуп, еиужьуп,
Изҭамгыло иззымҵаз ҳауп.
Иаҳтәу ҳаҭоуп, зегь иаҳзымхо
Ҳашьҭоуп, сеидру усшәа аабоит.
Зны изыцрыхатәым ҳацрыхо,
Иахьаҭыԥым ҳахо иаагоит.
Аԥша иаргьажьуа аӡлагара,
Нарха шамам ҳамбаӡо,
Аԥхыӡ лакәаҿ ҳамацара,
Ҳаштәоу ҳҿыхоит – имшаӡо?!
Иаҳтәым хьаак ҳаднакылом,
Зегь иаҳбарҭахаз ҳа ҳхоуп.
Аамҭа дәыӷба, мап, иаангылом,
Ҭыҵшьа ахьамам уа зегь ҳҭоуп.
Амш сацын, сыццакуан,
Даҽа бӷьыцқәак аасыртуан.
Шаҟа схыҵуеи, мшәан, сара,
Уажә сахьыҟоу ара сасра?
Шәкы сырҭысхьеит, сырбаӡом.
Имго бжьыкгьы раҳаӡом.
Ԥшшәы змаӡам ара имыцхәуп,
Адгьыл агьежьра иаҿуп.
Аӡы агьама шәызҳәару,
Амш иаԥшшәузеи ҳәа шәҵаару.
Алаԥшҳәаа џьара инҵәоит,
Руак анааиуа даҽак цоит.
Исыздыруам зегь ҳзацәшәо,
Иԥсуа ишьҭахь ҳҵәуо ҳтәо.
Аӡәыр даҩсуама аԥсра,
Ԥсын ҳзаҿузеи аџьабара.
Зымш амҵәыжәҩақәа ԥҵәахьоу,
Зыҵх аԥхыӡқәа идырхахьоу,
Иҳамоушәа зегь ҵаны,
Ара иҟоу еилырганы.
Ҳалацәажәоит башьа змам,
Мшык ахҭысқәа рықәра иҭам.
Башьа змам ауп ҳа ҳзышьҭоу,
Зынӡа иаҳзымдырӡо ҳазшоу.
АШЬҬА
Сышьҭа шәхылан шәгәы кашәмыжьын,
Сышьҭа хьаан, игәырҩан.
Сышьҭа шәхылан шьҭак нышәмыжьын,
Шәышьҭа ихылаша шәмыршәан.
Дунеи ҵыхәан џьарантә сдәықәлеит,
Мҩак сзыркараз саннагалт.
Сыԥсы еиҭаскырц џьара снықәтәеит,
Сыхҟьеит сымҩа, џьара сҟьалт.
Аԥсра саҩсит самбоз џьысшьон,
Ныҳәа чарак ашҭа сҭалт.
Дәык сахысуан, храмҩак ԥысшәон,
Изымцоз зегь са исхьынҳалт.
Саҿарыжьуан зынӡа исхарам,
Истәыз сымхны снадыртәон.
Аԥша гара ашәа згарам,
Илҵыз рымҩала снаскьон.
Уаҟа исԥылон гәык зызҭамхаз,
Зыԥсы зцәыӡхьаз иахьакәӡам,
Зынӡа мшы лашак зыҭнымхаз
Зымцеи зыҽҳәеи еибатәӡам.
Харак здыз са схы сыргәаҟуан,
Изгоз сеидру исзымго сцон,
Ҭакәажә зымца, слабарҟыгәуан,
Аӡә дызхымлоз сышьҭа згон.
СЫԤСЫ УСҬАП…
Н.К.
Сыԥсы усҭап, џьара иухәар,
Џьара хра мҩак уаҿнагап.
Уӡышымҭаз, сыԥсы уаҿыхәар,
Ухәра хьаагь ухнагап.
Ахьҭа аныҟоу, уҽҳәа самцаз,
Уԥхьарца рахәыц саҿаз.
Сыԥхыӡ лакәыз, аҵх ацамҭаз,
Ухыц азыҳәа са сыхҿаз.
Хыкгьы уаҩызгап, скәалӡызааит,
Уԥсы анушьо зны сашәаз.
Маԥар шкәакәаны сушәызааит,
Уӡын баҳчаҿ ашәҭ саҿаз.
Сугарашәаз усмырҿыхо,
Ухәыҷра тәылахь ухынҳәыр.
Слахьынҵа рахәыц сзыцрыхо,
Уззынсыжьуада сыԥсыр?!
АРИ АҚӘАЦӘ ХӘЫҶ УАҨ ДЗАХЫМЗ ЕИ?
Идыдыма, мшәан, ӡынымзи,
Имацәысма, ажәҩан блыр?!
Ари ақәацә хәыҷ уаҩ дзахымзеи,
Ари агәашә хәыҷ асыртыр?
Ашьац иаҵәа хызыблаазеи,
Ашәҭқәа хызҵәада, мамзар,
Исҭахузеи, арахь саазгазеи,
Ма сзазҵааша аӡә дызбар.
Адәы иаҵәа чабракаршәаҿ,
Изеижьада злахьынҵа?!
Амхалдызеиԥш шьоук ргәашәаҿ,
Сышԥалахеи уахь санца.
Зыхьӡ ахыдаз амца ахьҿыцәаз,
Зкәал зызнамгаз, изцәынҵәаз.
Зҵеира нымхо здашьхәа хырҵәаз,
Ахыкәаала згәы иҭашәаз?..
Насшәа игәасҭон иԥсы шныҟәоз
Ари ақәацә хәыҷ анкьа иахыз.
Уаргьы иузыҟаз, саргьы исзыҟаз,
Ари ақәацәхәыҷ зыԥсы ахҭныз.
Ааԥын ишәҭлоз ари ақәаҵа,
Игылан абна ахаԥаны.
Исымбацыз уи ахаҵа,
Агәашәаҿ дгылан дбаҟаны.
Аӡәгьы дсыцым, аӡәгьы сицым,
Схала сныҟәоит уажәааны.
Избац ами, акгьы ҿыцым,
Иџьоушьар, уамгои ухәжәаны.
Мҩак сануп, иахьцо сыздырӡом,
Схынҳәыр сышьҭахь иҭацәуп.
Ԥанкгьы савоуп, уахьгьы сзырӡом,
Сыр, сызмыр, арахь сатәуп.
Знапы узҭаша дуԥшааргьы,
Иугәыҵасуа кыр иеиҳауп.
Угәы иунаҭо уҿы иазҳәаргьы,
Ԥданла еиҿаршә уҽы шьаҳауп.
Еиҟарауаа рымҩа ҩаргоит,
Рыҽдырҟәышыр цәгьа ирҭахуп.
Амца ажәла шьоукы инаргоит,
Имыцәарц дара ргәы амца акуп.
Амца назго рышьҭахь сгылап,
Исыцрасыргьы сбыллап.
Са сыблыргьы, амца еиқәылап,
Сышьҭахь иааиуа дарԥхалап.
АИАША
Аамҭа сшахьымӡаз еиԥш, аиашагь сзахьымӡеит,
Схыԥхыԥуа сышрышьҭаз акыргьы сааԥсеит.
Избаҵәҟьоит ҳәа сшыҩуаз, иабыкәу сахьымцаз,
Сышьҭахьҟа инхазар ҳәа акыргьы сааскьеит.
Ҭӡамцқәак снарыдԥоит анаҟагь араҟагь,
Амца зыншыло сымҩагь хаҳәроуп.
Схакәым сзышьҭоу нас абасҵәҟьа сангәаҟуа,
Сышьҭахьҟа иааиуа ирԥеиԥшу сгәырҩоуп.
Аӡы еиԥшҵәҟьа иагьамоу сзымҳәо аиаша,
Сҿажәкуа, сазгәаҟуа сашьҭоуп сшабо.
Дсықәымшәац, сеидру уахь узлацаша,
Мҩас иҟоу ҳәа сазҳәо, избаргьы сызцо?
Аамҭа иаражәуеит, иархоит уи иаԥылаз,
Адгьыл ду ачҳара ԥнашәарц иаҿуп.
Аиаша сахьӡоит ҳәа аамҭа иаԥыҩлаз,
Иӡхьоу цаԥхала уиаша мҩа аркуп.
Ҳаихашҭит Анцәа, ҳаихашҭит,
Зегь ҳаницәӷьыч.
Ҳазқәиҭмыз ҳашьҭалт, ихҭаҳкит,
Иаҳхашҭын ҳа ҳџьынџь.
Аԥша мҩас иҿаҳхит ашәыр,
Иҿазшәа ҳнарбан.
Адгьыл агәаҵа ҳҭаԥшыр,
Уа ҩыран ҳанҵан.
Цәашьы-мца мкьаҭан ҳакын,
Уаҟа аамҭагь ҳазхон.
Мҩа рацәа ҳарҭ зегь ҳарнын,
Рынҵәамҭаз ҳазагь ҳаиқәшәон.
ШӘЫШЫҚӘСА СЫРҬЫСХЬ ЕИТ
Иҵуазеи сара сиижьҭеи, шәышықәса
сырҭысхьеит!
Сԥызшәахьаз акрыҟан, атәылақәа сырхысхьеит.
Иџьасшьаша акгьы ыҟам шәышықәса саннеи,
Сгәырҿыӷьгаха санхалама, ижәытәӡоу адунеи.
Амца саблит ццышәны, аԥша сымҵанарсуа,
Ашьха цәҳәыраҿ схала аҵх сыршахьеит.
Мҩа мыждак санырҵан, шьхеи бахәи сырҿысуа,
Шәарах тәыла салсны кыргьы снаскьахьеит.
Шьыцрак саҩсуа сыҟамызт, аеҵәа сзеикануаз,
Аблақәа сырхыӡлан, ажәҩан ду сазцон.
Сеидру уаҟа исзымхаз, саангылар анамуаз,
Сышьҭахь иҟаз ԥхыӡшәа сырхашҭырҳәа сшәон.
Ақәра ахьыҟам тәылак салиааргьы ҟалозма,
Сышықәсқәа реидара иаҵаз ҽа шьоукын.
Лаԥши-гәаӷи-шьыцреи рымца уаҩ дарԥхозма,
Мца мҩаҿ иблыз среиуаны цәацәашьны саркын.
Ныҳәан сымца иахылҵуаз, сызбаша санырбоз,
Ԥсҭазаарак сырҿыцырц абылра саҿын.
Ашәигьы сԥырхагаӡам, баша ужьоуп исныӡбоз,
Аеҵә са сзеикануаз аҭыԥан са сакын.
АЏЬАР СЗААЗҬИЗ АԤҲӘЫС ЛАХЬ
Аԥсҭазаара анапашҵа саныршәлоуп сбыбыцны,
Ԥсыԥ хәыҷӡак схьысыр, сцоит сышцара.
Исҭахымызт уи амҩа аныларагь ҿыцны,
Ҿыцны сиуазаргь саангылом ара.
Ижәытәу, иргәаҟыу адгьыл иргәашоу,
Зҵеицәа иаанӡа зыкәа иҭаԥсыз,
Сықәхеит сгәырҿыӷьган зны исзыхаау,
зны исзашоу,
Сыргәаҟган сызниҵаз уи амшаз саниз.
Исԥылом, ччаԥшьла сгәырӷьан сызԥылоз,
Исусымгьы усушәа хьаас иансоу,
Мра шәахәа ргәырӷьага, ашьыжь сзыцгылоз,
Сымырхуан гәаӷла смариазшәа санроу.
Ԥсра ҳамҭан аџьаргьы аԥшқа инапала,
Исхазырсуаз аԥҳәысгьы, шәиԥхьыӡ зышьҭоу,
Гәнаҳа дзацәцома, Ҳазшаз иҳәахьала,
Шәиԥхьыӡ насыԥуп лылахь ианҵоу.
Аԥшырҭаҿ сзықәгәыӷуа дыҟоуп избаша,
Зышҳам напкымҭа зхашҟа изырхо.
Аџьаргьы мҩанызго, дгәыӷуеит ус баша,
Лыԥшқа инапала Ҳазшазгьы дызжьо.
Аџьар ауп са сҿызхыз, зныкгьы, ҽазныкгьы,
Ԥсра ҳамҭан илыцыз са сахь изырхаз.
Аџьар ауп, Ҳазшаз саниҳәоз, сызнықәгьы,
Лнышәнап иахарсыз лыԥшқа дызҵаз.
СШӘОИТ…
Сшәоит, сзыцәшәо ҳәа акгьы ыҟаӡамкәа,
Шәарак сышьҭоуп сыхҭакны.
Сшәоит, сыԥсыр ҳәа сгәысҽанӡамкәа,
Сыԥсы ықәхар ҳәа ма сшәаны.
Џьара акры ыҟазар исхароу,
Гәнаҳак сыцзар ишәатәу.
Ԥсшьаха смоуӡо цәгьа сыркароуп,
Ҳәашьа сзамҭакәа иҳәатәу.
Аԥша саццарым иԥшоуп ҳәа,
Амчгьы шыздыруа изакәу.
Сыԥсы сзеигәырӷьом иҭоуп ҳәа,
Ԥсылагь кры ыҟоуп ишәатәу.
Амца мцоуп ҳәа сзацәшәарызеи,
Са сымцазар схаҭагьы.
Ицатәуп ҳәа сызцарызеи,
Дысзыԥшымзар уаҟа аӡәгьы.
Сызҭахымгьы дзысҭаххозеи,
Исзыԥшымгьы сизыԥшым.
Сара исусу шәа изшәырххозеи,
Баша исашәҳәоит ишшәатәым.
Сшәоит, сзыцәшәо ҳәа акгьы ыҟаӡамкәа,
Шәарак сышьҭоуп сыхҭакны.
Сшәоит, сыԥсыр ҳәа сгәысҽанӡамкәа,
Сыԥсы ықәхар ҳәа ма сшәаны.
Сшәоит…
ШӘЫМ ҬАК СДУНЕИАҾ
Дунеи дук санхалеит, цәгьалаҵәҟьа исыцәдууп,
Быбыцк еиԥш сынкыдҟьо сагоит ацәқәырԥа.
Сызхьымӡаз сахьымӡеит, санымкәа, сандууп,
Рашь мҩаск амҵәыжәҩа анартит санаба.
Исеиҳәеит Ҳазшазгьы исиҭаз адырга,
Доуҳак ацаԥха ссир, иҳәеит – ибзырха!
Исзымхаз адырраҿ шә-зҵаарак ансырҭа,
Сҭарҵарц иаҿымзи иҭшәаз рымӡырха.
Иабыкәу, ианбыкәу сандәықәла сахьзымца,
Амҩа сыԥнашәан, саагылт сынҵәаха.
Сырбазу сыздыруам, еиҿаскын са сымца,
Сдунеи ду сгәыҵак сеиҭаатәеит уаха.
АРАХЬ ИНХЕИТ ИСЗЫМ ҲӘАЗ
Сыԥсра амш сахаанхар,
Схынҳәрызма аҩныҟа?
Исҭахым сеиҭаахыр,
Истәу аӡә дахьыҟам.
Сгьежьыхны сабацо,
Ицатәуп ҳәа сдырҵазар.
Уи амш санбахьӡо,
Саԥхьа иара цазар.
Ашәҭ еизызгап уи амшаз,
Сыԥсра амҵан ишьҭасҵарц.
Адунеи ду зыԥсы амкыз,
Сҭоубыҭ хәыҷ иҭасҵарц.
Сара истәу са исыцыз,
Акгьы арахь инымхарц.
Шәыԥсы шәыбла ҷыцыз,
Шәаргьы саргь ҳаиԥшымхарц.
Са соуп зегь зхароу,
Уаҳа зыԥсы ззымзаз.
Сдунеи ду саркароу –
Инхеит арахь исзымҳәаз.
Иснымшәаз аҵх исыцәшаз,
Сыԥхыӡ шкәакәақәа знаԥхаз,
Ашара исықәзыршаз шьыжьы,
Сҵыс хәыҷ исықәзыргаз зыбжьы.
Амархәага сыхцәқәа зԥоз,
Срадио «Ахра ашәа» иаҳәоз.
Сымцахә дмырцәарцаз иахьак,
Еиҭасықәҟьашон цәаҳәак.
Икасыжьуан баша сгәы,
Аамҭа скылнахуан аԥсгәы.
Сыдгьыл иалан са суахҭа,
Сжәытәгьы, сҿатәгьы, са схаҭа.
Ԥсынгьы-бзангьы ара сынхоит,
Сымч зқәымхақәо сырххоит:
Ашәи ҳзызҳәо дымшәиларц,
Мҵәыжәҩа змамгьы дымԥырларц,
Адгьыл ҳшықәу уаараны,
Ҳуалқәа шишәаз дылбааны,
Лашәи дагәеи идсырҳаларц,
Ацәгьа сзызуа дсымшәиларц,
Ҳазшаз ииҳәаз зегь ҵаны,
Ҳәыҳәшкәакәаны сцоит сԥырны.
АДГЬЫ Л ГӘАӶЛА СЫҚӘНАМГАЛЕИТ
Ҩыра знымыз сымш абӷьыцқәа аасырҳәуан,
Ҭыӡшәа нымҵәа, ҽуаҩ-ҽыжәла дысзаауан.
Ԥхыӡла угәырӷьарагь зламӡоз сыкәшан
итәахьан,
Сымш абӷьыцқәа рдаҟьа ҭацәқәа зегь рыҩхьан.
Сыхьтәы уардын акәырҷыжь хәыҷқәа еиҿашәон,
Сгәарԥла, сыхьчаҩ, аҵх изымшаӡоз иацәшәон.
Рыжәӡы сҿарҟьон ҭынхеи ҩызеи сыхьӡаны,
Ҳазшаз сицын, уцар уабацо уицәшәаны.
Акакаҷ еимхәыц насхарҵон сдыргаӡон,
Са сырԥырҵхьан, жәҩан Еҵәаџьаа сыԥхьаӡон.
Зышҳам иажәхьаз адгьыл иқәыз иаӷаны,
Лнаршә саҿалкуан дыҩуа, дыҩуа дсыхьӡаны.
Са сабаҟоу, са сабаҟоу, слыцәцахьеит,
Дылжьоз шџьылшьоз Ҳазшаз дгәаан
дишәихьеит.
Адгьыл гәаӷла сықәнамгалеит санигьы.
Гәаӷла сықәҵуам, гәаӷ сызныжьуам санцогьы.
Адунеи уаара саркареит,
Аамҭа ҽура аӷәра скуп.
Адунеи уаара саркареит,
Амаҷ азыҳәа сгәы ҭаԥҽуп.
Нхашьа ахьамам сындырхарцаз,
Шьоук сыцрыхара иаҿуп.
Ирбалакгьы бзиа рҳәарцаз,
Есымша ихәмартәуп, иччатәуп.
Сқәацәӡа сгылоуп сахьрызгәамҭо,
Пату рықәҵо измаӡам.
Амаагь асҭарц, иахьузамҭо,
Излашьҭысхуа акы зҭаӡам.
Садҿаҳәалоуп аамҭа ҽура,
Мышк шықәсык ианаҟароу.
Изымушагь акы зуроуп
Игәазҭо дыҟам сызмароу.
Избоит, сыжәлагьы сԥырхагоуп,
Сыхьӡгьы даарак иргәаԥхом.
Ирмаҳацыз сҳәан иархагеит,
Иахьыздырцәазгьы рзыхгом.
Аӡә дҭаҷкәымуп, аӡә дабџьаруп,
Аҟаб даҵоуп даҽаӡәы.
Аҽыхацәа ҽаӡә дыргароуп,
Сырԥырхагоуп арҭ зегьы.
Сыжәла хәарҭам, сыхьӡ хәарҭам,
Сыбз ҽеим дара рзгьы.
Ирылшозар нышәкгьы сарҭон, –
Сыӷәӷәахароуп еиҳагьы.
Сымҩа аԥыхьа исзыԥшыда,
Уцалароуп, уахь сцаӡом.
Са сахьцаша усс изкыда,
Сыбжьы игозгьы раҳаӡом.
Сымҩа инагоу ахьцалакгьы,
Саццалароуп сызхынҳәӡом,
Ирҳәалааит ирҳәалакгьы,
Ҳазшаз дсыцуп, са сшәаӡом.
Наԥха изрыцҳам ари адгьыл,
Ирызҳәаша рыԥшаалап.
Уара унадкыл, сара снадкыл,
Ҳахьӡ ахьырбо ирҵәаӷәалап.
Адгьыл кароуп, ажәҩан кароуп,
Идыркараз цәгьа сааԥсоуп.
Зегь акоуп сахьдәықәлаз сцароуп,
Џьанаҭ тәылаҿ сыхьӡ анҵоуп.
ААԤЫНТӘИ ХӘЫЦ РАҚӘАК
Арҩаш ҭҟьақәа ирҳәоз ашәа,
Ихышхыҵәон са сгәаҿы.
Ааԥын нымҵәа зымцахә зашәаз,
Аамҭа иҽыжәҵит еикәаҭәы.
Ҭыҵшьа змамыз гәарак сҭалан,
Ашҭа салаӡуан, сиаҵәан.
Амархәага суада иҩналан,
Исас дахьны саԥхьа итәан.
Згара илаз апытҟәырқәа,
Рҿахәҳәагақәа ԥдыртуан.
Аҵла махәқәа рыжәҩа чынқәа,
Ааԥын шәҭыцқәа адыркуан.
Гәырҩеи-хьааи рышьҭа аныҵуан,
Аԥҭаш ашьха ирҿатәан.
Исхьынҳалоз гәалак сԥырҵуан,
Ааԥын хәыцрақәак сырҭан…
АМШҚӘА ЦАХЕИТ...
Амшқәа цахеит апырпылеиԥш,
Аҩсҭаа икаҭа иҳауеит.
Амшқәа цахеит апырпылеиԥш,
Аџьныш мҵәыжәҩа иазҳауеит.
Ахәрашәаҿ ахәра мжьыжькуеит,
Рҭыԥқәа ԥсахуп зегьы уажәы.
Алаҳәала ахьшь узыркуеит,
Ԥҳәыск илшәылҵеит акәымжәы.
Аԥша дәықәуп аурҭ аарыхуа,
Аҽадахәа агәыжь ахшеит.
Аԥхьагыла ихьӡ аныхуа,
Иҭынхазгьы шьоукы иршеит.
Аҟәыд ахеиԥш диҵагыла,
Ихьыҩрызгьы аӡәы дигоит.
Имгылаша шьоук ангыла,
Иҟоугьы ыҟамшәа ирҵәаӷәоит.
Аԥша иақәтәоуп икәадырны,
Иркуп ахәацгьы ҟамчыс.
Амҩа рырҭоит шьоукы, идырны,
Аԥша иақәтәоу ирымоу мчыс.
Амшқәа ҳрыцуп ҳаилаӡароуп,
Иҳамчузеи – уаҳа акгьы.
Аԥша иақәтәоу аԥша дагароуп,
Дазго џьызшьо –аҽадагьы.
АМҨА
Сыԥсы схашҭит саниуаз,
Дунеи ҿыцкахь санаауаз.
Сара сзы акәызшәа изшоу,
Аԥсҭазаараҿ еиҳа иашоу,
Сԥызшәо сзааиуеит есымша,
Аха уи акәӡам са сзыршәа.
Цәгьа исыцәдууп адунеи.
Сназгаз сеидру, ма сызнеи,
Ара исзеилкааӡом акгьы,
Исыздырӡом сахьцогьы.
Мҩа рацәа рҿы сныжь ицан,
Акәу, сеидру мҩак сыркаан,
Санымҵӡакәа ус саауеит,
Сабагаришь, сазҵаауеит?
Аҩны сдәылҵит сыҩнахан,
Аха адәныҟа еиҳагьы иҭшәан.
Амца еиқәызшәа сгәы былуан,
Ашәҭ ҟаԥшь ааԥынраз ишәҭуан.
Хаара зҵамыз мшык саҭан,
Сыкәша-мыкәша зегь маӡан…
Хәык сынхыҵуан, даҽакы,
Дәыкаҿ сҵәыуон сеиҵақьы,
Баҳчак дыҵан саб дызбон,
Иҽбыга шиҟьалац иҟьон.
Игоз сан лыԥхныга абжьы акәын,
Илхуаз џьыкамызт са сакәын.
Сгылан ҳамҭак сшәаҟьаны,
– Саниз ӡнызма, ишәахьаны –
Сан ҽа зныкгьы слызҵаауеит.
– Илашьцоуп арахь са сҟынӡа,
Иасыркып, баагыл ацәымза,
Ишԥасыхьи, бан иԥсыша,
Ишԥабхьаау абри есымша.
Ашьха аҩыҵаҿ абас шьыжьы,
Сеиҭарҿыхон сан лыбжьы.
Анкьахь сдәықәлон сеиханы,
Уоуп сахьыҟоу сша-шаны.
Ара саазгазеи – са смыцхәуп,
Ҩашәхак– сымышқәагь еиԥшуп.
Акакан еиԥш сымш еиҟәшәон,
Ацәа иҭамӡаз са сыҭшәон.
Адгьыл ҳаҟьаҿ са сырхуан,
Ашәҭ ҟаԥшь ааԥынраз ишәҭуан.
Ашьыжь шара – аҳәыҳә шкәакәа,
Жәҩан иагәылԥрааит аҵх ацамҭаз.
Амра ашәахәа, ахьтәы ракәа
Ҿнарпуан адгьыл иахьнагӡарцаз.
Сыҵх агәашә, абар, сынҭысын,
Снапқәа еиҵысхуан ашьыжь шкәакәахь.
Аԥшахь аччабжь дгьыл иахысын,
Ирҭахәмаруан амахә рыкәа.
Слымҳа иҭаҩуаз ашәак сашьҭан,
Ус ихҭоукуеит иумбаша.
Сыхнагалеит ижәытәӡоу ашьҭа,
Ҳазшаз идырп сахьагаша.
Ажәытә сахаануп, санбадәықәлеи,
Акы саҵалт исзымгаша.
Сырзымҵаӡеит сыуеи сықәлеи,
Сынхацәеит араҟагь баша.
Ари адгьыл са сатәымызт,
Ус машәыршәа сықәнагалеит.
Саҿа хыхәхәо ара иҭәымызт,
Ашәа сшашьҭаз зынӡа сҟьалеит.
Ҳауак салоуп абыбыцеиԥш,
Сынкашәар зынӡа сышәцәыӡуа.
Амра шәахәа ахьтәы рыцеиԥш,
Ихсырҷап сдунеи саныҵуа.
Шәысԥырхагамхан, иауазар,
Ҳәатәқәак сымоуп, срыхьӡаӡом.
Доуҳа чысла мла сакуазар,
Аҽҳәаҿ стәаргьы сыԥхаӡом.
Шәымҭак аамҭа дәыӷба сҭыҵны,
Шәызбарц саадгылт са ссасуп.
Жәҩан иаҵәара амра аныҵны,
Ашьха ихыҵны иаарц иаҿуп.
Амш, изаламӡаз ахҭысқәа,
Урҭ иргәылҟьа шьҭа ицахьеит.
Амш абӷьыцқәа, ахҭыс ҿыцқәа,
Ҳәатәқәак ҿыцны иааргахьеит.
Изҳәо змоу, дацәшәоит аҳәашьа,
Измам дасуеит иҭамӷьар.
Амҩа ԥҵәоуп, изымцо аиаша,
Иҽыццышә дақәтәеит аӡә дмақар.
Аамҭа ажәҩа ҭҟьеит, иауазеи?!
Ҳазшаз имҩахь ҳазцаӡом.
Шәысԥырхагамхан, иауазар,
Ҳәатәқәак сымоуп срыхьӡаӡом.
Аԥсҭазаара аҽыхәа санақәтәаз схәыҷын.
Сызцаҵәҟьозгьы џьысшьон аӷәра сдыркын.
Ааԥын адәы иаҵәа сықәлеит сзыцәшәоз,
Сазхәыцуазма усҟан ҭагалан шсыхьӡоз.
Ирашьхахьаз сҽыхәа аӷәра мчцәахон,
Мҩа иаҵәа иқәлаз аурҭгьы сыхьӡон.
Аҽыхәа адәы иаҵәа иахыст иԥырны,
Исыцыз саанрыжьит аӷәра сыркны.
Аҽыхацәа зцылаз иусқәа мариоуп,
Аԥаҩқәа еимаздо ацҳа изыхҵоуп.
Са сышьҭахьҟа исышьҭоуп иууа абгасса,
Ҩраԥа ирышьҭуама сҽыхәа ианахьӡа.
Исзымҵоу сеидру аратәи абызшәа,
Амцеиԥш еиқәырҵеит са сзыҳәа аҭыӡшәа.
Идрырҳаз са сҽыхәа цоит иоумаха,
Аӷәрагь амыхәо, иамыхәо аҽԥырха.
Иазуҳәозеи, адгьыл, дгьылуп ҳазқәу,
Иаҳзымҵеит умҳәозар иахьанӡа изакәу…
Сабаҟоу макьана – сымҩа аҽароут,
Аԥсҭазаара аҽыхәа, ахыцәгьа џьбароуп.
Сыԥсы сыхьуан, игәыҿкааган,
Сдунеи самкуа санҭаха.
Сықәнаргылеит хықәкаҿ снаган,
Схы заҵәык ауп исзынха.
Сызқәыз сымҩа – агәхыршәага,
Изҭахыда ма сызҿу.
Ашәак сашьҭоуп аԥсыҭгага,
Изҳәашагь дыҟам сызҭаху.
Заҵәрак сышьҭоуп иаасыцрымшәо,
Сбызшәоуп ирҳәо – исаҳаӡом.
Акы заҵәык са сызцәымшәо –
Сыԥсы иахьамҳәо сагьцаӡом.
Зегь реиҳа сзыхӡыӡозгьы сцәыӡхьеит,
Зегь реиҳа сзыцәшәоз саниахьеит.
Инхап ҳәа ианысҵаз аныҵхьеит,
Исымҳәаз сҳәазшәа рҳәахьеит.
Сымҵәыжәҩа хырҵәеит сымԥрырцаз,
Исхадырсит аџьаргьы сшыбзаз.
Сҩыга мҵадырсит, сымҩырцаз,
Акы шыҟамгьы рҳәеит сызмараз.
Амра ашәахәацқәа сыцәҿарҳәеит,
Сашәақәа ркалҭ хысмырҷарц.
Амаалықь, џьнышҵас деиларҳәеит,
Гәнаҳала имҩа ндырҵәарц.
Абырггьы ишықәс рацәаршьеит,
Ақәыцқәа лдыркит аҭыԥҳа.
Ҳамцахә еиҿазкыз, деиҭаржьеит,
Аџьныш ибжьы ауп ираҳа.
Аҽыхәа рыԥсахит ҽадала,
Ҳрыцҳашьа, суҳәоит Анцәа!
Дақәдыртәан днаган Базала,
Рашьҵас данаалеит рацәа.
Сыҟамзар акәын ушьҭаҵәҟьа,
Бгаҭыҩрак схала сҭахеит.
Амҩан исԥылаз мышьҭацәгьак,
Ҳицәҩашьазаап, Аџьныш дихәхеит.
Снеиуеит, сашьҭоуп лашарак,
Абжьы маӡа иго саҳауеит.
Исыхьӡап ҳәа сызхьымӡац лашарак,
Ахаан аахысгьы саауеит.
Сыдгьылтәын, адгьыл санышәеит,
Сыжәҩантәхар жәҩанахьгьы сцоит.
Сықәлан адгьыл, сацәымшәеит,
Сықәҵыр, акәа сҭашәоит.
Акәиц снапсыргәыҵа ианысҵеит,
Сыблып ҳәа са сымшәаӡеит.
Сқьаад бӷьыц ҩырак анысҵеит,
Иаԥхьо аӡә дҟалапгьы ҟасҵеит.
Суаҩыназ, абзиабара сылшеит,
Сзеигәырӷьо, ауаҩ бзиа дызбеит.
Самеигӡеит сыԥсыцқьагь рзысшеит,
Скәалгьы сыԥсы ақәҵа исыхьчеит.
Хәрарӷьагас ашәахаак нсыжьит,
Згәы иҭало игәаҵа арԥхаларц.
Адәы иаҵәеи срашьи еиусыжьит,
Зымҵәыжәҩа зхақәиҭроу ахьӡаларц.
Сыҟаӡам, сыҟан сзышәхашҭи,
Жәҩан еҵәан скыдшәеит мышкы.
Ӡаӡан сыргәылшәеит амахәи ашәҭи,
Мшы еҵәан жәҩанаҿ саркы.
Амра ашәахәацқәа ҿасҳәеит ашамҭаз,
Ашьац иаҵәа реимхәыц аӡаӡа рымжәырц.
Ашаеҵәа иннажьыз аҵых ацамҭаз,
Саҭәҳәон, Сасрыҟәа имцажәла скырц.
Аԥхыӡқәа иршьаҟьазаап аҵхгьы бналеит,
Хҭысқәак неиҿажьны, ҭыӡшәак рыцәганы.
Аҵх саргәаан, амш санаалеит,
Ашаеҵәа сажьжьон амца схаркны.
Иамҩоуп ҳәа сааиуеит мҩак саннагалан,
Абӷьыжәеиԥш ианықәҳа сдунеи аҭыӡшәа.
Схала сынхарҳәа ишәазаап ҭагалан,
Аҵлақәа еилнахит сзырҿыхаз аԥша.
Згәаӷқәа зыцәхыҵыз аԥҭа зырҵәуаз
Сеидру, ажәҩан икылсит ақәа.
Амшқәа аҩашәхак, иахьакгьы саԥылаз,
Агәашәгьы сынҭалап, иацтәи ахаҭа.
Скароуп, сзыркараз сыздыруам умҳәозар,
Исцәеиԥшхаз ахҭысқәа ишьҭысхын ргәаӷ.
Аамҭа дәыӷба сҭыҵшан иауазар,
Амра ашәахәацқәа сҿарҳәон сеиқәԥах.
Сцеит сара, уаҳа схынҳәышам.
Сашәақәа исзымҳәаз сырҭан.
Саамҭа хҵәаха сазкышам,
Сзыхьӡашаз, сызхьымӡоз зегь ӡбан.
Гәыӷракгьы сыцын исмеижьаз,
Аамҭа саԥсаатәын, сԥыруан.
Сымҩала идәықәлаз иџьеишьаз,
Иԥышәагаз мҩала саауан.
Уа, Анкьа иахааныз дунеин,
Ҩынҩықәра сырҭысхьан саргьы.
Здоуҳа мца еиқәызҵаз уа инеины,
Иазмырцәеит иахьанӡа аԥшагьы.
Акәиц хәыҷ, уи амца иҽҳәызгаз,
Саҭәҳәоит, иахьанӡагь иакуп.
Зны аеҵә цыблыха иаҿыргаз,
Сышьҭахьгьы имкьаҭар сҭахуп.
АԤСРА АҴЛА
Сызқәиҭым ԥсҭазаарк сымоуп,
Сзымҵысуа сԥахны сҿаҳәоуп.
Сызқәиҭым дунеикгьы, исхатәымоу,
Иузымҳәаӡо ибжьыдоу ашәоуп.
Исзымҵеит ари адгьыл исзалоу,
Агәаӷқәа са соума изшәаџьҳәо.
Цәыкәбар хәыҷӡак, сыблагә ихҭәалоу
Хшәаргьы лабжышны скаҭәо.
Сыҵхаҿ уи сымза магана
Зымҭәӡеит, схәыҷра акәу изшьаҳа.
Здунеи лых сымбацыз макьана,
Шахәы аазгаз ибжьыхаа зсаҳа.
Махәыкаҿ бӷьыцны сыкнаҳауп,
Нцәа сахьак сахҭыхуп сымхо.
Аԥсра аҵла уа жәҩанаҿ еиҭаҳауп,
Еҵәа мцоуп агәыцқьа зырԥхо.
Дгьыл ҭыӡшәа уахьынӡа инаҩӡом,
Ԥша-мақар-мҵәыжәҩа хыҵәҵәоуп.
Ашықәс ԥхьаӡага акгьы аҩӡом,
Бӷьы иаҵәан сҿымшәо саҿоуп.
Шьҭыбжьык ааҩуеит еилыргамкәа,
Цәажәабжьымкәа – ҿыҭыбжьым.
Акы саргәамҵуеит аҩны самкуа,
Амрагь халахьеит, шьыжьым.
Сызмырҭынчуа, мшәан, закәызеи,
Сгәы нзырхазҳәагь уаҩ дызбом.
Аамҭа схыццакма, сызҿузеи?
Исҭынхаша ҳәа ак сыӡбом.
Ишар ахәлара сахгәаҟуеит,
Ҵхы бызшәакгьы саҳаӡом.
Иаҭахӡамкәа схы сыргәаҟуеит,
Сҽы-лас ӷәрадоуп, иӡырҩӡом.
Са сахьыҟоу, хроушәа изхамлеит,
Сыуак, сҩызак, ма сҭахык.
Сызҵашьыцуа бӷьыцны сҿамлеит,
Ааԥын агәҭаз ма махәык.
Сажьжьон усҟан аҵар рашәа,
Амахә соурын гәыбылҩыс.
Саԥыларын аԥсра хьшәашәа,
Уаҩы симоуа рххатәыс.
Шьҭыбжьык ааҩуеит еилыргамкәа,
Цәажәабжьымкәа – ҿыҭыбжьым.
Акы саргәамҵуеит аҩны самкуа,
Сымрагь ҭалахьеит, шьыжьым.
АБРИ САЦӘШӘОИТ
Зхарҭа зыԥсырҭоу еҵәакгьы ҭаауеит,
Адгьыл зуахҭада, уахаҵәҟьа, сҵаауеит.
Аԥсҭазаара амаа сдыркызшәа – исуси,
Хьаас ишьҭысхит Аџьари Исуси.
Агәнаҳа хзыжьыз ҳадгьыл ду ҭамхарц,
Изырҳазгьы ҿыхарц, изхароугьы дамгарц,
Хдырра мрахәагак ҭаԥхарцаз ҳа ҳгәаҵа,
Изымгашаз џьарны Аԥа лаша даҵалт.
Ажәлар рыхдырра цагәын илашамызт,
Ҳазшазгьы ичҳара рбартәеиԥш ишамызт.
Ирзымхеит ириҭаз Евеи Адами,
Ҳажәра ҳаԥсырҭан ҳахьыҟоу ҳахәҭами.
Ныҳәаԥхьыӡ неиӡом ашәи ахьыҟоу,
Ашәи зҭынхазгьы ҳазагь даҳзыҟоуп.
Ашьыцра ҭархаган аишьцәа ирыбжьалеит,
Аҵәаҵла еихазҳаз, аҵәаша изаҿалеит.
Ацәгьа зырҳазгьы абзиа ибарызма,
Зыжәҩа зыцәԥырҵәаз аԥсаатә зԥыррызма.
Адгьыл ҳаиҭақәлеит гәнаҳа зырҳаз,
Аби, Аԥеи, Аԥсыцқьеи змаҳаз.
Абри ауп исыгәҭыхоу, акыргьы сзыцәшәо,
Аџьари Исуси рхьаа сзырҳәо.
Аҽҳәаҿ шәыԥхартә еиԥш сымцамхеит,
Скәиц хәыҷны ахәа сыҽҳәамхеит.
Ԥша мҩаск насыҭәҳәар, сымшын,
Мцабз лашак схылҵырц иаҿын.
Ашәа хаак сыхнахит, сааԥшыроуп,
Исзымҵаргьы изҳәо сырхьыԥшыроуп.
Саамҭа аԥҽыха схьынҳалоуп,
Сдунеи исзацәымгаз кыр сзалоуп.
Ашәарҭеи ашәымҭеи сзырхымсит,
Ҵла махәҵас ҭыԥкаҿ садырсит.
Аԥшахьқәа идырдысыз ҭагалан,
Ԥхынынтәи саҭааит сгәы акы алан.
Сгәыӷрақәа ркәиц хәыҷ анҿымцәа,
Сыҽҳәа иаҭаарц са сдырцәа.
Аӡыхь цқьа ирхашҭхьоу еиҵысхып,
Снапала сыбна шҭа еилысхып.
Сызнышәаз ари адгьыл, сынхарҭа
Ааныжьны сымҩасхьан сангәарҭа.
Сымахә ҩа лакәҵас ишәҭызаап,
Уеилыркаарц азыҳәан иԥстәызаап.
Са сыбнеикны адгьыл сықәхеит,
Избац ракәӡам ауаагьы.
Абри аума изырҳәо «гәықәха»
Слымҳа иҭаҩуеит иахьагьы:
Агәы дықәхеит, асакара,
Иԥсыхәоузеи қыҭак раб!
Аҩны иаххалаз зымацара,
Иҭахи иуеи џьеи дырбап…
Сабагәықәхоу ауаа ирылоу,
Қыҭак – сыуацәа сҭахцәа.
Сҩыза, сықәла, нас исгәылоу…
Сзыргәаҭеиуеи, сара нҵәа?!
Адунеи ду сыԥсы акуамеи,
Ҩынтә сымҩасыр ҳәа сшәошәа.
Сыԥсы ааиҩызгар шьоукы ируамеи,
Иртәыз рымхны изгошәа!
Сышԥабнеики адгьыл самкуа!
Избац ракәӡам ауаагьы.
Уԥсы зқәуҵо акы иаԥсамкәа,
Ргәы дамыхьуа иԥсуагьы.
СА СЗЫЦ ӘШӘО
Аԥша леиҩеи-ҽыкәаша дәықәлан иԥшаауан,
Мшы лашара мра шәахәа, шьха мҩала
илбаауан.
Сымцахә мыцәа сҽеиуатәны, бзы ҟьашьқәак
срыцәцон,
Ақәа зкылсуаз ахыбражәеиԥш лабжышны
скаҭәон.
Дгьыл кьанџьак еиԥш сгараҵан аамҭа сарҵысуан,
Жәҩан ианыӡлаз аеҵәақәа ҽынла исыԥшаауан.
Схабар збашаз сықәлацәа қәыц махәҵас сырбон,
Сыԥс иахылҵыз сашәақәа сҳәаанӡа ирҵәаӷәон.
Акы сырххон ианыҟамгьы, сылахь ус ианын,
Зегь анцоз рыҩныҟақәа, сара адәы сатәын.
Жәҩан мардуан сызхалашаз, савган наҟ сыргон,
Аамҭа еикәшара абӷьыц хәыҷы самшәан
срыцәкашәон.
Дгьылаҿ уаҳа сшәарҭаӡам, акәоуп сызҭашәо,
Аха уанӡа исыцынхо ракәӡоуп са сзыцәшәо.
АМШ ҾЫЦ
Агәашә сынҭалеит мшык иҿыцыз,
Шәахәа лыхла сеилаҳәан.
Згәыжәла снымшәо аҵх исыцыз,
Лацәгьан сгәашәаҿ иҿаҳәан.
Сыԥсы зныршәлаз асаан ԥҽыха,
Ашәҭ абӷьыцқәа ирҵәаххьан.
Сымцахә згараз сдоуҳа ныха,
Амҵан цәацәашьны сбылхьан.
Сыԥсы имҩасхьоу ашьҭа схылон,
Аӡыхь ахтарҭаҿ сымҩа нҵәон.
Иҿажәкыз ӡышхәан нас сиԥылон,
Ӡаҳкәажә маӡа лныҳәа сҵон.
Сызшәиз зны, аԥҳәыс дысныҳәон,
Лымдыр ланажь ҳәа Ҳазшаз,
Ашықәс ҿыцаз Шьашәы сиҳәон
Гәыцқьа-ԥсыцқьак ҳаиҟаҭәарц.
Ныҳәа мшызар ныҳәа ацәызгон,
Мшык иҿыцыз ашҭа сҭан.
Доуҳа лыԥха ҿыц еизызгон,
Ссасы мҩасны мшык саҭан.
Ашәа зҭынхаз аԥсра даиааиуеит,
Аԥсра иахшаз ашәа ԥсрақәым.
Имҩасуа ишьҭахь даҽаӡә дааиуеит,
Зегь ирдыруеит уи са сакәым.
Иԥшьа ҭыԥуп доуҳа тәарҭа,
Гәнаҳа нымхо ԥсыла иҿыхуп.
Уи ҳацәҩашьар ауп ҳа ҳшәарҭа,
Ҳдаракәац ашьҭа аныхуп.
Амра зхашуаз иазмырӡыҭыз,
Сыԥса лыхны ахра сықәуп.
Зымҵәыжәҩа ԥҵәа иазмырԥырыз,
Ашьауардын џьара иԥшыхәуп.
Арҩаш ҭынха, ашәах шкәакәа,
Асыԥса бгаргьы иқәба имцароуп.
Арҩаш ҭрысқәа рыгәра мгакәа,
Срыцҭахозаргь блала избароуп.
Ажәеиԥшь дыргәаан, ихымхәыцкәа
Абқәа иреихсыз сишьҭалароуп.
Еихарыкшо ақәыџьма рыцқәа,
Ргәыжәла схыргарц, срыҵамшәароуп.
Зыбла ҭырхыз Аҳ имбозаргь,
Идгьыл доуҳа амҵан дтәароуп.
Шьыцра иафаз жәлар мҿиозар,
Гәнаҳа шәатәны ирзынхароуп.
Асыԥса лых мра иазымгаз,
Ахра кәацәраҿ сықәӡыҭыроуп.
Жәларык руаз уаҳа иззымҳәаз,
Сыԥсы ацамҭаз изҳәо дироуп.
Сымшқәа рҽыхәа сҽыжәырҵон,
Саамҭа абӷьыцқәа – изгәылышәшәоз.
Сҭыӡшәаха адгьыл сықәырҵон,
Шәиреи ныҳәеи зҿыҵҳәацәоз.
Ажәҩан қәа ашәа сықәнаҭәон,
Ацәыкәбар пҟышқәа иргәылышәшәоз.
Аԥша акәалӡы сыкәнаршон,
Дгьыл ҭыӡшәа сацәызыхьчоз.
Абқәа ртәыҩа санаршьон,
Шаҳаҭс ахрагәы сзыҟазҵоз.
Амра жәҩанахь сацнаскьон,
Згәыӷра мҵәыжәҩа сыцызҵоз.
Суахҭа гәашә хәыҷ ныдысҵон,
Сабду ишьҭра згәылсыршәоз.
Ҳәатәыс ашәа сыдырҵон,
Ақәа рыцқәа иаҿыҵышәшәоз.
Амшын дхын исхылаԥшуаз,
Игәасҭон аԥра шкәакәақәа.
Сдунеи хышәқәа иркылыԥшуаз,
Иааԥсон сышьха ҩагақәа.
Сыдгьыл дардха игьежьуаз,
Сыԥсы ахац ианызҵахьаз,
Зышҟа уаҳа сзымгьежьуаз,
Инсыжьт Ашәа иуцәысҵахьаз.
Аеҵәақәа ҵхла ажәҩан ицәгылоуп,
Рымца шоура иаблын амш рхьыршоуп.
Аеҵәақәа ҽынла аҵх ԥхыӡ иагәылоуп,
Урҭ са сгәыӷра рыцуп, рымца сгәы иаҿгоуп.
Аеҵәақәа рымца сабылхьеит сыццышәха,
Жәҩан иаҿыҵшәаз кәицны сыҽҳәа
иҽҳәаԥсоуп.
Аеҵәақәа рыда ажәҩан жәҩаным нышәуп,
Урҭ сымбо санықәха уаҳа кыр саԥсоу.
Амца гара сгаран, амцоуп сызҿыхәа,
Уи ашәас исзырҳәеит, сангьы дызмаҭәаз.
Сеидру, схьаа хызҽыз амца абас изсыхәа,
Сабылӡар инсыжьуа ишәхамышҭуа ашәаз.
Шәак сызҳәозар изаҳада,
Ашьха ирныҩит уаҳа акгьы.
Гәҭыха ажәакгьы ма изасҳәада,
Схы сазныжьуп, уаҳа аӡәгьы.
Сылабжышқәа ӡырҩаш леироуп,
Ихәрадоу схьаа џьбарацәоуп.
Са сахьзымцо сыхшыҩ неироуп,
Аамҭа ҽыхәа цәгьа иласцәоуп.
Ацәгьеи абзиеи рҭыԥ рыԥсахит,
Ахьӡ рхыуҵеит, уаҳа акгьы.
Зыхьӡ мгашаз ихьӡ рҳәахит,
Дцарц дышԥаҿу – дҳәазангьы.
Ахәа хәоуп акәиц анацым,
Мца зыцрамсыцгьы былуам.
Сара еиҭасҳәоит акгьы ҿыцым,
Доуҳа зцым агәы былуам.
Срылган сыҟанда сызламӡо,
Ԥхыӡ гәарбжьарак сыбжьахеит.
Арҭқәа рымбараз сабамцо,
Санрылаха ара сҭахеит.
Амш ианысҵаз зегь ааныҵын,
Ибӷьыц ҩазан исзынхеит.
Агәил фҩы-хаа апытҟәыр гәылҵын,
Аԥшшәы еицакын иҟаԥшьхеит.
Сҵыс хәыҷ, сынасыԥ ҵла иқәтәаз,
Агәы ҿыӷьма, абжьы гаӡом,
Аӡаӡа пҟыш, абӷьыц иқәҭәаз,
Шәахәацк иажәзаап, избаӡом.
Ҳаҽҳәа архышьна иахакнаҳаз,
Кнызхыз ашәи иацәшәаӡом.
Абду иҳәаҭҳа хыхь икнаҳаз
Згаз дабаҟоу ҳәа иҵааӡом.
Ԥсуа хаҵак, зҭарчеи зҵырхыз,
Хьмыӡӷ згеит ҳәа изҳәаӡом.
Аҭаца мцәажәа, зыбжьы змырхыз,
Улышьҭаз, хәшәысгьы дубаӡом.
Аамҭа иоулашт ус ацәыӡқәа,
Урҭ ҳа ҳхьаақәа ирҭаӡом.
Амшқәа ргәеисыбжь, асааҭ ахыцқәа,
Рыбжьы ааҩлоит еиқәтәаӡом.
Хьаак алацҳаиԥш исыцрыхоит,
Сгәыжәла сиааиуеит, сарҳәацәоит.
Ахәархь ацеиԥш сгәы иаҿыхоит,
Хәшәык амоуӡар сҭанархоит.
Ашәа хаакеиԥш насыԥк сыцын,
Ашәҭқәа срыцышәҭуан сааԥнын,
Аҵх санырлак – амш ҿыцын,
Сымза шана жәҩан иаркын.
Ныҳәак сацын сҳәахьан, сныхан,
Дгьыл лыԥхак аҟынтә саауан.
Амра шәахәа хаҽра хахан,
Ҵкы ссирк алхны изӡахуан.
Уи аҵкы ԥшӡа ашәҵаха смоуит,
Цәқәырԥак ааины иаасҿагылт,
Сԥызшәоз сымҩагь аҽароуит,
Сыжәҩан қәашуа иаасхагылт.
Аамҭа сԥызшәоз сықәҵан сахуан,
Хәгабз далақьшәа сыцҳауан.
Сгәыжәла-лацәгьа баша инысхуан,
Сымш наскьазгон, нас схынҳәуан.
Сызмараз ҳәа ускгьы збомызт,
Хәрашәак иеиԥшха сымшқәа нҵәон.
Хьаа нымҵәак, сга-сагомызт,
Лацҳан иааины исыцҳа ицон.
ИМАШӘЫРЫНГЬЫ ИМАШӘЫРЫМ
Имашәырынгьы имашәырым,
Уи узхымԥо улахьынҵоуп.
Аԥсабара амчқәа дырым,
Дасу ҳамҩақәа ҳрынҵоуп.
«Ихы шԥеигәыӷьи уи арԥыс!» –
Аԥша мҵасны иама ицон.
Хьаак иоуит уи дызмаабыз,
Имӷьоз хәракеиԥш инарбон.
Иадыртырц иатәым цаԥхала
Ауҳәан-сҳәанқәа дырлагон,
Дцеит, дымҩасит иара итәала,
Ичҳа иҭамӡоз ак ирххон.
Иԥсҭазаара хсаалак ацын,
Иқә аниҵахьан Ҳазшаз.
Уи нахыстәи, нас зегь ҿыцын,
Аҿыц изхымгеит ауп дызгаз.
Жәҩангәашә аасыртит цаԥхала,
Ихьтәын избаз ацаԥха.
Исзымдырӡо арахь сызхала,
Дгьыл ҭыӡшәазгоу, санынха.
Рымца схыҵәеит еҵәа гәарҭак,
Блын сыблышам, урҭ срыҿгоуп.
Сыдгьыл ҭыӡшәа араҟа гарҭак
Шамам гәасҭеит, урҭ мыцхәцәоуп.
Ҳазҵахьоу иоуп ас ҳаилызхуа,
Дгьыл хәымгазтәыз имҩа ԥҵәоуп.
Игәылымҵыц ашәҭыц ҿызхуа.
Жәҩан иазхьызгьы дгьылаз дшоуп.
Ашәҭ аԥшшәи, афҩи узхароуп,
Доуҳа чысуп угәы зырҭәуа.
Иуҭаӡаша иутәу угароуп,
Иутәым – гәнаҳауп узмышьҭуа.
СДОУҲА
Аамҭала ҳануп адунеи,
Исҭахыз сзымҳәеит, аиеи.
Мҩаԥыхьак сынхоит сҭыӡшәаха.
Сшәыҳәоит, шәысҟәаҵ, сыншәырха.
Шәылаԥш анызааит шәа шәџьам.
Сгәараҭа сыда ихәарҭам.
Сыдгьыл, стәыла, са смал
Шәымаз измырӡуа са скәал.
Шәымҵасуа сашҭахь шәымԥшын,
Ишәтәым шәа шәыҽҳәаҿ имшым.
Ашәи шәызназгаша аҷан,
Ишәшәаша гәнаҳауп уашьҭан.
Ашәҭмахә са сзыҳәан ишәҭуа,
Шәашҭаҿ инажәгар иԥсуа,
Ижәдыруаз, иацу сдоуҳауп,
Смалқәа ирмалу иреиҳауп.
Иабаҟоу, уи ҷанны ишәызгом.
Ԥсынгьы са исыцуп, ижәбом.
Мҩаԥыхьак сынхоит сҭыӡшәаха,
Сшәыҳәоит, шәысҟәаҵ, сыншәырха.
Ҭыӡшәамзар акы алсымгеит адгьыл,
Еҵәамзар сдунеи хәыҷ ҭацәуан.
– Бзызшоу ауп, ибылшароуп, бадгыл! –
Адгьыл бжьы игоз саҳауан.
Ажәамызт, уи гәҭыхан, уазырран,
Ихәрашәан, хәрыбӷьыцк иазмырӷьоз.
Ихьшәазаргьы сыҟан уи здырран,
Сымҩасны арантәи сышцоз.
Инсыжьуан араҟа зегь шеибгаз,
Сызхьымӡаз сзыхьӡаз еилакны.
Сгәы ԥызжәаз, исеигӡаз, исмеигӡаз,
Исыцрыхо сызмаз сыхҭакны.
Цәаҳәак нсыжьуам сгәы иамҳәаз,
Ҽырбашақә санымызт сдунеи.
Шәа шәзыҳәан цәаҳәакгьы ак шамҳәоз
Здырхьан шәа шәҟынӡа саннеи.
Ԥсрамҩас дымҩасит шәымҳәарцаз,
Изҳәаша акы нсыжьуеит схабар.
Саныҟам сзакәыҵәҟьаз аҳәарцаз,
Шәысзаԥхьа ианысҵаз, абар.
Исҳәаз акәӡам, ҽак рҳәеит,
Сахьцаз акәӡам, ҽак рбеит.
Ԥхыӡ сыччаргьы ргәы амца акуеит.
– Бзиарак ыҟоума? – иҵаауеит.
Сышәҭ иаҿалан ихьҭашьит,
Сзырҽхәоз сгәыла лгәаӷ ркит.
Ишԥеинаалеи рҳәеит ианшәа,
Ирылаҳҵароуп шьҭа аҭыӡшәа.
Ԥҳәыск, сыздыруам ҳзыхлырҟьо,
Дрылоуп ҳахьыӡқәа ҟаҟо.
Ҽаӡә дахьышьҭоу ҳалшәиуеит,
Лышәи ашьҭахьҟа ихынҳәуеит.
Иԥсыр ҳҭынчуп ҳәа аӡә дыԥшуп,
Ларҭмаҟ ааг агәашә иахшьуп.
Аӡы луҭар, амца даҳәоит,
Лгәамра хылҩарц Ҳазшаз диҳәоит.
Аҭак узлаҳәом, ԥхашьароуп.
Лоуреи лдырреи еиҟароуп.
Ҳаӡбахә дыршоит, еиқәтәаӡом.
Арҭ араҟа ундырхаӡом.
Азынџьырқәа рхьеиҩбжь ааҩуеит,
Аҳаԥы дҭыҵуеит Абрыскьыл.
Аамҭа хҵәахак ҳҭоурых аҩуеит,
Асааҭ ахыцқәа аԥсык шәаангыл.
Ҳҿаҵахә ажәҩан иалакнаҳауп,
Жәларык рымцахә назхьыԥшу.
Зыхшыҩ зԥызам ажәлар гәнаҳауп,
Ихьчадоу ԥсасоуп урҭ зеиԥшу.
Ашәи шәарҭоуп изҳәалакгьы.
Игәнаҳа шәагоу – Ацқьароуп.
Харак шьҭызхыз уахьцалакгьы,
Уал ҭарыжьӡом, уи хжьароуп.
Ацқьаҭыԥаҿ Ацқьа днеироуп,
Ҳазшаз ҳшишаз ҳаиҭахуп.
Ҽраԥшра ныҟәара леиҩеироуп,
Атәыла иҳаҭоу лаԥш ахуп.
Адгьыл ӡыҩӡа алымҳа кыдуп,
Ацқьа ныҳәаҩ даҳҭахуп.
Абрыскьыл рашьла амҩа дықәуп,
Анцәа инышәара иҭахуп.
ԤХАШЬАРОУП
Ажәа бзиак аԥсуаа ирымоуп,
Ахә деиԥызшьуа – «ԥхашьароуп»
Иахьанӡагьы аҽкыдҟьа ирылоуп:
«Ижә уагозаргь, ԥхашьароуп!»
Каҳԥ лцәажәа хырҷоуп уи ала,
Аӷьыч ишиҳәоз дааԥсахьеит.
Ишԥаздыруеи избаргьы ԥшрала,
Сыҩны иааихьеит, итәахьеит.
Еидаран даҵоуп амаҳагьа,
Аҵырҭыша уи ала игоуп.
Аԥсахыҩгьы игәы ҭырсакьа,
Ԥхашьароуп ҳәа саԥхьа дтәоуп.
Ауҳәан-сҳәанқәа раҳаҭыраз,
Реиԥкеиԥш аҳәса рхы иҭарԥоуп.
Аҵла иалиаауа аҭырас
Еиԥшшәа иахьҳацу ԥхашьароуп.
Аԥсуа изыҳәа уи лабашьан,
Лаԥшын абџьар ҭызмырҟьоз.
Иахьа иҳамоуп иара рҩашьан,
Иацәыԥхашьо уанӡа изҳәоз.
Сыԥсы зхьынҳалаз архнышьна аакнырхын,
Сыҽҳәа ҭыԥ аӡы ықәҭәа ирыӡәӡәеит.
Мдырқәак сҭоурых абӷьыцқәа аанырхын,
Сбызшәала иузымҳәо ахы ладырхеит.
Мҩасҩык аӡыхь-цқьа мшаҭа ихәымгазаап,
Адгьыл иагәыԥҳәы хшны ицеит инкаба.
Гәнаҳа изацәымцаз ашәи дацәшәазаап,
Ныхак даҭааит иҽанҵаҵәҟьа илаба.
Иԥсымҭаз ма дгәыӷуеит имҩа цқьахап ҳәа,
Дласкәантраӡа днеиуеит абырг дыбӷаны.
Дгәыӷуеит Ҳазшаз иахь Џьанаҭҟа дигап ҳәа,
Дхынҳәит уи аҩныҟа ҿыц дизшәа баны.
Игәнаҳа даҵоуп ишықәсқәа ирзымго,
Ԥсҭазаарак зқәиҵаз мышкала ишьҭаҵо.
Дунеи ҿыцк даҭааит аҷытбжьы ахьымго,
Ҿыц ныҟәан имҩаҿ ишьҭақәа анҵо.
Иҽыхәеиԥш дҽыжәлеит гәыӷрак кәадырны,
Кәаԥк аҿы игылоу абырг еизганы.
Гәнаҳашәк изназгоз аӡыхәашьгьы дырны,
Игәнаҳа ирҿыцыз ишәазшәа баны.
Цыра-цыра саамҭа анысша,
Схазы исаӡаз хәыҷӡахеит.
Акы аансыжьит шьҭа сызҩысша,
Даҽак сзымго ихьанҭахеит.
Абла саркьа шьҭысхын, башоуп,
Уи рацәак иснарбаӡом.
Амчыбжь нҵәазаап, иахьа хәашоуп,
Хәашак уаҩсны узцаӡом.
Сышԥархьымӡеи, усқәак сыман,
Иҳәатәыз акәзар, рыбжагь ҳәам.
Зынӡа исцәыӡыз ҩызак дсыман,
Уажә са сзыҳәан дыгәрагам.
Ҵхы сзанымшәо аҵхқәа срылан,
Саамҭа исцәыӡуаз еиҟәырҷҷо.
Сыбӷьыц ҩазан амш сагәылан,
Сеидру исзыхьчо, исцәыԥжәо.
Сашҭа иҭагьежьуаз аԥшакәын,
Акы аныхуа, ҽак анҵо.
Иџьасшьоз арбан, сызлаз лакәын,
Лакә нҵәашьалоуп сшынҵәо.
Адәыӷба зымцеит са сызҭалаз,
Амҩа ԥырҵәеит шьоук ахьӡан.
Амахә хыржәеит сыҵла ихалаз,
Шәырк аҿалар ҳәа иацәшәан.
Сҽыхәа, адәеиужь мҵарс инеиуаз,
Ахҿеиԥш рылаԥш ахьӡахьан.
Зынӡа игәакьаз, са стәқәа иреиуаз,
Смал сыԥсаанӡа илшахьан.
Агәам ҭарыжьуан сӡыхь мҩеирц,
Аӡба иҿажәкуа ус дыԥшырц.
Сҽыхәа зымца аԥхьа инеирц,
Сымҩа ныҳәо аҵәца ркырц.
Згәы мҿыӷьырц гәаӷла иааиуа,
Исзылҳәоз дашьҭан дыԥшаауан.
Ауҳәан-сҳәанқәа рӡыхәашь аиуа
Кәапеик лыман даахынҳәуан.
Адәыӷба зымца, са сызҭалаз,
Амҩа иқәуп иахьагьы.
Сыҵла хоура, шәырк назҿамлаз,
Амҵан сгылоуп схаҭагьы.
Исымбаӡакәа ааԥын ааизаап,
Схышәаҿ ашәҭ аҿы анартит.
Сышԥеигәырӷьоз, аамҭа сиааизаап,
Аԥхын агәҭаз саанарԥшит.
Сара сакәӡамкәа сабаҟаз,
Ихыҵыз ажәҵысгьы ԥырхьеит.
Снымхаӡозаап ҵыԥх сахьыҟаз,
Шықәсы наҟьак са сажәхьеит.
Хәыҷқәак хәмаруеит, излаӡода,
Рыбжьы рхацал, сымш ргеит.
Аамҭа ҽыжәла иҩ иахьӡода,
Са сааныжьны схәыҷра агеит.
Зегь мҩасуеит, акгьы нгылом,
Нҵәамҭак иамоуп аҿҳәара.
Иацтәи амш уаҵәы иуԥылом,
Ицаз цеит ауп ишцара.
Сыҟан, сыҟоуп, нас сымцашеи,
Исымбаӡакәа аӡынра аап,
Еиларҩашьо амци иашеи
Сызлаҟамыз шьоукы ирҳәап.
Исымбаӡакәа схәыҷра нсыжьит,
Саамҭа шцозгьы сымбаӡеит.
Аамҭа-ҽы-ццышә шәынтә сканажьит,
Аха гәнаҳак сымгаӡеит.
Сара ари адгьыл сықәнагалеит ихьшәаны.
Сара ари адгьыл зны сықәҵроуп сашәаны.
Рыԥсы сырҭеит сани саби сыхьӡаны.
Зны смыцхәын, ҽазны сҵахәын сара, зегь реиԥш,
Саԥхьаҟа иҟан исзымдыруаз сара сԥеиԥш.
Са санҿажәкуаз дгьыл саҿыхәон сара аӡеиԥш.
Амца сақәын, сара аҿҿаҳәа зны сбылуан,
Дгьыл санамкуаз ажәҩан хышә хәыҷ аасыртуан,
Жәҩан дунеиаҿ еҵәа блыха сыԥшаауан.
Сыццышә амысхуан аԥшатлакә иагахьаз,
Ахәа сылхны, амца еиқәымлаҿ санбылхьаз,
Ԥхыӡ дунеикаҿ ҵхыла сныҟәон ианшахьаз.
Дәыӷбак сҭалеит са сахьымцаша сызгоз,
Шьоукы срыцлеит сара сыбызшәа зымҳәоз,
Са сыгәҭыхеи сыдгьыл ныхеи рыхь зымбоз.
Сажәа сцәыргон, сашәа сцәырҳәон уа шьоукы,
Ԥхарак сныруан сзыҭәҳәоз скәиц хәыҷы ианакы,
Ԥсаатәк саҩызан, ҭыҵшьа змамыз аԥыркы.
Срыбжьагылан аҵхи амши еилсыргон,
Урҭ рыбжьара сапын шәахҵас са скабон.
Аамҭа рыц хәыҷ – адгьыл акәа сынҭашәон.
Сара ари адгьыл сықәнагалеит ихьшәаны.
Сара ари адгьыл зны сықәҵроуп сашәаны.
АМШ МШЫМ КӘА, СГӘЫ АЛАҞАМКӘА
Амш хәылкьысуа аҽарыхьуан,
Аԥхын шоура нахнацон.
Зымца нымҵәа хьаак сыхьуан,
Сдунеи ашьҭақәа аннаҵон.
Асаркьал еиԥш исхакнаҳан
Ажәҩан гәаҩа, зыбжьы гоз.
Цәгьашәа издыруан знык икаҳаз
Иахьцоз имҩа, нас дызгоз.
Иԥсхьоу иарбан имоукыша,
Амра хааума зегь рзы,
Уаргьы иудырроуп ушыԥсыша,
Угәаар иунаҭои ухазы.
Иссирӡазаргь аԥхыӡ ԥхыӡуп,
Зынӡа икьаҿуп аҿҳәара.
Ицаз амш уара иуцәыӡуп,
Ҽазны иурҭом ауаара.
Уаҳа дыҟаӡам уа иуеиԥшу,
Иага уургьы уаб уиԥоуп.
Дыршьа умаӡам иуԥеиԥшу,
Ҿҳәарак амоуп, умҩа ԥҵәоуп.
Са сызшаз сишеит сыԥҳәысны,
Зегь схьаан, зегь сыгәҭыхан;
Адунеи сшарызшәа ҿыцны,
Зегь ирзысшо сыԥсы ҭыхны.
Сзыцәшәозеи шәарҭа аныҟам?
Сызгылоузеи нас, аф сысны.
Сыццакуеит есымша аҩныҟа,
Имҩахыҵшәа сасцәак сыцны.
Самҵаныҳәоит сара ныхак,
Абас, абри адгьыл санахӡыӡо.
Адәы иаҳцәықәхеит ана ҽыхәак,
Иақәтәо дироуп ацәа иҭарӡыӡо.
Сагоит абрантә џьара исыхан,
Абнаршәыра сылсны сцароуп,
Ҳҭоурых, ишьҭоу саркьа ԥҽыхан,
Еидызкыло аӡә дсыԥшаароуп.
Ирацәахеит зынӡа сзыхьӡаша,
Зны излагазгьы џьара инҵәароуп.
Сымцар ауам наҟ сахьцаша,
Суалқәа исықәу сара исшәароуп.
Са сызшаз сишеит сыԥҳәысны,
Зегь схьаан, зегь сыгәҭыхан.
Адунеи сшарызшәа ҿыцны.
Зегь ирзысшо сыԥсы ҭыхны.
АӠХЬ АМԤШ
Аӡы аҳкәажә иҭылтан Аӡхьамԥш,
Ҿамҩак саҿыхәарц иаалгон.
Амзаҿа игылаз ҳзаҿамԥшт,
Аԥҭақәа ркалҭ ихнаҩон.
Ирҿыҵкьасон аҵлара абӷьы,
Аҭынчра бжьык ахаҵо.
Схәыцрақәа исыжәлаз рыӡӷьы,
Снышь хәыҷ хыршәлоуп иӡсо.
Гәаӷьны сагәылоуп аамҭак,
Сагәылшәар амуа, иауа,
Исанажь ҳәа сиҳәон уахҭак,
Схьаақәа схала ихәаҽуа.
Снапашҵа ианшәеит ацәыкәбар,
Аӡы аҳкәажә иҭылтаз Аӡхьамԥш.
Убри аахыс сашьҭоуп, избар
Амзаҿа саҳәон уа Ҿамш.
Асаркьалқәа идырдагәаз Аԥша
Иазхымтит амза ахаҿы.
Аҵх иаркаран, ианша
Иамхацәеит Амра ахчаҿы.
Ҵхи-мши сыргәылоуп сеимдо,
Аӡхьамԥш ацәыкәбар сыԥшаауеит.
Аӡы аҳкәажә слыҳәар данцо,
Издыруеит, ҽазныкгьы даауеит.
АҾАМҨА
Знык санысхьан ари амҩа,
Саанагама, мшәа, еиҭа.
Сыԥсҭазаара ҿамҩа ҿа-мҩан,
Ԥҽыхак иалысхит схаҭа.
Аӡыхь кәапеи ҿамҩак ыжәны,
Амҩа сықәлеит санаауаз.
Адгьыл сшьомызт сара нышәны,
Еиҭа издыруан сышхынҳәуаз.
Амҩа-хыкәша-нымҵәа сықәын,
Кәаԥк сыргыларц ианакәӡам.
Исымузгьы гәнаҳашәк сықәын,
Исшәар акәын ианшәатәӡам.
Аҿамҩа сызхон сынхарцаз,
Амырхәага аххьа иԥнаҵәоз.
Аԥсҭазаараҿ сҿамҩа згарцаз
Мҩак санылон џьара иԥҵәоз.
Сымш исзалаз ҿамҩак акәын,
Сыԥсеиԥш кырџьара ианшатәыз.
Сыԥсҭазаара ахаҭа лакәын,
Сҿамҩа нсыжьуан ианцатәыз.
УЦҚЬАЗАР
Ӡышхәас сыржәызшәа сҭацәит,
Ааԥын сыцәцазшәа смышәҭит.
Сгәылҵын, ӡынымзи, скашәеит,
Аамҭа сызхьымӡаз саршәеит.
Сцәылеит аԥша сызнаԥхоз,
Сышә кыдҟьа игәаан ианцоз.
Аҭацәрада ԥша-гәаа иунарҵои,
Иузгәамҭо ианааиуеи ианцои.
Аԥсҭҳәақәеи амҩеи еиԥшуп,
Ирыӡәӡәазшәа маҭәакеиԥш ихшьуп.
Иатәамбакәа срышьҭоуп, срыхьӡом.
Амра рҵәахыма, избаӡом.
Аамҭакаҿ ҳазегь ҳаилоуп.
Амш иаҳхаршәу ԥардоуп.
Зны-зынла цас ҳахнатуеит.
Ӡышхәас ҳаржәызшәа ҳҭацәуеит.
Ҳаамҭа абӷьыц хәыҷ ҳазну,
Ҳаҩуа ҳахьӡоит ҳәа ҳшаҿу,
Дахан иааԥижәоит аӡәы,
Умшахә иахьишьуеит аҵәы.
Укамҳар, здацқәа зышьҭхьоу,
Гылҩа амҵан ашәшьыраҿ итәоу,
Ҵыс хәыҷык ақә иазаауеит,
Уԥсы аман Џьанаҭҟа иԥыруеит.
Са саангылаӡом шәа шәҿы,
Иаажәга, сақәшәыртәа са сҽы.
Мҩак сызгозар саԥхьа ишьҭаз,
Ишәгәалашәар сыԥсы шҭаз.
Цыфа шәзаҭаӡом сдоуҳа,
Иага шәааиуазаргь ҽмырҳа.
Уаҟа инсыжьхьан са сыԥсы,
Сыдгьыл иамазарц жәласы.
Ажәынҭыӷьла ара иҿиаӡом,
Иҿиаӡаргьы кәалк азгом.
Шьҭа зынгалам мҩа убаӡом,
Амҩа шьҭада еиқәхаӡом.
Амӷ ахыҵәоит, ибнахоит,
Амҩагь ахьыӡгьы ҭахоит.
Сара баша сыжәбаӡом,
Сызбаз шьыцны ирҳәаӡом.
Са сымҩоуп, сышьҭоуп, слабоуп,
Сажәа ныҳәоуп, сышәи мцоуп.
Аха, ижәдыруаз, са сшәиӡом,
Ашәи изхарам ихьӡаӡом.
Маӡа ижәургьы, ацәгьа цәгьоуп.
Аџьныш иашҭа шәҭалан шәҭоуп.
Са саангылаӡом шәа шәҿы,
Иаажәга, сақәшәыртәа са сҽы.
Иахьакәым сыбжьы сыргазаап,
Сыбжьы сцәыӡны саахынҳәит.
Абахә кнаҳа сыԥсы агазаап,
Сыбжьаныҩра саанарԥшит.
Ицҳаражәҳәон арҩаш кыдҟьа,
Шьха бызшәала иматанеи.
Аԥша зымтәоуп ас ҳаинызҟьа,
Иахьымнеишаз знык ианнеи.
Агәыҭҟьага адыд хысыр,
Ахьы-мацәыс-ҟамч аҟьар,
Абахә кнаҳа сыԥсы аҿысыр,
Издыруада сыбжьы гар.
Даҽазныкгьы усҟан ҿысҭып,
Сыбжьы сцәыӡыргьы егьаурым.
Сыԥсы нацҵан шәара ишәысҭап,
Сыбжьгьы уаҳа исыргарым.
АБЖЬАНЫҨРОУП ИСҬЫНХО
Ацәаӡырӡ иӡаасшьын, ххьа рахәыцк сырххон.
Ашәахәацқәа ирылысхыз сыҵкы ԥшӡа сыцәхон.
Апытҟәыр хәыҷ, иац исҿаччаз, иахьа икаршәын
асаара.
Аԥхьахә назгоз аҽыбӷаҟаза дцеит дыбжьуаа
дышцара.
Аныҳәаҿа зкыз аныҳәаҩ иажәа мчыдахеит,
избан?!
Сҩыза гәакьа, схәыҷра здыруа, аԥсшәа
салымҳәеит, дызбан.
Ҿыхҭаԥсас ашара иазызкуаз сҵыс хәыҷ ашәа
ацәынҵәахьеит.
Зымаӡа Ажәа ӡи-бнеи ирхызгоз ажәлар рыгәҭа
илҳәахьеит.
Сымшахә иалаз сыччеи сгәырӷьеи сан
лыбжьыхаа еиԥш исцәынҵәеит.
Схәыҷра сцәызгаз Аҳкәажә гәымбыл лаамҭа
ҽыхәа днасны дцеит.
Сыԥхыӡ иалаз акаԥкаԥқәа ахра ҩыҵа иаҿахеит.
Схәыҷреи, сқәыԥшреи, сани саби ижәытәӡоу
стәылаҿ исцәынхеит.
Аамҭа хықәкаҿ санаргыла, сшәеит сахьцо ҳәа
сымбаӡо.
Ахра иснаҭаз абжьаныҩроуп, уара иубарҭоуп
умҩа ахьцо.
Сдунеи рылаӡит сызбашаз, исҭахузеи ара зынӡа.
Ашәа сҿызхуаз амчқәа нҵәашан, саргьы сцароуп
иара анца.
САНԤСЛАК…
Аԥша самҵаԥсан са сԥыххаа,
Сыԥҽыха еизызгоз уаҩ дҟамло.
Саамҭа абӷьыц ианыз аныхха
Смоуӡо, исхыкәласуа ианцо.
Ахәра снырҵон сара ахҭысқәа,
Ҵакы змамыз шьоукы рзы.
Еиҭасԥылон сара аҿыцқәа,
Ак сызрылымго схазы.
Шьоукы исарҳәон быџьбароуп ҳәа,
Бгәы баԥысуеит ҳәа – шьоукы.
Шәшьырак иҵатәоу, ҳа ҳауп ҳәа,
Исмычҳароуп урҭ рыцкы.
Адәы сықәлом зегь сзеиԥшха,
Амца ӡуп ҳәа сеиқәышьшьы.
Исылухи урҭ санреиԥшха,
Чҳашьа змамоуп, наҟ сышәшьы.
Акәиц ҭаршәуп сара сгәаҵа,
Имҩасуа ԥшахькгьы зызхара,
Ақәаб саҵа, ачуан саҵа,
Ихзыжьуа амца, шәзырԥхара.
Сара исиҭеит ус ахәҭаа
Сара сшамкәа зны сызшаз.
Сызмаҳаз шәҭахызар шәгәаа,
Шәысмаҳаит ауп са сызцаз.
Сара сышьҭахь, сажәеинраала
Иаԥхьо узыноуп са сызшәо,
«Ишԥабзиоу, ажәа еинаалоуп»
Ада гәҭыхакгьы зымбо.
Ара иҟоуп сара схьаа,
Ара сыҟоуп сеизганы.
Сузымдырӡо, суҳәоит заа,
Сыцәгьа умыршан утәаны.
Схазын сыҟамызт, иудыруаз,
Исҳәои изуеи цәгьа еиқәшәон.
Ҵаҳәак сыман, ишԥаздыруаз,
Иҟалашагь сгәы азҩон.
Амца саларшәын са схала,
Хьаа нымҵәан сызбылуаз.
Иаԥхьо, зныкыр сажәеинраала,
Уаргьы иухьаазар иауаз.
Умш анҵәамҭа салагамҭоуп,
Уашәа иԥымҵәо са сыбжьоуп.
Иумырҩашьан, са исанҵамҭоуп,
Аԥҽыхақәа са исцәаҳәоуп.
Са сынхомызт уал мацаран,
Сыԥсы рыцын исҭынхоз.
Гәнаҳа нымхарц уаҩ ишәаран,
Ԥсыла исрыцқьеит санҭахоз.
СА САХЬЫ ҞОУ
Сгәы саԥысуеит сара зныкыр,
Амца салоуп сеиқәҟьашо.
Ԥсрак саԥылоит сыдгьыл снықәыр,
Аҭынчра хьшәашәоуп са сзыцәшәо.
Аԥша леиҩеи сацлап уазны,
Инкыдҳәало сыхь, сынҟьа.
Хҭыс еиҭаҳәан сцап сымҩасны,
Саамҭа-ҽыхәа ҟамч ахҟьа.
Чҳара гәашоуп са сзыркараз,
Аамҭа сахуан иахьакәӡам.
Зшьыцра-калҭ зхаршә игәараз
Рылаԥш сыҵашәар сҭахӡам.
Сдунеи-кәалаԥ, сцаԥха знаало,
Ҟьашьрак ҭамларц исхаркуп.
Схышәқәа ирхыҵны исцәыҩнало
Уазмырԥхозаргь, сымца еиқәуп.
Доуҳа цыфоуп сеишәа иқәу,
Иԥшьа хтарҭоуп сӡы зыҭгоу.
Ацәгьа сызҭо ацәгьа иқәуп,
Шәирам, ныҳәоуп са сзыҿгоу.
Аӡәаӡәала исцәыӡуа, исцәыӡуа,
Ауаа сцәыӡит рыԥсы шҭаз.
Сқьаад аҩырақәа сцәаныҵуа,
Иаасзымҳәаӡеит са сзышьҭаз.
Исзышьҭымхит шьҭыхра зқәымыз,
Сзымцеит сцап ҳәа иахьцатәыз.
Сихьӡеит амҩан зыхьӡамтәымыз,
Исымҳәар амуит иҳәатәыз.
Иччоз ачча згәы иҭаӡамкәа
Избоз ԥсцәаҳан дсыԥхьаӡон.
Иҳалагылаз маҭәа ишәӡамкәа
Ишәызхыз шәшьырала дрыхьчон.
Ахьажь ҟыжра ҟармаҵысын,
Лажәк аԥинақәа ирыхьӡон.
Аҽқәа инеиуаз ҽадак рыцын,
Са сахьгылаз сыԥхашьон.
Иҿахалаз ашәыр сеиԥшын,
Зегьы сгәарҭон, са сырхын.
Сызлагылаз зегь рзеиԥшын,
Сара среиԥшымзар сҭахын.
Аӡәаӡәала исцәыӡуа, исцәыӡуа,
Ауаа сцәыӡит рыԥсы шҭаз.
Сқьаад аҩырақәа сцәаныҵуа,
Иаасзымҳәаӡеит са сзышьҭаз.
Амш иацын сыԥсы шкәакәа,
Аҵхаҿ ԥхыӡцәгьан ихәаҽуан.
Дгьыли-жәҩани рыгәра мгакәа,
Џьара иҭаршәны исҵәахуан.
Ҩысҭааи џьныши ирыламшәанда,
Изтәхәым иршо ԥсы схаӡам.
Сыдгьыл уалқәа знык исшәанда,
Жәҩанаҿ аеҵәа ԥшаатәӡам.
Аамҭахҭысқәа бӷьыцны срылан,
Мши-ҵхи сзеиԥшны сыршахьан.
Сыԥсы ирзысшаз зегь ирылан,
Сара изтәыҵәҟьаз сынҵәахьан.
Сшьапқәа сыҵысхит, сажәит,
Иажәхьаз стәылаҿ сҭакәажәит.
Дунеик сакәшеит, сныҟәаҩын,
Қыҭак сранын, сынхаҩын.
Амшын схылан сыӡсахьан,
Дунеик амаҭәа сӡаххьан.
Зны иацәдухон, зны ихәыҷхон,
Сҭакәажә тәыла сацәҿахон.
Амца самбылуа сымцан,
Амра агәаҵанӡа сҭашәан.
Шәахәак схылҵуан са сбылны,
Аеҵә срыцын сраҳәшьаны.
Сгәыр рахәыцны зны сиуан,
Аамҭа ԥжәахақәа сӡахуан.
Шьоук сыргәырӷьон саныԥслак,
Сахьиз тәылак – санилак.
Аԥша бызшәа сҵон стәаны,
Сҭакәажә усқәа нагӡаны.
Дунеик амаа са исдыркуан,
Сыԥсхьоу џьызшьо шәыццакуан.
Сара сықәҵӡом ари адгьыл,
Акгьы ныжьны сызцаӡом.
Сыԥсы ахьықәӡо ари адагь,
Дгьыл ҽыҭк уаҳа иҟалаӡом.
Адгьыл нышәӡам сара сзыҳәа,
Сыԥсы аҭыҩроуп шәахьҭанхо.
Аԥсы иадгьылхарц азыҳәа,
Ԥсы мцоуп аҽҳәақәа зырԥхо.
Бзиа иузымбар, чаӷьа дгьылхом,
Амгәаҿ иҟаӡам Аԥсы.
Аԥсы ахьықәу дгьыл еиҭымхом,
Аԥсы иадгьылуп Аԥсны.
Тәымшьҭак адгьыл иаднакылом,
Ныҳәа ныхоуп шәира зцым.
Ԥсыла иааиуа ӷак дуԥылом,
Шәиԥхьыӡ ушьҭаз ҳазҭахым!
Сара сықәҵӡом ари адгьыл,
Акгьы ныжьны сызцаӡом.
Сыԥсы ахьықәӡо ари адагь
Дгьыл ҽыҭк уаҳа иҟалаӡом.
СА САНЦО…
Сааира гәазҭаз
Сышцаз рымбаӡеит…
Г.Аламиа
Зны сышәԥырҵны сцап арантәи,
Дыҟан, дыҟаӡам рҳәап.
Дааит анырҳәа, иҵааз: «иабантәи?»
Санцо сгәарымҭар ҟалап.
Ихәлар ишап мацараз иҟаз,
Сыззымдырӡоз, са стәы рҳәап.
Аамҭа иснымшәоз са сшазыҟаз,
Исзымҳәаз хьаан уахь изгап.
Инаҩру зныкыр сашәа инысхыз,
Блак арҿыхарц ԥсы зысҭаз?
Хьаа нымҵәан уа иахьҭысхыз
Сгәы ахәроуп имӷьаз, са сызгаз.
Шәирам, ныҳәоуп ара инсыжьуа,
Иуҳәаз ԥсыншьҭахь агәра ргоит.
Гәнаҳауп имҭәыз ҳаԥшьа хзыжьуа,
Ашәи аӡыхьгьы ҭанарбоит.
Сара схьаан адгьыл сықәын ,
Хьаауп иқәызго санцо.
Исызшәазар, шәуалгьы сықәын,
Санааз гәазҭаз, цан сзымбо.
Сыԥсы ҩнаркит ихәаҽырц,
Сдоуҳа амҵәыжәҩа дыркәыкәырц,
Аршәаа сышьҭоуп сызҿыҭуа,
Сан лыбжьы аума исаҳауа?
Ԥхыӡлагь сымҩа шьоук ануп,
Сыԥсы ахьҭаркыз да ирыҩнуп.
Сапат жьакцоуп ирзаҿоу,
Малс ҳәа ҷануп ирзыҩноу.
Шәаџьуп гәырӷьас ирзыԥшу,
Џьнышуп рысас ҳәа иззыԥшу.
Араҟа исҭыԥӡам, са смыцхәуп,
Сыԥсы дәылган ашә арктәуп.
Ижәытәӡоу аамҭакаҿ сындырхан,
Снаган сҩықәдыртәан Ахан.
Рымдыр зымҵа сазыԥшуеит,
Рӡыхь еиҵырхӡом, ихәашьуеит.
Саркьал кнаҳа, бзы зҭаӡам,
Рбызшәа иҽыжәуп, ӷәра зҿаӡам.
Хара сыдымкәа изгахьеит,
Схан ауадақәа ҭацәхьеит.
Исзымӡырҩыз зегь рцас,
Исыхьчарц сшаҿыз ҳа ҳҵас,
Ажьымжәеиԥш џьара икақәхеит,
Ҳзеиуоу ҳзымдыруа ҳанхеит.
Ижәытәӡоу аамҭаҿ са сажәуан,
Схангьы ауадақәа ҭацәуан.
Иажәхьаз иарбан исурҵоз,
Иҿыцу мҩала сызлацоз?!
Скәал назмырӡшаз са сдоуҳа,
Зны исзынижьыз саб иԥҳа.
Ишызбоз амчқәа кәадахон,
Ижәытәӡоу аамҭаҿ исцәынхон.
Ари амшгьы сара истәымзаап,
Гәамҵрак ацуп, имшаӡац.
Алакараҿ сеирыӡ ҭәызаап,
Арахь ҿамҩакгьы смахәаӡац.
Аеҵә рыцқәа рыԥсы рхыҵуан,
Ашамҭа ԥхыӡны исцәагон.
Схьаа анышь амшын иӡхыҵуан,
Ҵхык ишаламӡозгьы збон.
Шәымҭа мшыкаҿ саакыдгылеит,
Сызлаӡода, ҭыԥ ҭацәым.
Даҽа зныкгьы мра сызгылеит,
Даҽа ҵхыкгьы сазыԥшын.
Жәахаак сашьҭан хаара аныҟам,
Амца ацрасҵон, сгәы былуан.
Са сабоубо сыԥсы ахьыҟам,
Еиҭаҳамыз ашәҭқәа шәҭуан.
Ԥҳәыск дысхаран маӡа аргама,
Усқәак лыршон зны ишәатәхоз.
Ҩысҭааи џьныши рыгәра лгама,
Мҩак данырҵон дҭазырхоз.
Избоз сыхьуан ҳәашьа узамҭо,
Сашҭа ԥсыҟьашьк иахәымгон.
Гәыла иуныруа, бла иазгәамҭо,
Арҩышьыгеиԥш акы сагон.
УҞӘЫШУП ҲӘА ЗАРҲӘАЗ
Уҟәышуп ҳәа иарҳәан,
Дҽыжәырҵеит Арашь.
Аԥсыуала деиларҳәан,
Ишәырҵеит акәымжәаԥшь.
Ҭеиҭԥшла дмаџьанан…
Иҽыхацәа дааргон.
Дҟәышымзаргь егьамам,
Ирарҳәоз агәра ргон.
«Дҟәышуп» аӷәра ахарҵан,
Иаҵаҳәҳәон шьоукы.
Ихамҳашаз иҿарҵан,
Дҭаркит аԥыркы.
«Аҟәыш» дрыма ишааиуаз
Иваҩуаз ааԥсеит.
Дзықәтәаз арашьқәа иреиуаз
Шаауаз, иҽадахеит.
Асапын еиԥш сыԥсы нысхуеит,
Шәахҵас иқәҳәа аӡы иагоит.
Сгәы сыцәкаҳа иԥыххаа ишьҭысхуеит,
Иҭшәаз сыблақәа сыҟәшәоит.
Амца иаблыз сыҩны ццышәха,
Ахәа еизызгоит сыԥшаны.
Снапы ахызҩоит амза – сышәха,
Амца исцәаблыр ҳәа сшәаны.
Згәы нсырхада, зыгәшәа сҳәада,
Гәнаҳа нсыжьма ӡәыр ишәо?
Исҭынхозар сыҽҳәа мцада,
Уарԥхом амрагь анҭашәо.
Сыхәшәыц сашәа, сеиқәырхага,
Инеиҭазҳәо сыхь-сгәырҩа,
Уара исзуҳәап са исԥырхагаз,
Иуалхаз сыгәнаҳа сзырҩа.
Амшқәа урылаз сшәаџь рызнаго,
Сыԥсы инысхызгьы шыцқьаз,
Сбызшәа ирзымҵаӡаз еиҭаго,
Дара еиқәхарцаз са сышцаз.
Ишәоуп ари адгьыл, ажәҩангьы шәоуп,
Аԥсҭазаара ахаан инымҵәаӡо ашәоуп.
Ааԥсашьак аздырӡом, адгьыл гьежьуеит,
Аамҭа ҳаҟәыҵып, егьырҭ зегь ажәуеит.
Ашамҩа ҳанызҵаз лахьымҩа даԥшуеит,
Амза иаҵаӡуа аеҵә рыблақәа ҭаауеит.
Сара исыҭоу, уара иуҭоу аҿҳәара,
Иуздырам, исыздырам, издыруа аӡәызаҵәык
– Иара.
Ара сиитаз сагьыԥсыроуп ианакәу,
Са сызҿызи сажәа иизи, ргәаҿы инеирц изызку.
Ишәоуп санишаз, саныԥсыша маӡаны,
Улымҳа иҭамло бызшәак ала ианҵаны.
Зегь ҳанҵоуп ақьаад ҳазнымҵыз аамҭаны,
Ҳашықәс гәаҭо, ҳамш гәаҭо иԥхьаӡаны.
Зны ҳлагамҭоуп, нас ҳанҵәамҭоуп, ҳаикәшаны,
Ҿыц шҭакы ҳанҭалоит иршаны.
Адгьыл ҳацуп хыкәша ныҟәа аамҭа зшьыз,
Зегь ҳарҿыцуеит инаскьаган наҟ иажәыз.
Ҳаашьа ҿыцуп, ҳцашьа жәытәуп, еилахәом.
Жәытәгьы ҿатәгьы аамҭа ианнахуеит,
акгьы нхом.
Ашҳам самҟьашьырц сыӡәӡәон,
Аԥша самгарц сыҽсырӷәӷәон.
Шьыцра шҭакгьы сҭанагалан,
Сымҵәыжәҩа-ԥҵәан ажәҩан салан.
Дгьыл ҭыӡшәала сгәы хдырҷан,
Исыдсымкылеит шьоук рҷан.
Ахаҳә зырцәажәоз ацәқәырԥ тәан,
Ашхәа ҳҭалеит ауҳәан-сҳәан.
Уа иааҟәымҵуа цәгьак дыршуеит,
Шьоук дырганла агәаӷ рџьуеит,
Ҳамҭан иршоз – цәгьаҳәаран,
Ԥсахран, ӷьычран, маҵуран.
Амшқәа неиуан, ҳа ҳажәуан,
Шьоукы ҳаархәон, ҳарҭиуан,
Шьоук ҳаԥсадгьыл хәыҷ рыхьчон,
Аҳамҭақәа шьоукы иргон…
Ҳамҩа аԥыхьа ахаҳәқәа шьҭарҵон,
Раб иҳәахьан – хланҵы ҳҭарҵон.
Нырцәтәи ақәылаҩ ҳгәашә дыҭцоуп,
Ҳадгьыл зцәыхьчатәу абарҭ роуп.
САШӘА, УСЫХ ӘА
Сыԥра шкәакәа – сыԥҭақәа,
Жәҩан маҭәа ацыԥжәахақәа,
Мши ҵхи рхьаа сымҭакәа,
Рхышә ԥарда имлахакәа,
Амра ԥсы-хәша санаршьон.
Сымш иагәылҟьоз аамҭа ҽыхәа
Сҽыжәҵан, шәымҭак саларжьон.
Кыр сыхәозар, сашәа, усыхәа,
Ажәҵыс шкәакәа сеиԥшызтәуаз,
Сыҽҳәа кәицқәа ирҿаҭәҳәалоз,
Саамҭа ҽыхәа сҽыжәызхуаз,
Ԥша ццакышьа сазҳәалоз.
Уԥымҵәо снышәнап уқәыҩла,
Тәым бызшәак иахҭнымҵакәа,
Сымыш қьаадқәа ирықәҩла,
Унап ианысҵаз сҩымҭақәа.
Ишьыцуа гәык иҭамԥхьакәа,
Иавган рымҩа исзықәҵала.
Изыԥсам ҽхәаԥхьыӡк рамҳәакәа,
Шәҭшьыҵәран сгәаҿы инықәҵала.
Сышьыжь амра анаҿаԥха,
Аччабжь схышә ихыҽҽеит.
Аҵх хнымҳәуа ианҭаха,
Ԥхыӡ цәгьа хьаак хысҽит.
Сыхьчаҩ сҵысгьы ааҷырҷырт,
Шәамкәа дыррак сзаанагеит.
Амш исзалаз ааснардырт,
Сымԥахь иааиит, имшәаӡеит.
Аԥша ахҭысқәа зарма-ӷьырмаз,
Мцымзар ҵабырг азҳәаӡом.
Ҵхи-мши хҭыси шәара ишәымаз,
Ҭыԥкаҿ уаҳа изтәаӡом.
Арҩышьыга иаалҵыз лакгьы,
Ашамҭа иеишуан, уаҳа акгьы.
Иалшо уиакоуп, иара уиакгьы
Иаҳԥырхагоу ауп иаргьы.
Амш иацуп хәарҭеи мыхәеи,
Еидаран сацумашь саргьы?!
Адыд ԥхыӡцәгьа , узласыхәеи? –
Сыҵх ԥхоуҵеит, уаҳа акгьы!
Даҽа мшык ҳәа шамҭак сацуп,
Сымши суси еилыргатәны.
Уаҵәтәи амш еиҭаҿыцуп,
Са саԥылап сҭакәажәны.
Аҷараҳәа иаасыртит даҽа мшык ахышәгьы.
Ашьыжь ӡаӡа наҿаҳәит, ашәҭ уажәоуп
ианышәҭгьы.
Амра мчыдахоит уажәы, ҳашә ҭагалан хыҵит,
Саб ишәиҵеит икәымжәы, ааԥын ҩышә ихыҵит.
Са сзықәлоу ҭагалан, сыдгьыл бӷьышла
ихызҟьаз,
Иацәызгашаз исзалаз – асы уарҳал сеиԥызҟьаз,
Сышьҭа ҵаа нымхо, мшыбжак ала ианызхуа,
Ашәа еснагь исзымхо, сгәы арахәыц иаҿызхуа.
Мчык џьара исызҭаршәуп, зқьы шықәса
ирхысхьоу,
Сабгьы уи ауп инаршәу ҩышә шықәса
ирҭысхьоу.
Мши ҵхи ас изеишьҭоу, ацәгьеи абзиеи
ршарцоуп.
Аҽҳәаҿ амца зеиқәҵоу, ушьҭахь иааиуа
ԥхарцоуп.
Ажәҩан лахь санымызт, уи иаҵәоуп иззишаз,
Дгьылгьы цқьа сатәымызт, иарбанушь
сыззишаз?!
Напсыргәыҵоуп сызқәынхо,
Ашәҭ, зыԥсҭазаара сгәаԥхо,
Шәымҭак аамҭаҿ исасуан,
Маӡа агәыҵамӡо, ишәҭуан
Аамҭа кьаҿӡак, нас иԥсуан.
Сара хҭысқәак ансырххоз,
Гәнаҳа ззысшәоз, сахьынхоз,
Иқәхоз ажәлар сырбаӡом,
Ашәҭ маӡажәа сызҳәаӡом.
Зынӡа ихәарҭам – са сышәҭӡом.
Сара исхарам сызгаӡом,
Истәым гәнаҳа сиршәаӡом.
Инымҵәо исыҭоуп гәыбылрак,
Исҭынхозар иара уиак,
Ашәҭ маӡажәагь саҳалап.
Аԥша сацлап сымтәаӡо,
Ԥшаӡла сыӡлап сшәымбаӡо,
Сааилап, усҟан, сышәҭаххар,
Еиҳа сгәашәҭап сыԥшахар,
Зны сфырҭынхап шәеилахар.
Напсыргәыҵоуп сызқәынхо,
Ашәҭ зыԥсҭазаара сгәаԥхо
Сеиԥшӡам, усҟан сыжәбаӡом,
Ԥша-мҩаск сацны сызцаӡом.
Ԥшала сгәыцқьа ҭасырцәӡом.
АҾЫҬБЖЬЫ
Ҿыҭбжьык саҳаит ашамҭаз,
Аҵх иалҟьон ихҿаны.
Илашьцазаап аҵх ацамҭаз,
Амзагь кыдын иханы.
Ԥсыхәак ыҟамшәа са сыда,
Сызҭаххада ас шьыжьы?
Мшәан, сабаанагеи, зыҩныда?
Исаҳацоуп ари абжьы.
Асаркьалеиԥш слымҳа иҭаҩуеит,
Аҵхи ашамҭеи еилырго.
Сыԥхыӡ қьаадаҿ хҭысқәак аҩуеит,
Сан лыбжьакәзар, мшәан, иго?
Сзылҭаххазеи, шәарҭак ыҟоу,
Илҭахымхоу ма сшынхо.
Аҭак сҳәарызма, – ароуп сахьыҟоу…
Еиҭагахуеит – ароуп сахьшәо…
Бжьык гәаҭеиуа аҵх иалоуп,
Сан лыбжьы акәхап сызмыртәо.
Аҵхи ашамҭеи сырхьынҳалоуп,
Сагьацәшәахуеит уи анго.
СЫҞАН, СЫҞОУП, СЫҞАӠАМЫЗ Т
Сыҟан, сыҟоуп, сыҟаӡамызт,
Ԥшаҭәҳәа исыҭәҳәан аамҭа, сцеит.
Сыҩны ахьгылаз уаҩ дахӡамызт,
Исхандеиуаз нмыжькәа изгеит.
Иззысҭахыз шәара шәзакәын,
Шәгәыхьи шәхьааи шьҭыхны искын.
Урҭқәа здыруаз пату рзақәын ,
Шәара шәзыҳәан зегь акын.
Сымҩасыҩны дгьыл санылеит,
Исыҭан шәымҭак аҳәатәы.
Аҳәаҭыхла шәа шәысԥылеит,
Шәара ишшәыҭоугьы шәа шәтәы.
Сыҟан, сыҟоуп, сыҟаӡамызт,
Сеиҭамҩасрын даҽа знык.
Са стәы инсыжьызгьы ҳәаӡамызт,
Ҳәашьа сзаҭозар уажәык.
Срыламҩашьеит исыцны иааиуаз,
Исарҳәаз гәныскылан санцоз.
Аамҭа сҽыжәын зегь ириааиуаз,
Зегь згәыҵакны изгоз.
Аамҭа ҩыра ақьаад ианӡалоз
Бӷьыцк агәылхны исҵәахуан.
Сара исыҭаз, сара исзалаз
Алган сышьҭахьҟа схынҳәуан.
Сыҟан, сыҟоуп, сыҟаӡамызт.
Дунеик сықәхеит сара сҟьалан,
Сахьынхоз аҭыԥ збаӡом.
Ари аҭыԥаҿ акгьы сзалам,
Сыхьӡгьы рсиаҿ ирҳәаӡом,
Ара сшаҳаҭуп, иҟоу сҳәароуп,
Ажәҩан лымҳа иаҳауеит.
Адгьыл бызшәа сызҵару,
Дгьыл бызшәала сшәызҵаауеит.
Иҟалом ззырҳәаз ҟамлаӡозаап,
Уԥсы ақәҵала иуҭаххар.
Дгьыли жәҩани еилаӡозаап,
Бызшәак иртәу зны иузҵар.
Напынҵак аазгеит, иабантәи,
Сызҿу акәхарушь, инҵәаз.
Иазыԥшыда изго арантәи,
Дҟаларызмашь уанӡа изҳәаз.
Ҵыси ҳәыҳәи срацәажәароуп,
Аԥша ахцәԥарақәа ԥсыртлап.
Ажәҩан лымҳа иасырҳароуп,
Сыдҵеи гәнаҳаи нас исшәап.
Схала срылоуп сызлагылоу,
Ирҳәои ируеи еиқәшәаӡом.
Ԥшаашьа сзаҭом сыҩны ахьгылоу,
Сыхьӡгьы рсиаҿ избаӡом.
НАԤШЫХ АҚӘ
Адгьыл иахшәама са сгәы,
Ажәҩан лаԥшыла исҵәаӷәон.
Абаҩ иацрыхоз ацгәы
Иахьӡысҵоз хәыцуа снатәон.
Ҩызара сзызуаз аӡиа,
Амра хыԥсалан иԥҽны.
Ҭагалантәи мшыкгьы каииа,
Иаҳԥырҵуан аԥҽыха ҟәшәаны.
АШӘА САШЬҬАН
Ажәҩан иалышәшәоз ақәа,
Ашәа рықәнаҭәон адәқәа.
Са сахьныҟәоз урҭ сыҟәшәон,
Саԥхьа игәазҭаз Амра ччон.
Ашәахәа ацҳақәа хҵаны,
Ашәа амҵәыжәҩақәа ҟьаны,
Сара исхыԥраауан ианцоз,
Абжьы ссирхон хара игоз.
Са сыԥшаласхар сҭахын,
Сыԥҭа ҟәашха ажәҩан схын.
Сгәы рахәыцын, иԥхьарцан,
Ақәа цырақәа сҿаԥсан.
Баша жәҩан ахь сыццакуан,
Дара дгьыл ахь иаахынҳәуан.
Дгьылаҿ сааир имаӡахон,
Са инасԥыршәар иашәахон.
Ас схәыҷымхац абыржәеиԥш,
Аԥша сапҟон ахәыҷ иеиԥш.
Ажәҩан скыдлон, сиеҵәахон,
Нас ашамҭазын сҭахон.
Ажәҵыс сацгьежьуан, ааԥнын,
Сышәҭоурыхны бӷьыцк санын.
Зны сыԥсуан сышҿаз зынӡа,
Ашәҭқәа срыкәалон маӡа.
Аамҭеикәшарак саанарҳәуан,
Сҭакәажә нанамган сажәуан.
Даҽа тәылакаҿ, хара,
Син, саҿыхуп азҳара.
Адгьыл сықәлан, игьежьуп,
Жәҩан аҵкаргьы уа иаԥшьуп.
Амшын сҿаччеит санаба,
Ашьха исхарҵеит ахҭарԥа.
Аԥша сацлан, ҳаибашьит,
Зныкгьы ҩынтәгьы уа сыршьит.
Аха иҭалахуан сыԥсы,
Ҩаԥхьа сихуан ҿыц Аԥсны.
АШӘАЏЬҲӘАҨ
Схәыҷхар сҭахын сара аамҭала,
Сыҩуа снықәлар ҿыц адәы.
Арахь сааиуан ҽа мҩак ала,
Ҿыҭуа сышьҭа дхылт аӡәы.
Сахьцо идыруеит сара сеиҳагь,
Аџьар саниҵоит, иҭаххар.
Исмаҳац бызшәоуп исеиҳәогь,
Исҵар акәхоит иҵатәхар.
Саанагеит ара аказыҳәа,
Исыҭоу ауп са сзышьҭоу,
Сара схьаа уара иуныҳәан
Иумбароуп, зашҭа сҭоу.
Аиқәаҵәада шкәакәак шыҟоу,
Лабҿабакәым, ԥхыӡ иубап,
Ушысзыҟоу ауп сшузыҟоу,
Аԥсшәа уҳәар, аҭакгьы сҳәап.
Сара араҟоуп уажә сахьыҟоу,
Шәымҭак саадгылт, сныҟәаҩуп.
Амҩа сықәуп шәа шәыҩныҟа,
Сыԥсра шәасҳәоит, сшәаџьҳәаҩуп.
Зыԥсы нызхуа хаҵак дыҟоуп,
Уишьҭал, мҩабжара дхынҳәӡом.
Са дысзыҟоуп, уа дузыҟоуп,
Усказ уаахәан уиҭиӡом.
Гәырӷьеи хьааи игәы ианыруеит,
Амчраҿ дхырхәо длаҟәцәаӡом.
Ирзымҳәаӡо, зегьы ирдыруеит
Ихьӡ, уахыкәшан узцаӡом.
Афырҭын хьаҵуеит данаԥыла,
Амаҭ ашҳам ацәкашәоит.
Уара угәыла, сара сгәыла,
Иҿаԥхьа схырхәоит, сагьицәшәоит.
Амра мразтәуа амырхәага,
Сыдгьыл акәоуп изҭаԥхо.
Дгьылаҿ дшазаргь жәҩан дазнага,
Дриҭеит ижәлар дырзыԥхо.
Дгәарҭарымызт зшьыцра зиааихьаз,
Дазкым баша хьӡырҳара.
Иаҳзымхоз дыррак уи даиааихьан,
Дабанӡаҳхыҳәҳәахьаз ҳара.
Аамҭагәеисра ашьҭыбжь дақәшәо,
Идгьылтәым хаҵак ҳаихьыԥшуеит.
Ацәгьа, абзиа акы ҳанақәшәо
Гәеиҭоит, ахара дыԥшуеит.
Алакә далоуп уи дфырхаҵан,
Ҳдоуҳа дацуп дымраны.
Зегь иаадыруа гәнаҳак ҳаҵан,
Ҳҿихуан ҳныхаҿ дыбӷаны.
Зыԥсы нызхуа хаҵак дыҟоуп,
Ҳишьҭоуп, мҩабжара дхынҳәӡом.
Са дысзыҟоуп, уа дузыҟоуп,
Ҳицнаҵ ҳамрагь ҭашәаӡом.
Хҭысқәак сыршьаҳаит, сызрылҵуам,
Са сырцәажәит дара шҿаз.
Ихәра ҭыԥны сгәы ианыҵуам,
Гәаӷ еиқәымтәан зны исырҳаз.
Аццышә еиԥшны аҳауа иалоуп,
Ҩада исԥырҵуа, инасыхьӡо.
Сахьзырцәымцаз са сгәы иалоуп,
Жәынгьы-ҿангьы сгәаӷ иаго.
Ицеит шысҳәо наҟ исхыԥраа,
Ааԥын жәҵыс еиԥш иаахынҳәуеит.
Ацәа сшалоу сҭынчра иахыбаа,
Аҵх агәҭаз саадырԥшуеит.
Схышә иаахыҵны сышҟа иҩналоит,
Рыда исымамшәа хәарҭа.
Шьхыци шәҭыци реиԥш ҳаинаалоит,
Шьҭа сыхҭысхахьеит схаҭа.
Аҵх сагәылсуеит сҽынмырхакәа,
Амш гәхашҭран инсырҵәарц.
Адәы иагәылгаз мҩа смырбакәа
Ҵхи-мши-хҭыси срымҟаҭәарц.
Ашәа амҵәыжәҩақәа еиҵыхны,
Ирхаԥхьон хьааи гәырҩеи,
Аамҭацәгьак ашьҭақәа аныхны,
Еилнахырц аӡеи аҩеи.
Ԥшыхәран иалшоз, иԥшыхәуан,
Аамҭа абӷьыцқәа ҿышәшәон.
Ркасы ԥшқа иаҿаршәыз еиҵыхуа,
Аԥҭақәа ажәҩан рыхьчон.
Амра лаԥш дгьыл иаԥырхагоу,
Мрада ма ажәҩан хьҭаку,
Аԥҭақәа ракәу иҭархагоу,
Ирыхҭысуа сыздыруам закәу.
Дара зегь еиԥызшьуа рахәыцны,
Ахац иахьнырҳалан аԥсы,
Ашәа рыбжьысуеит, ихәыцны,
Урҭ зегь ирхарҵаз бласы.
Ирныруеит, ирдыруеит уи ашәа,
Раамҭа арахәыц ирзаҿоу.
Иабазго, имыцхәыми са сажәа,
Сҭәыц хәыҷӡан рымҵаҿ сахьтәоу.
Адәыӷба цеит сара сызхьымӡаз,
Ашьҭа ныжьны са сгәаҿы.
Абжьы сныҩуеит са сахьзымцаз,
Хәыҷқәак хәмаруеит адәаҿы.
Уа исцәынхеит сара сзыхӡыӡоз,
Доуҳак, сыхьчара иаҿыз.
Исыцәдуцәаз, лаԥшы зхьымӡоз
Дунеик ацқьара иатәыз.
Уоуп сахьыҟоу санышәцәыӡуа,
Уантәи сдәықәларц еиҭа ҿыц.
Араҟа сышьҭақәа ананыҵуа,
Ажәа нсыжьхьеит уахь схынҳәырц.
Сыԥсы аҭыԥаҿ сара сзымцар,
Наҟ саҿыҵшәап слахьынҵа.
Схаан ианыҩыз сыбжьы зымгар,
Саргьы сыӡып наҟ зынӡа.
Сыԥсы ныжьны сааит сахьыҟаз,
Сызхәарҭоузеи араҟа шьҭа.
Уахь инсыжьит еиҳа исзыҟаз,
Схынҳәны сцароуп наҟ еиҭа.
Уаҟа иҟан са сызнышәоз,
Ҳәатәык ыҟан иҳәатәны.
Сызҭахыҵәҟьаз, уаҟа сԥызшәоз,
Схәыҷра дәы иаҵәа иаԥшшәны.
Сыхьӡ ахын ара маӡакгьы,
Цаԥха знымшәо иадыркхьаз,
Са сыргәаламшәо зынӡакгьы,
Ԥшаашьа рзамҭо исҭынхаз.
Ҳәатәыс иҟоу зегь зызҳәода,
Ԥшаатәыс иҟоугьы ԥшааӡам.
Ахаан араҟа сынзырхода,
Уԥсы ахьуцым инхатәӡам.
Ицеит уи аԥсаатәгьы насхыԥраа,
Шьыцрак насхаршәны акасеиԥш.
Уинахыс сцон са сышьҭыԥраа,
Настәи сымбозаргь са сԥеиԥш.
Схәыцрақәа амшын калҭ иазныжьны,
Сгәыӷуа – мышкызны ҳаиқәшәап.
Аԥыршьагь сҵап инеиужьны,
Ашьыцра ҳзыргәашаз сацәцап.
Уахь, ҩада иҟоу хақәиҭроуп,
Азаҵәрагь уалсуеит ахҿеиԥш,
Акызаҵәык – умҩақәа хыитроуп
Ҳазшаз, уахь инеиго уԥсеиԥш.
Гәашәк нкыдҵан ус иаркын,
Ааҵра саван, сныҟәаҩын.
Ашҭа уҭалар иԥшӡацәан,
Шәҭык узхымҵәо иԥшқацәан.
Амра ҭаршәын иҿшәаны,
Аԥсаа уԥылон иашәаны.
Уахь аҭалара сацәшәон,
Сгәы сымпыҵшәан икашәон.
Ара снеихьан схәыҷӡаны,
Ашҭа сҭыргеит сыпҟаны.
Уи сшахьҵәуоз кыр снаскьеит,
Мҩак саркареит, мҩак сагеит.
Уажә сааҭгылан уахь сӡырҩуеит.
Усҟан избақәоз зыҩуеит.
Амра ҭаршәӡам уа уажәы,
Ашәҭқәа хырхәоит ианажәы.
Рыбӷь ҩеижь хәыҷқәа каԥсоит.
Схәыцра амҵәыжәҩала снаскьоит,
Сазышьҭыхуам, кыр схьамҭоуп.
Знык сызҭыҵхьоу ашҭа сҭоуп.
Ԥагәырӷьа ҟарҵон анхаҩ иашҭаҿ,
Аҵықьҳәа дхысуан аӡәы.
Абырг днаскьаргон уаҵәашьҭахь,
Амза ашҟа дхалеит ҽаӡәы.
Аҽарыцқьоит амшынгьы ахала,
Ашәақәа иҭарҵоит уԥсы.
Ашьхақәа рықәцәаҿ уанхала,
Хҭарԥашны иухарҵоит асы.
Амзаҿа икыду маӡажәоуп,
Аҵх лашә иамоу бласы.
Ицәыргоуп, урҭ зегь рыхцәажәоуп,
Иҿыцым уа узы, сара сзы.
Амшгьы иаабац лашароуп,
Мра чча насыԥк ахьыршоуп.
Аамҭа зегь ҳҭыԥқәа ҳнарбароуп,
Ишҳаҭәоу ҳҭаӡартә еиԥш еихшоуп.
Иамароу шьхамҩа даҿалоит,
Аԥырра ԥсаатәуп иазшоу.
Аеҵәқәа жәҩануп изҿало,
Иблы ццышәха акәа иҭаԥсоуп.
Арҭқәа сымбакәа, нас изуеи,
Ҵәуабжьны мшык сахьыршоуп.
Аамҭа сахьалоу исаԥысуеит,
Изызгәамҭо дыгәнаҳауп, дагьжьоуп.
Сара соуп ара иаԥшәымоу,
Ари адгьылаҿ ииз.
Жәынгьы-ҿангьы згәаӷ рымоу,
Абџьар ҭымҟьақәа ззыԥшыз.
Сыԥсы ианақәкыз, мап, иҭҟьомызт,
Сыдгьыл акәыназ сыԥсы.
Ахы сықәшәаргьы сагомызт,
Ахьӡ еиқәхарцазын Аԥсны.
Аԥсцәа гылон сыдгьыл ҿызхуаз,
Асаркьалқәа рыбжьы гон.
Баша угәыӷуан абџьар шьҭызхуаз,
Сара стәыла зшаз ихьчон.
Адгьыл иацшан сара сыжәла,
Ҳазшаз ииҭаххаз ҳәахьан.
Сыдгьыл иалаӡуам са сгәыжәла,
Ақәылаҩцәа уи рбахьан.
Абџьар уқәкуп абџьар шьҭызхыз,
Саси-ԥшәымеи ара еилыргоуп.
Асас иакәзаргь ҳаԥсы ҿызхыз,
Зымха қәылаҩ ҳашҭа дҭоуп.
Араҟа идыртәуп зегь рҭыԥқәа,
Ҳазшаз идгьыл Нцәа даҭоуп.
Сыԥсоуп иршьуа, абџьар зқәыркуа,
Иҭҟьа џьызшьо баша ужьоуп.
Сара ажәҩан салаӡҩон,
Ушьҭа схымзи, саҩаӡон.
Сыԥсҭазаара башахон,
Заҵәран, зынӡа сгәашахон.
Лакә фырхаҵан усырхынҳәуан,
Шәынтә сыԥхыӡахь сурхынҳәуан.
Ҵхи-мши урылан унымҵәаӡо,
Ҩада уԥрын, сухьымӡаӡо,
Дгьыл бызшәак сызуамҳәаӡеит,
Аҷныш мҵәыжәҩа сзамҟьаӡеит,
Иԥырны ицон цҳаражәҳәара.
Цәқәырԥеи-мшыни, ишсашәҳәара,
Ас шәмааибыр, шәызлеицынхои,
Зышьҭа схыӡлаз шәиеиԥшымхои.
Исԥызан сқәыԥшра хагаха,
Узбарц сцалон агаҟа,
Шәакгьы схәыцуан иҟамыз,
Сзышьҭаз уаҟагь дыҟамызт.
Сара абас сыркараны,
Аамҭа цон еидараны.
Иҟам ишьҭа схыланы
Сышцоз сара сжәыланы,
Баша сгәыӷра сасасхеит,
Иласҵазгьы кьасахеит.
Ахақәиҭра смоуа сашьҭоуп,
Саниз аахыс, ма мышкы.
Адәы иаҵәа, саԥхьа ишьҭоу,
Схазы исзалымгеит мҩакы.
Аамҭа-лыра ҵыршьыс самоуп,
Зегь зхагьежьуа са соуп.
Зынӡа истәым хьаак салоуп,
Изтәу изрыламӡогь са сзоуп.
Амҩа иқәу, сзышьҭанеиуа
Хьаԥшны рышьҭахь сырбаӡом.
Уи амҩа сымҩам изланеиуа,
Срышьҭалеит ҳәа сызцаӡом.
Дәык аҵыхәа, зынӡа игәаҭам,
Шәуаами, сақәиҭыз уажәык.
Дунеик саххалеит, зынӡа ишаҭам,
Саргьы исымоуп, нас, ҳәатәык.
Ахақәиҭроуп згәашәқәа еиҿаҳаз,
Мшыкоуп, мшызаҵәык – уаарас.
Ажәак ирҭахьеит икнарҳаз,
Исызҳәозар жәбап, шәаанҿас.
Ахақәиҭроуп ара иаҳцәажәуа,
Иахьҭаҿарҳәаз зны еиқәԥах.
Аҿымҭра хьшәашәоуп агәы зражәуа,
Сзышьҭоу хақәиҭроуп сара еиҭах.
Аҿа иамкыз аҵх хыҽҽон,
Аҭынчра иахыҩуан ақәа абжьы.
Зегь ҳаинызҟьоз аамҭа ҳхыччон,
Амш ааҳхалашон шьыжьы.
Ҵхи-мши-хҭыси ҳаԥсы рцәаагон,
Гәыӷрак ҳашьапкуан имцарц.
Ҳсааҭ ахыцқәа рыбжьы еиҭагон,
Аҵхи амши еилнаргарц.
Сзыҩнахазеи, мшәан, са суада,
Еизаз суалқәагь аншәатәу.
Арахь са сгәазҭарц исзаауада,
Адәгьы суадеиԥш ианҭацәу.
Ҿымҭра бжьыкоуп са сзыршәаҵәҟьо,
Аҵх ԥшшәы еиқәаҵәа гәырҩоуп.
Аԥсы иаҭыԥзар аԥсы ахьҭаҵәҟьоу,
Егьырҭ зегь адгьылаҿ уаароуп.
СЦОИТ ШӘА ШӘЫГӘНАҲА ШӘАНЫ
Имӷьо сгәаҵа ахәра ануп,
Са сыԥсаҵаҟа сҵәахуп.
Са срыздырӡом иахьа аӡәгьы,
Дыршьа сымаӡам уаҵәгьы.
Цәгьала иџьасшьоит шәызлашоу,
Ҳазшаз сиҳәоит, сызкәыхшоу,
Исиҭарц ачҳара, хлаԥшра,
Исылшартә гәыӷрак азыԥшра.
Сааигәа дмааиуа сызҭахым,
Сыхьӡ иҿамшәо са сызхым.
Сыҟаз, иамуӡар сзаҵәыз,
Гәнаҳак садгылап аӡәыс.
Шәара ижәухьоу сшәалап,
Ҳазшаз имҭа сычҳалап.
Гәырӡ шашәаӡны зны санцо,
Ҳаӷоу ибааит са сшәырҽхәо.
Сыжәдыруаз, усҟангьы са соуп,
Изшәыламгылаз са сыԥсоуп.
Сыҟан, сыҟанаҵ сзаҵәны,
Сцеит шәа шәыгәнаҳа шәаны.
ААԤЫН СШАЦЫЗ ...
Баша сгәыӷуан сара зны:
Ааԥын саццап, сацаап.
Скаҳар сгылап сеиханы,
Сымца ҿыцәар сҩаҵхап.
Исԥырхагахо аӡә дызбар,
Ҿымҭкәа сиаҩсып ԥшьала.
Сышла сымаӡа сцәаҳәар,
Ҿымҭ ҳаргьы ҳаинаалап.
Баша сгәыӷуан сара зны,
Бзиа избар, сырбап ҳәа.
Аҵх саԥылон сацәшәаны,
Нас уаҵәы имшар ҳәа.
Сцон сыԥсыҵәҟьа сахҟьашо,
Изуеи исҳәои еинааларц,
Сашәа бжата, сызҟажо,
Сыма арантә сыбналарц.
Ус сынхарцаз сышхәыҷыз,
Ӡи-мцеи кыр сырхысит.
Баша сацын маҵуҩыс,
Исымхны сажәра аакылсит.
ИАЦИ ИАХЬ ЕИ
Иацы саццеит, сынҵәахьеит,
Иахьа сара сакәӡам.
Иахьа сықәлацәа ирҳәахьеит
Уаҵәгьы нҵәара шақәӡам.
Ашьыжь иҟаз даҽакын.
Шьыбжьон амра ҩеихьан.
Иац исԥылаз даҽаӡәын,
Иахьа даҩсны днеихьан.
Шҭак, сызҭалахьаз иацы,
Иахьа агәашәқәа ҿыхын.
Даҽа шәышықәса анҵы–
Сҭоурых ҩыра аныхын.
Амра кнысхыр илашьцон,
Аҵх цәгьала исцәымӷын.
Урҭ ааныжьны сара сцон,
Иацы иахьа иааныхны.
На коленях жить невозможно
(больно и неудобно).
Д.Лихачев
Сшьамхышгылом шәара шәҿаԥхьа,
Анцәа иҿаԥхьоуп иахьсыхәҭоу.
Ирҳәахьазаргь уи са саԥхьа,
Саԥхьа инеиуа шәоуп сзышьҭоу.
Избан сеидру, шьоукы ирхьаауп,
Ашьамхарсра, излымго ҿкуп.
Адунеи сара сазгәаауп,
Сара исҭаху ҽакуп:
Сшьамхышгылоит Ажәа аҿаԥхьа,
Схызхыз ашәаз смаҵуҩуп.
Шәгәы сызнымхан, шәара шәаԥхьа
Сшьамхы асырсыр, нас сҭиҩуп.
Ақәылаҩ дықәырцоит шьамхыла,
Хаԥыцлагь акәыз, иаҭаххар.
Уск ӡбатәхозар хшыҩла, хыла,
Мамзар абџьар ҭырҟьатәхар.
Ауаҩышәара иҭаӡо акала,
Ухгьы иақәҵатәуп ҳаҭыр.
Сазынхозаргь дунеик схала,
Сшьамхы асырсуам, мап, ижәдыр.
Аԥсҭазаара Аҿа хыхәхәа изнаркхьада,
Мҵәыжәҩада жәҩанҟа иԥрызгьы дҟамлац.
Ахьаа цәгьа иалган згәырӷьа згахьада,
Ччаԥшьи лаӷырӡи еицымкәа имааӡац.
Ашәа хыш-хыҵәа згәаҵа иҭаҭәаз иоуп
Ажәҩан цәыкәбарқәа рыбжьыхаа заҳаз.
Зааԥынра дәышаҿ зиеҵә кашәаз иоуп
Зқәыԥшра изҭымсыз, қәрахьымӡа зарҳәаз.
Зынасыԥ агәашә азыркызгьы знапала,
Илахь ианиҵаз дзамыԥхьеит Анцәа.
Шьхацамҩа ианысыз, рикаҿ данхала,
Ашьхақәа ргәыҵәҟьа шьҭихит рацәа.
Ҩысҭаашьҭа ихылаз қьачақьроуп дызҿугьы,
Дунеимахә шәырны даҿоуп дҟаланы.
Ажәа зиҭаз иоуп издыруа иҳәатәугьы,
Ацәашьы мца здыркызгьы дбылуеит дымцаны.
Аамҭа, иашәнахыз маҭәак еиԥш ҳааныжьны,
Хыхьда, гәыхьда ицоит икаууа.
Ҩысҭааи, џьныши, ҳарҭи ҳаиужьны, –
Адгьылаҿ уаҳа ҳаҟам ҳааибуа.
АДӘЫ ИАҴӘА МҴАРСНЫ
ИНЕИУАН АҼҴЫС
Адгьыл сангылан, асценаҿ скәашон,
Ааԥын адәы ԥшӡаҿ ашәҭқәа сыҟәшәон.
Ажәҩан иаакыдхын еҵәакгьы аазгеит,
Ашьхақәа рҿымҭра маӡажәа еилсыргеит.
Исырҭеит арҩашқәа ргәашьамх, рылша,
Амра – аххьа рахәыц, аԥшалас – ахҿа.
Ачҳара сылҭеит Ажәеиԥшьаа рҭыԥҳа,
Ҳамҭас дызқәымтәац Лрашь аҽырҳа.
Ашәа гәыҿкаага сзаҳәеит сара сҵыс.
Адәы иаҵәа мҵарсны инеиуеит аҽҵыс.
Рашьуп, сымҩашьо изгоит уи агәра,
«Ахрашәа» ахрақәа ирҿыҩуеит хара.
Аԥҭақәа хылан жәҩан рҟьашьуеит,
Ахҿа мҩас абаҟоу, Сасрыҟәа изҵаауеит.
Ныҳәак ҳаҿнахырц акыргьы сгәаҭеит,
Уаашәҩык ираныз Гәашьа слызнеит.
Гәашьа данымзи, илҳәеит иҳәатәыз,
Дақәтәеит арашьгьы доуҳала иззыԥшыз.
Адгьыл сангылан, асценаҿ скәашон,
Сыҽҵыс хәыҷгьы духан, фырхаҵак дагон.
Абџьар сҭарҵан, хара ихысит,
Гәаҵак хызаҵәны сҭашәарц.
Сыдгьыл ԥсыцқьала сахысит,
Ишәызгәамҭаз сышьҭа згарц.
Амшын шыцәгьаз сыӷба хырҵеит,
Ацәқәырԥ гәрымқәа иаадырҳәырц.
Аԥҭа ҟәашқәа аԥра сшәырҵеит,
Аԥша ансыжәла иаасыртырц.
Ҽыхәак сақәдыртәеит, ибжьамыз,
Џьара скыдҟьан иаахынҳәырц.
Ҩнык сыҩнарҵеит, уаҩ дзыҩнамыз,
Сара сышьҭахь ашәқәа акырц…
Шәа шәызҭалаз аӷба сҭыҵхьеит,
Маӡа бжьы ссирк саҳахьеит.
Зны сызхылаз шәышьҭа сцәыӡхьеит,
Сыӷбагь сҽыхәагь сырҵахьеит.
Сызҭахыз зегь сашҭа иҭалеит,
Сашҭа агәашәқәагь аадыртит.
Сара сышьҭахьгьы иҩналеит,
Ныҳәак ныжьны сцеит, сыԥрит.
Сара усҟан доуҳак сацын,
Лаԥш сацәызгаз, сзыхҟьашоз,
Мҩак санызҵоз, зынӡа иҿыцыз,
Доуҳа тәарҭахь са сызгоз.
Ажәҩан лацәҟәысуан,
Аҵықьҳәа ихысуан,
Сгәаҵа иҭаԥсон ахьҿыпы.
Амшқәа нысхуан,
Ианысҵаз анысхуан.
Ихәлахьан саныԥшы.
Сымҩа сзанылар,
Сқьаадгьы акы анылар,
Сшәарагь наскьон.
Избоз иаракәӡам,
Сыхәрагь акы ақәӡам,
Имжьыжькыр сагап.
Ирҳәозеи, изҳәада?
Зыбжь аԥхьа изыргада?
Ус аҭахызма? Избан?
Афырҭынбжь иарҿыхаз,
Аҟамеиԥш изҿыхаз,
Иахьанӡа ирычҳан…
Сшәон уи сызхымгар,
Ахьааиԥш исхымгар.
Сеиқәымхар ауан.
Иҟацоуп иҟоу,
Сеидру ара сзыҟоу,
Сцахьазаргь ауан.
ҾЫҬУА ИСЫШЬҬАН…
Аҵла сықәлан сықәтәеит уаҟа,
Избан, сеидру изысгәаԥха.
Ҿыҭуа исышьҭоуп, анаҟа, араҟа,
–Лҽабалӡеи, мшәан, ҵапҟа?!
Ҿыҭуа исышьҭоуп хәыҷгьы-дугьы,
Аҵла сықәтәан сыҽӡаны.
Дгылт изымгылоз сабдугьы:
–Ахәыҷы шәлышьҭалт ихьшәаны.
Амра леихьеит, алашьцара
Ааиуеит, уи акоуп са сзыцәшәо.
Сықәтәоуп амахәқәа рыбжьара,
Избароуп амрагь анҭашәо.
Даҽакала избон ари адгьыл,
Ҽа дунеин са сызқәыз.
Аҵла сықәтәан амахә сҽадкыл,
Ҿыҭуа исышьҭан са сызтәыз.
Исыхӡыӡо напқәак сышьҭан,
Ԥсык сыхҭнырҵон иаҭаххар.
Хәыҷгьы-дугьы ҿыҭуа исышьҭан,
Жәларык гылон сыԥшаатәхар.
Аҵла сықәхаргьы сылбааргьы
Аӡәгьы дсышьҭам, сырԥшааӡом.
Амра шлеихьоу уажә избаргьы,
Аҵла сықәтәоуп, сылбааӡом.
Издыруада аамҭа амшынгә изыххалаз,
Еиқәымтәаӡо амшын ду цәқәырԥоит.
Аамҭа маҭәакеиԥш ишьҭызхыз, изшәылаз
Рыԥсҭазаара цәқәырԥак еиԥш инҵәоит.
Шәахуп инрыжьуа ҟәарак ианаԥырҵуа,
Аԥсҭазаара зҽыжәу аамҭа кшацәоит.
Цәқәырԥа мҩа ианылаз рыӷба аныӡхыҵуа,
Раамҭа еижьага ҟәарак иазынхоит.
Агәыӷрақәа рыӷбоуп усҟан иӡхыҵуа,
Аамҭа ԥра шкәакәа зхагылоу ԥшаны.
Ԥсҭазаарас иҟоу аамҭа қәра зхыҵуа,
Диргьы дызцома уи дахьӡаны.
Аамҭа амызгәыҭ иахьынҳалоуп ишрылшо,
Уцома, уаауама, иароуп изыӡбо.
Ԥсраки бзараки рҳәаагь еиҩызшо
Аамҭа уаԥысны иабыкәу уахьцо.
Амра иканаршәит шәахәацк,
Имлашоз сгәаҵа иҭаԥхарц.
Дарды гьежь иаҿшәаз арахәыц,
Ахәрашәа аҿалеит срымхәырц.
Ашҭа шәҭанажьлом са сла,
Сгәашә хәыҷ шәаҩсны шәцала.
Сгәаҵӷоуп сыбызшәа зҿоу,
Иуаҳароуп, иуҳәароуп ушҿоу.
Шәанацәа гәнаҳауп изҵоу,
Ргәабызшәа дырны ирымҳәоу...
Дзыԥсахрыда ран изыхшаз,
Бзык ауп иҳаиҭаз ҳазшаз.
Уашҭа изҭамло исасхар,
Изымгьежьуа алу кҿахар,
Убызшәа аҵыс хәыҷ иаҳәап,
Уҳаҭгәынаҿ умаҭа дыцәҳап.
Ҳтәылагь ргап еимҵәаны,
Ҭоурыхны ҳарҵап ҳаимакны.
Дгьыл уааран ҳақәхап Аԥсны!
АХЬЫ ШЬҬРАХЬ
Хәыҷы-хәыҷла аӡиас цеит инҭыкәкәа,
Арҩашқәа еиларган аӡышьҭра.
Аҵыхәтәантәи ацәыкәбарқәа еизыркәкәа,
Иахьнеиуаз сгәыӷрақәагь рышьҭан.
Издыруеит, инрыжьхьеит ҳәахьак,
Ихынҳәуеит ҳәа аӡиас ахьышьҭрахь.
Ахьышьҭра сазхәыцуеит иахьак,
Ашәҭқәа иҭиааз ахьышәҭуа.
Ӡышьҭран рҳәоит избахьаз.
Ихынҳәрымашь ашәҭқәа ирхыҵәо?!
Аӡышьҭраҿ рҳәоит ианцахьаз,
Ашәҭмахә аӡышьҭраҿ ианхырҵәо.
Ашәҭқәа хызҵәо ибом, ибаӡом,
Ашәҭқәа ӡыӡымкуа ишгылоу.
Аӡышьҭраҿ аӡы ҭабаӡом,
Ирдыруеит мышкызны ишжәыло.
Аԥсҭазаара самхо,
Шьанҵашәа исырҷҷон.
Ицәаз амца саҵхо,
Саҭәҳәан еиқәсырхон.
Дгьыл ҩнык сзыҩналаз,
Ашәқәа схадыркуан.
Дәыӷба мца сызҭалаз
Зымцақәа идырҭәуан.
Мшәа-мырҳа ҭагалан
Сашҭаҿ исасуан.
Ааԥынра акы сзалан,
Шьац иаҵәа былуан.
Мшы гәырҩа, мышҵәуа
Ԥша қьачақь иартәом.
Ххьа хҭарԥа – ӡын сыуа,
Ааирагьы сацәшәом.
Ԥсҭазаарак, сзыркараз,
Иамсырҷҷаз сырххон.
Дәы иаҵәа сызгараз,
Ашәаҿ исҭынхон.
Сышьҭа шәхуп сахьыҟаӡам,
Сызҭахым, исзыҟаӡам.
Ԥша нарха шәа ишәынархоуп,
Шәызҿу шәус ларха-ҩархоуп.
Шәашьҭоуп кәиц ахьыҟаӡам,
Шәызмаҭәам, шәыззыҟаҵам.
Шәашьҭоуп, аха мҩа мариам,
Аԥырра зегь амарам.
Ега ԥхыӡла угәырӷьаргьы,
Аԥсаа уашәа уцәыргаргьы,
Уа уахьнеиша унеилароуп,
Ԥсреи бзареи ирзеилароуп.
Алҩа мцам, лашараӡам,
Мраҭашәара шараӡам.
Зегь ахьырҳәо ушьҭахьҟоуп,
Ушьҭа ихыло душьҭаҵоуп.
Ахшыҩ иузымго еидарахом,
Зҭак ҟарҵазгьы зҵаарахом,
Мчыла узҿу баҩхатәрахом,
Ԥша мҩа иқәу дхатәрахом.
ШЬОУК РЗЫ
Мыц хәы шәчысуп, доуҳа шәныхуп,
Арахь иаҳцәышәҵәахырц шәаҿыхуп.
Џьныш кәалӡыла шәгәы чаԥоуп,
Ҩысҭаа зымтәа шәиԥаԥсоуп.
Дгьыл шәанымӡалартә шәмыцхәуп,
Абла ҷыцаҿ аш еиԥш шәхуп.
Шәжьакца ҩазоуп агәқәа рҿы,
Знымха ҵәуароуп шәа шәҿы.
Ҟамла шәыруп шәзыцҳауа,
Мыткәмоуп ашәас ишәаҳауа.
Зны шәмаҳагьоуп, зны шәҭиҩуп,
Ацгәеиԥш ишәҵәахырц шәаҿуп.
Ауаа ирхашҭӡом урҭ акгьы,
Ибзиан ишәхамышҭыр шәаргьы.
Аҳәа укәабеит ҳәа ицқьахаӡом,
Аӡмахқәа ираҩсны изцаӡом.
Мшык сышәҭа, уара, истәу,
Сызԥырхагоу сара схоуп.
Ҳәатәқәак сыман, уара, иныжьтәу,
Ҽаӡә изымҳәо уи са стәоуп.
Сызҭахымгьы сырҭахымзааит,
Сыҩуа срышьҭам сызҭаху.
Шәара шәсиа сыхьӡ анымзааит,
Рыхьӡ анышәҵа уа изҭаху.
Шаҩ ибӷьыцоуп сыхьӡ знугьы,
Ҳазшаз имоуп уи ҵәахны.
Ҩысҭааи џьныши шәа шәызцугьы
Шәрымаз, шәрымоуп шәҟаҭәаны.
Шәыбла ӷаруп, шәлымҳа дагәоуп,
Хычча гәырӷьоуп шәгәы зыжьжьо.
Ҩысҭаа хықәахь шәымҩа нагоуп,
Џьныш итәарҭоуп уахь шәахьцо.
Ҭынчрак саҳәоит, мшыкгьы истәу,
Ҳазшаз имҩоуп сызгара.
Ҩысҭаа шәицыз, ҩысҭаа иитәу,
Ҩысҭаа ииҳәаша зҳәара.
Са сынҵәамҭа
Зынӡа иҿыцу ҽа лагамҭоуп,
Сашәа амҵәыжәҩақәа рыԥҵәамҭоуп.
Амш анҵәамҭа – амра аԥсымҭа,
Гәашәк иҭалаз аҵх аимҭа.
Са сынҵәамҭа–
Ааԥын цамҭа, ашәҭ каԥсамҭа,
Сажәра иазныжьу сҿара ҳамҭа,
Сашҭа гәашә хәыҷ анаклак,
Сыԥсы аҭыԥаҿ иантәалак.
Са сынҵәамҭа –
Ацәыкәбар хәыҷқәа каҭәо,
Ажәҩан ҵәуо исхатәо,
Ԥшаласк иаццо сыԥс инҵәаз,
Ианысхарсу махә иԥҵәаз.
Са сынҵәамҭа –
Ашәа сцәызгаз сара сҵыс,
Иаҳәоз ашәа иамоу хьӡыс.
«Сҩызцәа» игәырӷьан исхатәоу,
Сыԥсыз џьызшьаз, баша ижьоу,
Са сынҵәамҭа, са сынҵәамҭа...
Аныха амҵан сиит, сызҳаит,
Бызшәак ирымҳәац саҳаит.
Ӡи-мцеи ирықәшәар еиҟәнакуан,
Аԥша амҵәыжәҩақәа арҟәыдуан.
Аеҵә ԥҽыхақәа икаԥсаз,
Аҽҳәа кәицқәа зны исзаҿгаз,
Рымца иаҵхоз абызшәа
Исҵаз схашҭит сандыршәа.
Гәнаҳа еизазаап даҽазнык,
Ушьҭа илзымшәашаз Анык.
Ихыҵны идәықәлаз ацәқәырԥа,
Инкыл ҳәа дамҵазкыз Аԥа.
Ҳазшаз иажәан ҳаилзыргоз,
Аԥа иаб иахь зны данцоз,
Ҿыҭны иҳаиҳәаз, иаҳмаҳаз,
Иахылҵуа гәнаҳауп иҳарҳаз.
Баша шәгәыӷуеит, ҳацәцахьеит,
Аԥа адгьылахь дхынҳәхьеит.
Аеҵә ԥҽыха кәиц икуп,
Ҳаҽҳәа мца аҵхара даҿуп,
Уа иҽҳәатәаша еилиргарц,
Ҳбызшәа иаҳамҵаз ҳирҳәарц.
Баша шәгәыӷуеит ҳаибаӡом,
Уи аӡә ҳиаҩсны ҳазцаӡом.
АЦӘАШЬЫ ШӘМЫ РКЬАҬАН
Ацәашьы шәамыҭәҳәан, абылраз ишоуп,
Ҳжьыра мца иаҿыргаз ныҳәаԥхьыӡ иазшоуп.
Ацәашьы быллароуп ҳгәы-ҳаԥсы цқьахарц,
Ацәашьы аҳарклароуп Ҳныхақәа ҳрымжьарц.
Ацәгьа-мыцәгьа ҳхызго ҳамҩа зрыцқьо мчуп.
Ацәашьы зыркьаҭаз умши уҵхи шьуп.
Ацәашьы лашара, ҳдунеи лаша ахышә,
Иԥшьоу Ажәа анарха, изырласуа анышә,
Шьашәы аныха амца, аблацәгьа зшьаҳаз,
Шьашәы рныха амҵан аԥсахҩы дзырбӷаз.
Ҵеи лаша изгәаҟуаз ргәы амаӡа иахшаз,
Нцәа лаша дызҭааз, Ашәа хаа изырҳәаз,
Аԥсы еиԥшьыга ахац заҵә, иԥымҵәаӡо арахәыц,
Ацәашьы мца мкьаҭа Ҳашлақәа рыԥхыӡ,
Дгьыли-жәҩани рымца мрашәахәа иԥҵәаз,
Ацәашьы шәмыркьаҭан абылраз ишаз.
Сара ацәажәара саҟәыҵуеит, исҭахӡам,
Сқьаад ианысҵаз сцәаҳәа аныҵыр
иацәшәатәӡам.
Аршәаа иасуа, ҿыҭуа исышьҭоу дсыхьӡаӡом,
Ишәарҭаз сымҩа, знык сандәықәла шьҭа
схынҳәӡом.
Аԥшра злымшо среиуоуп, сыццакуеит,
Зхы зыцәҟьалан мчыла идәықәлаз
дыхьҭашьуеит.
Арашь ахшап ҳәа ҽада иақәтәазгьы дыԥшуп,
Ҽада иаҭәоу дхысхысуа мҩак дануп.
Уи шьхацамҩоуп иара изыҳәа, ихы ижьоит,
Ашәҭ аныҟам аӡын агәҭаз ашәҭ иҟәшәоит.
Са сахьыҟоу иааиӡом уаҳа ҿыҭыбжьы,
Са схы сацуп, схы саԥылоит есшьыжьы.
Исҳәо зысҳәо сара схала исаҳауеит,
Зны сызнысхьаз мҩак саныланы саауеит.
Еидарак саҵоуп, ҩызагь дыргьы идсыркӡом,
Аԥсы иашәоуп сызлацәажәо, арахь ԥсыуак
иаҳаӡом.
Амырхәага еимаас исышьоуп, ихаӡом,
Са дысныҳәоит ацәгьа сзызуагь, дысшәиӡом.
Аӡы иҭыргаз ақыдбажәқәа зегь ӡлачуп,
Ҽада иақәтәоу арашь ииуеит ҳәа дазыԥшуп,
Сара сцәажәаӡом, саҟәыҵхьеит, шәымӡырҩын,
Са саныҟам цәаҳәак сыхьӡала ишәымҩын.
Ара саныҟоу сара сшыҟоу сыжәбала,
Ара саныҟам ара сшыҟаз сшәыԥшаала.
Сҿаҵа сҿыҵшәан икашәеит,
Ишкашәазгьы шьоукы ирфеит.
Амырхәага-цҳа ҟасҵан,
Иԥҵәеит аҵан ирҿаҟәан.
Аԥша сҽасҭан иласцәахеит,
Аԥҭа ҟәашқәа еиқәаҵәахеит.
Ҿысҭын, ныҩрахеит сыбжьы,
Аԥхыӡ сԥылахит шьыжьы.
Сыԥсы ахац инахьынҳалеит,
Џьаргьы изымцо амра ицәхалеит.
Аԥаршеира сгәы ԥнаҵәан,
Аҵх сыҩналан сыҩнатәан.
Ажәҩан хысуан, зны еимҟьон,
Иамшәаз суада иҩнашәон.
Ажәа цон зегь рхаҵкы,
Аҵла иаҿыҵшәон махә рыҵкы.
Ааԥын ԥшшәы иаҵәара аган,
Ижьакца гәнаҳан икаԥсан.
Са сызҿыз ара инырҵәан,
Ҽа лагамҭак саԥхьа ишьҭан.
Амшқәа ажәызаап, аарла иныҟәоит,
Ажәҩан хыбгьы икылст ақәа.
Ихынҳәыз амра цоит аҩныҟа,
Схышә хәыҷ садтәалоуп сгәыкуа.
Амца сзаҵхом, сыҽҳәа ныжьуп,
Сышәҭқәа ирыҵабеит аӡы.
Сыӷба мныҟәа зхылаз ӡыжьуп,
Срашь ахала иқәҵт адәы.
Хара иԥшуаз ахшыҩгьы хазаап,
Ҩысҭаак даԥшәмахеит уажәы.
Апҟа рԥыза ажәҩа ԥҵәазаап,
Сыбла ихыҵуам аҵх аԥшшәы.
Н.К.
Ҿыцны сааит сара схынҳәны,
Аӡыхьқәа сраҩсны, аӡба сыԥсны.
Иуаҳау сеидру ҿыҭыбжьны,
Уеиҭахынҳәит ҽнак шьыжьны.
Ашәахәа ԥҵәаха цаԥха укын,
Даҷк икылдан ухәда ихшьын.
Лакә кәалаԥын ианартуаз,
Ицахьаз, ҿыцны ианхынҳәуаз.
Еҵәатәылан рашьла ихәноз,
Еҵәа рӡыхьаҿ зҿамҩа зтоз.
Ҿамҩак ацуҵан са сзын,
Аԥсы схазҵаз ҿыхга хәшәын.
Настәи ԥхыӡын, ҿаҭахьан,
Ашәҭ ҭагалангьы ишәҭхьан.
Ԥхыӡ дунеикаҿ, хара инхоз,
Ашәҭқәа ӡаӡала изкәабоз,
Ҳазшаз иоумашь сызнаԥхаз,
Ӡыхь ҿамҩала сеиқәзырхаз.
Сара сзыҳәан уи маӡоуп,
Уара исхоуҵаз аԥсы схоуп.
Сҽи скәадыри шьҭа еиқәысхит,
Хара ҽыла узцаӡом.
Ажәа карақәагь анысхит,
Урҭ ухьаа рызҳәаӡом.
Сӡыхь еицакит арҩаш злалаз,
Скәапеи ҭысшьыргьы ихәашьуп.
Сгарагь ԥхьаркхьеит зны сызгараз,
Агарашәагь сгәы иҭашьуп.
Аҽҳәа рхышьна, мцабз зхьысуаз,
Хныхак рымцахә азыԥшуп.
Схәыҷра тәыла, хәыҷра ахьызуаз–
Ааԥын дәыԥшӡа сышьҭа ануп.
Наҟи арахьи,аамҭа зхыҽҽо,
Срыбжьахеит ҳатәык ҳауа,
Амахә хаха аԥша зхыччо,
Бӷьыцкгьы ҿамхар анауа.
Усгьы издыруеит, са саиааиуеит,
Ааԥын салсноуп са сшаауа.
Са саиааиуеит, усшәа сааиуеит,
Зны исзамуа, зны исзауа.
Адгьыл заҵә, ажәҩан заҵә,
Азаҵәра сзызшаз.
Аҵх хьамҭа, амш лаша
Сызҭаз, сеиҩызшаз.
Бза гәашә хәыҷ иаркымыз,
Ԥсра лыкәны иҿазыршәыз,
Дгьыл цаԥха иҿамлоз
Арты ҳәа иказыршәыз.
Амш цаԥха ыргьежь,
Аҵх цаԥха уцәыӡып.
Мшы мыхәла утәазаргь,
Иануҵазгьы аныҵып.
Ашәарҭа уангылоуп,
Имхо напашҵан.
Ахаан уа уакәшәа,
Иузымгаша уашьҭан.
Ауҳәан-сҳәанқәа ларха-ҩархо,
Аамҭа хҵәахак ҳалагылоуп.
Иԥхыӡ ҭаауп ҳазхаанхо,
Ԥхьанеи ҳишьҭоуп, ҳаԥхьа дгылоуп,
Дахьцо сеидру, уи дахьырго,
Илеиҵазоуп иааирыхуа.
Ԥшанеи днеиуоу ишьҭа анигоу,
Ҳазишьҭалеи ишьҭа аныхуа.
Ҳа ҳдунеигьы шәынтә ихҩылоуп,
Иажәӡахьоу ауп уажә иҿыцхаз.
Ҳаҩнгьы ҿыцӡам, шәынтә иргылоуп,
Зны ижәҩанын уажә инышәхаз.
Ҳамҩасцәамзи, ҳаакыдгылеит
Аԥсеиҭакра шәшьырак амҵан,
Иаҳҭынхазгьы – ҳашьҭа анаҳҵеит,
Уи ҳаԥсҭазаара иаҳамҭан.
Сара ара саԥшәымаӡам,
Ҩынгьы-гәарагь сымаӡам.
Са сызҿугьы гәаҭаӡам,
Хәшьара бзиак аҭаӡам.
Аамҭа саҩсит сныжьӡаны,
Сыԥсы нысхт еиужьӡаны.
Сашәа нҵәарц ишнымҵәара,
Иашьҭан сымцахә арцәара,
Аԥша скәыкәны сарҭахьан,
Сыԥсы ахьҭазгьы гәарҭахьан.
Сыршон ҷанкеиԥш сықәхазшәа,
Шәатәыс суалқәа рықәҳазшәа.
Снырхуан баша ишсаҭәамыз,
Ламыск аиуа заҭәамыз.
Сгәы арахәыц сызҿыхалоз,
Ҵхагәаны сзырҿыхалоз,
Инеихьан уаҳа налымшо,
Ацыблыхақәагь налышәшәо.
Нҵәароуп, уаҳа сзымцаргьы,
Иаҵхо дҟамлар сымцагьы.
Изыхьуа дҟалом схьаақәа,
Сцап арантәи схьаамкәа.
Сара ара саԥшәымаӡам,
Ҩынгьы-гәарагь сымаӡам.
СЫЗ ШӘЫҲӘО
Сара шәсышьҭамлан, сыжәбашам,
Ауҳәан-сҳәанаҿ сыԥшаатәӡам.
Исзиҳәахьаз мҩасҩык баша,
Уи сыхәшьарасгьы ибатәӡам.
Сгәыцқьа сыман сара ҩызас,
Ԥызас, ӷасгьы исыԥхьаӡон.
Сызмыртәашаз, ԥшаны исыҵас,
Сныхуа, сныхуа сама ицон.
Дгьыл сазнымхаӡеит сшахәҭазгьы,
Гәнаҳак сшеибгаз сахҭынҵан.
Са срызгәамҭеит ишрыхәҭазгьы,
Сгәазҭарц иҟаз зегь лашәқәан.
Азаҵәра сҭадыршәт кәалаԥны,
Иузахымхуа ахҩа ахашәо.
Аамҭа гәымбылгьы шаҳаҭны,
Исаҩсны изымцошәа сырбо.
Ӡыхь азхымтеит сыбжьы игозгьы,
Гәахәра аннамҵеит бӷьыц иарӷьарц.
Сгәы цқьа санажь ҳәа сышҳәозгьы,
Сыԥсы сзамҭеит агәра игартә.
Ҳазшаз имҭахә, сара исықәшәоз,
Чҳара ззымхоз лахьынҵан.
Дунеи ԥышәатәын сахьықәшәоз,
Лыԥха ныҳәаҵла сыҿшәан,
Иԥша уазуп уажә исзымҳәо,
Аамҭа хәҭакны санахьшәо.
Сыӡбахә шәмыршалан, сызшәыҳәо,
Ауҳәан-сҳәанҳәацәарҿ сынхо.
Инҵәозаргь инҵәааит са сымҩа,
Сахьзымцаз уа хықәкаҿ сынхап.
Сыԥсы цқьа ахҭнысҵом аԥсымҩа,
Арахьтәи сдунеиаҿ исшап.
Агәнаҳа сшәап исмырҳазаргь,
Ԥсыцқьоуп уи ахаангьы иахҭынҵоу.
Хьаак сҭынхеит ишәмаҳазаргь,
Сҿахәҳәага уа сқьаад исзанҵоу.
Амца сацәшәомызт ахаангьы,
Абылра – издырхьан закәыз.
Ижәбаша жәбомызт са саангьы,
Ишәзымҳәеит аамҭала иҳәатәыз.
Саҿалеит ахымҩас шәа шәзыҳәа,
Ацәқәырԥгьы зны сыхнаҵеит.
Сыԥсыҵәҟьагь шәысҭеит шәансыҳәа,
Аԥша асын, сышьҭыхны сагеит.
Шәхаҵкы ҳәа саҿын, ишәызгәамҭеит,
Са сакәзааит араҟа имыцхәыз.
Амаа ахьатәызгьы ишәзамҭеит,
Иахьамушаз иашәҭарц шәшаҿыз.
Иахьцатәымыз џьара сдәықәлоу,
Исхьынҳалоуп сырмышьҭырц.
Сықәра гәамҭа ҵлакы сықәлоу,
Ақә пытҟәырқәа ԥрит ишәҭырц.
Аҵла скыдуп ҩада схаларц,
Хыхь ашәырқәагь аҿышәшәоит.
Ҩадантә шәырҵас саргьы сҭаларц,
Аҵла ахыцәқәахьгьы снаскьоит.
Снапқәа дысуеит, сшьапқәа дысуеит,
Сырзынкылом махәи бӷьи.
– Уаҳа бхамлан, – сан дыҭрысуеит,
Ҿыҭуа дсышьҭоуп: – Шәылзыԥши!
Адгьыл сықәымхарц сгәыԥҵәаган,
Аҵла схалоит нас сыҿшәарц.
Гәҭыхеи хьааи хыхьӡа иҩаган,
Доуҳа зҿымшәо ҵлак сыԥшаарц.
Аԥшатлакә аԥжәаха, абӷьыц иканаршәыз,
Мҵәыжәҩа ԥҵәа аҵла иахьҵәыуон маӡа.
Ашьхақәа рика аԥҭа ахьахаршәыз,
Ркалҭаҿ амырхәага хәмаруан аҽӡа.
Аамҭа ҽыҳәҵәыла инеиуаз ихьамҵуа,
Аӡыблара иналашәон амшқәа руахҭа.
Ажәҩан иацәтәымуп адгьыл зыргәамҵуа,
Ныха мца ҩнаршәуп дасу ҳаҩнаҭа.
Азаҵәра иаргәашаз игәыӷьра акрыҟоуп,
Маҭәажәкеиԥш ишәихуеит ишәу агәырҩа.
Зуаҩра иаркараз дсыуоуп, дысзыҟоуп,
Азаҵәра, аҵлагь аргылт еилаҩа.
Ԥшамҩоуп абӷьыц хәыҷ иамоугьы ԥсырҭас,
Уирцаз ҽазныкгьы, уԥсыроуп зынгьы.
Инысхырц сызҭамӡо ҿҳәаракоуп исырҭаз,
Бӷьыцшәа махәыкаҿ саҿшәоитаз саргьы.
Маалықьцәак рнапы саныԥшылоит,
Жәҩануп хыбрас сызҵатәоу.
Мшык инысххьоу ҿыц саԥылоит,
Агәы цқьа, издырхьеит изыԥсоу.
Адгьыл иқәхаз ҳжьоуп ажәала,
Ҩысҭаа хәмарроуп ҳазлаԥшуа.
Ҳаҽҳәа иҽҳәалеит џьара акала
Иқьиам ҳгәаҵашҭа зҟьашьуа.
Ԥсыҭәҳәа ирԥырҵит рдоуҳа нымшәа,
Ҩысҭаа имардеит рыԥсы.
Ажәеи ашәеи рышьҭа нымҵәа
Ихылт, ирхоушәа уи бласы.
Аҳарам имҵәышә ирҭәыроуп,
Ажәа даҵалт иҽхәжәаны.
Ҩысҭааи џьныши ргәы икыроуп,
Здоуҳа зчаӷьахаз ԥшааны.
Шәак еицырҳәоит иҵәыҵәызаргь,
Идагәоу џьыршьоит ауаагьы.
Рыламыс рсаан ианызаргь,
Гәамк инацырфап иаргьы.
Амаалықьцәа цоит ҩадаҟа,
Урҭ ҳхәымгаршьоит, иԥхашьоит.
Ҩысҭаак ҳдәылиган адәныҟа,
Ҳлахьынҵа рахәыц ирххоит.
Ԥшы мҩак сықәуп сзынаӡозар,
Бза дгьыл гәашәқәак аасыртырц,
Ҳәатә инрыжьхьоу зны исызҳәозар,
Ҿыцәа мцакгьы еибасыркырц.
Зтәарҭа зцәыӡыз ԥсаатә хлаҳәада,
Ажәҩа ҭҟьазшәа зны исзаауеит.
Кәаԥк инҵәаша шыҟоу зҳәада,
Ихнымҳәуа аамҭоума, сазҵаауеит.
Аблахаҵ гьежьыма адгьыл,
Иахьҳаркараз зны изқәаршәшәоит.
Доуҳа зцәымӡыц ииҳәо шәадгыл,
Мҩак шәеицықәлар, зны шәеиқәшәоит.
АИАША НАЗГО
Иҭитәхеит, иаахәатәхеит са сыдгьыл,
Саархәарц иашьҭалт са схаҭа.
Сыбжьы ахьнаҩуа, сшәыҳәоит, шәсыдгыл,
Инҵәарц иҟамзар суахҭа.
Амал дыхнахит Ажәа азҟаза,
Амал дыхнахит Анхаҩы.
Ҿымҭ узтәоузеи Ауаҩ ҟаса,
Иҳахьша знырхьоу хара ԥшҩы?
Ҳаҽҳәа ахчнызоуп узхагылоу,
Ԥсыла еиқәирхаз уашьа.
Уицәшәалароуп уаԥхьа игылоу,
Угәыцқьан, дарбан ас узша!
Уԥсоуп иуку, зегь зрыцқьо,
Иалаӡозар, угәы хьчала.
Дыхьчатәуп аиаша зҿыҵҟьо,
Аамҭа ухыкәласуа уцала.
Зегь ирзымҳәо зны иуҳәалароуп,
Аӡә дызмыхәац хьаак чҳа.
Убжьы наҩырц зны уҳәҳәалароуп,
Измаҳаз роуп ҳадгьыл зша.
Инамӡароуп урҭ ахьцаша,
Рыцҳа ԥҵәароуп агәҭаны.
Иӡхьоу иашоуп узыхьӡаша,
Ухәжәар – иаҳарсып уханы.
САНԤСЛАК АШЬҬАХЬ
Сыҟанаҵ сыҟоуп, исҳәап иҳәатәу,
Иамургьы сдәықәлап, сцап иахьцатәу.
Ирҳәозеишь сышьҭахь – сҵаарым, ирҳәалап
Сызлаҟоу, сызлаҟам еигәыдҵо иргалап.
Сышиашаз сыҟаз, қьачақьра мцуроуп,
Доуҳамҵан итәазгьы, ихәҭоу ахәуроуп.
Ашәи зыхәҭазгьы дысныҳәап санца,
Ашәи зышьҭеиҵаз дибааит Анцәа.
Сыҟанаҵ сыҟоуп, сшәаӡом ианшәатәу,
Ԥсыншьҭахь издырыр исзырҳәо закәу.
Сагәыламӡо аҵх сагәылан,
Сагәылшәан гәаӷьны сынкашәо.
Аԥша иаҿыҵҟьаз ахҿа сылан,
Сыԥс ашамҭа сеидру иахьӡо.
Аԥхыӡ тәыла агәашәқәа еиҿаҳан,
Уахь сҭарыжьлаӡом шьоукы.
Дунеи кыдҟьа иамҟьаз кнаҳан,
Иахьлеиша гәазҭо, шәааццакы.
Аеҵә цыршәа блыха ҿымшәарц,
Рымҩа ианызгон ԥси доуҳаи.
Иҿшәазаргьы мцаԥшьк иагәылшәаз,
Саркьал бжьыкеиԥш ишәмаҳаи.
Аԥсы рахәыц, доуҳа еиԥызшьуа,
Бырфын лыхуп, иԥҵәаӡом.
Амца амҵәыжәҩа зышьҭа нзыжьуа
Иаблыз ахәра узырӷьаӡом.
Аԥсралоуп изласшәо ари адгьыл ауалқәа,
Мышкызны, ирацәамшьо, арантәи санцо.
Шәарҭак рыԥшыхәзаап иааҩуа асаркьалқәа,
Аамҭа ҳазламӡаз ҳагәылшәан ҳкашәо.
Ажәҩан иаҵәазаргь, аԥҭақәа еиқәароуп,
Амра лашараҵәҟьа хызҩо аԥшшәы.
Адгьыл гьежьыра ҳзырцәаз ҳа ҳгароуп,
Асаркьал бжьы уазыруеит, амарџьа, шәааԥшы.
Ҳашьхақәа рымчоуп иахьанӡа ҳазбазгьы,
Зычҳара храшәан изҿыҩуа иахьагьы.
Ҳадгьыл аҳақоуп иаҳзымшәоз ҳазгазгьы
Мшыннырцә, еиҿызгаз абгьы аԥагьы.
Шьыцра жәлоуп ҳадгьыл еиҳарак ианаалаз,
Ҟармоушәа иахысыз, ирыс иқәҵаны.
Атәымра ианышәаз ицеит ауп иналаӡ,
Атәымра зыргәакьаз дынхоит дԥаԥсаны.
Аԥсралоуп изласшәо ари адгьыл ауалқәа,
Мышкызны, ирацәамшьо, арантәи санцо.
Шәарҭак еиҭазҳәо иааҩуа асаркьалқәа,
Шәдырҿыхарц ианаамҭоу, шәыԥсрала
ишәымшәо.
Аҵхи амши еиҭнысыԥсахлон,
Шкәакәак алызгар сҭахын.
Аҵх амҵәыжәҩаҿ сыԥсы сшьахуан,
Амш ахьҵәуара саҿын.
Еилсыргон инсыжьуаз, изгоз,
Сҭыԥ сазымкуа иҭшәахон.
Изҭахыдаз иашак исҳәоз,
Мцык иаԥыршьырц сырҭаххон.
Шахә имҵәыжәҩа сныҵеикызшәа,
Бла хаак сыкәрша сҭаҳәҳәан.
Жәҩан аҵкараҿ иаасыртызшәа,
Еҵәа ццышәла сыхьӡ анҵан.
Усҟантәи сакәӡам уажәы,
Аамҭа иашәнахт акәымжәы.
Аӡыхьқәа рыцԥхь сыҟәшәон,
Амзаҿа сацлан сҷаԥшьон.
Исарҳәон маӡажәак аԥсаа,
Сабацоз, иабыкәу сахьаа?
Сымҩақәа еихалон џьара,
Стәымуп сахьыҟоу ара.
Рыцҵас аԥсаатә саанагоу,
Сашәа гәыҿкаага сцәынҵәоу,
Сдунеи ҭшәахон еиҳагьы,
Сынҵәама, сшынҵәаша саргьы.
Усҟантәи сакәӡам уажәы…
Еҵәак кыдшәеит еиҭагәасҭеит,
Иахькашәо ҳәа нас сеимдон.
Ҳазшаз сиҳәан, еиҭаҿасҭеит,
Егьырҭгьы ҭалар ҳәа сацәшәон.
Сыԥсы рыцын урҭ акака,
Ианаҿшәоз саргьы сҭахон.
Блыха ццышәханы сымцакәа,
Аҽҳәа скәицны сазынхон.
Иблыз амҩа сар мҩамызт,
Жәытә дунеи дук ҭахахьан.
Урҭқәа рдырра са исыхәҭамызт,
Дгьыл бызшәала срааӡахьан.
Ҿаҳаи дагәеи сыкәша игылан,
Бираҟк шьҭыхны идҳаркуан.
Ирызгәамҭаз сыԥсы агәылан,
Еҵәа ахькыдшәаз иасыркуан.
Амҩа анырҳәо, зегь мҩоума,
Ианылаша Анцәа дитәуп.
Дгьыл ианымшәаз уахь изцома,
Ҿаҳаи дагәеи рымҩа куп.
Атыгә-тыгә ҳәа сышә аӡә дасуеит
Сгәысҽанӡамкәа, ашәа сагоит.
Сгәысҽанӡамкәа аԥшақәа еиҿасуеит,
Ахыуҳәа ажәҩангьы лагоит.
Ашьха ика хҭарԥаш зхаршәу,
Быргҵас сгәараҭа иҭаԥшуеит.
Адәы иаҵәа чабра ахькаршәу,
Арашь шьапхыцқәа ирыԥшаауеит.
Аеҵә зласоу жәҩан сакараҿ,
Напашҵақәак збоит сышьҭызхша.
Мраҭашәарҭа, нахьхьи аҵкараҿ,
Амра-ԥсымҭа-шьҭақәа анызхша.
Сышә иадхалаз бжьык исыԥхьо,
Исанаҳәо, маӡа аргамоуп.
Сгәы аԥҽыхақәа рыбжьы зныҩхьоу
Сынарха амҩа иабаҟоу шьаноуп.
Амырхәага схышә иаахыҵын,
Сгәы аччаԥшь нықәҭәо саанарԥшит.
Аҵых ҩыра ԥхыӡқәак срылҵын,
Ашамҭа шкәакәа снаҿаԥшит.
Бӷьыцк аахысхын саамҭа зымтәа,
Сымшқәа сцәызгоз инеисыркит.
Маӡа исхыччо сгәыӷра нымҵәа,
Далсны Аԥсцәаҳагь дааццакит.
Шамҭеи Хәламҭеи рҳәаа ибжьысны,
Аԥша хәыҭхәыҭ маӡа аҳәеит.
Ҽуаҩ хаҵак мҩа данысны,
Мрацҳа дықәлан кыр днаскьеит.
Деиҭахынҳәуан Ажәа нзыжьуаз,
Џьанаҭ тәылаҿ знык ҳаннеи.
Ԥсыла сҿеиҳәан исзынмыжьуаз,
Ҿыц санышәон Адунеи.
Амшқәа ррыԥхра саҵдоуп рахәыцны,
Акакала исрыԥхуеит, ицоит иахышәшәа.
Аԥсҭазаара рылхны исхасҵарц еимхәыцны
Саҿыхуп, иахьамуаз сагоит агәыԥжәа.
Адааз ҩнасуеит, сыҩнашәқәагь аҿыхуп,
Аԥшацәгьа иҿнажәазаап изкыз азарза.
Адәагәҭан мцажәлак аансыжьырц саҿыхуп,
Амшцәгьа ицәхалаз баҟак еиԥш сзаҵәӡа.
Сымҩасҩуп, аамҭа салсуеит ҽыкәбалла,
Сшәаџьоуп ирасҳәо, иҳәатәхоитаз мышкы.
Хьаас ак усҭом, сызуҳәо, Никәала,
Сдунеи лашьца иалԥхо цәашьы мцак схаркы.
Дунеик ашә аркын цаԥхала,
Сара снаган сыҩнакын.
Схы сазныжьын уаҟагь схала,
Схала еиқәысҵан, мцак еиқәын.
Бзызҭаӡамыз саркьал кнаҳа
Имгоз абжьы саҳауан.
Дацда игылан амахә раҳа
Ҵлазаҵә, ахала иазҳауан.
Дгьыли ӡыхьи еимарамызт,
Хәымга зхьысыз ҭабахьан.
Са сажәамызт сагьашәамызт,
Дунеи дагәаҿ сынҵәахьан.
Сара сашәа ушьҭа инҵәома,
Сыбжьы нысхма ишакәым.
Гәырӷьа зҭам агәы шәаҳәома,
Нацәкьар лыхуп аҭаҷкәым.
Изҳәаз ииҳәаз акәӡам иҟоу,
Изаҳаша иоуп сзышьҭоу.
Уара иузыҟоу, сара исзыҟоу,
Зыԥсы дагәан ҳашҭа иҭоу.
Сагьрыцәшәоит урҭ, ашәи рышьҭоуп,
Ҳазшаз имҩа иахҟьахьеит.
Рыԥшқа ныҟәа, дара дрышьҭоуп,
Ашәи тәылаҿ драаӡахьеит.
Чаӷьас ирфо ҩысҭаа чысуп,
Доуҳа ҭыԥ рыҩны иҭацәуп,
Блышьҭоуп рашҭа, амца зхысу,
Сареи сашәеи ара ҳмыцхәуп.
АХӘЫԤШӠА
Хәы ҳаракк ақәцәан лашарак аркын,
Мра шәахәа ҳарџьла ахәыԥшӡа хыркын.
Ахәыԥшӡа ақәыԥшӡа инеира иазыԥшын.
Уахьынӡа инеиуаз амҩа лакьҭон,
Идәықәлаз дышнеиуаз имҩа ицәынҵәон.
Ԥсҭазаара ԥышәак изымхар, дҭахон.
Амҩа иқәлон, зегь уахь иццакуан,
Ахәы ԥшӡа лашара рыбла хнакуан.
Ҳнаӡап ҳәа игәыӷуа, цәашьык адыркуан.
Усҟан ахәыԥшӡа наскьон еиҳагьы,
Ицәоз лашарак акуан еиҭагьы.
Ихалахьоу иибаз, издыруам аӡәгьы.
Аԥхыӡқәа рдунеи еиԥш Ахәыԥшӡа митәын,
Ашьҭақәа рышьҭала уахь ицатәын.
Ицқьаз дунеин, Аԥсыцқьа гатәын.
Зны игәыбзыӷуп, зны имҽыӷуп,
Аԥсҭазаара абри иаҿыхуп.
Ҳара иҳалшо баша гәыӷроуп,
Ҳаԥсҭазаара баша аныхроуп.
Иаҳҭаху ҳаргьы иҳаздыруам,
Аԥсҭазаара мшынуп ҳзыруам
Дгьыли-жәҩани хаз-хазуп,
Ҳара еицаҳҵаларц ҳаҿуп.
Ҳазхьымӡаша ҳаҩуа ҳашьҭоуп,
Ҳазҭагьежьуагь ҳара ҳашҭоуп,
Аха аԥсҭазаара џьбароуп,
Ацәгьеи абзиеи рышьхәа еивҵоуп.
Изкәадырхьоу уаҩ дҟамлац,
Лахь иамԥшыкәа кәац рымшац.
Ажәеи ашәеи хаз-хазуп,
Аха еицрымшәо урҭ еицуп.
Изырҭаз Ажәа лахьынҵас,
Ухы мҩаԥугароуп уаҩҵас.
Маӡа иурҭазгьы ҵәахтәуп,
Дгьыли-жәҩани еилыргатәуп.
Ажәа ныхоуп, Ажәа мчуп,
Мцла ахархәара хьмыӡӷуп.
Аԥсы ҭоуп азы иԥсҭазаароуп,
Еиҳау ҳамҭоуп, иагьмазароуп.
Зны игәыбзыӷуп, зны имҽыӷуп,
Аԥсҭазаара абри иаҿыхуп.
Ҳара иҳалшо баша гәыӷроуп,
Ҳаԥсҭазаара баша аныхроуп.
Са сахьынтәааз шәазҵаахьоума,
Сӡыхь кәапеи хәыҷ шәахәахьоума,
Сҵыс ҷырҷыруа шьыжьла абжьы,
Сычча инымҵәоз, ашәҭ рыфҩы.
Амра ахьҭаршәыз сымӡырха,
Мышқәак уаҟа шәанынха.
Алаԥш цәгьа амкырц иҵәаху
Исырбарц, иааиуа, сызҭаху,
Дунеи ссирӡак уа иаатуеит,
Маӡа бжьы ссирк шәаҳауеит.
Аԥхьаӡашьа ҿыцны ишәҵап,
Нас ҳәасакакал ҟашәҵап.
Шәкаҳап, шәгылап, сшьац иаҵәоуп,
Сасгьы аԥшәымагь еиуацәоуп.
Ара сыҟан анкьа зны,
Жәытә шәындыҟәрак сҭартәаны
Сыргеит шәышьха нхыҵ џьара,
Иҟам тәылак аҭҵаара.
Уи сыԥсҭазаара ахаҭоуп,
Сзазымиааизт, ашҭа сҭоуп.
Иҽыжәлаз иаӷәра шәаҵамгылан,
Имҩа игароуп, амҩа ишәҭ.
Изымцаша ԥхьа умгылан,
Ааԥынра ацуп ашәҭ анышәҭ.
Абџьар шьҭумхын иззымго,
Баша уаҵалар – хьмыӡӷуп.
Еиҳа ишәарҭоуп абжьы анымго,
Аҭынчра хьшәашәа аҭыԥ ҭацәуп.
Ҽы надиуп аҽыҩ зыԥсахуа,
Адәы зхаанхаз иароуп.
Сартәом, саргылом, сыԥсы ҭнахуа,
Сбызшәа ахьдәылцоу са сыҩноуп.
Ршьара иқәҟьоуп ажәеи ашәеи,
Ирылакьысда – умыццакын.
Ҳбырг иҟәышреи, нас иҿцәажәеи,
Ақьаад мацараҿ ирҵәахын,
Еиҟарауаа ззырҳәоз ҳакәхеит,
Ҭыӷьӡаа ҳреиԥшны ҳаилахеит.
Бӷьы зҿаӡамыз аҵла ҳақәхеит,
Ҳхызҩоз ҳамаҭәагь ҳацәхеит.
Шәаламкьысын сара сцәаҩа,
Какан гәылшәан ишәсыркӡом.
Хыԥхьаӡарак сыцуп – жәаҩа,
Ԥсахҩык дрылоуп дызбаӡом.
Алашара анырҳәа, ашароуп,
Иаартуп амш ацаԥха.
Агарашәа ззырҳәо дгароуп,
Амроуп адгьылгьы знаԥха.
Уҽынкыл, аҵх акалҭ иацрыхо,
Уҽхумтын, блак ухьӡап.
Аҽыхацәа зымҩа ианахо,
Уаӷәра рцәугар уԥхашьап.
Ухԥа уцыз, цыркь инеиуа,
Аурҭ бааԥс асыр, убыруеит.
Аблоуп алабжыш зызнеиуа,
Агәамца ихнажьуеит еилашуеит.
Сара сжәаҩа, шәара шәжәаҩа,
Ацәгьа рхац аӡәы иҳауеит.
Шәаламкьысын сара сцәаҩа,
Ҳазшаз дсыцуп иаҳауеит.
Сызлымгоз хьаан аԥсҭазаара сыхьуан,
Сгәыӷрақәа ирхаршәын ихьамҭаз ԥарданы.
Аԥсҭазаара ахьаа аӡыхьаҿ сыҽсрыхьуан,
Исыжәлон сызҵаӡуаз амшын цәқәырԥаны.
Ашәа хаак алыҩуан, зегьыҵәҟьа ирмаҳашаз,
Днасыԥдан уи ашәа змаҳакәа ицара.
Аԥсҭазаара хьаан зны агьамагь зрашаз
Ихаҭаҵәҟьа дазкызаап уи ашәа аҳәара.
Доуҳа мцак еиқәылоит, ашәарҭа наскьаго,
Иуаҳаша иумаҳаша еилых ухаҭа.
Мшы мҩоу узқәылаз, сеидру, уабаго,
Аԥсҭазаара анхьаау, ицәгьоуп ауахҭа.
Аҿа хыхәхәаҵәҟьа, дабаҟоу, изнаркыда,
Шеи-хааи еицымкәа мшыкгьы згахьоу.
Ҳамҭа хыцәԥаран зыхәда ихнашьыда,
Зашәа нагӡаҵәҟьа зҿала изҳәахьоу.
Имцамкха кәаши бажәи зыхәлаҵәаз
Икьаҭахьоу аҽҳәаҿ мцабз убару?
Аамҭа еикәагьежь ишгараз иԥшацәаз
Рымцахәгьы рымдан ҳара иҳазгару?!
Аԥсҭазаара хьаа змыхьыц дуаҩума,
Зымтәа, ма змыцәа мши-ҵхи зымгац.
Лахь ашәа, лахь ажәа, бӷьыц анҵаҩума,
Ԥсҭазаарак ҳаҭоуп ҳҵәуарц, ҳаччарц.
Адунеи злыху сара соума,
Ҳаибаркареит цәгьалашәа.
Ҵхи-мши зеиҿамԥшуа еиӷацәоума,
Аамҭа ҳзамбои акашәа.
Сыҽсырдагәеит, ус ахәҭоума,
Исзымбаз, избаз неилаҵо,
Гәнаҳас исшәаша са стәоума,
Сакәӡам урҭқәа назлаӡо.
Ԥарԥалыкьк амҵәыжәҩа аҟьазар,
Уи зызку ауп, џьашьатәӡам,
Ақәа рыцқәа бӷьы ркәабазар,
Дыршьас иамои, убааӡаӡам.
Ашәас иуҳәои, ушәаҳәаҩымзар,
Ирҳәац акәзар, – иҳаҳахьеит.
Ԥсаатәҵас ажәҩан узыԥшымзар,
Мҵәыжәҩа змоу зегь ҩаскьахьеит.
Ашамҭа иннажьуа ҿыҭыбжьума,
Изаҳаз илҳәои, шәааӡырҩы!
Адунеи иалху маҭәа сшәума,
Ихар, дсыԥшаахроуп аԥҟаҩы.
Ҭеразуп са схарҭа гәазҭо,
Сцәаҩа ирзымҵаз, сызҭахым.
Сыҵх ҳәынҵәра сымш иҿазҵо,
Сдунеи зҳамҭоу сгәы анахым.
Ажәа сиҭеит сара Ныхас
Ианырзишоз зегь ҳазшаз.
Аҽҳәа рхышьна дырга –Нхԥас,
Нхарҭас, адгьыл иԥсы зхаз.
Зегьы ирзеиԥшны доуҳа чысны,
Ҳбызшәа ҳаиҭеит – Асаркьал.
Ԥси, ламыси, ныҳәеи дрыцны,
Гәырӷьа ҳзызшоз ҳашҭа дҭалт.
Анцәа рашәа лыԥха каҩуан,
Мрахьыршаӡла ҳџьынџь кәабан.
Ҳҭоурых бӷьыцаҿ ахӡы иаҩуан,
Ҳахьи ҳқәашьи раамҭа арбан.
Насыԥ шараз ҳамдыр ҳахьит,
Ԥси мгәеи ҳиааит ҳармышьҭит.
Ӡыхәашьк бжьалеит наҟи арахьи,
Ауҳәан-сҳәанқәа рыҵла шәҭит.
Арашь анихгьы, аџьныш дҽыжәлеит,
Ҳныха дамҵалт – «агәрага».
Ҳарцәихьчарц имчи игәыжәлеи
Ҳазшаз ҳиҳәоит: – ҳаилырга.
АԤХЬ АХӘ
Ԥша хаак асит гәырӷьак аазгоз,
Ныҳәак ашьҭыбжь ааигәа игоит.
Ҽыхәак неиуеит, аԥхьахә назгоз,
Аҽыҩҷкәын дкьаасуеит, жәҩан лагоит.
«Аԥхьахә, аԥхьахә!» – хаҵак ҿиҭуеит,
Амҩа мҵарсны аҽқәа еикәшоит.
Ҩыџьа ахьеисуа аӡәы еиҟәикуеит,
Аршәаа иасуа шьоукгьы ҳәҳәоит.
Ҽеиқәак абла иҵҟьоит амца,
Аԥша иашьҭоуп иахьӡарцы.
Мҵәыжәҩак даҳәоит аҷкәын Хьымца,
Аԥхьахә жәҩан ахь игарцы.
Шьыцрак аиуа аҽыхәа иахьысуеит,
Лаԥшык анарха аркәыкәуеит…
Хҭыс гәыԥжәагоуп, мшык ҳанҭысуеит,
Изыхәҭам аԥхьахә идыркуеит.
Мрамыш, ԥардалаша амҵәыжәҩақәа еиҵнахит,
Иалаӡҩаз хҭысқәак рныҩбжьы ааскьоит.
Жәҩан иаҵәаҿ, ԥҭашла рсахьақәа ҭнахит,
Гәында деимазкыз раҳәақәа рҟьоит.
Мцакәаша ажәҩан еилызхыз Еҵәаџьаа
Рыцԥхь аҵх лашә акәа иҭаԥсоит.
Ԥшауанҭа алакәқәа ирхысыз ршәаџьаа
Ҵхы бызшәа ианаалаз неиҭаҳәо ирҳәоит.
Згәаҟәышра назԥызоз ахра цыҩ-цыҩқәа
Ирҿыкьасо арҩаш, хьыршаӡла изкәабо,
Адә каршәрақәа нзыжьыз иаҳцәыӡхьоу аҽыҩқәа
Рышьҭа зыркаазгьы иабыкәушь уахьцо?!
Шәарак мҩахыҵит сасраҳәа сахьнымхоз,
Исзымгоз еидарак сагеит сыхәжәаны.
Сыуак дысцәыӡит, сҩыза исыцәнымхоз,
Исыкәшан игылаз здырт ихьшәаны.
Ԥсы гәырҩеи бза гәырҩеи иҟам еихҭнуҵо,
Иуалны инумыжьроуп ԥсыла ишәатәу.
Абӷьыц хәыҷ ианӡалоит, иаԥхьар, иануҵо,
Ари адгьыл зынужьуа, арантә изцатәу.
Рнапы еинырҟьоит дгьыли-жәҩани,
Еҵәа рыԥхра мца кәашоит.
Ашьха рҩыҵеи уахь ргани,
Амза рҿыкьаса икаҭәоит.
Шьыри, аҵых иалагәырӷьо,
Амза ҭәымҭа, жәҩан ҭыԥҳа.
Арҭ зыԥсоузеи ухәра анымӷьо,
Укәша игылоу уанырмаҳа.
Амш еидарам, ԥарԥалыкьуп,
Аамҭа бӷьыцуп, уаҿа иану,
Аӡиас хыҵра иамҭоу лыкьуп,
Жәларык анысуеит амҩаду.
Ашараамҭа хьаау, гәырӷьоу –
Иузаҳамҭоу ныжьны ицоит.
Иуркараз зегь знырхьоу,
Чҳара ззымхаз угәы уагоит.
Аԥша иҽыжәлеит амца хага,
Абз аҭӡамцқәа ирыхьнашьуеит.
Уа иуԥырхага са исԥырхага,
Ахы кыдҟьан аҽашьуеит.
Аџыр арҵәуоит акьыжыҳәа,
Амҿы ццышәхан иԥыруеит.
Амца аԥсырҭа аӡоуп азыҳәа,
Ӡи-мцеи анеиқәҭәа – еибарԥсуеит.
Санцахьаз зны сышьҭа ихылеит,
Сзыҟаз, сшыҟаз еилдыргарц.
Аеҵә иблыз ашьҭа анылеит,
Еҵәак шыблыз агәра ргарц.
Амца дырцәоит зынгьы мцала,
Аҽҳәаҿ кәиц хәыҷӡак нхарц.
Ахә деиԥыршьуеит ҽазны ашәала,
Ахәра иашәам шәак рҳәарц.
Сыԥсы нымханда сахьыҟам,
Сышьҭа анызааит аҭыԥ иблым.
Сызмаҳаз, сзымбаз, исзыҟам,
Сышьҭа дхыларгьы сҭахым.
Ашәа хаак саҳаит сара ашамҭаз,
Сгәы иҭыҩуан, изҳәода, имшаӡац?!
Сгәазҭаз аԥсы шлақәа ирҳамҭаз,
Иахьадагь уи ашәа мгаӡац.
Ашьхақәа ирҿаччон уи рҩашны,
Ихышхыҵәон Ашәа сгәаҿы,
Ахраика шьҭнахуан баашны,
Нас ихрашәахон ҳа ҳҿы.
Имцабз црасны сгәы ианырит,
Нацәкьыс шанан исҿаҷҷеит.
Анцәа рашәоуп, нас издырит,
Доуҳа цыфала ихнарҷеит.
Еимҟьеит маӡа ахра агәашәқәа,
Ԥшакеиԥш Ахрашәа быжьҟьеит,
Еицкарыԥсеит руапа ҟәашқәа,
Рыбжьы ирымҟьаз ашамҭа иагеит.
Ашәа ааҩуан сара сҟынӡа,
Аҵх ацамҭаз, ашара иабжьны,
Сгәыӷра амҵәыжәҩа, сыҵх ацәымза,
Хашҭшьа зқәымыз Ашәаны.
УМЫЦЦ АКЫН
Ари адгьыл сықәхаӡама,
Данбақәҵуеи ҳәа исзыԥшуа.
Баша мҩасшақә сықәынхама,
Иԥсхьоу иџьыба ианҭаԥшуа.
Ацҳа иқәлаз, амаа укыроуп,
Уи аԥсҭазаара ахаҭоуп.
Исхыццакуа, умыццакыроуп,
Узхыццакуа уара ухоуп.
Гәнаҳа ахьыҟам ашәи неиӡом,
Ахәыҷра аҟынтәоуп сахьаауа.
Ажәеи ашәеи рлымҳа иҭаҩӡом
Ашәи иашьҭалан иаауа.
Аҩсҭаа ицлаз, иашҭа иҭалаз,
Узлаҭыҵуеи агәашәқәа аркуп.
Уара иузалаз, сара исзалаз,
Ари адгьылаҿ еиҟәкуп.
Рыцҳа ухьӡыз, уаҳа иуҳәои,
Рыцҳарамкәа нас закәуи?
Ухәыҷраҟынтә адурахь иугои,
Амца ацәыцәоит уӡыркәи.
Зегь иҳаҭәоу ҳамҭак ҳаҭоуп,
Ҿара тәыла ҳалсны ҳцоит.
Иахьа иҩашьаз, умҩа гәаҭоуп:
Арҭ шаҿоу акәамԥа ҿшәоит.
Иԥштәуп аԥшра сылымшозаргь,
Аамҭа аҽеиужь иццакӡом.
Аеҵә ҽынла икыдымшәозаргь,
Аҵх мрадан изшаӡом.
Аԥаҩ зҭынхаз аӡышьҭра башам,
Ахьышьҭрахь знымзар-зны игьежьуеит.
Мҩа ианымлаз шьҭа изгашам,
Ажәытәгьы ҿыцхан ихынҳәуеит.
Аԥсра мацараз ииз дарбан,
Гәыӷра тәылак ашә арттәуп.
Ҷкәыни ӡӷаби амра ҩарган,
Мраҭашәарҭахь шьҭа игатәуп.
Иззыԥшыда, абыргцәа ирымҩоуп,
Амра хыҵит шьыбжь агәы.
Уаргьы иумҩоуп, саргьы исымҩоуп,
Ҳаргьы ҳхалахьеит ахәы.
Иԥштәуп, аамҭа ҳалаӡароуп,
Иааироуп ачҳара, ирҳәахьеит.
Уаргьы иугароуп, саргьы изгароуп,
Аамҭеи ахҭысқәеи ҳаршахьеит.
АКАЗЫ ҲӘА
Изгеит сара амш агәра,
Аамҭа салан са сԥеиԥеиуа.
Алҩақ иашәыз алаӷәра,
Аӡбахә шысҳәоз иргәаҭеиуа,
Аамҭа ҿыцк адаҟьаҿ стәан,
Сыҩны ахыбгьы ақәа кылсуан.
Са сызҿыз зегь мцуран,
Сахьзымцашаз сгәы саԥысуан.
Игәхашҭрахеит сара сзыҳәа –
Уаҩра зныз атәыла нсыжьит.
Инхатәхеит уажә аказыҳәа,
Аказыҳәа зегь еиусыжьит.
Аказыҳәа исыхәоз сишьҭалт,
Дыџьныш хшараз аҭахызар.
Аказыҳәа инсыжьит сышьҭа,
Аказыҳәа – аӡәыр дхызар.
Аказыҳәа ашәҭ еиҭасҳаит,
Аҭахызаргь имышәҭааит,
Аказыҳәа саркьалк кнасҳаит,
Изҭахымгьы ирмаҳааит.
Аамҭак сымоуп зынӡа имаҷӡоу,
Тәылак – уи аҵкысгьы еиҵоу.
Мшык сызхьымӡаз, зынӡа икьаҿӡоу,
Ихкаам шҭа иаҵәак сызҭоу.
Ҭынхеи гәакьеи сырбар амуа,
Са сызҿу зегь џьашьашәа.
Уара утәы са стәы ҳәа ишамуа,
Зымбаз срылоуп сеикәашәа.
Ашарамша ара дфырхаҵан,
Ҳусқәа анхалашәа инапы.
Ихьмыӡӷыдаз хьмыӡӷык даҵан,
Ҽыхәак дақәтәан амца аркы.
Қьаадла ахшыҩ зырҭазгьы дҟәышхан,
Ҵара гәарҭак иҵахьеит.
Нарха змыздоз сгәы иаԥҽыхан,
Урҭгьы маҷхан, инҵәахьеит.
Асааҭ ахыцқәа рыбжьы духеит,
Ирԥхьаӡозеи урҭ инҵәаз,
Саамҭагь сзымхеит, стәылагь нымхеит,
Саргьы срыццеит урҭ ахьцаз.
Сыԥсы каршәын ауарҳалеиԥш,
Зегь анысны ицахьан.
Сыԥсы хацын изхьынҳалаз,
Ауарҳал хара исҵәаххьан.
Арашәыга аҵх арысуан,
Ажәҩан саҵан сыԥхьаӡон.
Сыԥсы ахькаршәыз зегь анысуан,
Аеҵә цырақәа сцәаҿшәон.
Заҵәрак сақәтәан нахәҭа зхаршәыз,
Ицаргьы изымцо, имхынҳәуа,
Аамҭа иамеигӡаз зыкәа сҭаршәыз,
Иеиԥшхеит зшьап аҳәыс ашьуа.
Сызҭаӡаз уи адунеи ҭшәа
Хазаап, агәашәқәагь аанартит.
Аеҵә цырақәа анеидшәа,
Рымҟьа сгәаҵаҿ имцакит.
Сыԥшын сара уаҩ дахьнымхоз,
Схада исцәыӡхьоу сымбаӡо.
Саамҭа абаҩқәа сзыцрыхоз,
Хәарҽхан ҩраԥа срымгаӡо.
Сгәыӷрақәа ршәаџьоуп исҳәо саазқәылаз,
Сымышқәа сымпыҵҟьан иԥыххааса ицоит.
Хьаас ироуз ауп исарҳәо исԥылаз,
Скәиц хәыҷ амҵәыжәҩа амцабз лакьҭоит.
Аԥхыӡқәа исцәыргаз аҵых сызгароу,
Схәыцра еишьылқәа рыԥшшәоуп иахатәоу,
Ԥшамтәа ӡыӡымкуа ҽыкәбалла иангәароу,
Сымцахә мкьаҭа арԥсроуп измаҭәоу.
Сышьыжь напҟьаҟьа схышә лашьца хызтыз,
Гәырӷьа-ҿа зҳәаша ԥардак ныхнашьит.
Иац амш аасымхны икыдҟьан иԥызҽыз
Ԥҽыха цырцырқәак алх иснаркит.
Сгәы хьанҭа зҵалаз шәарак насхырцан
Хҭыс блаҟьа-бласқәак рцәаара схьыԥшит.
Сашҭа сызҭамӡаз мчылаҵәҟьа сҭырцан,
Гәыӷра дунеи ссир агәашә схадыртит.
Мыш шареи, хәылԥ шәаԥшьи рҳәаа снахысын,
Мза нхарҭа ҳҭынракаҿ сҭыԥгьы сдырбеит.
Гәҭыхеи, хьааи, шәаџьи еилысын,
Сахьцозгьы, санцозгьы уаҳа исымбеит.
АШӘА
Икьаҿӡоуп исырҭаз аамҭа,
Бахьӡа рҳәеит иутәу, иҳәатәу,
Ахәыцхагь абаҟоу акраамҭа,
Ицатәызар, нас, ианцатәу.
Бзиа дыббароуп ибатәыҵәҟьоу,
Иаҭаххозар ԥсыла дбыхьчарц.
Издырда, зегьы чҳатәыҵәҟьоу,
Ҳәамҭан инрыжьт ирычҳарц.
Амш еиҵухыр ауандаз,
Иҭамӡаша усгьы иҭаӡом.
Шьыри, ашәа хаак саҳанда,
Аамҭеиԥш ашәак сызхаӡом.
Игозагь ашәанда, сеиқәымхоз,
Аамҭа ашәахар исызхон.
Ачҳареи, аамҭеи анысзымхоз,
Ашәа хаак аныжьраз сҭахон.
Ишьацоит ари адгьыл санагыу,
Ашьацқьа адақәа ирҭабоит.
Атәымуаҩ ихызаҵә анақәкыу,
Абаҩқәа ацәа иҭанаԥсоит.
Ахшеиԥш иацәхыҵуеит агәала,
Амра ашәахәа иахҟьашоит.
Гәларшәны сазымбеит са схала,
Агәнаҳа рҩашны икаҭәоит.
Иаԥсҿыхгоуп усҟан аԥсыцқьа,
Иԥышәоу, Ҳазшазгьы дзаҳаз.
Џьныши, нас, ҩысҭааи шәаныцқьа,
Ҳҿазҳәаз, ҳаԥсыцқьа зшьаҳаз.
Саазгазеи, сеидру аранӡа,
Сытә-сымаа сахыҳәҳәо сымбеит.
Аԥсыцқьа сшашьҭаз сабамца,
Ҭыԥ ҵәахык ашҟа снаӡеит.
Икәашоит аҽы – Аҽыкәаша,
Ҽыхәоуп ма иҽеиқәоуп.
Ииаҵәоуп адәы – Адәиаҵәа,
Азқәаҿ амҩа ԥшьоуп.
Аҵх лашьцоуп – Еиқәылашьца,
Мза лаша ҭаауеит.
Амца кәаша-еиқәылашьа,
Мцакәаша ԥшаауеит.
Ашара иацу – Ашаеҵәа,
Ижәҩан цәашьу шьыжьы.
Аԥша кара иамхацәаз,
Аҭынчра хьшәашәа абжьы.
Ҳцәа ҳҭарӡыӡо иҳалаԥсаз,
Жәҩан мацәыс ахьӡы.
Ақәа рыцқәа казыԥсаз,
Аԥҭақәа ркәалӡы…
Ҳазшаз рымҭа исылеиҵаз
Ԥсыхәшан исзыԥшуеит.
Сызтәым истәым сыламӡазт,
Азаҵәрахьтә сааԥшуеит.
АСГЬЫ ҞАЛАЛОИТ
Нышәаԥшь уаџьаҟ,
Кәаш-мца,
Рхышьна гьала,
Чуан еиқәаҵәа.
Ԥҳәыс ҿышҳа,
Бысҭа ҟамла.
Сас гәаҵәажәпа,
Ԥшәыма еилымга,
Хәыҷы маҷҟар –
Ирыдтәал акрызфарыда.
Аԥша иақәтәаз иҟамчы ицәыӡит,
Иԥша ӷәрагьы зынӡа иххәыцуам.
Амчи ахшыҩи зынӡа иеиԥырҵит,
Ахшыҩдара ашьҭа аныҵуам.
Ҽада иақәтәоу ҽларџьу џьишьоит,
Аҽыхацәа иԥсы идыргашам.
Нахәҭа зхамшәац аӡәы иԥишәоит,
Шьоукы дшырбо, зынӡа дбашам.
Ашәҭ ахьылаз мыркаџь ҭыԥхеит,
Амра ашәахәа зегьы ирзеиԥшуп.
Иац иарныгыз иахьа дҟәышхеит,
Еилкаам ҳаргьы уаҵә иаҳԥеиԥшу.
Адгьыл уқәлар идырҩашьар,
Ԥшаашьа змамоуп уԥсы уцәыӡыр,
Игәазҭода уааишьа, уцашьа,
Ахаҳә иухарсу ухьӡ аныҵыр.
Дыҟан зны ҳәа ма иуҭынхароуп,
Уус узҿызгьы уцыржызар.
Аха Ԥсылаша дынхароуп,
Уҭԥаа уназго ԥсы уаԥшызар.
Сгәыӷра нҭаршәны исҵәахит,
Сыԥсы иаламкьысырц.
Аԥша ссаркьақәа ԥнаҽит,
Сашәа амҵәыжәҩа иахьысырц.
Ҿыц дунеикаҿ сыҩнахеит,
Ашәқәа цқьа иазымкуа.
Скьаҿ хәыҷ хазаап иҭшәахеит,
Кацхәи ҳәынҵәреи еибамкуа.
Дәы иаҵәарак санашьы,
Шьҭа аҳаскьын сыцәҩеижьхеит.
Сашҭа хызҩахьаз ашәшьы,
Амахә хаха сеижьеит.
Абла ҭшәазаап амыҵмыџь,
Ҭыԥ ҭацәқәак аагәасҭоит.
Ампыл алашәан аӡмыжь,
Сашьҭоуп, ӡиаск сҽасҭоит.
Уажә аракәӡам сахьынхо,
Ҿыц ҳҭынрак саҭоупаз,
Исыздырам шьҭа исҭынхо,
Аамҭа аҵәы сахоупаз.
Аԥша ҭашәышәуан агәы,
Изымтәо амҩа иахьықәыз.
Амза, еиҩызшахьаз ҵхагәы,
Зыччаԥшь шәахәа зҿықәыз,
Ҵхы маӡажәак наҳәаны,
Аԥҭа ркалҭ иазыҩуан,
Лакә шәындыҟәра иҭатәаны,
Аччаԥшь, лакә ианыҩуан.
Зыхь зыгәҭыхаз ауаҩы,
Аамҭа ӡымшын иалаз,
Зыԥсы ҳзызшаз Ашаҩы,
Измаҳаз иажәа, иҟьалаз,
Уахьцо цашьа ҟалаӡом,
Узыхҟьо мҩоуп узқәылаз,
Угәҭыха жәада иузҳәаӡом,
Аԥхьа егьырҭ зыргылаз.
Иушо ҷанхоит, еиқәхаӡом,
Ԥареи мали ихырххьоу.
Сара Ажәада сзынхаӡом,
Сыдгьыл ахәра еиԥызшьхьоу.
АҾАХӘҲӘАҨЫ
Усс исымои сара нҵәа,
Амахә иадхалаз аҵәа
Сеиԥшны махәык сахьынҳалоуп,
Арахь сгәаҭеиуа аҵых салоуп.
Знапы ианхалаз адунеи
Сара сакәызшәа сгәаҭеи,
Амши аҵхи неихҭынҵо,
Зегь ирзымхо сыԥсы шо
Снеиуеит, сгәеиҭаӡом аӡәгьы,
Усс сызмахда, нас, уаҵәгьы.
Сара араҟа сынҵәахьеит,
Сажәагь сымхны иргахьеит,
Ус игәыӷуа баша ижьоуп,
Сара Ԥсылаша дысҭоуп.
Ажәа сызҭаз иоуп изгарҭоу,
Гәнаҳа згазаргьы избарҭоу,
Шәара шәҿы акәӡам сахьсасуа,
Са сзаҵәӡам, Ҳазшаз сибоит,
Зегь иҳаҭоу аамҭа нҵәоит.
Гәнаҳа дырны изырҳахьоу,
Аԥсы ухазҵаз дызжьахьоу,
Умҩа арахьгьы уахьгьы икуп,
Цәашьы изымлашо ухаркуп.
Сара араҟа сеимдалап,
Истәым гәнаҳакгьы сшәалап,
Ажәа самаз маҵуҩыс,
Ԥсынгьы бзангьы ҿахәҳәаҩыс.
Иқәҵо иқәхуа уск саҿуп,
Са сыԥсҭазаара ҽакуп.
Сара ажәлеиԥш сларҵахьеит,
Ашәҭ исхылҵыз каԥсахьеит.
Зныкгьы ҩынтәгьы сышәҭуаны,
Адгьыл сықәын саҭахны.
Аамҭа сацын ҳаилаӡон,
Сышәҭқәа гәылҵаанӡа иканӡон.
Амш иҿыцыз саанарҳәуан,
Ашәҭыц ӡаӡан саҿаҳәуан.
Зны сышьхыцын, нас сыцхан,
Ирмаҳацыз бжьы ссирк схан.
Аамҭа иалыҩуан сыбжьы,
Амрахәага зжәуан шьыжьы.
Сыԥсы гәасҭон иззахьан,
Бжьы маӡакгьы саҳахьан.
Сыбла иаԥызан сгәы иабон,
Жәҩан Еҵәаџьаа сырҷаԥшьон,
Рыццышә салхын са сбылны,
Аҵх сацлон смаӡаны.
Са сызлаҟаз еиласан,
Илызгәамҭеит сгәакьа, сан,
Лара лзыҳәа смаӡахеит,
Жәҩан еҵәакеиԥш схарахеит.
Нан ҳәа салҳәеит дсыцәшәаны,
Сымцарц дсыҳәеит дсыхьӡаны.
Слыццоз џьылшьеит са схынҳәны,
Сыԥсы схыҵхьан иашәаны.
Иҿышәшәан абӷьы каԥсеит,
Аԥхын агәҭаз, иауауеи.
Ажәҩан аҵықьҳәа иеимсеит,
Қәак аундаз иаҳауеи.
Амҩа иқәу умыццакын,
Амш дуӡӡа кыр уахьӡап.
Истәым амаа сышәмыркын,
Сзакәу жәдырыр сыԥхашьап.
Аҽыҩҷкәынцәа цоит еивасны,
Дарбан аԥхьахә зырҭара.
Изгыларым аамҭа нҿасны,
Дарбан, сеидру иахьӡара.
Ара сыҟоуп ара сырҭан,
Ҳәаак ыҟоуп сызбара.
Ара ҿиарҭан, ара ԥсырҭан,
Седру иныжьны сахьцара.
Заҵәра-хан аԥшәымас самоуп,
Зынӡа исцәыӡхьеит ацаԥха.
Ари атәыла ныжьны сцамоу,
Сыԥхыӡ иалоуп есуаха.
Ҵыск ҷырҷыруеит, сара сакәушь
Жәабжь еиҭаҳәак занаҳәо.
Сара сзакәушь, нҵәара ақәушь,
Сыдгьыл хҭысқәа исрыххо.
Аҽыҩҷкәынцәа ахьцо еивасны,
Аӷәра ицәызгап саргьы аӡәы.
Аамҭеи, хҭыси, мши сырцасны,
Сымҭахә аласҵап уаҵәы.
Аҭынчра абжьоуп сара сзыцәшәо,
Амра хьаҳәны ианҭашәо.
Адыдбжь аӡын агәҭаны,
Ала уцҳар маӡаны.
Амци аиашеи еихҭынҵо,
Еилымгак уаԥхьаҟа данцо.
Абӷьыц шиаҵәоу иҿшәар,
Ашәыр кәамԥа ма икашәар.
Ашәа анырҳәо ианҳәатәым,
Мҩак санықәло иахьцатәым,
Аҽыхәа иақәтәоу аӷәра зхам,
Аирыӡ шкәакәа цәыкәбар зҭам,
Аҳаԥшьа ԥҽыха ак зымҳәо.
Аԥсы хьшәашәа зхы зырҽхәо,
Ихырҟьоу, ихымкәо ақәаршҩы,
Изымтәо иҳалоу аҵәыршҩы…
Аҭаца анхәа данлыршәшәо,
Уажәа ухала ианузынхо.
Аеҵә кыдшәан ианкашәо...
Абарҭқәа роуп сара сзыцәшәо.
ИҾЫЦ У АДУНЕИ
Дунеик салоуп зынӡа иҿыцу,
Амра ахала уахьарԥхо.
Зыԥсы зшьо роуп сара исыцу,
Ара ахаан аахыс инхо.
Угәы иҭацәажәоит урҭ ажәада,
Ԥхыӡгьы иуцҟоуп иаҭаххар.
Саднамгалацызт уажәада,
Ажәала иузымҳәо, иҳәатәхар.
Рҭыԥқәа рдыруеит, ара игәамҵӡом,
Зегь иԥыршәо уск иаҿуп.
Ашәҭ рыфҩыхаа ара иамҵәом,
Ӡынгьы-ԥхынгьы ашәҭ ирдәуп.
Абӷьыц ишлаз аҵла иалшәом,
Риаҵәашьа ақәыԥшра иагәуп.
Аеҵә цыршәа ажәҩан иалшәом,
Уахгьы-ҽынгьы имыцәо иакуп.
Иаӷьуам, ҿырҭуам, ҭынчроуп иҟоу.
Хәыҷгьы-дугьы рҭыԥ ркаауп.
Са сырзыҟоуп, дара сзыҟоуп,
Агәы зцәажәозар, еилкаауп.
Амци аиашеи еиҿагылам,
Аџьныш каԥа ара дмиӡеит.
Ҳамҭагь ыҟам, баҟагь гылам,
Ҳазшаз иажәа зегь ҭаӡеит.
Ажәак ыҟоуп – иламысым,
Уи дунеи дук ҿанаҳәоит.
Аха иабаҟоу, зегьы ирыцым,
Иҭацәу жәакеиԥш шьоукы ирҳәоит.
Иара кәицуп, амца еиқәызҵо,
Зыҩны идәылҵуа иоуп иарԥхо.
Ажәа башан қьаад ианызҵо
Имҭам, иалшом еицынхо.
Адгьыл иқәлаӡом еимаада,
Амшыбзиа аҭакҳәа иҳәоуп.
Игәазҭада, измада, изгада?!
Ажәакала, урҭ ҿаҳәоуп.
Уи аԥсыцқьара иахылҵит,
Милаҭ гәашә дук иацаԥхоуп.
Хаҵа нагак иҩны идәылҵит,
Шьанҵа мцакеиԥш уи даҿгоуп.
Иламысым – зегьы ирусым,
Инзырхо иоуп изцынхо.
Ажәак ыҟоуп – иламысым,
Еиқәзырхаз иоуп изҭынхо.
Аԥсцәаҳа дҭалеит шҭак дызҭалац,
Аҳәҳәабжь геит дырҩегьх ишгац.
Ан лмыткәма, лажәа ишалац,
Шәан жәымҭацәгьа – дныжь ишцац.
Ԥардак леиуан ашҭа аҵыхәан,
Лаҳәа хӡык еиԥш иеқәаҵәан.
Ашҭа дҭыргон ишьҭра ныҳәан,
Лыхҩы ԥагьы, ран дышьҭан.
Лыбжьы ааҩуан ауада иҩнамӡо,
Рцәа иҭаӡыӡон аҭыӡқәа.
Аџьар ааиуан ашҭа иҭамӡо,
Ирхьыӡсан иакәабон ақәа.
Маӡак ыҟан ара иузгәамҭоз,
Гәнаҳак иднаҵон аҩнашә.
Арԥыс нага, ашҭа иҭамӡоз,
Дҭыргон иҵалан агәашә.
Аԥсцәаҳа дҭагьежьуеит ари ашҭа,
Ихашҭыз дашьҭоушәа дгьежьуеит.
Ашьац ықәзыблааз уи ишьҭа,
Ан жәымҭацәгьа дынҭаԥшуеит.
Уазыр ажәоуп ара иҭыҩуа,
Ижәытәӡоу ԥхарак ашҭа иҭгоуп
Лмыткәмеи лгарашәеи еиныҩуа,
Ангьы дзымгыло дышьҭоуп.
Сахьынхоз зынӡа ихаран,
Ашьха нхыҵҟа адәы иаҵәан.
Уаҟа игылан саҳҭынра,
Аҳҭыԥҳәыс дыжәбап – Сара.
Аԥша шәацлар шәаанагап,
Сызҿу џьашәшьап, шәеилагап.
Абырфын рахәыц ԥаны,
Иалху сшәысҵеит маҭәаны,
Ԥшшәы рацәала еилыџьџьоит,
Ххьа рахәыцла адәы хсырҷоит,
Бхан абаҟоу ҳәа шәымҵаан,
Иҟоу шәалҳәоит, шәлыԥхьар, сан,
Араҟа ҳауоуп сызлачо,
Схангьы жәҩануп зхыб шәымбо,
Уаҟа ахьтәы еҵәақәа аркуп,
Хыхь исҩахан урҭ сыркуп.
Сашҭа хызкаауа шәахәоуп,
Шәахәа зхылҵуа сашҭа дҭоуп.
Аиаша ихьӡын данхәыҷыз,
Ихьӡ рхашҭит ианҳәатәыз.
Аха ихыухыр ҟалаӡом,
Шәара шәтәылаҿ дзынхаӡом.
Аханқәа ирышьҭоу изыԥшаауа,
Машәыр шәмыхьааит шәанаауа.
Са сахьыҟоу жәбап шәыԥрыр,
Жәҩанаҿ аеҵә ашәыркыр.
Аамҭа хсаала кәаԥ хәыҷыкаҿ
Сгылоуп избо зегь џьашьо.
Аҵла хоура, хыхь махәыкаҿ
Ҵыск ҷырҷыруеит иҳәацәо.
Амра, шәахәа саан иангылаз
Шәҭык ахыцәқәа аанартит.
Саазгаз сеидру, ара сзыргылаз,
Аҵыс абжьы хаа сгәы хнатит.
Ицәажәоит сҵыс хәыҷ абызшәала,
Ашәҭыц гәылҵит иӡырҩырц.
Саргьы срыхәарц џьара акала,
Ари асахьа қьаадла изҩит.
Абарҭ ракәзаап са сызнышәо,
Аԥсабара зегь ҳахшеит.
Ара сныжьзааит, сеидру сзымшәо,
Цәгьарак рылшон исымбеит.
Аҭынчра шәарҭа салахазаргь,
Рыԥсы ҭан ара зегьы.
Зны сахьдәықәлаз сыҩны нхазаргь,
Исзаламызт уажә акгьы.
Шаҟа ҵуазеи, амҩа сықәын,
Сызҵаз шьҭасҵон санаауаз.
Исзымшәаӡоз уалкгьы сықәын,
Дсымбеит уаҳагь иазҵаауаз.
Аамҭа саазгоз сыргәыбзыӷуа
Иаахәыҭхәыҭны сныжьны ицеит,
Махәи, ҵыси, шәҭи, сыргәыӷуа
Истәыз кәаԥ хәыҷык сдырбеит.
Иԥшан сара сгарызхыз,
Шәҭуп знапы сзыркыз.
Апҟа мҩас ахӡы иалысхыз
Салаҩларц сзаҿыз?
Сеидру иҩыга қьаадхашаз,
Мшы лаша сыхьӡеит.
Ашәыб аҵла икыдхәашаз
Сықәнаԥсан, сышлеит.
Еҵәа кыдшәа ацыԥхьқәа,
Блын шьҭахьгьы сдырԥхон.
Сыԥхыӡ маӡа сзаҵамкуа,
Мшы лыԥха сыхьӡон.
Амш ԥҽыхан салаԥсан,
Цырала иҟәшәатәхон.
Шәахәа ԥара саларԥан,
Жәҩан мра сахцәхон.
Сажәуан ашьыжь иасасыз,
Мраҭашәа сҭашәон.
Амреиԥш сгылар шԥасҭахыз,
Сахьынҭашәаз сынхон.
Ицеит ашьхыц ԥрын шьхатәыла,
Ашьха шәҭыцқәа ргьама абарц.
Амшын ацәқәырԥ еиҭа анжәыла,
Арахь иӡхыҵуан ахықә арбгарц.
Амахә иаҵәа агәаӷ шьҭызхыз,
Аҵла рхыцәқәа аԥша еиннаҟьон.
Аԥҭа рсахьа жәҩан ианызхыз
Амра, ашәахәа дгьыл иахьӡон.
Ашәҭқәа рыччаԥшь зхыҵәоз дәыкгьы,
Арашьқәа рышьҭа ԥхыӡ иабон.
Арашь анцәырҵша алхын мшыкгьы,
Аӷәра зкыша дизшәа збон.
Ашьанҵа иахылҵуаз ацԥхь ӷыӷкуан,
Иламшәанда иауз с-бамбак.
Аџьныш ԥхамшьа аргама дцәырҵуан,
Дгәаҭан ишьҭалон лаҳәак.
Ашьауардын аҭра иахаҩон,
Абџьарк иҭеиҵон аӡәы ахы.
Гаӡа хшыҩла еиҳабык дцәажәон,
Аҳәақәа иаҳцәырфахьан ҳамхы.
Сзыхьӡарызеи, сыгәгьы каҳаит,
Акы еибуҭар даҽак ԥҽуеит.
Ашьха рика асыԥса бжьаҳаит,
Асырӡ анхыҵлак амҩа хтуеит.
Аӡәаӡәала аԥсҭазаара аԥышәа ҳахысуеит,
Аамҭа ҽыџьбара аӷәра ҳнаркуам.
Храмҩа иаҿалаз ахра даҿысуеит,
Асыԥсақәа шәарҭоуп, ҩадаҟа дрышьҭуам.
Аԥша ахьаҳәо, адгьыл ԥшоуп, узаԥысуам,
Ацәқәырԥ икыдҟьо рыԥсыҵәҟьа изаԥшуам.
Иаушам, ҩдәыӷбак мҩак изанысуам,
Адгьыл аакылҵәан аҵа узҭаԥшуам.
Иараӡәкиоуп улахь ианиҵаз здыруа,
Иаԥхьаша дизаргь, дахьыҟоу иаиҿоуп.
Уҭаларгьы амшын ду иҟам узыруа,
Аамҭа узеикануа узаиааиуам, ужьоуп.
Ҟәышроуп аԥышәара аамҭа иацәызго,
Ианишоз зегьыҵәҟьа ирзымхаз Ҳазшаз.
Ианаамҭоу, гәҟәышроуп ахшыҩгьы иаԥызго,
Аҵх зхызгаз иоуп ашьыжь зызшаз.
Мшыбзиа анырҳәо амшраз быз ироуп,
Ақәлашьца, ҳаӷоугьы иқә лашьцахеит.
Аԥсҭазаара аԥышәара амҵан зегь ҳироуп,
Заамҭа иацәхыҵыз амш еиԥш дҭахеит.
Амра, блыншьҭахь зыццышә еизызгаз,
Зымца зыцрасны, былраҳәа ихынҳәыз.
Амза маӡажәа, аҵых мҩаԥызгаз
Сацхынҳәын ашьыжь, баша слаҳәит.
Ҩырак ҳацуп иузԥымжәо узамыԥхьо,
Аамҭа ӷәрада цоит икаууа.
Аџьныш дыҽхырччо харантәи дануԥхьо,
Угәаҟәышра иаҳәароуп дшыҟам дгәыкуа.
Уа уакәу, са сакәу ииашоу, изҳәада,
Улахь ианиҵаз иаԥхьо изҵаатәуп.
Насыԥда ззырҳәаз, днасыԥны дызшада,
Ушиашаз уанышәо, излауала ицатәуп.
Аҵабырг иахшаз иоуп аамҭа иаргәашаз,
Зыламыс зыбӷа архәаз харакгьы дызцом.
Зқәыԥшра хыҭхәыцыз, зуаҩра ззашаз,
Имшгьы иҵыхгьы еиԥшуп, ишаӡом.
Ашәаџь еиҭазҳәо дҭахуп, ма дгәылоуп,
Ҽыџьбара иԥнамшәац, ҽуаҩуп узҳәаӡом.
Агәаӷьи агәаԥшьи аҩныҵҟа иагәылоуп,
Алаԥш иацәыхьчоуп, адәныҟа иубаӡом.
Асаашьа, ус иаашьоуп иуҳәаргьы, иуӡаргьы,
Аԥсы ихәшәу макьана имхәыцӡац аӡәгьы.
Ахьаа хьаауп, унхаргьы уагаргьы,
Аԥсцәаҳа иԥырҵны ицахьада уеизгьы.
Ианрашьха ашьҭахь, амҵәыжәҩагь аиуроуп,
Кьахьуп иазыршаз, иахәҭоуп ҳәа аҽада.
Аԥсыцқьақәа ртәарҭа ззырҳәоз, иԥшьоу роуп,
Аԥшырҭаҿ ирхиоу ауп урҭ рыԥсаҭа.
Удәықәлар узцома арантәи уҟьашьымкәа,
Алацҳаиԥш иуцрыхо ашьыццәа рыԥба.
Унрыжьуам аганахь рсиа уанымкәа,
Хрыцқьашьак шамоу, Ҳазшаз иҳарба.
Абжьшьхак, абжьымшынк ирхысны ицахьоу,
Аблацәгьа илаԥш иныҵҩаа иагахьоу,
Издыруада ашьха бахәаԥшьра арбгар,
Игәрымуа бжьымшынкгьы лаԥшыла иҭабар.
Аблацәгьа ихыҵуа мцоуп, шәахәаӡам.
Агәы ҟьашь иахылҵуеит хьаа зҭаӡам.
Аблацәгьа дыҟоуп, иԥхьашәкла шәгәы иҭоу,
Аблацәгьа дшьагьуа ҳабжьара дыбжьоуп.
Аблацәгьа илаԥш шҳамуп хәшәы змам,
Аблацәгьа иашҭа аԥшқа ҭаӡам.
Игәыфоуп, ихыфоуп, ҳаԥшьак еиԥш дҭацәуп,
Ҩысҭааи џьныши мацара дыртәуп.
Илаԥш кәалӡыда угәаҵа иҭашәоит,
Уҵх еихалоит, умшгьы хәлоит.
Убз уҿырхуеит, уашәа рхәаҽуеит,
Ашьыцра амҵәыжәҩақәа еиҵыхны иԥыруеит.
Ацәгьеи абзиеи рҳәаа еилаҵоуп,
Аблацәгьа ихыӡлаз рыԥсыцқьа ҿаҳәоуп.
Бжьышьхак, бжьымшынк ирхыҵтәуп уацәцарц,
Ашҳам назхыҵуа аблақәа ҭшәарц.
Ажәҵыс ҭаԥрит ҳара ҳашҭа,
Иаазаап ааԥын аҿҳәара.
Гәырӷьаҿҳәаша, ҳара ҳашьҭахь
Дагмыз ҳашҭаҿ изҳәара.
Ааԥын ашәа жәҵыс ҷырҷырра,
Ашәҭыш рышәыб канаԥсоит.
Ажәҵыс акәхап иаҳзырдырра,
Ааԥын ааиуеит ҳа ҳнаскьоит.
Жәреи ҿареи еицуп еицрымшәо,
Ашәҭқәеи ааԥынреи ажәӡом.
Жәҵыс-ҷырҷыр-хәыҷ агәы ахымшәо,
Ицҳаражәҳәоит, амҩа иаԥшӡом.
Ажәҵыс ааира ҳазыԥшызааит,
Уи ҳа ҳзыҳәан иааԥынраз.
Амҩа ушықәыз ҳауцәажәызаап,
Ааԥын ҳацлабуа ҳаштәаз.
Аамҭа уацыз уҷырҷыруа,
Аамҭас иҟоу уара уоуп.
Ааԥын шааиуа наҳзырдыруа,
Ажәҵыс ҳқәыԥшра алахьынҵоуп.
Ацәымса иалашәаз аихамца,
Сара сгәоуп иназҭашәа,
Избоит уаҳа сышзацәымца,
Амца акәа санҭашәа.
Сыблып сара ԥхара нхозар,
Насгьы дарбан иарԥхара.
Амца мҵәыжәҩа сақәиҭхозар,
Зынӡа ишәасҳәом сахьцара.
Имца хылҵу Нарҭ Сасырҟәа,
Сыҟам џьышәшьо сихьӡара.
Нарҭ Сасрыҟәа са дысзыҟан,
Еиԥш исзымургьы мцара.
Ажәҩан иалоуп ихҿа икамшәац,
Адгьыл мцада еиқәхаӡом.
Аиха иамцаз згәаҵа иҭамшәац,
Дгьылаҿ уаҳа дзынхаӡом.
Ахҿа сашьҭоуп сара мцада,
Игәасҭарц жәҩан еҵәа шаҿшәоз.
Нарҭ Сасрыҟәа ихҿа збада,
Изықәшәаз аеҵә анкашәоз.
Инхеит иашьцәа ахьҭа иацәигаз,
Иԥсы рхеиҵеит мцала ихаз.
Ашьыцра ҳамҭа урҭ ирцәигаз
Ззишаз ҳауп араҟа инхаз.
Абла саркьа абла ҭшәар,
Иҟоузеи ахара? Иумбар…
Ирҳәо уи акәым, ируа лакәуп,
Сара сакәу, лара лакәу
Изҳәахьадаз раԥхьа «ԥсы»
Бзиа илзымбозар Аԥсны.
Баша цәажәа гыцқьа иҳәам,
Аҽырҵәуа гәырҩа змам.
Ушә данхыҵлак уҭацәуеит,
Ааԥсара адагь, уӷьазкуеит.
Мцамҩа ианысхьоу дбыллаӡом,
Изхарам ашәи ихьӡаӡом.
Абла иамбазгьы ҳәатәым,
Агәы игәанаҭаз ҵәахым.
Ашьыцра еиҭазҳаз изааӡо,
Уҟам иутәым ак узго.
Исхьынҳалаз уи аԥҳәыс,
Зынӡа салалом ла лус.
Зегьы дырдыруеит, дырҵахьеит,
Зегь аҳауеиԥш дрызхахьеит.
Илхаӡаме уаҳа ԥсы,
Бзиа излалбозеи Аԥсны.
Баша цәажәа, аҽхырцәажәа,
Урҭ ирыманаҵ ара Ажәа,
Изаҳҳәода баша ԥсы,
Бзиарак зыҟалом Аԥсны.
Шәаӡә дышәҩыкхозаргь шәымбеит,
Шәымлаҟәит.
Иҵәахтәымыз анҳәатәызгьы ишәымҳәеит,
Шәымҩа шәҟит.
Асаба ргыло аџьныш иааиуаз
Шәиҟаҭәеит.
Хара мхәыцаа, ииааиуа иҵааиуаҳәа
Шәнатәеит.
Абла ҭыхқәа шәимзи ажәлар –
Ишәыхьӡеит.
Икашәыԥсаз ашьыцра ажәла
Ӷьацаӡеит.
Аҳақ ҳақуп ишәзынкылом –
Ишәатәуп.
Нцәа дызхашҭыз дидикылом –
Ицәшәатәуп.
Сара сакәӡам арҭ зхәыцыз,
Ишәмаҳаи.
Акгьы сзымҳәаӡеит иҿыцыз,
Исаҳаит.
Изтәхәым иашьҭоу гәам еизызгаз,
Иухаҳаӡом.
Измаҳаша ргәаӷ зызгои,
Ираҳаӡом.
«Сыԥҽыхақәа» аӡәы иԥхеиҵеит,
«Сӡаӡа еимхәыцқәа» ҽаӡәы илхалҵеит.
«Мцакәаша» исыркәашода,
«Сгәыӷра абӷьыцқәа» ԥызыжәжәода.
«Шәахәа рахәыц» зхахо дарбан,
«Абжьы маӡа» зхылҵыз уарбан,
Ашьха еиҩыцәқәа зтәылоу аԥсаатә,
«Схәыцра ааԥын» аман иаап.
«Дунеи маӡак» сыман сдәықәлан,
Аӡәы исцәигеит мчыла дсықәлан.
«Сиеҵә рымца» аӡәы илгәаԥхеит,
Ажәа сахьарк лнаԥхеит.
Аԥша амҵәыжәҩақәа срынтәалан,
Дыԥрыҵәҟьоит ҳәа аӡәы игәалан,
«Адгьыл хьаа» ансырххоз,
Сҩызцәа сықәлацәа анҭахоз,
Забхәраа ирымҵатәан ичоз,
Аҟәыд аха аҩныҟа изгоз.
Иахьа дҳалоуп даҳханы,
Убла дхысло дмыцхәханы.
Абарҭқәа сыҟоуп ичҳаны,
Сгәы амца ишамбылра ибылны
ААМҬА ҼЫҨҶКӘЫН ИБЖЬЫ МГАЗИ…
Каԥа-чаԥа арҵу каԥа,
Ламыс змам ламыс дақәтәеит.
Ҳаи закәызеи?
Ҳа ҳзырҟәышуа гаӡақәак роуп,
Дара зусҭцәоу зегьы ирдырроуп.
Изҳәарыда?
Ас ианшәарҭоу аҟәыш дабаҟоу,
Еилыргашьа змам ауп иҟоу.
Еилзыргода?
Гәы зҵам ажәа иарбан иамчу,
Изҳәо иами раԥхьа игәарҭо.
Шәмыццакында.
Уназхымсша ҳәаак ыҟоуп,
Избашазгьы цқьа ирызгәамҭаз.
Шәарҭамхааит.
Баша иҳәоума чҳара иааироуп,
Зыгәра ргаша шьоукы ҳзааироуп.
Иааилышәхында.
Ас сшәаломызт, иҟалазеи,
Аамҭа ҽыҩҷкәын ибжьы мгази.
Измаҳада?
Аус злоу сара соума,
Шәааилабжьақәа ас ҳазцома.
Ҳҭашәмырхааит.
Аҭым-ҭшәара иҭахаз ажәа дәылызгода,
Пату ззақәым иахьынҳалаз дадызгода.
Ахатә хьаа жәлар ирхьаан иҟазҵада,
Аџьныш бызшәа абас ирлас идзырҵада.
Лымша-қьиа, нымха-хымҵәа игәы казыжьзеи,
Ҳаи анҳәатәыз ауаҩ бара еиҳа ҳзынижьзеи.
Ауаҩы ԥаршеи зцәа зхырххьоу дзырҽхәатәузеи,
Аламысда ажәа «аламыс» зирҳәатәузеи.
Ҳаԥшьа гәаҩа абжьы анҭыҩуа ианҭацәу ауп,
Гәнаҳаи ҳақи зегьы ианыршәаша ианшәатәу ауп.
Маҿа еиҵыхла ақә ихыршьыз гәаҭатәыми,
Зычҳа зҟәашроу Ан лшәы-кас дылгатәыми.
Аша чаԥа иишаз ҟәыӷак ибжьы анбаго,
Еиҟарауаа амҩа ылыргар, нас ҳабаго.
Ашьха ӡышқәа зҿышәымҭуазеи, шәарҭа жәбома,
Ҳаит, амарџьа, Ахәрашәагьы ҳацнаскьома.
Зны амра иацуп амацәысгьы, угәы уҽанызар,
Лахьынҵоуп, нас, уабацәцахуеи лахь ианызар,
Ҳаԥсы аҿыхҩы ҳаиҭаиҳәар иаҳарыма,
Иаҳахыргьы, Иара ииҳәаз ҳаҳарыма?!
Амыӷ зхиааз сжәытә баагәара
Сылаԥш иҵакуп, сгәы ҭынчым,
Исырҿыцыз сыҩны сгәара
Саднамкылеит, зынӡа исџьынџьым.
Сшәаԥырҳаԥуа адәы сықәуп,
Гәнаҳа зцәызго уск саҿума.
Исзымшәаша ауалгьы сықәуп,
Зынӡа аӡбахәгьы ҳәатәума.
Ашәқәа еиҿаҳаит, аԥша насын,
Суада хышәда сахәаҽрыма.
Иаасыртышан ашә сагәҭасын,
Аха сцаԥха ақәшәарыма.
Амҩасҩгьы иҭыԥ аанкылан,
Игәыҵаӡо шьҭыхны днеиуеит.
Хара дзымгоз мҩак данылан,
Имҳәа-мырза даргәаҭеиуеит.
Мҩа маӡаҳәа дгьыл иаздырӡом,
Еихдоуп амҩақәа зегь кьаҿуп.
Амҩа аухаргьы аӡиас дзырӡом,
Зымҩа аԥҵәамҭеиԥш зыхшыҩ кьаҿу.
Адгьыл уаара ӡәыр ирхома,
Амҩа еиԥызшьуа ахшыҩ аныҟам.
Сжәытә баагәарагь шьҭа еиқәхома,
Амыӷ зрыцқьаша даныҟам.
Амш саркьа аацырцырын,
Амра налыҷҷа икаԥхеит.
Усқәак заа рхы сдырдырын,
Сҳәынҷа исышьҭан, сеилахеит.
Бжьык сыцрыхон хьаак сызҭаз,
Бжьык, сзымшаҭоз иаамчны.
Аԥсаа сымыш ашәала еибызҭоз,
Рыбжьы сныруан хараны.
Ашәа, шьыри, аԥсҭаҵага,
Хьаак хызҽуа, изхәышәтәуа,
Афырхаҵа, ахьыӡ нага,
Ихҭыс, бираҟҵас иузыркуа.
Аамҭа асааҭ ахыцқәа ирықәтәаз,
Аччаԥшь схьыӡсон сызкәабоз.
Аӡаӡа кәаԥ абӷьыц иқәҭәаз,
Сыԥсгьы аццеит ианкабоз.
Бжьык инымҵәоз, дамра иҭыҩуаз,
Амш наскьаган иаахынҳәуан.
Ҭоурых бӷьыцкаҿ, хҭысқәак иаҩуаз
Срылашәамашь – сазҵаауан.
Ҟазшьак сымоуп аиха иалхуп,
Уаҳа ихьаҽуам ма итаруам.
Зынӡа абаша азыҳәан сныхуп,
Мҩасшақә сзашьҭои ҳәа ак сызуам.
Сыԥсы схуеит аҳаҟьа иқәуп,
Инхаз рзысшеит уеи-ҭахи.
Исзымшәаӡоз уалкгьы сықәуп,
Зынӡа исцәызгаз схи-сыԥси.
Сычҳа бӷьыцхеит акы зламӡо,
Сгәы акәзар, шәынтә иҭасырхеит.
Срышьҭоуп усқәак еихьымӡа-еиԥымӡо,
Сжәытә дунеиаҿ са саӡәхеит.
Ауҳәан-сҳәанқәа ргара игароу,
Сынхом уаҳа снарҿаԥшны.
Дасу иаҳзишаз ҳамҩа аагароуп,
Ҩынтә ҳзанылаӡом ҳхынҳәны.
Цәгьашәа иркароу мҩак ианхалаз,
Шҭак сызҭамло агәашәқәа аркуп.
Чҳара ззымхаз амца зҭалаз,
Сгәы аццышә ала сеибаркуп.
АШӘАБЖЬЫ ААҨУЕИТ…
Ражден Гәымба игәаларшәара иазкны
Амҩа иаркараз илымша ихьӡан,
Ашәымҭак иԥсишьарцаз днықәиеит.
Ахарантә иааҩуаз дызхьымӡаз ашәан,
Аҽыҩҷкәынцәа уи мҵарсны идәықәлеит.
Ахра дауаԥшьқәа ӡырҩит еикәагыл,
Дарбанушь, зашәа зцәынҵәада?!
Аԥшалас леиҩеиуеит иахашҭхьоу гәынкыл,
Ибжьы акәӡам, уи рҿыцны изҳәада.
Ихәрашәоуп, ихрашәоуп ари амш хьанҭоуп,
Иаҵалт еидарак иазымго.
Ашәала днаскьаргоит здунеи зегь ашәоу,
Иџьаршьоит иахьа ашәабжь ахьымго.
Арҩашқәа ирылсит, рхьаа џьбароуп,
Рышьҭыбжь хышхыҵәа заҳада.
Амца зыцрасыз мцала днырҵәоуп,
Иццышә аԥшалас инаҭа.
Аҽыхәа ахьгылоу азар иазыԥшуп,
Иақәтәаша дшыҟам здырхьоу.
Ашәа зҭынхаз, ԥсынгьы дымшуп,
Дканажьӡом зҽыхәа зкәадырхьаз.
Ихәрашәоуп, ихрашәоуп амш хьанҭоуп,
Иаҵалт еидарак иазымго.
Ашәала днаскьаргоит здунеи зегь ашәоу,
Иџьаршьоит иахьа ашәабжь ахьымго.
Ала ирфаз аҵх қәсыршәуан,
Иаргь алацҳаиԥш ицҳауан.
Аеҵә рымца ацԥхь дыршәуан,
Ашамҭа хышәаҿ иҭаауан.
Срыбжьаҟазон аҵхи ахҭысқәеи,
Дара еинышәон са сааԥсон,
Ирзымшази нас аҿыцқәеи,
Уаҵәтәи амш ахь иаагон.
Иԥҽыз аҵх ԥҽыха еизызгон,
Са исызрыламызт акгьы.
Хьааи гәыхьи сара ирцәызгон,
Еиҭа сзацнаҵон уаҵәгьы.
Аӡә ахәархьеиԥш сгәы даҿыхон,
Ичҳатәымыз ак сычҳарц.
Сааигәа игылаз даҽаӡә дсыҳәон,
Ичҳатәымзаргь, хшыҩла изгарц.
Аӡлагара еибафабжь ааҩуан,
Алу иҵхаазгьы уск иазкын.
Амш абӷьыцаҿ аамҭа акы аҩуан,
Сара исзымҳәаз аҳәарц иаҿын.
Хәылԥаз амра аԥсы ахыҵуан,
Аԥша иазныжьны ауасиаҭ.
Аамҭа хыгьежь мшык аныҵуан,
Иаҳзыннажьыз уара игәаҭ.
Ирҳәаз-ируыз мцурак иажәлан,
Цәгьакгьы бжьигеит изҳәалац.
Лаԥшь агәыжәла ҽаӡәы игәыжәлан,
Амца ицрасит аӡә дбылларц.
Кәтыкака икакон шьоук кәтаӷьда,
Аԥхьахә арҭон Ҽадаҩеи.
Быргк дирцәажәом ҷкәынак дпаӷьӡа,
Ихьӡуи зырҳәаз, мшәан? – Наҩеи.
Дызмаз ацәқәырԥ дкыдҟьо даршәын,
Аамҭа дақәшәеит – џьашьатәуп.
Хшыҩ иеиуан кәамҟьак ҭаршәым,
Зынӡа ихы мыжда ҭацәуп.
Аамҭа ԥышәоуп, зхала инеиуа
Аӡә дахьцаша инамырҵац.
Амра аԥсырҭа хәылԥаз аиуа,
Шьыжь ишгыло зымбаӡац.
Ирыбжьоузеи мшы заҵәыкоуп,
Ашьыжь хышәаҿ хәылԥ убоит.
Урҭ еиԥызшьуа ԥшазаҵәыкоуп,
Аамҭеи ԥшаласи уржьоит.
Имҩахәасҭан зны сызқәылаз,
Амҩадуаҿ саанагеит.
Ииз рсиа зны сызнылаз,
Сымш аанҿасаҿ ирҵәаӷәеит.
Сшәаџь неиҭарҳәон изыхәҭамыз,
Исхагылон шәынтә сызшьхьаз.
Гәырӷьа дықәлон шәыр зҿамыз
Зыԥсы шҭазгьы шәынтә иԥсхьаз.
Гәырҩак даҵалон сыздырҵәҟьоз,
Ԥсыншьҭахь ирҳәо ҽхәара иатәым.
Еҵәак ццышәхон жәҩан иагәылҟьоз,
Бзангьы ԥсынгьы урҭ сыртәын.
Аамҭа гәымбыл мшык сзыннажьуан,
Ҳәахьак сыдхалаз џьшьаны.
Зыбжьы зцәыӡхьаз ԥхьарцак ҷыжьуан,
Сара сеиԥш агәы еиҟәжәаны.
Ашәа еиқәхандаз, сара сакәым,
Изызҳәаша шьоукы ирҳәап.
Акгьы зламӡаз сара сгәакәым,
Сшәаџь неиҭазҳәо сыԥсы ҳәҳәап.
ҴАСЫМ
Ҵасым ажәа сызхьынҳалоу,
Сыҵых зырлашо цәашьуп.
Сдунеи уаара уи ауп исзалоу,
Иара ансымух сара сшьуп.
Иԥшьоу ажәа, сымыш зрыцқьо,
Схаҳә баагәара,сашҭа ихьчоу.
Сымҩа анҵәамҭаҿ амца ихәыҵҟьо,
Сықәра иамҭоу, сыԥсы ахьҭоу.
Сӡиас хыҵәа аԥан здыруа,
Ацәгьа сҭызго сынҭашәар.
Ишысымҳәацгьы, схьаа зныруа,
Саӷәра сҿазкуа сеилашәар.
Сыхшыҩ уаара – ианысзымхо,
Сџьыкац сыхәшәыц иахҭынҵоу.
Шьыцра дәыкаҿ сахьызнымхо,
Зыҽҳәа мцадаҿ са сырԥхоу.
Сашәа зҿыҩуа аԥхьарца кара,
Срашь марқаԥа сдоумыжьхы.
Ҵасым, ажәа сара сгара,
Ҵасым, уаа зықьҩык рхы.
Са саныҟам сашәа зҽыжәу,
Сӡыхь кеикеира аҿамҩа.
Ҵасым, уда сашҭа нышәуп,
Сҭахоит сеиԥшны агылҩа.
АИАША
Уҽыжәҵроуп сиаша аҽы узҽыжәу,
Ҽынадиуп узықәдыртәаз.
Сиаша гәымшәа, мцала иӡрыжәу,
Унеила иуеихсыргьы ушцац.
Узну амҩа ахаангьы ишәарҭан,
Заҵәран уаҟа иузыԥшыз.
Асаркьал абжьала иубарҭан,
Абџьар хымца ушаҿакыз.
Аџьар уанырҵон дгьыл уанырхырц,
Ухышә лашарагь адыркуан.
Џьара укнаҳан убз уҿырхырц,
Аха сиаша мцабз уакуан.
Умца ҿыцәа ӡын еиқәызкуаз,
Уҭаркуан бахҭак урҳәацәо.
Доуҳак уцын, џьныш уиҟәызкуаз,
Уаазгоз ԥсымца уеиқәырхо.
Сиаша, саҿа сыԥсы знысҵаз,
Уҽрумҭан, уи сацәшәом.
Ахьтәы џьаргьы зыԥсы анырҵаз,
Ҳазшаз дыҟоуп, уҭаирхом.
Амца саблит са схәахарц,
Аха скәицхеит еиҳагьы.
Бзык саҿаршәын уи сахәхарц,
Аха сҭысит лаҟырҟгьы.
Ӡыхәашьыкгьы хыҵт схәаҽырц,
Аха аӡсашьа сҵахьан.
Саркьа лыхызшәа сыԥҽырц,
Скыдҟьа-ԥыххаа сыргахьан.
Аха аԥәыхақәа ҟәшәаны,
Сыԥсы аҭыԥаҟны снаӡон.
Џьныши ҩысҭааи ирыцәганы,
Ӡыԥшьа ҿыцла искәабон.
Сгәырҩа сымаз сара схала,
Ацҳаражәҳәаҩ дысҭахӡам.
Сыҩныжә схала санаххала,
Сԥенџьыр каҳаит, сышә ҿаӡам.
Сашҭа цәырҵәо шьоук мҩасуеит,
Арахь ахәра иану ӷьаӡам,
Абз кнаҳа асаркьал иасуеит,
Злымҳа иҭало уаҩ дахӡам.
Аршәаа иасуа акьу мҩасуеит,
Гәырӷьаҿҳәаша шәаџь аҳәоу.
Адыд ажәҩан агәы иҭасуеит,
Урҭ еинызҟьо ибжьалаз ԥшоу?
Ацәқәырԥ иқәтәаз аҷныш ԥрыма,
Амшын иагуп уи абжьы.
Арҩаш зымтәа ашьха иржәыма,
Ршәах ҟәашқәа збом шьыжьы.
Сыжәҩа ҭҟьама, сызлахада,
Мцгьы иашагь еибаргоуп.
Ҩысҭаа мӡышәа дынзырхада,
Ишьҭа игазаап, ҳашҭа иҭгоуп.
Сызну амҩа, мшәан, сабаго,
Инҵәахьеите хықәкаҿ сааит.
Саҵалт аидарагь исзымго,
Усда, усқәакгьы сыԥшааит,
Мацәысеимҟьа аамҭак сыман,
Сышхәа хын сара сызҭаз.
Сдунеи хсаалаҿ са саԥшәыман,
Истәым хьаан са сызлаз.
Абга ахьҭашуаз ҭыҩрак сҭалеит,
Уа са исҭыԥмызт зынӡагьы.
Ашәҭ ахьгәылҵуаз амыӷ халеит,
Смыӷхеит ашьҭахь схаҭагьы.
Аарла цәымзак џьара игәасҭон,
Ԥшамтәак авасуан хазы.
Сыԥсҭазаара нымҩанызгон,
Схьаа ныжьуа са схазы.
Абна тоура бжьык ахьымго,
Аарла сгәеисыбжь саҳауан.
Ишԥашәарҭоу бжьык анымго,
Инҵәаз сымҩала саауан
Заҵәрак сыцын сара сҿызхуаз,
Снахьынҳалон, уи сыԥсын.
Инҵәаз сымшаҿ сгәыжәла аннысхуаз,
Сымҩа ԥызҵәахьаз ирхын.
Аамҭа ԥҽын, сара сагәылшәеит,
Адунеи мшын са сацәымшәеит.
Аԥша сақәтәеит искәадырын,
Жәҩан Еҵәаџьаа нас сырдырын,
Цәымзан снаган садыркит.
Амца иалҵыз сыццышә ԥрит.
Жәлакеиԥш адгьылаҿ скаԥсеит,
Шьоукгьы гәамк еиԥш сырԥссеит,
Аха аамҭа сԥырҵны ицомызт,
Исԥырхагаз ируаз збомызт,
Амца хыхьчагас искын,
Гәаӷла исышьҭазгьы длашәын.
Хҿакгьы сышьҭан икаууа,
Зны сацәыӡуа, сыԥшаауа.
Сыԥсы схарҵон икәаны,
Аеҵә схьыӡсон иқәаны.
Ажәҩан аԥҭақәа ансырҩа,
Абӷьы аҿалеит агәылҩа.
Сишьҭан гәакьак, дсыԥшаауан,
Ԥсыцқьа ихоумашь ҳәа сҵаауан.
Адгьыл шкәакәан, са сиаҵәан,
Аамҭа иагәыламӡоз рацәан.
Сара гәаӷьны агәы сагәылшәеит,
Аԥсҭазаара схала иԥысшәеит.
Изӡатәузеи, даара иҽхыцәгьоуп,
Ҟамч ануҟьа ухаҭа иузыцәгьоуп.
Дырҩегьх аамҭоуп ҳаилзырго,
Агәы ҳазгәылшәаз ахь ҳазго.
Ахәа илахаз арацәа ԥсхаԥсуп,
Амца зҿыцәаз акәиц хәыҷгьы ҩынтә ишьуп.
Иблыз аццышә ҩада ихалоит, иԥыруеит,
Ҽа дунеикаҿ даҽа ԥсаҭазаарак ииуеит.
Иԥсуам ашәа, уи аԥызҵаз даныԥсгьы,
Иара изыҳәан иҟоу иҟам рҳәогьы.
Иашәа иалаҵан инижьуеит уи иԥсы,
Ишәызгәамҭар, ашәа ԥымҵәааит, абааԥсы.
Ԥсыла иныжьу ус рҽеира аҭаххаӡом,
Ашәа нзыжьыз шәынтә душьыргьы дҭахаӡом.
Адгьыл иқәу зегь быллароуп, ус иаԥуп,
Аӡә дызныӡлаз, иажәыз амҩа ҿыцк итәуп.
Адгьыл жәытәаҿ аамҭа жәытәуп, аҿыцгьы ажәуеит.
Ажәытә зыхәларшәу амш ҿыцаҿ аҿыц иуеит.
Амш ҿыцҳәа ҳназыдгыло иацуп, шәацуп,
Ҽааны шаҳҳәо, иҳамбаӡакәа ашлара иаҿуп.
Аӡәы иԥсырҭа ҽаӡәы иирҭоуп, еикәшалоит.
Ахәа илахаз зны акәиц хәыҷ еиқәхалоит.
Ибылуа зегь ццышәхом, аԥырраз ишам,
Зымца ҿыцәа илахаз иԥырра ԥыррам.
Амца сыцрасит сыблырцаз – сбылӡом.
Мҩабжа сынҿасит санзымца – сцаӡом.
Аҵых сынҭысны ашара сахьӡар,
Амра шәахәа-хаа аԥрыцәқәа сызԥар,
Сышьҭахь идәықәлаз сыхьӡаргьы ҟалап,
Сышықәсқәа ирҭамӡаз схьаагь сагап.
Даҽа зныкгьы, ааԥынракгьы,
Избеит схәыҷра агәашә шакыз.
Даҽа зныкгьы, ааԥынракгьы,
Избеит сыблақәа шцәаакыз.
Ауаргьала ашаха ԥҵәазаап,
Амахә хаха абӷьы каԥсеит.
Ааԥын шсыцугьы, сажәхьазаап,
Сыхцәы шҟәашыз ус инхеит.
Шьац иаҵәарак сышьҭа аныҵит,
Амҩахәасҭа мҩаны инхеит.
Са сызхьымӡаз сыԥра ӡхыҵит,
Схәыҷра хнымҳәгьы ама ицеит.
Амца сыҽҳәыҵын, сакарак санылт,
Ҭагалан, абаҳчаҿ ашәҭқәагь еинылт.
Сыԥсы акәын ирысҭеит, ашәҭқәа ирзынхон,
Аӡын сыхьӡаргьы, иабазго, иҭахон.
Амра мыхьшәашәар, сцон сахьцара,
Ашәҭи сыԥсы цқьеи нсыжьуан ара.
Иабаҟоу, араҟа сыԥсы шәахҟьашоит,
Сыԥсы цқьа иаҭнышәхыз аҳамҭақәа шәшоит.
Асаркьалқәа шәырзасуеит рыбжьы змаҳара,
Згәыӷра иаргәашаз жәынҭыӷьлак шаара.
Амца мцахома аӡы аҵан унхар,
Ԥсы уаара узхома, уа утәыҵәҟьа ҭахар.
Асакара санышәҵан, мҩа лаша збеит.
Амцагь еиқәысҵан аҽҳәа сырԥхеит.
Аша лаша игәарахь гәашәқәак атуан,
Дгьыл маӡа назгарц иара дысзыԥшуан.
Саҵан исзымго арахьтә аҭыӡшәа,
Сышҩашьоз аныздыр санҿыхоуп, саншәа.
Сшәон, сзыцәшәоз акгьы ыҟаӡамкәа,
Аҵхи амши еихьӡарҳәа сшәон.
Сцон, сахьцозгьы мҩа гаӡамкәа,
Мҩа хьамԥш сышьҭақәа азынхон.
Ашьапызаҵә-бжь аҵх арысуан,
Ԥыцла сгәы ахәрагь аннаҵон.
Еҵәа ҩыран жәҩан сахысуан,
Мза хьыршаӡла сҿы сыӡәӡәон.
Ахьы рахәыц маӡа ибжьысуан,
Дгьыли-жәҩани рзеила рҳәон.
Аԥша напы гәакьан, сгаран,
Сан дызхьымӡоз ашәак сзаҳәон.
Амшын цәқәырԥа мшын баагәаран,
Ахықә зыԥсырҭаз ԥыххаа ицон.
Сара сшәон абӷьыц кашәарҳәа,
Аҽҳәа кәицдан ахәа нхар.
Дгьыл маӡажәа жәҩан иаҳарҳәа,
Издым гәнаҳак иршәатәхар.
Аамҭа ԥшшәыда зымч иаркараз,
Лакәҵас ҳныжь имҩас ианцо,
Ауҳәан-сҳәанқәа рӡы ӡлагара
Сахәламшәааит уи ауп сзыцәшәо.
Сызлахада, сызлахада сара нҵәа,
Агылҩа ҵла иҿахама, мшәан, аҵәа.
Аԥшандагоуп сыԥсы ҿызхуа, ишәыԥшаа,
Сара сзоумашь ашәа зырҳәо, нас, аԥсаа.
Ҽыкәбалла иҟоу хьыӡрацара дызцаӡом,
Дцаӡаргьы, хьыӡ дук иман дызхынҳәӡом.
Ашарамша дҟәышхахьазаргь, дзеиҳабхом,
Нымха-хымҵәа, ега ууыргьы, дзынхаӡом.
Амц сазҳәаз, шымцу здыруеит сузжьаӡом,
Ирыцҳароу, аиаша уҳәаргьы агәра згаӡом.
Адгьыл ҩаза ахаҳә аазрыхуа, умыццакын,
Укәа ҳҭыҵит, укәа ҳҭалоит, ҳумкәыкәын.
Ҭахра ԥхамшьароуп, иҳагу ҳҿы иарҳәа,
Зызха ззымшьаз хара аблақәа ҿаҳәа.
Ега ууыргьы, амцоуп абылра узырҵо.
Шьыжь игылаз амра аҭашәарҭоуп изызцо.
Са сахьыҟоу са сахьыҟоу харацәоуп,
Са сгыларҭеи са сҭашәарҭеи еиӷацәоуп.
Сызлахада, сызлахада сара нҵәа,
Агылҩа ҵла иҿахама, мшәан, аҵәа!
Амшқәа аазрыхуа аамҭа ҳкәажәаҿ,
Зымч зызхаз ҳәа уаҩ дмиӡац.
Зхыбаҩ кнарҳаз ашҭа агәашәаҿ,
Ҽыҩзаргь сеидру, лаԥш рымкӡац.
Амра зныршәлоу аԥлакь ианылан,
Шәахәа зхахода зырҳәа.
Еҵәа кнызхда рышьҭа ихылан,
Иарбан мамзар исзырҳәа.
Ахаҳә кылҵәа зыхәда иахазҵаз,
Цәыкәбар кымҭоума, шәҵаахьоу,
Зымш абӷьыц зыхҭыс анызҵаз,
Зҭоурых ззымҵаз дыжәбахьоу.
Зуи зҳәеи еинымшәаз ауаҩ баша,
Уаԥхьа дгылан дызцари.
Зажәа ныжьны, зыхшыҩ цаша,
Ҟәышк дышҳамоугь рымбари.
Аамҭа ҟәыҵәак аԥша иасуа,
Зыԥра хызҵо шәаарзыԥшы.
Иҩуа ирышьҭало згәы иҭасуа,
Уаҵәтәи амшахь шәаанаԥшы.
Аԥша мҵәыжәҩа бжа аанартын,
Адгьыл иқәҵуан хәыҷ-хәыҷы.
Сызхьымӡашаз уск саҿын,
Слымҳа иҭаҩуан аамҭа абжьы.
Саркьалк иасуан абз камшәарц,
Изаҳашаз ҽыжәҵны иԥшын.
Ҳаԥшьа аҵа ҳәызба ҭамшәарц.
Бырг иныҳәа мшрак иазкын.
Аџьныш дныҟәон икәылӡы ныжьны,
Аамҭа дҽыжәын дмыццакӡо.
Мцы шаҳаҭи, қьиеи еиурыжьын,
Ухгьы уцәдырӡуан иумбаӡо.
Иразҳәаз сеидру бжьы уаарала,
Ашәа ҳҳәоит ҳәа шьоук аҿуп.
Сасҵас аԥшәма иашҭа уанҭала,
Ухы удырроуп, ара усасуп.
Мҵәыжәҩа бжа аԥша идәықәлаз,
Ҩба анамоугь иазхаӡом.
Ааԥын иажәыз сара исықәлаз,
Ааԥынра ааиргьы дхынҳәӡом.
Сыбла цагәит хара избарҭам,
Сышықәс шьана сыхцәы шлазаап.
Ушьҭа узалгар ажәрагь шәарҭам.
Аԥхын амра еиҳа ицазаап.
Гәы сакароуп адгьыл жәлада,
Гәыӷрас иацлои асакара.
Амҩа нымҵәа ианысны ицада,
Ианзыршада ччаԥшь мацара.
Аԥсабара аԥҟара еилазго,
Аӡын агәҭаз зны имацәысуеит.
Жәлар ианырҳәа агәра зызго –
Аҩымсаггьы знык ихысуеит.
Зыҭра иҭамлаз аҳәа жьакцаз
Саб иҳәаҭҳа злоуҳәарызеи,
Ашәаргәында ажьа назцаз,
Абчараҳ ҳәа зиоуҳәарызеи.
Амра ашәахәа хьы рахәыцзар,
Ахьлых уашьҭалан узцазеи,
Аԥсҭазаара абас ихәыцзар,
Баша игәаӷугоит узхәозеи.
Сгәы аҟәышра иаҵдаз сыԥсы,
Сдунеи хәыҷ иахасҵеит бласы.
Ачҳара ацәызгарц снаскьон,
Игәамҵхьаз сыԥсы сахҟьашон.
Аӡиас зыркараз асырӡ,
Ашьхақәа иргәыӷран ирԥырҵт.
Агәыӷрақәа ршәаџь аанагарц,
Мшын цәқәырԥа кыдҟьа иахьӡарц,
Арҩашгьы ԥыххааса ицон,
Сыԥсы аҵӷа ахац хәыҷ иаҿҟьон,
Аԥхыӡқәа рдунеи лабҿабан,
Аԥшатлакә цҳаражәҳәара ибжьан,
Сгәы амца анацрас, имцахеит,
Схьаақәа рыццышә хәахеит.
Иуаароу зегь узҭаз иртәуп,
Иахьухьуа, ианухьуа иҳәатәуп.
Аҿымҭра адунеи ду иеиҳан,
Адгьыл ахҭысқәа ирбаҟан.
Сгәы аҟәышра иаҵдаз сыԥсы,
Сдунеи хәыҷ иахасҵеит бласы.
АШӘА, САБАЦӘА РКӘАЛӠЫ
Ашәеи сареи ҳаиҟаран,
Са ианысҳәоз сагьеиҳан.
Аха баша уи хжьаран,
Ашәа адгьылгьы иеиҳан,
Ашәа жәҩанын, ииаҵәан,
Ӡиас ҭрысны мшын иаҭан.
Ԥшатлакә хага ҿанаҳәон,
Адгьыл ахәрақәа арӷьон.
Амра иаҿаччон иаҭаххар,
Шәахәа мҵәыжәҩан игатәхар.
Ахьтәы уарҳал наԥаны,
Дунеи иалсуан иԥырны.
Мцабз иахьысыр еиқәнартәон,
Абырг гәыӷрала дартәон.
Ашәа, аҽыҩласқәа ршьамхы,
Аиааира зларгоз ар рхы.
Ашәа, сгәыӷра бааш аҭӡы,
Ашәа, сабацәа ркәалӡы.
Сышьҭа иххалаз сыԥшаауа,
Сышҟа иааирушь ианаауа.
Сгәы аҵан ауп сахьыҟоу,
Баша сшәыԥшаауеит.
Сзааз, сахьааз, ма сзыҟоу,
Ԥсыла сазҵаауеит.
Аҵх лашьца снахан,
Амра збоит шьыжьы.
Амра ашәахәа схахан,
Шәаны исаҳаит абжьы.
Рашьк амҵәыжәҩа еиҵыхны,
Сахьцало снарбеит.
Аамҭа абӷьыц саныхны,
Сызҵәаӷәазгьы аашәеит.
Мцамҩа кәицк аншәалар,
Сабылӡом, ҳаицуп.
Мца ԥаршеи еинааларц,
Лугьежьрак иаҿуп.
Амаа зку дыџьнышуп,
Иахәлаԥсоу ҳа ҳауп.
Уи ҳа ҳаиҳа дҟәышуп,
Маллагь ҳа дҳаиҳауп.
Доуҳа ԥсырҭа гәаҭан,
Даҭәҳәоит еибакыр.
Ҩысҭааи џьныши ҳрыҭан
Шәарҭоуп, ҳаахынҳәыр.
Сыԥсы кнаҳан исыргәаҟуан,
Иалымшаша акы саҿын.
Адунеи зегь ықәын сҟәаҟәа,
Сыԥсы сацын, са сзаҵәын.
Икасыршәуан, џьара сгәыӷра,
Аӡӷьы ихысҵон, џьара снышь.
Сыԥсҭазаара баша аныхра,
Сыдырҵазшәа, шьҭак нмыжь.
Ашәыргәында са дысԥылон,
Аԥаршеи дсасын сыҩны.
Схәы сцәызфоз аӡә данылон
Ссаан, исзынижьуан нас иԥҽны.
Аласкәыгә еиԥш сцәаҳәа иалхо,
Жәауаарала шьоук шәаҳәон.
Шьыцрак иафаз ргәы икыдхо,
Мҩа маат иқәлан инаскьон,
Рҽеишьа змамыз дунеик салан,
Жәытәи-ҿатәи еихҟьашон.
Аамҭа исеихсыз ахҿа сылан,
Баша ихәлазар, баша ишон.
Амцеи сареи зынӡа аӡәын,
Сыԥсы ҭызган ихәыҷын.
Шәахәа хацла сгәы ӡахын,
Сыԥсы ахьҭызгаз иҭацәын,
Амш салан сахәҭаны,
Аҵх сагәылан ирҟьаны.
Срыцын, срыман слаҵаны,
Ҵиаан сроурц схәарҭаны.
Зны сыԥхыӡын, слабҿабан,
Арҩаш шәахла сыркәабан,
Исырҭеит ашьхақәа рхыԥша,
Рымаӡажәа аҳәеит аԥша.
Схьаан, сҵәуеит снатәаны,
Дгьыл сахысит сашәаны.
Ҽык ҳәа сырҭеит, аҭуӷан,
Сгәашәаҿ иааган иҿаҳәан.
Бырфын лыхны са сырххан,
Аԥхьарца рахәыцс сахан.
Адгьыл сақәын ҿаҭахьас,
Сыгәгьы ҭызгеит сыԥсы шҭаз.
Жәларык иӡхьаз сырҿахәын,
Мшын гәыла рышьҭа схын.
Са сымцамзи, амца скуан,
Ацәқәырԥ кыдҟьа сыхнатуан.
Аԥсаа рчара сахатәоуп,
Аԥша амҵәыжәҩақәа ԥыҵәҵәоуп,
Аҵыс бызшәа аҷҷаҳәа исҳәоит,
Исхыччо дыҟамзар – сшәаҳәоит.
Сиеҵәа рымцоуп иаҭаххар,
Спытҟәыр гәымшәоуп зны сышәҭхар.
Скәапеи хыршәлоуп аӡхаҿы,
Зны слабашьоуп акаӡӷаҿы.
Аҵых сацыз, сымзаҿаз.
Аӡын сы шкәакәан сышьҭаз.
Слаз, шәа шәҭынчра зыхьчало,
Сшамҭа еҵәаз ианшало.
Амшын саҵаз цәқәырԥаны,
Схыҵып нырцәҟа сыӡсаны.
Еибаркыган шәкьаҿ саҿаз,
Ишәҭахызар зны сҳәынҵәаз.
Аԥсҭазаара цәгьа исҭахуп,
Исҳәахьоу зегь маҭәахәуп.
Исыхьыз шәазымҵаан сҭахар,
Аҽшьра сықәшәоит зны сымцхар.
СШӘЫҲӘОИТ, ШӘЫМ ШӘИН
Ашәиԥхьыӡ шәарҭоуп, шәаҟәыҵ,
Иршәиз уаа гәарҭак ықәнагеит, ианыҵт.
Ныҳәоуп дгьыл иазымхо, ашәи рацәахеит,
Дгьыли жәҩани рҿыхра аԥсыцқьақәа аҭаххеит.
Хьы лабашьа ахьарсыз Ныхаԥшьа адыркит,
Аамҭеи ԥшеи еицылан ашәқәа аадыртит.
Ажәа иаҳәац даҳәоит, иззымҳәо дцәажәо дтәоуп,
Шәира ныха иамҵоу, иишәиуа иа ихоуп.
Ацәгьа зузгьы дхьаирԥшуеит, ашәира аҭахӡам,
Ныҳәа зциҵаз имҩагьы ашәи анҵатәӡам.
Ҳазқәу адгьыл иаднакылоит ныҳәагь, шәирагьы,
Шәирагь ҳацуп, ныҳәагь ҳацуп, ишәиуагь, ҳаргьы.
Иршәида ииз иныҳәан, изхарам дабаӡом,
Шәира иаҳәо зымҩа иқәлаз, ныҳәа ихьӡаӡом.
Аччабжь ааҩуан ҵхагәаны,
Схы сахыччон са стәаны.
Ажәҩан иалшәон еҵәақәак,
Сқьаад ианысҵон цәаҳәақәак.
Сыхьӡ рҳәазаргь, исмаҳаит,
Схышә ԥардала иршәаҳаит.
Цыгәхыршәҭ ҟазҵоз ааԥсахьан,
Сыхьӡ анырҳәоз ишахьан.
Ицәынҵәазаап аԥсра зшоз,
Иарҭмаҟ нижьит уи данцоз.
Сгәашә ихишьит иҭарцәны,
Дшәозаап сыччабжь иаҳаны!
Сашәабжоуп, сгәырҩабжоуп, сымшыбжоуп, сӡыҟуп.
Адунеи ду санықәлаз еиԥшҵәҟьа сзаҵәуп.
Ианхысуеиԥш ианҭынчроугьы сгәы ахызаҵә
ҭашәоит,
Аԥхыӡқәа рыҵых анҵәамҭеиԥш сеикәшоит.
Амра аҭашәамҭа сцәыблырҳәа сацәшәоит.
Аҵх ашамҭа ахьымӡар слашәхоит,
Адәымцагь аҩнымцагь рыԥхара цахьеит.
Санизгьы сыбжатан, сшыбжатаз сынхеит.
Иԥшасит, иқәасит абӷьыцқәа ҿышәшәеит,
Иҟаҵәҟьои ирҳәои сдырхәыцын, сдыршәеит,
Ацәымҳа иҿаркуеит заманак дахьтәоу,
Ламысдак, ламысуп иԥсы зыҿҳәароу.
Чамгәыр зымкыцыз, чамгәырк аирҳәон,
Заҳәшьаҵәҟьа дзымҵәуаз, шьоук рыӡбахә иҳәон.
Снасыԥдан, сыбжатан срылоуп сызлоу:
Гәеиқәаҵәа, ԥсеиқәаҵәа ԥсахҩ Мазлоу…
Сыҟоушәа, сыҟамшәа ԥхыӡцәгьак збон,
Счабжеи сҿаҵабжеи аҩныҟа иаазгон.
Ажәа нымҵәа зыбз архаз,
Згәыӷра заԥхьаҟа инхаз.
Срышьҭан, снеиуан шьоук иҿызҭыз,
Сышьҭахь иааиуан шьоукы иҿыцыз.
Сшәон исцәыӡыр ҳәа ԥхьа ицоз.
Избон сышьҭахь зегь шынҵәоз.
Ирҭахӡамызт сышьҭа ихылар,
Раԥхьа иааиуаз шьоук рԥылар.
Изышьҭалоз уаҩ дырбомызт,
Аха рхалагь ԥхьаҟа изцомызт.
Уаҩышәарак зааигәа иҟам,
Ҭынхагь ҩызагь уаҩ дыззыҟам.
Здунеи нымҵәа, зҳәаа еилгам,
Гәымбыл ааӡа, гәы зызҭам.
Ԥсыншьҭахь зхьаақәа ԥытлаз,
Абарҭ роуп ҳара иаҳҭынхаз.
Бла иацәыӡхьоу гәы ианыруа,
Аԥсҭазаара ӡымшын сыруа,
Сыԥра шкәакәа хара инеиуа,
Сыдгьыл гәҭыха сзыргәаҭеиуа,
Аамҭа исзалхыу зхықә сазнеиуа,
Иӷьазкхьоу амҩа сызланеиуа,
Бламба ԥшалас сзыцлеиҩеиуа,
Сыԥсы ҿызхуа роуп са сеиуа.
Шәымҭак иаӡбо хҭыс узцәымцо,
Алаԥықәшәеиԥш абжьы анымго,
Сгәаҵа иҭынчым хьухьууеит,
Абла саркьа хара иԥшуеит.
Сгәы аԥҽыхақәа инаркьысуа,
Адыд хысуа, ианымацәысуа,
Сдунеи шьҭацқьа азынхоит,
Ԥсыҟьашь гәымхакгьы дҭахоит.
Снапсыргәыҵа ҳамҭоуп иску,
Убри азын ауп ирыцқьа изыску.
Сықә лашара аҿы хнатуеит,
Са сахьҭаркыз агәашәгьы атуеит.
Сшәа сиааиуеит ега зунда,
Аамҭа инысхыз сыԥхьаӡоит.
– Ас санықәхоз, ҳаи, сыԥсында,
Сан лыбжьы ааҩуеит – сеилагоит.
Уи иацы акәын, уи жәац акәын,
Анкьа иалҩны исаҳауеит.
Сымца аԥхара сыҽҳәаҿ акәын,
Уи саԥырҵны арахь саауеит.
Арахь иабыкәу, иарбан ҿыцроу,
Кыр санажәхьоу са схаҭа.
Шьҭа сурҿыцуоу, зынӡа сыӡуоу,
Иарбан иалызго суахҭа.
Изгаз акәӡам зынӡа инсыжьуа,
Исцәынхаз акыр иеиҳауп.
Аҽыҩ хатәра адәы нзыжьуа,
Иго аҽыҩ ҷкәын ибжьы аҳау,
Ахала инеиуеит адәы иқәлан,
Адәы иннажьуа ҿыц иабоу.
Ҿыцрак сашьҭоуп саргьы сдәықәлан
Сжәытәгьы сцәыӡуоу, ҿыцк збоу?
Аԥсҭазаара исымнахт иснаҭаз,
Исзымҳәазгьы збеит ишҳәатәыз.
Иҿыцмыз, ижәытәыз, игәаҭаз,
Аԥсҭазаара ԥхыӡын сызтәыз.
Иџьамшьакәа сааиуан иџьаршьоз,
Инысхуан зныхра мариам.
Иҟан зегь реиҳа иԥхасшьоз,
Аԥхамшьақәа рымҩа мариан.
Дәыӷбак са сҭамлеит сахьымцоз,
Аҿ иаҭәам ажәакгьы сымҳәеит.
Амш-қәа-ҵәуа шахьыӡсоз,
Мрацҳа снықәсны сымцеит.
Ханк ма сыҩнамлеит сқьақьарцаз,
Аԥшәма аамҭала дызхыз.
Сацмызт ԥшамҩаск сырбарцаз,
Сгәарҭон сызбарц зҭахыз.
Лагамҭак, нҵәамҭакаҿ сныжьны,
Нҵәамҭахарц, ҿыцны игьежьуан.
Мышгәырӷьа мышшәаџьҳәа иазныжьны,
Сымшынҵа қьаадаҿ сыҩуан.
ЗЫ ЧЧАБЖЬ НЗЫ ЖЬЫЗ …
Зураб Кәыҵниа игәаларшәара иазкуп
Ашәымҭак амш аангылеит,
Ишьҭақәа анбалон ицоз.
Жәҩанмҩаҿ амрагь ааҭгылеит,
Ԥшан урҭ рыбжьара ишәаџьҳәоз.
Дыччазаап данизгьы, дымҵәуарц,
Ччаԥшьны дазхарц идунеи,
Дықәҵуан ччаԥшьла, даҳҵәуарц,
Иԥсра амш даԥыларц ианнеи.
Мрашәахәа ацәызгоз лашаран,
Гәыблырак иахылҵуаз доуҳан.
Аԥсҭазаара убасеиԥш дыркаран
Дынзыжьуаз иара аҵкыс деиҳан.
Ԥсрамҩагь ччаԥшьк аҭахызаап,
Ушьҭахь лашаран инхарц.
Аԥсцәаҳа идунеи ицәажәызаап,
Дшыччоз диԥылеит диршәарц.
Узмыԥхьоз ҳгәы блырак аниҵеит,
Ажәала ишизымҳәоз баны.
Дзыркараз идунеигьы даԥырҵит,
Даниз еиԥш дырҩегь дыччаны.
Ахьаақәа аччаԥшь реиҳазаап,
Ихьаауп, ихәроуп иӷьаӡом.
Аччаԥшь – иргылам баҟазаап,
Зыччаԥшь нзыжьыз дыԥсӡом.
Исымпыҵҟьан аҵәца ԥҽит,
Уи аԥҽыхақәа сырхәит.
Ашьа сылкьасан ицон,
Аҵәца аԥҽыхақәа сыҟәшәон.
Са сназҿыхәоз аҿамҩа
Сыцәкаҭәеит арахь зымҩа.
Исшьаӡомызт сара сықә,
Ныхак самҵалан санықә,
Уа исԥырхагаз аӡә дызбон,
Сымҩа сзымгартә ак иӡбон.
Рыцқәак касыԥсон иааларц,
Доуҳа чысны исшаларц.
Гәычча изыччоз дсыԥшаауан,
Схышәаҿ ҵыс хәыҷык аауан.
Арҵу сацәажәон хазы.
Ҵәыцак сашьҭан уаҵәазы,
Сӡыхь еиҵысхуан ихәашьыз,
Аԥҭа кнысхуан жәҩан ихшьыз.
Уи сыԥсы акәызшәа исырбон,
Ҵәыцак иахәыз са сшьабон.
Исымпыҵҟьан аҵәца ԥҽит…
Сыԥсра сахаанхар ишԥазуеи,
Ибзынмыжьуеи рҳәар – закәызеи?
Ара инсыжьуа, нас иазызуеи.
Исзынмыжьуа роуп, сызкыузеи,
Сыԥсы нсыжьып сара сцозар,
Доуҳа еиԥшьыга хацс ирыхәап.
Сашәа амҵәыжәҩақәа ԥыҵәҵәозар,
Доуҳа еиԥызшьуа сыԥсы иарҿыхап.
Аамҭа цазар, саҭахымзар,
Шьха каԥкаԥаа сшәаџь иарҿыхап.
Аха урҭгьы са сырхымзар,
Жәҩан аԥарда аԥҭа иҩахап.
Аеҵә рымца ацыԥхь искыз,
Ԥсырҭа роуп снапсыргәыҵаҿ.
Мраҭашәарҭа ажәҩан иашәыз,
Ҿыцәарымашь амца агәыҵак.
Ажәҩан хыҵыр қәак саҵәуап,
Рыԥсы ааиҭаркып сызҭахымыз.
Сымҩа исзымгаз иҭацәу уа,
Сшьыцызгаз баша дхымызт
Сышьҭа ркааҵәҟьан иԥсы ҭыхуа,
Ацәгьа рлымҳа дынҭацәажәон,
Сызхаанхо аԥсра ныхуа,
Исзынмыжьуаз акы сарцәажәон.
Ара саныҟамыз, сабаҟаз,
Уажә сыззымкуа адунеи шԥаҟаз?
Сыԥсы знызгаз аҽа тәылоу,
Ара изтәылаз саргьы срылоу.
Амшын схыршәлазма, сыбӷьыцны,
Аԥша самазма сбыбыцны.
Слыхшоу Гәашьа Саҭанеи,
Сыԥсы замкуазеи адунеи.
Жәҩан Еҵәаџьаа сара исгаран,
Дгьыли-жәҩани срыкәшо сгәаран.
Мцаблык кәицны сацыршәоу,
Кәицқәак мыцәа сгәы изҭаԥсоу.
Ажәеиԥшь сааишьҭзар ма сасра,
Абқәа ирысҭаларц хлаԥшра.
Сымзаԥҽыхан зны скашәазар,
Срыцны адгьыл-кәа сҭашәазар.
Жәҩан сацәхыҵзар зны сқәаны,
Сықәнаҭәазар дгьыл шәаны.
Сҵыс хәыҷ сыхьчара зылшаз,
Сара сакәзар ашәа инҵәаз.
Амшын згәааз сара сзакәзар,
Ашәах шкәакәа са сыԥсы акәзар.
Шаҟа схыҵуеи, шаҟа нысҵуеи,
Сыхәда иахаз ахаҳә зԥысҽуеи.
Ма сахьынтәааз маӡазар,
Уи ахаҳә ԥшьа сыхьӡ анҵазар.
Аха уи сымбарц ианҵоуп,
Са сахьынтәаазгьы маӡоуп.
Сыԥсҭазаара иабӷьыцу сымшқәа,
Ишгәыԥҵәагоу знык ианца,
Исҵәаӷәароуп уаҳа схьамԥшкәа,
Иара уи акәхап слахьынҵа.
Саамҭа хҵәаха иаҟәырҷахаз,
Сымшқәа исцәыргон еиҟәыршәшәа.
Сыҵла бӷьыцқәак зхы иҩахаз,
Сымшқәа ирыццон мшынҵәа.
Сҿамҩа ҭыстон суаҩ ианҭәалан,
Сымш цәыкәбарқәа ирхьыкәкәон.
Сдунеи хышәала сыҩналан,
Сахьыҩнамӡоз сҿамҩа сшон.
Са сыхәҭакәын исцәынҵәозгьы,
Сымшқәа ирысҭон суахҭагьы.
Цәцашьа змамоуп са сзыцәшәозгьы,
Амш санҵәамҭан схаҭагьы.
Сыԥша мҩасны адәы сықәзар, избарызеи,
Амырхәага агәқәа рҟынӡа инаӡарушь.
Ҩада зқәашьым жәҩанкаҿ иигарызеи,
Жәҩанда аеҵә гәарҭа зыԥхарушь.
Амза иазымҳәо аҵх маӡажәа саҳарыма,
Са сымзазар, исҭахӡамзаргь сымзахар.
Са сыԥхыӡзар, ԥхыӡ дунеикаҿ сыжәбарыма,
Саҳҭыԥҳәысны аҳҭын ханаҿ сыҩнахар.
Ашьха ҿыӡәӡәа арҩаш гәымшәа ахьхәашо,
Маӡа рҳәома, акры рӡома ус иаԥу.
Са сырҩашхар, ашьхеи агеи ахьашо.
Цәқәырԥеи мшыни сара исарҳәашам изҿу.
Ихәахаз акәиц са сакәыз ибылхьоу,
Аҽҳәа мцадаҿ амца хьаа ҟалаӡом.
Уашьҭаларгьы, мшынхынҳә дарбан избахьоу,
Иԥрыз ашәа амҵәыжәҩақәа аҟьаӡом.
Агәы ахькыду иақәшәахьада Адунеи.
Маӡа ахьыҟоу, маӡа нҭаршәын иҵәахуп,
Амза, амра, аеҵә цырақәарҿ уаннеи,
Ҽа бызшәаки даҽа дырраки рҭахуп.
Са сыԥшам, нас ма сырҩашым уахь сызцеи.
Маӡа саазар, маӡа сцозар са смаӡоуп,
Адгьыл самкуа адгьыл сзықәхеи ас гәаҭеи.
Маӡа сзашьҭои, маӡас иҟоу сара соуп.
ИААЗ АШӘАЛА, АШӘАЛА ИЦАЗ
Лучано Паваротти изкны
Адунеи ду ашәқәа еиҿажьын,
Ԥша шәышәырак мҵысӡо.
Маӡа ҭыԥкаҿ, маӡак ныжьын.
Аамҭа ахысуан иуанҭо.
Жәҩангәашәԥхьара ацаԥха заӡаз,
Лыԥха лаша игәы иҭаҷҷеит.
Маӡа ҭыԥны доуҳа згәаҵаз,
Бжьы ссирк ҭызгаз ашә еимҟьеит.
Адунеи зыргәашаз бжьыкгьы.
Еиҿажьыз ашәқәа аанартуан,
Уи зыхшаз доуҳа шьыжьыкгьы,
Маҿа ҳамҭак инаркуан.
Маӡа ҭыԥаҿ маӡа цәырган,
Аша дзыхӡыӡоз аӡә диуан.
Доуҳа еиҭасра мшык иадырган,
Бжьы ршанхага еҵәак акуан.
Адгьыл дуӡӡа зырхыџхыџуаз,
Ашьауардын жәҩан иахьӡаз.
Амра ашәахәа згәаҵа иҭыҵуаз,
Имгыло мракеиԥш иҭашәаз.
Дунеи ҟьаҟьа зыбжьы ахыҩуа,
Зашәа аԥҽыха згәы иҭаԥсаз,
Иԥсы нақәҵа, игәаҵа ишҭыҩуаз,
Иааз ашәала, ашәала ицаз.
Амш аҩыҵрак амра инеиуаз снахьыԥшит,
Ԥсыцқьеи џьныши шыгәаҭеиуаз еиҿаԥшит.
Ажәа рзымшеит, ашәа рзымҳәеит еилахеит.
Ԥсыцқьа ииаша џьныш бызшәала ианҵатәхеит.
Иркшоуп адгьыл, иркшоуп ажәҩан имышьҭаркуп,
Аџьныш имцгьы иаша цәымзахан иаркуп.
Ныҳәа ԥсахуп, ашәа шьҭыхуп гәык былуам,
Амш аҩыҵрак амра инеиуагьы хынҳәуам.
Зиаша згәыҵак ус инеиуагьы дааԥсашт,
Аџьныш гәымха ҳаԥшьа ҭыԥқәа ихәымгашт.
Унапсыргәыҵа амца ацралар, уи нҵәароуп,
Дунеи ҵыхәа инхаз уиаша цәгьа ихароуп.
Еҵәа кыдшәа аццышә акәзар иаҭынхо,
Ԥсыцқьа игәы цқьа блыр идыруп дышҭахо.
Аџьныш хәмарра дгьыл иахыҵәар, дгьыл ҭахап,
Изгаз џьызшьаз, аџьныш иччабжь иҭынхап.
Ҳазшаз иаха ҳара ҳҟынӡа имааӡар,
Џьныш напыла ишәарҭоуп ацқьақәа ҭахар.
Ԥсыцқьак дыҟоуп сара издыруеит уи дхынҳәӡом,
Ҳазшаз дгәеиҭоит, убри аӡәк изыҳәа ҳҭахаӡом.
Аамҭа иагәылҟьа ҽыхәак неиуеит,
Аамҭоуп иақәтәаз иахьӡаны.
Дәык аҵыхәан са слеиҩеиуеит,
Сдунеи хыҽҽа сынхыжжны.
Скаҭәар адгьылгьы насҿыхәап,
Сшәаџьгьы ԥшамҩас ишьҭнаԥаап.
Аамҭа иазымбжьаз уи аҽыхәа,
Саҩҟьап аӷәрагь ахнаԥаап.
Хымҳа џьымшьа блын сыҽнысхит,
Мци ԥаршеии срыхҭынҵоуп.
Сҳәахьа, сымш абӷьыц ианысхит,
Сашҭа агәашә алыкә ҿыршәоуп.
Ацыха-ӡыхь хәымгоуп тәымла,
Адгьыл ҿыхга ҳақ нырҵәоуп.
Аҽыхәа лас ашьҭа хымла,
Хьӡашьа узаҭом иласцәоуп.
Дунеик саҵоуп сара схала,
Зны сазымкуа ихыҽҽалоит.
Са сымҩасҩуп, ара сзыдхалеи,
Аамҭа ҽыхәа сыԥшаалоит.
Адунеи сахыкәшан сҭалеит,
Сныҟәон шәышықәса иеиҳаны.
Еҵәак сцәыцәеит, мцак сыцралеит,
Сыргеит кырџьара сжьаны.
Царҭа ахьамам мҩак санырҵеит,
Тыша хықәын сызмышьҭуаз.
Шықәсы ԥхьаӡа зынгьы схырҵеит,
Сзықәшәаз здырит санаауаз.
Идырӡит абла, сыбласаркьа,
Аԥшшәы гәазҭоз хараны.
Сыцәгьа дадгылт сыуа, сгәакьа
Сыԥсы еиҩызгар ҳәа дшәаны.
Азараҟьа ахы зхагылаз,
Аамҭа даццон дықәԥаны.
Сигәаԥхомызт раԥхьа игылаз,
Инеиуаз згәамқәа зегь ҵәахны.
Зны дааҽыжәҵуеит аԥша иақәтәаз,
Ҳамҭак шьҭихуан ирҳаны.
Игәаԥхомызт акьахь иақәҵаз,
Ҽада ирцәақәтәаз иахьӡаны.
Зегь узеиԥшны арҭ мбакәа,
Дунеик иакәшәо дҟалахьоу.
Насгьы бца рҳәеит акы мҳәакәа
Ас лашәымзар уаҩ дцахьоу.
Сыбласаркьа аԥшшәы гәазҭаз,
Абла ҭырхуан даҽакгьы.
Аха урҭқәа хәшьара рзазҭоз,
Ԥшырҭа дықәтәан даҽаӡәгьы.
Сыжәла ԥсаҟьоуп аԥша иамоуп,
Схьаа аҩыҵрак ԥсаатәк ԥыруеит.
Ахҿа идыршәыз са сгәы иалоуп,
Сашьа тәым дгьылкаҿ дгәыкуеит.
Снапсыргәыҵа сыԥсы аныршәлоуп,
Ссаркьал абыз гәаӷла ирхоуп,
Сгәырҩоуп, схьаауп, зынгьы сгәыжәлоуп,
Аамҭа шаха сыхәда иахоуп.
Ақьаад бӷьыцқәа сышәҟәы иагәылжәоуп,
Сҿахәы сҿыхуп, скәалӡы ԥҽуп.
Амш еиҭасра сгәыӷра иамҵәыжәҩоуп,
Аҷныш кьыууа амшын ихуп.
Сдунеи ҳаԥшьа хыхәхәо ихыҵуп,
Иҭамӡаз жәытәрак ахьышьҭра збоит.
Сымца ҿыцәа иаҭынхаз кәицуп,
Амшын нырцәҟа мцак лашоит.
Сыԥҽуп, сшьыхуп, сыхәраҭыԥуп,
Сныха амҵан ачарҳәаҩ дтәоуп.
Шьыцра дәыкаҿ сыбла ҭыхуп,
Сҭоурых бӷьыцкаҿ уи анҵоуп.
Ларха-ҩарха дгьыл ркараҿ,
Ԥшахьк са сгара арҵысхьеит.
Аӷа иԥсырҭа сжәытә баагәара,
Са стәқәа рҟынтәи ихьчатәхеит.
Абла зхамыз ибла ҭихит,
Шьап зҵамыз алаба шьҭихит.
Ажәҩан даҳәон мҵәыжәҩа змамыз,
Игәыжәла нихуан гәы зызҭамыз.
Иԥсы дашьҭан зыԥсы зхыҵхьаз,
Иҽы икәадыруан зҽы зцәыӡхьаз.
Еиҭазымҳаз ашәҭ махә хиҵәон,
Амшын агәы ацҳа хиҵон,
Кәара ҭабак зхала измырыз,
Зегьы дреиҳан зхы здырыз,
Зажәа кьаҿыз зыхшыҩ дырыз,
Иказымҿо иқәла аҭырас.
Аӡы цәыкәбаргьы амшын иахәҭами,
Лабжыш цозар, абла ҭами.
Аҽыуаҩ иоуп ҟамч зкыша,
Аҩра зылшо, зыҩтәы зҩыша,
Аҽы уаара зынӡа иурҭом,
Аҳәа ззымҟьо аҭра иҭигом…
Ара саангылап уаҳа сҳәом
Арма-ӷьырма акгьы ауӡом.
ИЗУРЫЗ ЕИ...
Аибашьҩы Резо Чачхалиа
игәаларшәара иазкуп
Ашәы зшәыз аԥҳәызба инеиуаз,
Ашәа шырҳәоз аалаҳан,
Лылабжышқәа аҭҭаҳәа ишлеиуаз
Илрыцқьеит, зныказ, дааԥхашьан.
Аха ашәа цас иауазшәа,
Илыкәшон, лымҩахь дызмышьҭуаз.
Ишылбоз адгьыл лыҵҟьа ицазшәа,
Лхьаа ҿыцхон дызбылуаз.
Изурызеи, изурызеи, изыурызеи,
Мшаҽнеиԥш ҿыц ибжьы лаҳаит.
Ауаа дрылоуп, илурызеи,
Илзымго ҵасқәак дыршьаҳаит.
Лшьапы дықәҟьо аурҭ асуан,
Ибжьы лыԥхьон, хара игоз,
Лылабжышқәа лыкәа иҭысуан,
Ҳазшаз иакәын урҭқәа збоз.
Аԥша мҵасуан, ашәа халон,
Баҟак еиԥш дгылан дымҵысӡо,
Ашәа ааныжьны, амца далан,
Ԥхьаҟа аҩызцәа ҳәа дыҳәҳәо.
Ахызаҵә ааиуан ашәа хызҵәоз,
Ашәы лшәызҵаз уи зызкыз.
Ашәа, аиааирахь ацҳа хызҵаз,
Иԥсы ихыҵыз иацны иԥрыз.
Изурызеи, изурызеи, изурызеи...
Мҩамыш дықәнаҵарц игон,
Ҵасқәак дрыҵан, илурызеи,
Изурызеи… дныжьны ицон.
Нахьхьиӡа, ашьхақәа, иахошәа аҭаҭын,
Аԥҭа цыԥжәахақәа рықәцәаҿ ихшьын.
Ихызҩоз алҩагь аԥша ирцәагон,
Илыҳәҳәоз рықәцәгьы кәакәаршәа иаанхон.
Рҿымҭра баагәара ацәашьеиԥш ирхаркын,
Рычҳара иҩахан бираҟҵас иркын.
Аԥшоуп урҭ атәамбо зны-зынла изжьо,
Рхы инықәсны, иуанҭозшәа иниас ианцо.
Ахаҵара агәаӷьоуп рымҵан ииуа,
Ахаҵагь дырҵәуом ара даныԥсуа.
Ашьхақәа рҵәуабжь арҩаш ахшоит,
Рыхәрақәа ҿыӡәӡәа рыԥсырҭахь ицоит.
Шәахуп иннажьуа арҩаш ҭахар,
Ашьхақәа ргәеисыбжь, ҟалоит иумаҳар.
Адгьыл ахьаауп абасҵәҟьа изырӷәӷәаз,
Ашьхақәа ргәаҵа Ахрашәа зҭахаз.
Аӡыхьеиԥш ҳаҿыхәоит рҳауа иџьбароу,
Рымчқәа зегь ԥыршәоит ақәылаҩ данроу.
Ашьхақәа гылоуп кәалӡык еиԥш ҳахьчо,
Ҳныха баагәара, ҳҭынчра зҷаԥшьо.
Шьха лыԥха ицуп рымҵан ииуа,
Ашьхақәа рыцқьара игароуп иԥсуа.
Аԥша иаццаз аӡәы ибжьы саҳауан,
Аԥша хага џьара дныжьны арахь иаауан.
Ҽыхәак дақәтәоушәа дымцази, – гаӡа,
Аԥша-ҽыхәа гәрамга дамгози зынӡа.
Аамҭа ашькыл иангылаз дыԥшахоит,
Аԥша ицәхалаз амцеиԥш дыбжахоит.
Агәы ԥсасиуеит, аамҭа цәгьа уажьоит,
Иахьа иҵәуаз акьыжыҳәа, уаҵәы дыччоит.
Унапсыргәыҵа хсаалоуп, зны-зынла уаԥшуа,
Аб ихәҭаа рзалоуп адгьылаҿ ииуа.
Амшын ӷбада ухылар, ахара узцаӡом,
Ауал зырҳаз, еиқәылар, нас иузшәаӡом.
Амза аҭахамҭаз, аҵыхгьы лашәхоит,
Идыртәуп, уи ацамҭаз амшгьы уаҵәхоит.
Абла саркьа ԥҽыргьы, аблақәа еиқәхоит,
Аԥша-ҽыхәа-ҽыжәла, иудыруаз ихынҳәтәхоит.
Аԥсҭҳәа бымбылқәа арыжәтә иаҳцәашьит,
Ажәҩан аԥшшәы ԥшӡа ҳазгәамҭо ирҟьашьит.
Амра хьышәахәа, ахцәы ҳнамырԥеит,
Ажәҩан иацәгәаан лабжышны икаҭәеит.
Асаркьа иаԥҽыхазшәа ашьац иахаԥсан,
Аԥша цәгьа амҵәыжәҩақәа азымҟьартә иԥҵәан.
Амшынгьы схыԥшылон схышә аасыртын,
Ацәқәырԥ еишьҭалақәа сдырцәарц иаҿын.
Сыдгьыл иагәашәын, амшын ду газгон,
Хәыцрақәак, ӷбада сыӡхырҵон, сыргон.
Рыԥсыҵәҟьа аназҭырхуа сыдгьыл шьоукы,
Иқәҵан ихәмаруеит шьоук ашә рхаркы.
Агәымбыл дызшада, шәаџь зымҳәара,
Ацәқәырԥқәа ирдыруеит иӡхыҵхьоу ара.
Агәыԥхҭ, аҽыԥхҭ, ари адгьыл ртәӡам.
Инкаҳан иԥсыргьы араҟа ижтәӡам.
Амцахә еиқәызҵо, имцахә хьчатәуп,
Аԥсахҩы дагәа, агәашә дыҭгатәуп.
Сымыш еиҵалан, икьаҿхеит зынӡа,
Хьаақәак сгәарҭан, иҩналеит рыҽӡа.
Аԥсҭҳәеи амшыни сырԥырҵны сцахьан,
Аҵх исызгәамҭоз, амш ахьӡахьан.
Аҵх агәы еиҩзыршәоз ацәымза,
Ԥша иацәыхьчоума, изакәи.
Алашара збоит нахьхьиӡа,
Ӡәыр дынхомашь ара, изакуи.
Нышәынҭроума, ҿыц дыржыма,
Иахәышәтәрыда ацәымза иарку,
Сгәы сажьома, сыбла хкыма,
Анык дыблыма, амца зку.
Зымшахә аблыз зиаҵә кыдшәа,
Зныхақәыра дгьыл зыхьчаз.
Афырхаҵа иҩызцәа иркызшәа,
Иарбан аҵх агәҭа исзырбаз.
Лычҳа ԥызшәоз Ан, ҽа хьаак
Лзаазгаз шәаџьума изызҳәоу.
Гәырҩа нымҵәа ашәқәа ахьаат,
Алацәгьа ԥсцәаҳа дахьҿаҳәоу.
Аҳәҳәабжь гама, ашәа ахьгаша,
Ашьац зыблыда ашҭа агәҭа.
– Шәан еиҭамҳәа, зыбжьы мгаша –
Лыбжьы гахма Ан еиҭа.
Ан лыхшара рнышәнап дықәтәоуп,
Ианхәыҷқәаз еиԥш уажәыгь дрыцәшәоит.
Иҭамбаӡо лабжышк нықәҭәо,
Лцәымза шылку иаалыршоит.
Изқәаршәшәоит адгьыл ацәа иҭамӡои,
Еҵәа ҿшәашьала иҿшәару.
Аамҭеи хҭысқәеи ҳцоит ҳрыбжьамӡо,
Мҩа згаз гәнаҳада дцару.
Армеи арӷьеи рцашьа зцашьоу,
Ԥышәа ззымхаз дгьылк иану.
Ӡи-мцеи ирыҵгоу зымдыр ззашоу,
Ԥсадгьыл харҭәаак рызгару.
Анашана ҳәахьа зиааироу,
Хлаԥш данрымам рымҩа иахҟьоит.
Гәыла иузымбаз ушҟа иааиуоу
Дыртәуп, амзар ԥсыла иушәоит.
Иуҭаз уиҭоит, уҭынха, ууа,
Изоуҳәаз аԥсшәа аҭак иҳәоит.
Иухәом ԥсадгьылс атәым тәыла,
Уи заҭәеишьаз уа дынхоит.
Ԥшаара нымҵәа, хара зымца,
Иԥшьоу адгьыл ҭацәхаӡом.
Зыҽҳәа нзыжьыз, ицәоит имца,
Аҽҳәа итәыму дарԥхаӡом.
Адгьыл ҿызҭуа, ажәҩан иҳәҳәо,
Рыбжьы уаҩсыр хара узцом.
Ԥсадгьылк иқәу бызшәак иаҳҳәо
Змаҳаз, умцахә еиқәхаӡом.
Амш аҵыхәан ҽыхәак неиуан,
Бла ҵыхәала снахьыԥшит.
Аамҭа исзымхаз саргәаҭеиуан,
Сгәыӷра кнаҳа баша иԥҽит.
Амҩа аԥыхьа амца ҩыҵҟьоит,
Изнымшәаз аамҭа иалҟьа ицоит.
Иахьымӡаз сҽыҩҷкәын баша дыҵҟьоит,
Амш анҵәамҭаз ажәытәгьы нҵәоит.
Сҽыхәа бжьыууа цеит, иабаҟоу,
Аԥша иарцәаз сцәашьы скуп.
Уаҵәтәи амшоуп ушьҭа иҟоу,
Иацтәи амш, иацы ишьуп.
Амра гылоит иац иахьгылаз,
Иац ииз ибжьы иргоит.
Иахьа сиаҩсит иац сызԥылаз,
Уаҵә исԥыло дсаҩсны дцоит.
Акгьы аныҟам умч зықәхаша
Уԥсы уҭаӡароуп, ухәыҷцәоуп.
Иацтәи амшаҿ умгылан баша,
Иацтәи амш иахьа иажәцәоуп.
Аамҭа ԥҽыхак саҿа ианырҵан,
Убрыгь саӡом са схазы.
Истәым тәылак сыхьӡ ахырҵан,
Амҩа сықәуп абаразы.
Дунеи кнаҳа иалакнаҳау,
Ацҳа сықәлан снаскьахьан,
Ацҳа каҳау, сара скаҳау,
Схынҳәны адгьылахь саахьан.
Сшәарҭа нҵәазшәа сгәы касыршәит,
Ара укамҳауаз џьшьа.
Адгьыл рыцҵас сынҭадыршәит,
Сеиҭамгарцаз уахь аԥша.
Еҵәацырак жәҩан исзалаз,
Аԥша аҿаҭәҳәон иҭаахарц,
Ацыблыха ссаан ианԥсалан,
Иҭашәеит амрагь сеикәнаршарц.
Саҿа ианырҵаз аамҭа ԥҽыха,
Иара аанҿасуам са сахьӡом,
Амҵан сгылоуп сааины Аныха,
Сара уи ада хҿыхшьа збом.
Схала сықәлеит аԥсабара,
Схала сныҟәеит, дәык сахыст.
Схала саҵалт сус хьанҭара,
Аԥсҭазаара счалтны исхыст.
Шьыжь сангыла амра хьаҳәит,
Аԥҭа ихырҩеит ахаҿы.
Амархәага ашьхара аҩит,
Рҽыԥхьаркит сара сҿы.
Аԥша хага абаз шьҭызхуаз,
Урҭны иҭалеит са сымхы.
Аамҭа исҿаччо ачархь саҿызхуа,
Сазыннажьт иԥысшәарц схы.
Сгәыӷра ԥсыдақәа зхьынҳалаз,
Аеҵә сцәыӡуан ҵхагәаны.
Суахҭа еиҿазкуаз, дунеи исзалаз,
Амшгьы сԥырҵуан ихәжәаны.
Ԥсаатәк сԥызан сыԥсы зхалаз,
Акьыубжь сашьҭалан снаскьон.
Сдунеи ргәаша са сызнаалоз,
Санаԥырҵлак иаргь заҵәхон.
Адунеи агәы хаҳәхазаап,
Лаӷырӡ кәармак азааӡом.
Аамҭа ҽы-шьапқәа рчаԥазаап,
Џьара иааҭгылан иузыԥшӡом.
Адунеи шәындыҟәра иҭарҵаз,
Ахазына аӡәы игахьеит.
Акәа-амаӷра маӡа иҭарҳәаз,
Зегь аргама ираҳахьеит.
Шьха иаҿысхьеит изаҿамлоз,
Абчараҳгьы иҭыԥаҿ дтәоуп.
Аԥшьаҭыԥқәа уаҩ дахьҭамыз,
Уажә ишьагьуа рашҭа иҭоуп.
Ажәҩан иалоуп ахьажь ҟыжуа,
Аҟармаҵыс хәыцуа итәоуп.
Ҳабахә рыцҳа иуардын ҿыжуа,
Амҩа дшықәыз имҩа ԥҵәоуп.
Иԥсымҭазы еиҳабрак ирҭан,
Таҷ насыԥда ихы даӷоуп.
Иалихызшәа истол ԥсырҭан,
Ибла акгьы амбо дахатәоуп.
Аԥша анасуа лада ицаргьы,
Ҟазшьак амоуп иаахынҳәуеит,
Адунеи агәы хаҳәхаргьы,
Ԥҟарак амоуп зегь ҳакуеит.
Сара исыҭоу уаԥсҵә хәыҷыкоуп,
Исымпыҵшәеит, саргьы сцеит.
Уажәшьҭа сааихьеит сара, аԥсыкоуп,
Иҳәатәымыз кыргьы сҳәеит.
Кыр сыхҭысит, гәашәкгьы сҭысит,
Мҩахәасҭала мҩакахь сааит,
Сыччеит, сҵәуеит, сыгәгьы дысит,
Џьара схалеит, џьа сылбааит.
Сыԥсы нысхит иаҭахымкәа,
Сҳамҭа лысҭеит даҽаӡәы.
Џьаргьы схьаҵит исҭахымкәа,
Шьоукы исцәыргон са с-Уаҵәы.
Мцак еиқәысҵеит ԥхара зцымыз,
Сыҽҳәатәаҵәҟьар са сарԥхон.
Ҩнык сыҩнарҵеит уаҩ дызхымыз,
Уа са стәала еилсыргон.
Дәык ааныжьны аҽыҩқәа зхысыз,
Схьаа иацызҵоз гәырҩан.
Амӷ ахысит саб дызнысыз
Мҩак, са сышьҭахь уа инырҵәан.
Уаԥсҵәы заҵәык сара исыҭаз,
Дунеи хатәрак иаҟаран.
Сыԥсы сыҭан нахьхьи сқыҭаз,
Уажә иахьыларшәыз ҟәаран.
Аӡәы исзынлыжьит лара лхьаа,
Илгәыҵамӡаз дызмышьҭыз.
Сара исзымдырӡеит уи заа,
Иутәым гәнаҳакгьы шгатәыз.
Сгәаҿы ихьаан зынӡа иаԥсамыз,
Сыцәа арҟьалон истәым уск.
Аԥша анасуаз сара сзы амыз,
Акырцх леиуазаргьы ус.
Аӡқәа хыҵуан сахьынхозгьы,
Алыкь сымҩа ианнаҵон,
Ҿыҭуа аӡә дсышьҭалон сахьцозгьы,
Мҩабжаранӡа ҽаӡә дсыхьӡон.
Хымхәак сидгылон сахьнеиуаз,
Игәшәа сҳәахуан згәы еиҟарам.
Сызмышьҭыша сцар абеиуаз,
Арахь сзеигәырӷьоз амш уааран.
Еҵәа гәарҭак сыԥхыӡ иалаз,
Рбаха смоуӡакәа исыцәшон.
Схьаа сцәызгоз ма изгәалаз,
Сааигәа аӡә дыҟазар, дызбон.
Адунеи абахак смоуӡо,
Схада исгәалашәо зегьы.
Сымш аанысхуан са исмеиӡо,
Ак сзацәымго, исзамҭо акгьы.
Шаҟа ирацәоузеи са сызхьымӡаз,
Ишԥахароу са сахьзымцаз,
Аршәаа иасуаз акаԥкаԥ,
Сышьҭа ихылазар ҟалап.
Маӡа игәазҭодаз сахьцоз,
Сышьҭа ихылан иԥхьаӡоз.
Са сызҿыз зегьы ҭыӡшәан,
Баак ргылан, баак рбган.
Лацәгьан иеишуан са схыԥша,
Ирҳәоз рцәалаӡуан аԥша.
Амш аангылар ауашәа,
Сыԥшуан ашьҭахьҟа санца.
Ицоз срыццон, шьоук хынҳәуан,
Дара шҿазгьы, са сажәуан.
Уаҳа сзымцеит иахьцатәыз,
Сшәоит сахьымӡар ҳәа иҳәатәыз.
Аӡы иҭалар ианхәашьуаз,
Ражәа шҳамха уанашьуаз,
Аамҭа сақәшәеит сызлацоз,
Скаԥкаԥмзар уахь сызгоз.
Сызхысхьоу,сызҵысхьоу, еизызгон, исҵон,
Сышьҭахьҟа схьаԥшуа, сахьцашаз сыӡбон.
Ирҳәахьоу, ирҳәаша иснаҭом оумак,
Аамҭа исызхашагь сыҭам рацәак.
Сцома, сызцома сцарц ахьсыхәҭоу,
Сзаазгьы сыздыруам, сцарцгьы ансыхәҭоу.
Избома, изгома сымш лашә агәра,
Дааир аԥсцәаҳа, сацәызго аԥсра.
Сиеҵәгьы жәҩангәы иахькыду икашәар,
Издыруада, аццышә са сҟынӡа иааӡар.
Адгьыл иаҵәажәла ангалан сцарын,
Еҵәа мца азыркыз ҳәа сыхьӡ рҳәарын.
Бзанеиԥш ԥсынгьы хәарҭакаҿ сҟалар,
Дгьылиаҵәеи жәҩаниаҵәеи рымца еикәашәар,
Ԥшеи мцеи еинышәап, машәыр ҟаларым,
Дгьыл бызшәа тәымны жәҩан иаҳарым.
Сыҟанаҵ сыҟан, иашак саҿын,
Мҩалаша згап ҳәа мҩацәгьак санын,
Ицәар цәашьыкгьы, дырҩегь иасыркып.
Еҵәамцеи цәашьымцеи маӡак аадыртып.
АЛАԤШ
Илашәуп абла, агәы ианамба,
Агәы ианыруоуп ԥхара зцу.
Амц аазрыхуа абла гәрамга,
Гәаӷ лаԥшыла зҷыцқәа ҭәу.
Гәырӷьа лабжыш, мап, ихӡалом,
Гәырҩак иацынгьы изкаҭәом,
Иҭацәу агәгьы хьаа зҭалом,
Гәи-блеи еицымкәа хара узцом.
Бла иаҳәароуп агәы иҭыхо,
Ажәа иазымҳәо уа иҭахаз.
Алаԥш, ихьчам мцак зырҿыхо,
Агәы иҭаршәыз маӡа зҳәаз.
Алаԥш, ԥҳәызба мҩа дахызҟьо,
Аҽы ццышә зҳәынҷо имҵысӡо,
Ахра еиҩыцәраҿ аб шьақәызҟьо,
Ашьыцра, агәы цқьа ҭазырцәӡо.
Алаԥш, гәи-ԥси реиқәырхага,
Агәы асаркьа, ахаҿ иану.
Абла сгәазҭаз, зны сзырхаго,
Сыҽҳәа иамцоу, саҿа иану.
АСЫԤСА ҞӘАШҚӘА
Асыԥса ҟәашқәа збоит аҭахьраҿ,
Ишьыркыцны, аамҭа ԥхыӡны
Ирхыргарц зқәашьу, излахьынҵоу,
Ашьха ирзымҳәо маӡа рцәызгаз,
Ԥсрала иршәаргьы, иршәарц зыхәҭоу.
Ашьха рдамыӷ, жәҩан ҟарулаҿ.
Аамҭа иашьаноу зхьаагь шьу,
Ашьха шәарах рылаԥш шкәакәа,
Ихәныргаз ҭацамш илкасу.
Изхылҵыз сеидру иарбан су?!
Амра лаԥшы зыԥсы ацәыхьчоу,
Ахаан иахаанхарц згәаԥхаз,
Ак ҟалароуп, ак шәыхьӡароуп,
Чҳара ззымшу, шәарҭа згым,
Шәара шәылоуп ашьхагь шыхьчоу.
Ашьха рықәцәаҿ зыԥсы нзыжьыз
Арҩаш кнаҳа аҽҳәа иахчнызоу,
Шәара шәреиуам згәы казыжьыз,
Иара убасгьы зегь ирҩызоу,
Асыԥса ҟәашқәа ашьха ирԥызоу,
Шәарҭа аныҟоу зыԥсы ныху,
Ҳадгьыл ҳгара иаԥшьа ныхоу.
Асыԥса ҟәашқәа…
Амш лаша Анцәа иҳамҭоу,
Анцәа иишаз роуп избарҭоу.
Ицеит рҳәеит, ицаз арбан,
Иԥрыз рҳәеит, ашьха уарбан.
Ишеит рҳәеит, Анцәа иџьшьами,
Изҳәаз рҳәеит, изҳәац иами.
Рхы ргазаап изымгашаз,
Иржәит рҳәеит, зынӡа ирзашаз.
Дыԥсит рҳәеит, зыԥсы ҭамыз,
Ибла цазаап бла зхаӡамыз.
Иҭҟьеит рҳәеит абџьар иикыз,
Дагеит рҳәеит, иара изқәикыз.
Илҳәеит рҳәеит, илымҳәартә иҟаз,
Иззылҳәазгьы – зынӡа илзыҟаз.
Жәҩан маӡажәа дгьыл иаҳазаап,
Аеҵә кыдшәа иаанагазаап.
Ҵасым рҳәеит – издыруада,
Ԥан ахьыҟам ӡы изыруада.
Аиаша рҳәеит, икҿацалоуп,
Ацәгьа зыршо ара дҳалоуп.
Иҳәатәуп рҳәан, саргьы исҳәазааит,
Измаҳацгьы шьҭа ираҳазааит.
Ажәҩан иархәлеит алакыҵа,
Амацәыс аҵкар арҟьоит.
Аԥша кҿагьежьит аҩыҵа,
Ихыш-хыҵәа ақәа каҭәоит.
Схышә ихыҵыз анаҟә хьшәашәа,
Маӡа сгәи-сыԥси еиннаҟьоит.
Абахә-аԥшьқәа Анцәа рашәа,
Иныҵакны ашьшьыҳәа ирҳәоит.
Ақәа иаӡәӡәон, гызмал ишьҭа,
Аԥша рыҭәҳәон чықьи-ҵлеи.
Жәҩангәашәԥхьара, Ҳазшаз иашҭа,
Иҭаԥшырц дарбан уахь инеи.
Ихалаз ԥсыҟьашь дҳамбаӡакәа,
Иҿзыршәаз агәашә-ԥшьа алыкә.
Ашҭа иҭалаз гәашә артӡамкәа,
Гәнаҳа азныжьны дгьыл данықә.
Уахь уабацои, ҳзыхурҟьозеи,
Адгьыл гәнаҳа умшәаӡац.
Гызмал ԥшыхәҩ, узмыртәозеи,
Уахь цәгьоураҳәа уаҩ дымцац.
Аԥсымра. Иарбан аԥсцәа изыртәу,
Рымра нхама дара иԥсыз.
Мраҭашәарҭа аԥсцәа ишыртәу,
Ҳазҳәо ԥшшәума жәҩан иахьшьыз.
Рыԥсы цама мракәша иакәшарц,
Еиҭагыларц уаҵәы зны.
Амра нымгылаӡац иақәшарц,
Ибзамхаӡац амра ԥсны.
Мши-ҵхи реиқәшәара – Аԥсымра,
Ирыбжьыԥхаша уи шәахәоуп.
Аԥсы иамыхьырц уаҳа еиҭымра,
Амра иацҭашәо рыԥсоуп.
Мца мацәыс жәҩан аҵыхәан,
Ахьӡы ԥыххаа иканаԥсон.
«Кыр сыхәозар, уара усыхәа», –
Аџьныш ацәқәырԥ дахҟьашон.
Иҽышьапхыц адгьыл иамкит,
Ишьҭа нмыжькәа иӡәӡәатәын.
Дгьыл зыргәашаз уаҳа дамкит,
Амреиԥш жәҩанаҿ иԥхатәын.
Ахьы мацәыс имҩа ԥызҵәоз,
Цәқәырԥа хьымӡа дацәцарцы.
Ажәҩан аҵа блымҩа анызгоз,
Хьӡыла имҩа иӡәӡәарцы,
Мшынгәыла ацәқәырԥ дацны,
Ԥхамшьа мӡышәан ҳаилаҵо,
Ишьҭа аниҵарц адгьыл ҿыцны,
Мшын дыӡхыҵуан дымшәаӡо.
Аԥсабара амчқәа ԥышәан,
Аџьныш дзымцо имҩа ктәын,
Цәқәырԥеи џьныши цон еинышәан,
Мцеи мацәыси рышьҭа ихын.
Ирҳәалац ауп, ирҳәалааит,
Шьыцҩ, ҽеирак имҳәаӡац.
Асаркьал абжьы галааит,
Адгьыл гәнаҳа ҳамшәаӡац.
Аԥсыгәаҭеи, ԥсынгьы-бзангьы,
Илаԥш ҳақәкуп ҳамҩахҟьарц.
Ирҳәалац ауп, ицангьы иаангьы,
Аԥшәма игәашәқәагь аимыркӡац.
Аџьныш дҭыҵит, деиҭаҭаларц,
Ԥсахҩык диқәшәар дилагарц,
Ҳаԥшьаҭыԥқәа деиҭархаларц,
Адгьыл ныӡба ҳаиргарц.
Ҭынч узтәома уаҳәа ухлароуп,
Зыҩнашә амкуа итәы хазуп.
Умшәаӡозаргь, ушәқәа аклароуп,
Зҳәаҭҳа зхырхуа дыхьмыӡӷуп.
Аамҭа аԥардеиқәаҵәа хызшьыз,
Ҳашҭа иҭазыршәыз ахҟа.
Агәы ҟьашь аԥсылаша аԥызшьыз,
Имӷьо хәра ҳнузеи, шаҟа.
Ҳгәашәаҿ ҽыхәак гәаҭеиуеит,
Дҽыжәларц, дзыԥсахуа иҭахаз.
Гәрамга-ԥша-ԥсахҩ леиҩеиуеит
Агәыӷра мца ҿыцәарц, иԥшаз.
Абџьаруп агараҵәҟьа ихыршьуа,
Мыткәмоуп ашәас игахьоу.
Анацәа иргәыдҵан иахьыршьуа,
Аҷангьы мҵарс изгахьоу.
Рыԥсы ықәуп ибзоугьы иԥсугьы,
Ирхаршҭны рџьынџь, руахҭа.
Ирхашҭит ари адгьыл зтәугьы,
Дышҳацу Ҳазшаз ихаҭа.
Исыԥнагало ашьыжь мроума,
Ашьха рҩыҵа мцак акит.
Аҵла рхыцәқәа еинызҟьо ԥшоума,
Имшаӡацкәа ргәаӷ акит.
Анцәа иџьшьара, даҽа мшыкгьы,
Даҽазныкгьы ахышә атит.
Даҽамшыкгьы, даҽазныкгьы,
Амра ацыԥхьқәа ҿнарпит.
Амш ҿыц абӷьыц адаҟьа,
Ианӡалаша ахҭысқәа ҿион.
Агәашә иҭалоз знапы рҟьаҟьа,
Аҳәаҩ иабазгьы кашәон.
Аԥсаа ирыман ашәа-чарак,
Ргәырӷьа уиакоуп изҭаӡоз.
Сыԥхыӡ иалан ариабжьарак,
Сҵыс хәыҷ, сашәақәа зыӡбоз.
Иабасцәыӡи, иҵуазеи, избомеи,
Сашәа схашҭып схаҭагьы.
Схала ашәа заҵәык сызҳәомеи,
Сҵыс хәыҷ сыцуп санцогьы.
Срыцуп сгәи-сыԥси сахьырго,
Ҳхала ҳақәуп ҳа ҳдунеи.
Сымшқәа исырҭо ауп исцәырго,
Еилҳаргап урҭ уахь ҳаннеи.
Иаасыцрыхо цгәы шьапхыцшәа,
Хҭысқәак салыргоит сызлоу.
Сызхьынҳалаз схац сымпыҵшәа,
Схы сыркароит уаҳа злоу…
Ҭацәра хьаак сахьынҳалоит,
Сызхьыԥшыз зегь саҩс ицеит.
Игәыԥҵәаган аамҭа исзалоу,
Ахышә сынхыга наҟ сартәеит.
Ицҳафыруеит шьоук рыхшыҩгьы,
Амацеиԥш иасуеит рлахьынҵа.
Аԥхьа инеиуеит шьоук рҽыҩгьы,
Шьоук нхоит рыԥсы раӡа.
Са сзеиуоу саргьы исыздырам,
Уаҩрак самоуп маҵуҩыс.
Аԥсҭазаара мшынуп, сзыруам,
Сгәыи сыԥси санрымоу тәыс.
Умца кьаҭеит, мцацәа анырҳәа,
Ҳаӷоу имца ыцәеит ас.
Мцоуп уԥсы злаҭоу азыҳәа,
Ирымҳәеит изҳәазгьы цас.
Уӡи умцеи неиқәуҭәааит,
Еицәоу шәиԥхьыӡ ҟалаӡом.
Еиҭагахма, быбжьы мгааит,
Рҳәаргьы иҵәуо дыршәиӡом.
Ашәи назго, гәнаҳа црыхоуп,
Цәгьазуз ҭакны инаихьӡоит.
Ашәи гәҭыхоуп, иԥшьа ныхоуп,
Цәгьахәыц имҩақәа хнаҵәоит.
Иааира згаша иашак иамҩоуп,
Шәироуп, ныҳәак аанагарц,
Улахьынҵа, узԥырҵыр амуа,
Ԥҟароуп, умҩақәа унарбарц.
Мцеи, ныҳәеи, шәиреи гәнаҳаи,
Ҳаицынхароуп ҩнык ҳаҩноуп.
Ҽҳәа иахыху, рхышьна кнаҳа,
Мцацәа ашәира иеицәоуп.
Ҭынчрак ыҟам, мшәан, иабыкәу
Быжьқәак ааҩуеит хараны.
Ааԥын ааит ҳәа ҿыҭуа акәыкәу,
Иахысуеит адгьыл цәаӷәаны.
Ауаҩы ишьыга дырманшәалоит,
Ҩыџьа хәыцуеит итәаны,
Адгьыл иамкыз ажәҩан далоуп,
Ҿыцрак гәеиҭоит иҭҵааны.
Аблахаҵ гьежьуеит аҽыҩгьы,
Аԥхьахә амгар, ашьамхы цоит.
Еиԥхибаҵа иашьҭоу рнаҩсгьы,
Рҽыҩ иаԥысны хара ицоит.
Еиҿахысуеит акы ззеилоу,
Реимак бжьра-бжьҵәа иҵәахуп.
Хыла-гәыла абас иахьеилоу,
Баша ҳҽеиқәҳархарц ҳаҿуп.
Аԥсҭазаара ауаргьала ҳантәалан ҳгьалоит,
Ауаргьала ашаха зны-зынла иԥҵәалоит.
Ҳкаҳауеит, ҳҩагылоит, ԥсҭазаароуп, ҳнаскьоит,
Аԥсҭазаара ҳзынкылом, иҭынчым
изқәаршәшәоит.
Мҩак ҳануп ҳаишьҭалан, изымцогь ицогьы,
Аԥсҭазаара еилнахӡом ажәгьы аҿагьы.
Лахьынҵоу иԥҟароу, иуҭаху азҳәа,
Аԥсҭазаара иркароу, ҳавоуп аԥшаҳәа.
Ҳзымцакәоу, ҳхынҳәыргьы, ҳахьдәықәлаз
ҳаауеит,
Ԥсҭазаарак иаиааихьоу, дыҟоума, сҵаауеит.
Арҩаш амҩа адыруеит, илнаххьеит ицоит,
Ԥсҭазаарак еицыҟаз, нҵәамҭак аҿ ҳаиқәшәоит.
Жәҩангәыла амза халон,
Аҵых ауанҭон аԥша.
Аамҭа зхьысыз еҵәак ҭалон,
Аццышә ҳалаԥсон аҽша.
Узлымҵышаз хҭысқәак срылан,
Сара схьаан, дара хәшәын.
Уажә иԥсҿыхгаз амза гылан,
Ацҳа сзықәнаҵон амшын.
Сықәлан снеиуан сшәомызт уаҳа,
Ацәқәырԥақәа рыԥсы ршьон.
Амза ихнаҵаз ацҳа кнаҳа,
Ишҵысуазгьы сықәсырц сцон.
Сахьцашазгьы дырны сцомызт,
Схынҳәыр амуа мҩабжара.
Ацҳа кнаҳа, цқьа агәра згомызт,
Сзымцар алшон сахьцара.
Наҟи арахьи рыгәҭа сгылан,
Аарцә инсыжьуан са сыԥсы.
Амра ашәахәа шьыжь исԥылан,
Ацҳагь сықәнагон лассы.
Џьара сгыла, џьара скаҳа,
Мши ҵхи сдәықәуп, сныҟәаҩуп,
Ацҳа кнаҳа сықәлом уаҳа,
Са сыдгьылтәуп, са суаҩуп.
Избон, уаҳа аҵх егьсзалам,
Исыхчнысҵан сыцәа арҟьалеит.
Амза сгәаҭан иҷаԥшьон,
Амшын ҳарџьла иқәнаҵон.
Схәыҷра сцәалашәон амшын,
Ацәқәырԥ ӡхыҵра сазыԥшын.
Ӷбак нахьхьиӡа ахала ицон,
Нышьқәак ашьҭалан иахьӡон.
Исхыкәласуа аамҭа сышьҭан,
Исцәеилагеит, сыҩуа сашьҭан.
Баша иџьысшьон сахьӡара,
Сеидру иахьыҟам сахьцара.
Амшын ихылаз аӷба иҭан,
Анышь зырныҟәоз – акаԥдан,
Аамҭа ӡхыҵуан аҟәара,
Исыгхан сыҟан саҟара.
Схәыҷреи сдуреи еихҟьахьан,
Сызҭаз аӷбагь ҭадырцәхьан.
Изызуз сеидру сызшәиз,
Ҟәарак сықәхеит са сшыԥшыз.
Ицон аӷба наҟ хара,
Агәы иҭаӡамзаап ахынҳәра.
Аԥсра иаԥылеит аҵла шгылаз,
Аҽеилнаххьан иԥхашьо.
Ааԥын-быбш-ԥхыӡ ишалаз,
Еиԥырҵгәышьеит еибажьо.
Аԥсҭазаара хәмаргак иеиԥшны,
Ихыҭхәыцны цасҳәа ишоуп.
Гәырӷьагь хьаагь зегь азеиԥшны,
Ҳаинымшәаӡо шҭак ҳаицҭоуп.
Кьанџьак ҳаиԥшны иҳалахәмаруеит,
Иац игәырӷьоз дҵәуо дтәоуп.
Иахьа изныҳәоу ҳақәмақаруеит,
Зыԥсы еиҩызгаз аҳра иҭоуп.
Аҟамчы аҟьашьа цәгьа иманшәалоуп,
Алымҳа дагәоуп абла хҩоуп.
Аԥсҭазаара асаан ҳантәалоуп,
Иахьа иччаԥшьуп, уаҵәы изҩоуп.
Арашәыга абжьы ааҩуеит,
Аԥша аҿаҭәҳәоит аҵла иԥсыз.
Аамҭа еикәагьежь саргәаҭеиуеит,
Амш каххаа сгәы ианҭаԥсыз.
Сгаӡахазаргь сгаӡахеит,
Иҟам, иҟаз зегь ҳәатәхеит.
Хҭысқәак ҵаан ӡын рҭоуп.
Ицҳаражәҳәо аԥша рыбжьоуп.
Жәытәи-ҿатәи еилырго,
Кәаркәашь ыртла наҟ ианҵо,
Ашәаџь аазгазгьы дцахьеит,
Дыԥсит ззиҳәазгьы дыржхьеит.
Еимҵакьачоит шьоук ара,
Ицахьаз хынҳәит сасра.
Мцак еиқәырҵоит, ак ркьаҭан,
Иҽхәоит шьоукы аҩы рҽаҭан,
Рыбла ҭырхит гаӡақәак,
Ирзеиҭаҳәар сцәаҳәақәак,
Ишәасҳәо сымоузеи шаҟа,
Ажәа, иргылатәу збаҟа,
Мци ԥаршеии зегь злаӡо,
Ҳамшқәа гәазҭо, изыԥхьаӡо,
Сыԥсы аҭыԥан иара ҭаз,
Исхагыло уи баҟаз.
Амш еиҟәшәан сара сызгәылаз,
Сагәыламӡо арахь скашәеит.
Убас дмышьҭацәгьан сара исԥылаз,
Сыԥсы кыдшәан сгәы иҭашәеит.
Уаҳа имҩамызт са сызқәылоз,
Сыҽҳәа кьаҭа хәахахьан.
Сымыш сцәыргеит сыԥсы згәылаз,
Шьоукгьы сажәақәа ркәыкәхьан.
Цәқәырԥақәакгьы сӡыхь инажәлан,
Ҿамҩа узымжәуа ирҟьашьит.
Угәы ԥнажәаргьы, ус ргәыжәлан,
Аамҭа ианымшәаз сӡыхь ршьит.
Иҟьантазӡа аҵла еилнахит,
Ԥшак аакылсын ҵхагәаны.
Асыԥса ҟәашқәа рыԥсы ҭнахит,
Асырӡ илеиуаз иқәԥаны.
Амҩа сырҭомызт изымцоз,
Асапат цаԥха ҵәиуам.
Амш сагәылшәахьан сыззымгоз,
Аҵх сыҩназкызгьы хынҳәуам.
СЫԤСЫ САШЬҬАН…
Сыԥсы сашьҭан, саруадаҩит,
Маӡа ԥшаашьак назмаӡам.
Исҳәеит иҟам, иҟам снарҩит,
Иубартә иҟам, ԥшшәы ахаӡам.
Ажәҩан скыдлан – еҵәа гәарҭак,
Хабарк уаҳа џьара избом.
Иамаӡамкәоу уаҳа тәарҭак,
Сныжьны, издыруеит, џьаргьы ицом.
Саргьы исышьҭоума сацәыӡны,
Сахьиз акәзар иахьыԥшу?
Ҽаӡәы ихалазар исхыҵны,
Сара тәымџьара сшыԥшу?
Саргәаҭеиуеит, сҭыԥ ркаамкәа,
Сшәаџь сымпыҵахеит схаҭа.
Сыԥсы ҭоума? Сыԥсы ҭамкәа
Изуеи, исырцәарцу суахҭа?!
Амҩа иқәзар, мҩак инымҵәо,
Иахьыԥшызар ԥсаатәк иаауаз?
Слымҳа иҭаҩуа ашәа ԥымҵәо,
Сыԥсы иахылҵуазар – ауаз?
Аӡыхь ҿамҩа згьама сзымҵаз,
Сеиқәнархазар, ма, исыԥсны?
Исхагылоу ахаҳә ианырҵаз,
Жәа ҭынхазар, уаҟа иҩны?
Адунеи ахышә лашара,
Сыԥсы ҿазар цаԥханы?
Ҳаи, сышԥақәхеи сымацара,
Сыԥсы сшашьҭаз, сыхәжәаны.
Са снасыԥын аӡә изыҳәа,
Са схазыҳәа смыжданы.
Амцахә саҵхон аӡә иныҳәа,
Сара сымцахә иацәганы.
Сыԥсы еиҩысшон иаҭахызар,
Ишеибгаз инсыжьуан зны.
Џьара иҭаршәны исҵәахызар,
Исыхьчон убрагь шәа шәзы.
Салсуан амца сзаламгыло,
Адәы сықәын смыцхәханы.
Амш сашьҭан амза ангыло,
Амра саҳәон ҵхагәаны.
Шьапеимаада адгьыл сықәын,
Сыԥсы снырырц ааигәаны.
Сыԥсы, сыдгьыл аԥсы сзықәын,
Сыҟан ԥсыла сҿаҳәаны.
Аамҭа хьшәашәа сшәара зцәызгоз,
Изгон ҵыԥхахь, хараны,
Ашаеҵәа ашамҭаз избоз,
Аԥсы ахыҵуан иаашоны.
Имцахароуп сыҽҳәа иахылҵуа,
Иажәахароуп са сбызшәа.
Сгәыӷра ныжьны амшын иӡхыҵуа,
Ацәқәырԥ самбеит акашәа.
Сыццакцәама сышьҭа нымхартә,
Сычҳа нҵәама сгәашә зырӷәӷәоз.
Сџьынџь сахызар са сеиҭымхартә,
Сыдгьыл иакәан сызҭашәоз.
Изыхьчарыдаз сҭынха – сажәа,
Сырбылрыма ҩынтә сыршьырц.
Аԥша саҳәап – «сыԥсы рцәажәа»,
Цәашьыс снышәнапаҿ иакырц.
Ирбалааит сышьҭахь иааиуа,
Урҭгьы иашак рымҳәону.
Адгьыл ашәа, сымцахә аиуа,
Мцабз хәыҷӡакгьы рымбону.
Ԥсрала иршәаз гәнаҳа зцымоуп,
Саргьы инсыжьт ара мҩакы.
Амш сызныҵыз ҩыра знымоуп,
Исзанышәҵа џьара акы.
Сшыҟоу сыҟаз, сызшәыргәаҟуеи,
Шәара сшәеиԥшӡам зынӡагьы.
Сықәымҳазар гатәыс шәҟәаҟәа,
Сҟәаҟәа шәықәымҳан шәаргьы.
Сара исыҭоу сара исымаз,
Ишәзархәаӡом уи шәа шәхы.
Сдунеи салаз, уа саԥшәымаз,
Сахьырго срыцыз сгәы, сшьамхы,
Ажәа ныхоуп, шәаламкьысын,
Иркәыкәны ишәымган са сжәар.
Ҳазшаз имҭоуп, игәы шәамысын,
Ишәыхьӡеит ауп жәак иҳәар.
Суахҭа змеидаз, сара, дгьылуп,
Амца дгьылаҿ саҿагылт.
Ашәҭ исзишаз фҩыхаа гәилуп,
Сымра храҿа жәҩан иангылт.
Аччаԥшь ацыԥхьқәа хьыршаӡны,
Сыркәабеит сара сызтәыз.
Маӡак санаршьеит иҭаӡны,
Уиоуп изымаӡоу саниз.
Ухы уаӷоума исылакьысуа,
Са сызшаз иоуп сыцкы зҳәо.
Амҩа иаҳтәу ауп ҳазнысуа,
Иҳаиҭаз ҳамихуеит ҳанцо.
Алацҟьагеиԥш аамҭа сацҟьеит,
Изузгьы ыҟам, цәгьа сыркароуп.
Аҵла қыцә хәыҷ арҩаш иаҵҟьеит,
Абахә кнаҳаҿ, шьҭа иазҳароуп.
Аҵла хоурақәа ирымбаргьы,
Абӷьыц иаҵәа ҿоуп ишҿацгьы.
Аԥша кылҟьа зны еиқәтәаргьы,
Адгьыл иҵнажәоит адацгьы.
Ак зыхҭнуҵо ҽак аҭнухуеит,
Ашәа зуҭаз агәырӷьа унаҭарц.
Ишхәыҷӡоугьы уԥсы нухуеит,
Гәыцқьак рыцҳашьа иушаҭарц.
Амызгәыҭ ауп харантә иубо,
Аӷба инеиуа амшын ихылан.
Ҟаҵа змам иоуп зегь ирныӡбо,
Даԥшәымаха уашҭа дҭалан.
Ларха-ҩарха мшаҭа инеиуа,
Амш ҭацәқәа урыламхароуп,
Аҽыхацәа заԥхьа инеиуа,
Аҽыҩ аԥхьахә аҭәамхароуп.
Сыбла саркьа иснарбаӡом,
Мшәан, абас сажәыма?
Ацәқәырԥ ӡхыҵқәа еиқәтәаӡом,
Амшынҵәҟьа хыҵуа ишыма?
Избоит шәарҭак ааигәаны,
Асеиԥш гәнаҳа зуда.
Уарбак халеит ишәаны,
Игәаҭан ашьҭа ихыда,
Хара мцабз хәыҷык лашоит,
Амца иаҵхо итәада.
Аамҭа сгәыӷрақәа еиҩнашоит,
Сдоуҳа хӡы заҵә згада.
Сышьҭа ԥшыхәҩык дахҟьашоит,
Деимдо дзышьҭоу закәызеи.
Дгьыли жәҩани рзеила ршоит,
Ԥрын, аԥсаатә зтәузеи.
Ӡи-мцеи рзеила рцәыӡхьеит,
Уаҳа шьҭа еинаалома.
Ҽынла жәҩан ианыҵхьеит,
Еҵәа рҭыԥ ианӡалома.
Сыбла саркьа ԥҽызаап,
Иҳәам шаҟа сзынхазеи.
Мши, ҵхи, хьааи зжәызаап,
Иџьоушьап, сызланхазеи.
Аҟырҟырҳәа аԥша анычча, санарԥшит.
Жәҩан Еҵәаџьаа салацәҟәысын – сыхьҭашьит,
Мацқьа-шьацқьа аҵх наскьаган саахынҳәит,
Ашьха рышьыжь амра ахьгылаз сназыԥшит,
Саамҭа асааҭ ахыц ԥхьаӡага, мшыкгьы
аансырҵәеит,
Наҟ сахьҭалаз сгәашә ҟарулгьы, сыхьӡ
иансырҵеит.
Абжьаныҩра, абахә кнаҳа, ишьха уарбан
иаҿатәеит.
Акаҵәараҿ абқәа иреиҩаӡоз уи аҷкәын
дысҟаҭәеит,
Идгьыл уарҳалыз шьац иаҵәара кыргьы
ихыблаахьан,
Ахра иаҿыӡсоз арҩаш хьшәашәа аблақәа
цахьан.
Ахьы шәахәа амҩа иантәалан, хьымра саан
гьежь ихыжжны,
Сыԥсы рахәыц гәырк инкылдан абарҭ зегь зӡахуан,
Ашәа злысхуаз сгәы маӡажәа шьоукгьы гәаӷла
иҭадырцәуан.
Дгьыл аҵыхәа ӡыхәшәык неиуан доуҳа кәапеи
ихнатоз,
Ҿамҩа заӡоз насыԥ иман уи иаҿыхәарц уахь ицоз.
Сықәын, сықәын, мҩак инымҵәоз, сара изымцоз,
сааԥсахьан.
Адгьыл кара, са сзыркараз, ҵла махә ҩакгьы
саҿшәахьан.
Аҟырҟырҳәа аԥша анычча, саанарԥшит,
Аҵх исцәаблыз, амш исцәаблыз цәаҳәа зҭамхаз
сгәы сҭаԥшит.
Ашәҭқәа ихырҟьеит аԥсабара,
Аиаҵәара угәы хнарҷоит.
Са сынхарцу сымацара,
Сыблаӡ кәаԥхәыҷқәа каԥсоит.
Ашәҭ абӷьыц хәыҷқәа агәылшәеит,
Аиаҵәара ҩежьк ахҟьеит.
Уа сынхарцаз кыргьы сҽысшәеит,
Аха аӡынра сыхьӡеит.
Абӷьы ҿӷәыхаа ҵаҟа илеиит,
Ашәаԥыџьаԥ рцәа иҭыԥсааит.
Ааԥын гәашәахь ҿыцқәак неиит,
Саргьы ҭагалан ахь сацәааит.
Арахәыц кәаркәашь аныхуа,
Еиҭанызҵо аамҭа мхеит.
Рышьҭа схылан са сыԥшыхәуа,
Дара еицрыҵӡом, са сынхеит.
Сара исхьаау урҭқәа ракәӡам,
Аамҭеи дгьыли срыхьӡаӡом.
Акәаркәашь рахәыц ԥҵәара ақәӡам,
Аха ианыҵхьоу сзанҵаӡом.
Абжьы гомызт, аԥшшәы збомызт,
Сыԥсы иацын са сзышьҭаз.
Аамҭа сҽыжәын, арахь сызцомызт,
Абӷьыц сеиԥшын махә иаҿшәаз.
Џьара скаршәын, џьоукы схысуан,
Дара ицозгьы са исыхьӡон.
Сыхшыҩ цәажәон, џьара иҭысуан,
Сыԥсы рцәызгарц ак сыӡбон.
Сшьара исцәыӡыз сықә иахаҩон,
Сызныз амҩагь саннагон.
Ҩырак ҿыцны жәҩан еиҭаҩуан,
Мҵәыжәҩак саҳәан, саԥхьарц сцон.
Мшын еиқәымтәа, дгьыл баагәара,
Агәеисыбжь схьаа еиқәызмыртәоз.
Саамҭа ԥшшәыда ӡы-ӡлагара,
Ахәыла сҭаршәны сызлагоз,
Ирылшәаз рыцуп, сеиқәхарыма,
Дыҟам сгәалагь заҳара.
Адгьыл дуӡӡа сызгарыма,
Хыкәша сзымцо ҽаџьара.
КӘЫДРИ БЗЫ ԤИ
Кәыдры ччозар, Бзыԥ зҵәуом,
Амши аҵхи еихьыԥшуп.
Блак анҵәуо, блак аангылом,
Гәи-ԥси ирхылаԥшуагь аӡәуп.
Иҭацәажәоит Бзыԥҭа агәаҵа,
Кәыдры зхаану рацәоуп.
Ԥшкьаҿ иԥа, Кьагәа ахаҵа,
Абаҭаагь урҭ драшьоуп.
Нарҭ Сасрыҟәа ихҿа камшәа,
Мцажәлак адгьыл ианнагалт.
Ҳныха саркьал абз анамшәа,
Кәыдри Бзыԥи еиԥнагалт.
Ахцәы кьларқәа Кәыдри Бзыԥи,
Шәа шәеицыччонаҵ ҳабзоуп.
Ҳаԥсы змеидаз ҳдоуҳаи ҳҭыԥи,
Кьысшьа рымаӡам, иԥшьоуп.
Амца ҭынха, агәы аԥҽыха,
Аԥсқәа ирҭакыу аҿаҭахьа,
Ҳҿатәқәа рхьаа, ҳжәытәқәа рныха.
Кәыдри Бзыԥи Аԥсны аххьа.
Сахьӡар сҭахын сызхьымӡашаз,
Исҳәар сҭахын исзымҳәашаз.
Сырзыԥшын шьоук сызҭахымыз,
Исхьынҳалон зынӡа исхымыз.
Шәак сарҿыхон ирымҳәашаз,
Раԥхьа днеиуан ирымбашаз.
Са сзыркараз усқәак сыман,
Урҭ сдунеи иахын, иаԥшәыман.
Аамҭа сԥызшәоз салаӡомызт,
Дәыӷба зымца сҭалаӡомызт.
Сазыԥшымызт, аԥша ахьасуа,
Унаскьароуп аԥша уҿасуа.
Зымҩа шәҭыла иқәызҵахьада,
Умш анҵәамҭаз ургоит ада.
Аҵла махәгьы зны иаҿҟьароуп,
Уахьиз адгьыл зынгьы иугароуп.
Сахьырмыгӡеит са сзыхьӡашаз,
Сымҩа хырҵәеит са сахьцашаз.
Изымцеит, рҳәеит, саԥхьа инеиуаз,
Исышьклаҳәуа исышьҭанеиуаз.
Са сдунеиаҿ даҽа бӷьыцкгьы,
Сеиҭазражәуа амш ҿыцгьы.
Шьаҿак аԥхьаҟа сахьцаз,
Цәаҳәак сқьаадаҿ исзанҵаз.
Аԥша иақәтәаз, дцоз дахьцоз,
Дыҩуа дишьҭаз уи ихьӡоз.
Зыҽҳәа згәыҵхоу, дыҽҳәатәаз.,
Ихьыз сеидру иаарц ицаз.
Имшеит иҳәеит изыршаз,
Аҵх изымхеит изыцәшаз.
Деиҭеилырхит маҭәа зшәымыз,
Дҽыжәырҵеит аӷәра зкымыз.
Изымцоз инеиуаз дырхьынҳалеит,
Зегь зхаразгьы дыбналеит.
Ҵлак еилнахит аԥша иасыз,
Ишьҭа нымхаӡеит имҩасыз.
Шықәсык иалшоз иахьӡаны,
Амшгьы мҩасит ихәжәаны.
Сара сыда зегь рҿыцын,
Сара иацтәи амш сабӷьыцын.
Сышшәоз сықәлеит ацҳа кнаҳа,
Снеиуеит сықәлан иахьагьы.
Сцоу сгьежьуоу ҳәа зҵаарам уаҳа,
Ӡбашьа змамоуп уи уажәгьы.
Ацҳа кнаҳа, уи са сымҩоуп,
Ишәарҭазаргь сықәлан сцон.
Сыԥсы зныршәлоу сыдгьыл хымҩоуп,
Ацҳа кнаҳа нҵәар – сынҵәон.
Нырцәи аарцәи реимадага,
Ацәқәырԥ хыҽҽақәа рҭуӷан.
Ацҳа кнаҳа, сыԥсы аҭгага,
Адаҷ еиҵыхқәа сыхәда иахан.
Амца зҵарҵаз ачуан кнаҳа,
Зыкәа иҭысуаз бзиеи цәгьеи.
Амца кнаҳа, ацҳа кнаҳа,
Зыбӷа иқәсуаз зымцеи цеи.
Изгахьада зымҩа цҳада,
Згәашә алыкә аҿзыршәахьоу.
Ацҳа иавга зымҩа згада,
Аӡы мшын ирны ма ицахьоу.
Адгьыл кнаҳа иалакнаҳау,
Ацҳа кнаҳа, ҳашҭа агәашә,
Уара укаҳау, сара скаҳау –
Зегь акоуп, ихиозар ҳнаршә.
Адгьыл кара, ахьтәы баагәара,
Аамҭа чаԥа цҳас ихыу,
Ацҳа кнаҳа, сжәытәнхара,
Адгьыл сықәмырсӡо сызкыу.
Ахра иамшәаз шьанҵа ԥҽыхан,
Арҩаш кнаҳа абжьы схыҩуа,
Исхагылоу абахә ныхан,
Жәытәи-ҿатәи рыбжьы зныҩуа,
Амчра знаҭаз мцажәла лыхны,
Аҽҳәа мкьаҭа ԥсыс сахало,
Сеиҭахынҳәуан, сыԥсы ныхны,
Сыхәрыбӷьыцны хәрак саҿало.
Исырымҭеит уаҳа ԥсгаха,
Нцәа изымхәыцыз сыршьаҳаит.
Сусқәа исырҭом сара схы аха,
Шьац хыблаахан сыркәаҳаит.
Абӷь ҩеижьқәа рхьыкәкәа инеиуеит,
Аҵла амахәқәа ркәабоит.
Ашьха рикахь уарбак неиуеит,
Аҭәарҭа иахыԥрааз ӷбак рбоит.
Икәеикәеикәеиуеит арҩаш рыцыԥхь,
Ацәқәырԥ ҭрысқәа амшын ҵыршәоит,
Саргьы исыжәлан сыргоит рыҵахь,
Аџьныш дгәазҭаз адыд кшоит.
Аԥшеиԥш саныӡлоит асакара,
Аԥслымӡ гәӡараҿ сышьҭа хҩоуп.
Схоуп исзымгаз ас сзыркара,
Ега зургьы исыхьша ԥҵәоуп.
СГӘЫӶ РА АԤҼЫХ А
Исыҟәшәон са сгәыӷра аԥҽыха,
Исықәмҿиаз мшык аҽны.
Исымазма уаҳа аԥшыха,
Уажәшьҭа инсыжьроуп иара ҩны.
Сгәыӷра аԥҽыха, ахәрахьаа,
Ахәрыбӷьыц хәыҷ иазмырӷьо.
Сқәыԥшра абӷьыцқәа хызҵәаз заа,
Сыԥхыӡ тәылаҿ сыда инхо.
Арахәыц па сыԥсы зхаршәу,
Сымцабз сыҽҳәа ианыҷҷо.
Абӷьыц иаҵәа акәа иҭаршәу,
Ацәыкәбар хәыҷ, цас иччо.
Агәқәа рхьаа, аӡә изгәамҭо,
Адоуҳа зҭаршәу акәалаԥ.
Агәыӷра ԥҽыха хьаа знамҭо
Џьара аӡә дыҟазар ҟалап.
Амш мшымзар, са сзаҵәызар, –
Сгәыӷра ԥҽыха имӷьо хәроуп.
Агәыӷра ԥҽызар, сгәы ҭацәызар,
Инхаз схьаақәа рыҩроуп.
Уаҵәы-амш акәын са сзыцәшәоз,
Уи иацхеит, ушьҭа сшәаӡом.
Иахьазы акәын уахь санцоз,
Амҩа сзықәымлеит, сцаӡом.
Са сзыхьӡашаз сынтәагьы,
Ҵыԥх ахь исыцәцеит.
Аԥхын сшалаз схаҭагьы,
Абар ҭагалара сыхьӡеит.
Сгәы сҭацәажәо уа сҭатәоуп,
Тәыла ҿыцк ԥшаауа.
Схәыҷреи сдуреи еиӷацәоуп,
Еинсыршәарц ауп сзаауа.
Схәыҷра хьаа анхәыҷыз,
Знык ччарак азхон.
Адура тәылахь ишцатәыз
Аныздыр, цәгьа сгәырҩон.
Уаҟа идууп аҭыӡшәа,
Ухьаагь цәгьа иџьбароуп.
Сара адураҿ ауп сахьшәа,
Ара қьачақьроуп, ихжьароуп.
Ажьакца зыхьтатаз амш сацрыхон,
Иамухша акгьы ыҟам, ицеит ишцара.
Аҵх аԥсымҭаз лажәқәак сдырҿыхон,
Сыдмырцәеит, сдыргәаҟит, ишеит ишшара.
Анкьа сагәылсны скараха сааиуеит,
Ишәарҭамгьы шәарҭан избоит саншәалак.
Избо сзанышәом, иџьасшьоит, снеиааиуеит,
Ианысҵар, изҳәаша дҟалап санцалак.
Дәыкаҿ сахьӡап ҳәа сашьҭан аԥшалас,
Аамҭа иаркараз, гәылагь дҭацәуп,
Зныкгьы ҳаиқәымшәеит аамҭа са исзалаз,
Гәаҭашьа змам ауп, баша ҳаицуп.
Рымҵәыжәҩа имҩаныргоит аԥсаатәгьы
жәҩангәыла,
Азаҵәра жәҩанаҿ инхар ҟалаӡом.
Амҵәыжәҩақәа дрышьҭоуп дыԥрырцаз са сгәыла,
Адгьыл зымҵәыжәҩоу аԥрышьа изҵаӡом.
Зишьа зыԥсышьоу иҽкыдҟьан дгәаҭеиуеит,
Шәалҟьа мран дцәырҵуа, нас дынкабо.
Игәашәаҿ, дизгәаҭом Аԥсцәаҳа длеиҩеиуеит,
Адунеи ду ирҭазшәа иашҭа дахьҭоу.
Ақәа леироуп са сыԥсы,
Ақәа леира.
Исхоуп ашьыжьгьы бласы,
Амра ҩеира.
Шьха иагәыҵҟьо арҩаш зымтәа –
Са сшьамхы.
Абчараҳгьы, уа ԥхьагыла,
Жәаҩы рхы.
Ашьауардын ашьха рыхьча –
Доуҳа ԥры.
Аеҵә кыдшәа, Нарҭаа рымца,
Шьыцра ашәшьы.
Ашьха рика-дгьыл баагәара –
Ҳа ҳкәалӡы.
Амза кыдла, аҵых ҵәцара –
Ҳа ҳуаҵәы.
Аныхамца, ныҳәа ҿымцәа,
Ҳаикәарҭәы.
Амш гәаҭеи, аҵых зымца –
Сара стәы…
ШӘА ШӘЫРДЫРУЕИТ…
Аԥша сында, аԥша сында,
Адунеи гьежь сакәшахында.
Ажәҵыс ԥрында, ашәҭыц птында,
Аҳ имҵәыжәҩа сыҵеикында.
Ааԥын шәҭыцқәа, ашәҭыц шьхыцқәа,
Амза шәахәа, абла ҷыцқәа,
Аҵла дацқәа, адәы мархәацқәа,
Сыԥсы згәылшәаз аҽҳәа кәицқәа,
Сышԥадырҟьалеи сахьцо сзымцо.
Сызлагазгьы ашәа сзымҵо!
Сыкәты каркар кәтаӷь азымҵо,
Сызҭалазгьы адәыӷба анымцо,
Изҭаху ииҭаху иҳәалааит.
Аԥша слааит, ашәҭқәа шәҭлааит.
Амҩа иқәлаз днаскьалааит,
Жәҩан Еҵәаџьаа лашалааит,
Аҵх аблақәа цырцыруеит.
Аӡы иҭалаз, аӡы дыруеит,
Шәа шәырдыруеит, са сырдыруеит,
Ацәгьа зыршо Нцәа дидыруеит.
Са сыԥшында, ҳаи, сыԥсында,
Аӡын агәҭаз сык аунда,
Амца скында, амза ҭәында,
Сабаҭахыз, са сыминда...
Шәа шәырдыруеит, са сырдыруеит.
Исыздырам Иахьа исзалоу,
Амш– зхьаақәа зхьынҳалоу.
Аҵх сааҽыжәҵын, амш снаԥылеит,
Шәахәа лаша дгьыл ианылеит.
Сара исзымгоз, сара исзымбоз,
Ашәҭқәа рылабжыш анымбоз,
Еиҭацрыхон хьаак сгәы,
Сықәнархарцу схьаа агәы.
Аԥшра сылшонаҵ сыԥшын,
Иацгьы иахьагьы амш еиԥшын.
Хьаак ҳнаҭон еиҩшаны,
Аччаԥшь акәзар – еиҵаны.
Сара исацәҳауан зегьы,
Исхарамеи, мшәан, акгьы.
Ишәҳәа, измада, нас, гәыбӷан,
Амш сзаламӡаз – избан?
Сара абасҵәҟьа сажәӡану,
Ишышәҳәо саамҭагь цахьану.
Иацы ишәыман сара сҭыԥ,
Иахьа исымамкәа насыԥ.
Сышәҭ абӷьы иаҵәа ҿдыршәеит.
Аха башоуп, сшәызмыршәеит.
Амш салыжәгеит, смыцхәуп,
Аха аамҭа сышьҭа ануп.
АСЫԤСА ЦЫ РЦЫ РҚӘА
Амра зыԥсырҭоу, асыԥса цырцырқәа,
Аамҭала ашьхақәа ршоура еиқәзыртәо,
Жәҩангәашьақәа рхьаа дгьыл иамырдыркәа,
Рыхәрақәа ҿыӡәӡәан аӡиас иахьӡо,
Шәыԥсҭазаара хьшәашәа исанаҳәо маҷӡам,
Ԥсрамҩа ианылаз, ианысыз ԥсраны.
Шәылымкаа гәырӷьа дук ала сыҭхаџьӡом,
Саҿыкьасоит амш саргьы слаӷырӡны.
Изҳәада са схьаа мацара сыцрыхоит,
Сшәаџь назсырҳәаша дынхароуп аӡәы.
Асыԥса цырцырқәа хәшәык еиԥш исыхәоит,
Рымҩа шмариамгьы, иаԥылоит уаҵәы.
Сыцәа зырҟьало, аԥсҭазаара исзалоу,
Амш агәеисра иахылҵуа абжьы, –
Асыԥса цырцырқәа, ахра иахьынҳалоу,
Мра цыԥхь иасаркьоу, иагәашәу шьыжьы.
Шәгәамчоуп исиааиуа, арыжәтә еиԥш сызҿыхәо,
Зыԥсымҩа иахыццак зыччаԥшь ааскьо,
Схьаақәа, исеишуа алеиԥш, исыцрыхо
Срылган снаскьазго, уаҵәымҩахь сызго.
Аамҭа сангылан аҽыкәашеиԥш снеиуеит,
Зны-зынла аҵлахь саршәуеит лапҟьаны.
Сҽы аӷәра ианымшәо, иԥашашо игәаҭеиуеит,
Аҽуаҩ дыԥҳәысны, дабацо уажәааны?
Шәахәа мра ахьы уарҳал канаршәуеит саныларац.
Ахьы мра ахьы мца саҿҟьарцаз хҿаны.
Рашьла Сасрыҟәа ддәықәлеит дысԥыларц,
Иашьцәа длармышьҭыр лаԥшыла ихьӡаны.
Ахрақәа ирҿыҵшәаз ахаҳәгьы саркьалны,
Аныҩбжь еихсыӷьуам, са сҟынӡа иааӡоит.
Хырԥашьа змамоуп иузишаз аџьалны,
Ахрақәа рхьаа ахаҳәҵәҟьагь арҭәоит.
Бзамра ҩагылоит, ԥсымра ҭашәарцаз.
Шьҭаҟьашьк ажәҩан ианыруаз былны.
Амзагь ҩагылоит, аҵх лашарцаз,
Аҵкы еиқәаҵәа ашәызҵаз амш иахьӡаны.
Хра дгьыл санықәла, мзаҵхгьы сԥылеит,
Салсроуп арыжәтәеиԥш аҵых ҭарцәны.
Амра-шәахәа-лаша ахьтәы саан сангылеит,
Сацҭашәарц ԥсымра, ашәахаак ҳәаны.
Исышьҭаҿырҭуан сышьҭа ихылаз,
Рыччаԥшь ааҩуан исыхьӡоз,
Сымҩа ԥырҵәон саԥхьа исԥылоз,
Сышәҭқәа сцәыргон исаҩс ицоз.
Амза хьаҳәуан сахьцо сцарцаз,
Аԥша иснаҭон анапқәа.
Аеҵә салацәҟәуан сымшәарцаз,
Срықәсуан амра ашәахәақәа.
Сыԥсы арыцқьон амца иҵҟьоз,
Доуҳа ӡышхәасгьы снахәон.
Сышьха-уарба-мҵәыжәҩа исҟьоз
Ааԥсар, сымҩагь уаҟа инҵәон.
Ашәа назгоз иашәа нҵәазаап,
Аԥша ицхраан даанагон.
Ацҳа иацәаашьаз даҵнагазаап,
Деиҭазмыркәа нырцә дынхон.
Ҵыси ҳәыҳәи ирыхәлацәажәоз,
Ибызшәа акәзаап имаҳаз.
Адгьыл кара аҿы зырцәажәоз,
Ихысны иахьгәырӷьоз даниуаз.
Ала ууа аҭыԥ иахыҵуам,
Изааӡаз дамоуп џьабатәыс.
Ажәа зҭыԥу ахәра аныҵуам,
Адгьыл ҳамоуп рххатәыс:
Игазҽазуа раԥхьа инықәлаз,
Зыҽҳәа иаҵхо инырхатәыз.
Зҽы аӷәра нкыла зхала идәықәлоз,
Зцәа-цәашь нага изхаркыз.
Дҟалан, дыҟан, дыҟаӡамызт,
Ааишьа зцашьоу лахьынҵоуп,
Ҽынла жәҩан еҵәа акӡамызт,
Ашәа анҵәамҭа назгоз ԥшоуп.
Ишԥасцәымӷу аҵх еимгәахәла,
Лаҳәа ԥштәыла иҭаҳәҳәаны.
Сзыцәшәо сеидру, знык ианыхәла,
Сыԥсы ҩналоит иҳәҳәаны.
Аԥҭа еишьылқәа амза хызҩоз
Ргәаӷоуп сҭынчӡа сызмыртәо.
Сажәеинраала ҵхыла изҩыз
Ԥызжәо аҟынӡа сгәы ахзыршәо.
Аҵх, сыбжьазкыз агәарабжьара,
Аԥшшәы еиқәаҵәа зашҭа сҭоу,
Схышә икылԥхо алашара,
Сызхьынҳало сымш иахәҭоу.
Амца ҿымцәа, сыԥхыӡ тәыла,
Алашьцара сгәы еиҟәзыршәо.
Сшәара нымҵәа-зымтәа, мгыла…
Аҵх еимгәахәла зегь зыхҟьо.
Сҽалызгарцаз ақьаад ихҭаскыз,
Снаршә архиома, сыблаҟьоит.
Са сызҳәынҷаз, аҵых сҭазкыз,
Аҵкы акалҭқәа сханарԥоит.
Изымцаз днеиуеит дкаҳа-бӷало,
Ихьӡарц ишьҭоу дынхацәоит.
Гәырӷьа азназгарц шҭак иҭало
Асас, иаамҭа наскьацәоит.
Аԥырсал назышьҭыз ӷбакгьы,
Амшын гәыжәла иахьыԥшуп.
Фырхаҵа мҩа иқәлаз шьхакгьы
Аупа шкәакәа ажәҩа ихшьуп.
Анасыԥда насыԥ дашьҭан,
Цәыӡ змамыз ԥшаахк ибон.
Аӡы ахьышьҭра, хынҳәра иашьҭан,
Аӡыхь хәымгоутәыр иҭабон.
Амра хьашра амш ианҵәамҭан,
Ҽынла аԥхыӡ аԥшшәы ахаӡам.
Ашаеҵәа ԥхоит ашамҭаз,
Жәҩан еҵәада иԥшӡаӡам.
Амш аџьыба ҭанарцәызаап,
Шьыжьнаҵ хҭысқәак ирзыԥшын.
Амза ԥхыӡ лашак абазаап,
Ишшахьазгьы жәҩан иаркын.
Исзеилмырго ицази иаази,
Зымца сишьҭоуп, сихьыԥшуеит,
Исмаҳарц иҳәази, изҳәази,
Схышә ԥардала иасыркуеит.
АЖӘҨАН ИАЛАН ԤСЫК ШАҞЬО
Исымҟәыҵшәеит еимхәыц цыран
Мшык сызҭамӡартә сызҭаӡаз.
Лахьынҵоуп ҳәа ианырҵаз ҩыран
Саԥхьон амшқәа исыздырхиаз.
Ашәа салан ԥсаатә мӡанрак,
Аамҭа иаԥысны имҩас ицоз.
Ҳәатә ианымшәо ихалаз амрак
Сыԥсы ацәызгон ианҭашәоз.
Шьац иаҵәара уарҳал каршәны
Ааԥын иаццаз сгәыӷра абжьы,
Сыԥсҭазаара иалҟьаз наршәны,
Мшык насхаршәны ицон шьыжьы.
Сгәы сҭацәажәон инхаз зхала,
Ҳаинымшәарҳәагь цәгьа сацәшәон.
Идырцәахьан мцакгьы мцала,
Ӡи-мцеи реиқәшәара сахшон.
Даҽазныкгьы сеиҭаихуан,
Амца иалан ԥсык шаҟьо.
Ианҵаз ҩырак сымш ианысхуан,
Сыԥсаатә халон ажәҩа ҟьо.
Адгьыл сакәшон, сыдгьыл лыхын,
Жәҩанахь мҩакгьы сыԥшаауан.
Ажәҩан амахә амра кныхны,
Дырҩегьх дгьылахь сылбаауан.
Сымцаӡеит араҟагь ныжьны,
Уахьгьы исҭыԥыз сымбаӡеит.
Сыԥсы сцәызгаз ара сныжьны,
Аԥсаатә мӡанра мылбааӡеит.
Аамҭак сацуп аӡлагара,
Цәгьагьы-бзиагь зыхәлаԥсо.
Уқәызгало зны асакара,
Аурҭ аԥслымӡ науҿаԥсо.
Жәҩан лыԥхала мҩа уркаароуп,
Мралашароуп шьҭа зыӡәӡәо.
Гәнаҳа згаз ихаҭа ишәароуп,
Иԥымжәо қьаадны угәы ианҵо.
Иушьҭоуп лацҳан ушьҭа ихымҵуа,
Зны иуцәыӡуа, инаухьӡо.
Уаргьы уӡуеит зны ианыӡуа
Шәашҭа иҭыҵӡом зны ианцо.
Аамҭа хәыла иахәлаԥсазгьы,
Иамлагаша арыц иаԥшуеит.
Зуалқәа ныжьны инаскьазгьы,
Аамҭа ҽыџьбара хынҳәуеит.
Џьара иуԥылоит, ма иухьӡароуп,
Сацәцагәышьеит шьҭа ҳәа уштәоу,
Аџьар иаҵоу, уахьцо иугароуп,
Акгьы нижьӡом зга зыхәҭоу.
Амҩа сықәын, аамҭак сныҟәон,
Сахьцоз ҽеила исымбошәа.
Ажәҩан сыԥхьон, адгьыл сыгәон,
Сымцахә ныжьны сцарашәа.
Ахәымпал иаҿшәон ахыцгьы,
Изықәкыз ҽеила иҭҵаатәны.
Амца зхылҵшаз ҳаҽҳәа кәицгьы
Избон ԥсыкеиԥш ихьчатәны.
Абга дҽыжәымларц иҽыжәҵхьоу,
Адгьыл гәеисыбжь змаҳара.
Ауасиаҭ аҩыра ианыҵхьоу,
Ԥсыла ишырҩыз зымбара.
Ԥсахҩык, зарҭмакҟ ацәгьа ҭызго,
Аҳамҭа иҩычан иартәахьоу,
Зымцахә зыдгьыл ашәи анызго,
Иаамҭа шԥиҽхьоу шәаҳахьоу.
Иԥсы рзишоит хәымгеи-џьныши,
Иахьырзымхо иаргьы дыргарц.
Шәџьыба иҭашәҵа џьыкеи џыши,
Шәымч анымхо урҭ шәрыхьчап.
Сыԥсы сгәыҵак усшәа снеиуеит.
Сымҩа исзымго сыхҟьошәа.
Сыԥсы иахылҵуа ԥхарак аиуа,
Сыҽҳәа кәиц еиԥш инҵәошәа.
Адгьыл иқәҵит алашьцара,
Ажәҩан гәашәқәа аанартит.
Аҵх аԥылеит ашьыжь шара,
Дгьыли-жәҩани неиҿаԥшит.
Адгьыл хьшәашәа агәы иҭысны
Амра хыҵуан ашьха рхәы.
Амш асаан лаша ианысны,
Мшынла иархьшәашәон агәы.
Аамҭа-гәашә цаԥхак азыԥшаан,
Ашҭа сҭысуан сцеит ҳәаны.
Аҵых ажәҩан еҵәа еилыԥшаан
Срыҭәҳә исырцәон снаӡаны.
Ҽыхәа-ҽыжәла сыҷкәын дааиуан,
Сымш зысҭаша игәра ганы.
Аԥша кылӡырҩгьы леиҩеиуан,
Сҽыхәа иҽыжәларц илбааны.
Илашьцоума, ма илашоума,
Аеҵә кыдшәан икашәоу,
Сгәыӷреи сгәалеи сымш ршома,
Хьаас ирымаӡам сызлоу.
Аԥҭа рхан ду Амра дәылҵит,
Аччабжь ааҩит шәахәа ҿпы.
Аеҵә рышьҭа жәҩан ианыҵит,
Ианыӡыҭылеит мра напы.
Ԥшачча иччоз аԥсабара,
Рыхьтәы ҟәынақәа каԥсон.
Схы сазнымхарц сымацара,
Аԥсаа сашәақәа хдырҷон.
Исаҳаӡомызт ирҳәоз, ируаз,
Ирымҳәацыз ашьҭа схын.
Дара ирымаз сара исзыруз,
Сара исымҩазгьы хазын.
Ацәгьа зузгьы дацәшәалааит,
Ирацәоуп амцеиԥш узбылра.
Мҩамыш иқәугьы дцалааит,
Аԥхьахә имаз изызгара.
Амрахәагоуп снап ианузеи,
Ашәҭыц аччаԥшь сгәаԥхара.
Ҿыцк сыԥшаахуеит ҳәа сзаҿузеи,
Идырны ажәра шсыхьӡара.
СЫԤСЫ САШЬҬАЛАН СААУЕИТ
Аҵла ақәцәаҿ сыԥсы кнаҳауп,
Ԥшак анасуа иарҵысуа.
Сыԥсы каршәны ашәҭ еиҭаҳауп,
Аӡын ахьҭа иазмыркуа.
Сыԥсы ҽыжәуп амш аҽыхәа,
Аамҭоуп, тәашьак назмаӡам.
Сыԥсы ӡыхьуп, сӡыхь шәаҿыхәа,
Шәҵеџьаҿ ҵәыцакгьы ҭаӡам.
Цәашьуп амза аҭахамҭаз,
Аҵых иакәашәаз еҵәоуп.
Ишәзынсыжьуеит сара сцамҭаз,
Сыҵла ибӷьы иаҵәан иаҿоуп.
Ашәи аныҟаз сара схаан,
Ицәашьын, ныҳәан са сыԥсы.
Дгьыл сыҩназкыз ирыцәгәаан,
Жәҩан иахалеит уи бласы.
Еҵәан, имзан, имрахәагоуп,
Шәахәа хацла илбаалап.
Сыԥсы ныжьны, сара сцароуп,
Ԥшасын мҵәыжәҩада саалап.
Аԥша аԥсыԥ насхьысит ҳауан,
Амш инкылышәшәа иаауаз.
Раԥхьа игәазҭаз дарбан ҳауа,
Ӡи-мцеи шеибарԥсыр ауаз.
Аамҭа ашәаџь аазгоз нгылом,
Аԥша ицәылаз зегь аартуп.
Зҭоурых иарӡыз ишьҭа анылом,
Ԥша иазымҳәаз игәы иҭашьуп.
Сара сирагь мшык иаԥҽыхан,
Сцамҭагь мшык иаҟәырҷахоуп.
Ашәҭ игәылҵыз қәыцк аҿыхан,
Маӡак цәыргоуп, цҳак ҿаҟәоуп.
Агәқәа еимаздоз, зааԥын зцәыргаз,
Насыԥк, бӷьы иаҵәан иҿаз,
Апытҟәыр хәыҷ згәашәа ҭыргаз,
Аԥша гәрамга зшьыцра зҳәаз.
Зымца нзыжьыз хьаа нымҵәак,
Аамҭа иҽыжәу цәгьаҳәаҩык,
Зықәра иаркараз мҩасҩ зымцак,
Зҽы аӷәра знымшәо ныҟәаҩык.
Срыцуп, скароуп, урҭ срыхәҭазаап,
Цәцашьа змамоуп, баша сжьоуп,
Иузанымхуа лахь ианҵазаап
Иузыԥшу, егьырҭ зегь ԥшоуп.
Сгәыӷра зҽыжәлаз ашәа шьҭыҵуан,
Дгьыл саҟәыхны хыхь сызгоз.
Ацәқәырԥ ҩыра ԥслымӡ ианыҵуан,
Амшын гәыжәла ԥыххаа иахьцоз.
Са срызшан зегьы сырзымхо,
Ԥреи-ԥшеи еиныршәо мшынгәы схын,
Хьааи гәырӷьеи арахь иӡхыго,
Иснаҭаз сымнахуан амшын.
Амца зкыз былуан иццышәха,
Хәрашәан ирҳәоз хәра зырӷьоз,
Амши аҵхи зынӡа аҩашәха,
Сыргәыбзыӷны саамҭа згоз.
Сышьҭа иашьҭалон сымцацкәа,
Са сахьцашаз заа иӡбан.
Амш сыхәлаччон имшацкәа,
Аҵых сгәалақәа ирхьыгӡан.
Ашәа гон ишгац еиқәымтәо,
Амҩа сықәын уахь снаӡарц.
Сашьҭоуп ашәа, сашьҭоуп сзымтәо,
Сыԥсы зхасҵо сыҵла мҩарц.
Ҿамҩак адгьыл – са сыхәҭаа,
Ҿамҩак ашәа – сзыхҭынҵоу.
Аԥсҭазаара инымҵәо ахьаа,
Цәаҳәак сыхьӡала ианҵоу.
Ҿамҩак ажәҩан аеҵәара,
Ҿамҩак арҩаш – ашьха рӡы,
Исҭынхаша сыхьӡ мацара,
Амза хьшәашәа, ақәыԥшра ахьӡы.
Ашара иацыз сан лыбжьыхаа,
Аӡаӡа еимхәыцқәа сыхәда иахаз.
Рыжәтәны исылсуаз ашәҭ рыфҩыхаа,
Уарҳал шьацра – сааԥын зҭаз.
Сызларҟажоз слакә нашана,
Мҵәыжәҩа ҽыхәа-сызҷаԥшьоз.
Рыбжьы ахьықәыҩуа макьана,
Адәы иаҵәаҿ ашәҭ зыҟәшәоз.
Ацыха ӡыхь, сеирыӡ шкәакәа,
Алакар са сҿы зыӡәӡәоз…
Уа ишынсыжьхьоу агәра мгакәа,
Сеиҭахынҳәны уахь сызцоз.
Ҿамҩак аамҭа зынӡа исзымхаз,
Сдәыш нзыжьыз схәыҷра-ҽыҩ, –
Сыҩуа срышьҭоуп џьаргьы инымхаз,
Уаҳа иззымхаӡаз сыхшыҩ.
Исҭахӡам сара сызҵәуо,
Санԥслак, ргәы иагар.
Еилагьежьуа сҭахы, сыуа,
Гәырҩас, хьаас иҟарҵар.
Меигӡарахда аамҭа змада,
Раашьа рцашьои шаҟаҩы.
Зынарха аҵла амҵа итәада,
Ҳаишеит усеиԥш ашаҩы.
Ҳанаауаз изгәырӷьоз арбан,
Ҳашьцылеит ауп, уаҳа акгьы.
Иацәцахьада аԥсра, дарбан,
Дацәцарц дыҟаӡам аӡәгьы.
Исҭахӡам, сыԥсыр, сырҵәуар,
Сзыхьӡаз шәымаз, ишәҭаххар,
Сыхьӡ, исхарсу ҳаҳәк ианылар,
Еиҳау сашьҭам, исҭынхар.
Сыхьӡ ахьыҟам шәашьҭамланда,
Мчыла уахьдәықәло узцаӡом.
Жәак сызлаҟамыз рымҳәанда –
Ԥсроуп, аԥсраҵәҟьа сацәшәаӡом.
Амш анкьаҿха ихьҭахеит,
Аԥҭа хыҵын иԥшахеит.
Аеҵә кыдшәан ихәахеит,
Сара абарҭ зегь сырҭынхеит.
Ақәа хкәаргьы са сқәахон,
Сашәа нҵәамҭан са сшәахон.
Сҽыхәа шнеиуаз аӷәра ԥҵәон,
Сымҩа еикәшарагь ҿыц исҵон.
Аԥша сақәтәан, са суаҩын,
Зымтәа идәықәу ныҟәаҩын.
Сыԥсы сыҟа дгьыл сатәын.
Са сызлаҟоу са исхатәын.
Ԥшазар сурҭхоит, сыџьбароуп,
Зымха еилымгақәа сраӷоуп,
Лакә фырхаҵа са дсашьоуп,
Баалоу-ԥҳа лашҭа сҭоуп.
Идырны цәгьашақә ак ҟасҵом,
Цәгьа зыхҭнырҵаз бзиа згом.
Ӷьыч иргылаз ҩныкаҿ стәом,
Абарҭқәа здыруа сырзыхгом.
Абз ирцаз, ажәа ирцаз,
Бзиала рҳәеит уи зыӡбаз.
Уара иурҭаз, сара исырҭаз,
Еиламырсҳакәа изшаз.
Ажәа ироуп ажәлар ирцаз,
Ҳазшаз Ажәа амаа икуп.
Ажәа азҟаза ажәа ирҭаз,
Ламыс цәымзан ихаркуп.
Бзиарами абз иитаз,
Ажәа иҳахьуаз зегь аҳәеит.
Ажәа ҳаҭан, Ҳазшаз иишаз.
Дунеи ҟьаҟьаҿ ҳҭыԥ ҳирбеит.
Амца иалгоуп, Ажәа ӡрыжәуп,
Зны ихҭыԥуп ӷьара зқәым,
Аамҭа иацуп, Ажәа ҽыжәуп,
Уагом уацзаргь иахьакәым.
Абз ироуп, Ажәа ирцаз.
Бзиара убааит аԥхьа иҳәоуп.
Уара иуцшаз, сара исыцшаз,
Ажәа зхьысыз рымца еиқәҵоуп.
Аԥҭа ркасы амра иахысхит,
Мра шәахәала сҿы сыӡәӡәарц.
Ажәҩан аҵла еҵәак ҿысхит,
Адгьыл уҭраҿ иласҵарц.
Мцацәа еиқәысҵарц кәицк саҿаҭәҳәоит,
Аеҵә цыршәа сыҽҳәа збаз,
Аеҵә рымца нас аратәхоит,
Жәҩан еҵәала зымца еиқәҵаз.
Жәҩан Еҵәаџьаа дгьыл ианышәар,
Иҿыцны мцажәлак ҿыц иаҳкуан,
Ҿыцны идәықәло аҿыц дацәымшәарц,
Бзоугьы амҵәыжәҩақәа ааҳартуан.
Ацҳа зхым аӡиасгьы иртәуп,
Уацәшәо уҭалар арра цәгьоуп.
Абџьар ҭҟьароуп еиҵых ирку,
Ажәа инамҩыз баша иҳәоуп.
Ҽы иақәымтәо ҽы дканажьуам,
Ажәлар ҩашьан ҟалаӡом.
Жәҩан зынхарҭоу жәҩан нрыжьуам,
Амреи аԥҭеи еибарԥсӡом.
Иарту гәашәуп ауаа зҭало,
Абна ахыҵәоит ақьаԥҭа.
Ахра иаҿало иоуп ихало,
Зны даҿҟьаргьы, ҳаӷаиҭа,
Амҩа газар, аӡә данылоит,
Зны дхынҳәыргьы мҩабжара.
Амҩаҿ иуҭахым дуԥылоит,
Иҳәатәхоит иуҭахым зҳәара.
Аӷәра ианышәаӡом аҽқәа зегь,
Ҟыш дахьырҭахым рацәоуп.
Ихьӡ изҩахаӡом ирҳәазаргь,
Гаӡеи ҽраԥшреи еиуацәоуп.
Акаҷбеи иҟәрышьгьы мааҭуп,
Зҭак узаамго ухаҳаӡом.
Амш ахьнеихьоу гәазҭо сааҭуп,
Аамҭа асааҭаҿгьы инхаӡом.
Амра гыларгьы иҭашәароуп,
Амшқәа еиԥшызаргьы ицалоит,
Агәы иҭыхо абз иаҳәароуп,
Иузымҳәаз хьаан иузынхоит.
Слабарҟыгәуа мҩакы сықәуп, инҵәаӡом,
Сышьҭа ихылаз сызҭахымгьы сырбаӡом.
Амца салсит сымбылӡакәа санаауаз,
Баша гәыӷран, сара усҟан сыззаауаз.
Саамҭа сырӡит, сымш саԥырҵит,
Аԥша саццан, зынӡа сыӡит,
Ақәыц сҿыхеит ашәҭ еиҭасҳан,
Абыз сырӡит саркьалк кнасҳан,
Сықәра саҵан, ига-исзымго,
Иашак сашьҭалт, иҳәа-исзымҳәо,
Сызмаӡамыз шьоукы сдырӡуан,
Иҵәахыз зџьыршьоз еиҳа ицәырҵуан,
Ҩнык сыҩнамӡо сгәыжәла сиааиуан,
Зынӡа исцәыӡхьаз гәыӷрак ааиуан,
Лыԥха шәахәак снахьынҳалон,
Жәҩан лабжышқәа снапы ианбалон.
Сымҩа анызгон жәҩан лакыҵа,
Ҳазшаз сиҳәон, хьы шьаргәыҵа:
Срылга истәым сызлахаз,
Скәиц хәыҷ ахәа иҽҳәахаз,
Мцабзк ахылҵыр, сарԥхалап.
Слабарҟыгәуа ус сцалап.
Имҳәа-мырза шәарҭак ааиуеит,
Са сзырҿыхо сгәы сҽанҵо.
Аԥша схышәаҿ илеиҩеиуеит,
Сыԥсы ахац хәыҷ инанҵо.
Амҩанызаҩ аԥҭа шкәакәа,
Амза иаҿаршәны ихнаҩон.
Сгәы сҽанызҵоз агәра мгакәа,
Са сызхымыз ҩнык сыхьчон.
Исмырҳазгьы уалқәак сықәын,
Аԥша иасҭон уаҳа акгьы.
Сыԥсҭазаара зынӡа ихықәын,
Схы сазныжьны ицеит зегьы.
Сгәыӷра ҽыхәагь аӷәра ԥҵәазаап,
Хра мҩак шьҭыхны ҩада ицон.
Мҩак сызнылазгьы ҳәынҵәазаап,
Схынҳәырц салагар инҵәон.
Сымҩа нҵәар саргьы сынҵәарҳәа
Сшәон, сызцозар ҳәа снаскьон.
Даҽа ԥсы заҵәык снаскьарҳәа,
Исычҳагәышьон, нас сынҵәон.
Скарахаҵәҟьеит сыԥсы сзымго,
Аҵхи амши сыршьаҳаит.
Сдунеи салоуп бжьык анымго,
Сгәеисра абжьыҵәҟьагьы смаҳаит.
Махәҩак иамҟьо сахьынҳалоуп,
Аамҭа иаркараз сара сеиԥш.
Ӡсара змыхәо ӡыхәашьк салоуп,
Изыӡбаша ԥхьаҟа сԥеиԥш.
Ишԥеихсыӷьи ашәа сҿызхуаз,
Ԥсаатәгьы иамҳәо иԥырхьеит.
Аамҭа сеисон сышьҭа анызхуаз,
Сара сықәраҿ уи нҵәахьеит.
Сара сзыҳәоуп изынҵәазгьы,
Сара сакәу иара нҵәоу.
Сызхьынҳалаз махә иԥҵәазгьы
Аамҭа иахарасҵон иахьҩоу.
Ашәоу уазу са исыздырам,
Сара ажәала исҳәон акы.
Аӡыхәашь санҭала сзыруам,
Савсыртә иҟамзар мҩакы.
Аҽы кәаша, амш шкәакәа,
Ӷәра узаҿамкуа изқәаршәшәон.
Схы сшацәымшәогь агәра мгакәа,
Абаз шьҭысхыргьы икашәон.
Ашәаԥыџьаԥ ахра зҩычоз,
Ирҿашәшәоз аԥша кәашон.
Арҩаш кнаҳа шәахха иччоз,
Аԥсырҭа мшынахь иҩны ицон.
Икаԥкаԥуан ашәа ззымҳәоз,
Ус ауп иахьӡырҵаз ҳа ҳҿы.
Асыԥса кнаҳа мра иазымгоз,
Ублагә ахәуан хра агәаҿы.
Сырхьынҳалон амш ахҭысқәа,
Ҭәыцк сагәыларшәын џьара.
Аҵх иалаӡуан сыԥхыӡқәа,
Амш саҿыҵышәшәон сара.
Сахьҭакыз ахыцқәа ԥысҵәон,
Абжьас ҭызгон исыбжьарц.
Слахьынҵа рахәыц анысҵон,
Абжьас кара аԥсы ашьарц.
Сҵыс хәыҷ иамазаап ҳәатәык,
Имшаӡацкәа абжьы аргеит.
Исызгәамҭаз сара стәык,
Аҵх иалган иаанагеит.
Мцоуп сызҿыхәаз са саниз,
Хьаан саӡыржәт амца ишыз.
Аԥша амҵәыжәҩақәа ҿаҳәан,
Ицеит сышзымԥыруаз аҳәан.
Ҿамҩак ӡыхьын сызхәышәтәыз,
Убри сдыржәуан насгьы хәшәыс.
Ашәа зҳәоз аԥсаатә рыбжьы,
Исызхеит, исаҳан шьыжьы.
Ажәҩан саҵаԥшын, сажьеит,
Аеҵә рымца сгәы иҭаԥхеит.
Еҵәак ҿысхыргьы сҭаххеит,
Сиеҵәахап саргьы ҟасҵеит.
Жәҩан Еҵәаџьаа цас сыржьон,
Схы сзырдыруаз, цас иччон.
Са сыдгьылтәын, дгьылаз сшан,
Дгьылаҿ имлашоз еҵәан.
Мҩак санылан сыԥшаауан,
Сзышьҭаз сзымдырӡо саауан.
Ашәак сарҿыхеит сыԥсхьаны,
Изҳәаз сишьҭоуп дцахьаны.
ХЬ АА НЫМ ҴӘАН – ДАҼАЗНЫК
Саҵхеит, саҵхеит, сымца еиқәымхеит,
Ахәоуп сыҽҳәаҿ исзынхаз.
Саб дахьизгьы са сызнымхеит,
Истәым ҭыԥхеит сахьынхаз.
Схәыҷра згәылыҩуаз абжьы хаа,
Сӡыхь лакараҿ иныжьны сааит.
Ашьха ҳауа ашьыжь ҿыхаа,
Дәыԥшӡа шәҭыкеиԥш искәаҳаит.
Сыхцә иаласԥаз амырхәага,
Хьтәы рахәыцкеиԥш исцәыԥҵәеит.
Аӡиас ҭрысқәа рҽырхага,
Схәыҷра сцәызгаз мҩасны ицеит.
Аамҭа иаршыз аԥлакь сангылан,
Сшьапқәа ирзымдыруа ихахьан.
Сан дычча-ччо уа дысԥылан,
Хьаак салган сылгахьан.
Уажә сахьыҟоу, сеидру идырӡам,
Сызҿыз иалгам, сызлаго
Иарбан сеидру, акгьы ҿыцӡам,
Избом сымҩагь сахьаго.
УСҞАН…
Агәы кыдшәон, амш еицәкьысуан,
Жәҩан ахьтәы цаԥха кашәон.
Нахьхьи аҵкараҿ амца ахьысуа
Мацәыс еимхәыц еиҩнашон.
Аамҭа иаркараз цәгьашәа скаран,
Иԥҽыз аҵәцеиԥш амш скын.
Гарашәада гарак сгаран,
Аха сгара амца акын.
Ахызаҵә каԥсон исхыкны,
Сыԥсы иашьҭан, са срыхьчон.
Рыԥсы агәылан дгьыл ианықәны,
Иԥсы дгьылны агәы иҭашәон.
Иҭашәон амра, амза гыларц,
Аҵх шьыжьынӡа илашаларц,
Ашәҭ ахызаҵә иннамкыларц,
Адәы иаҵәа ашәҭқәа иргарц.
Аԥсы цқьақәа ԥрит иԥсаатәны
Амра гыларц, амза ԥхарц.
Сбызшәа сыцны, саргьы аратәны,
Санцалакгьы ара сынхарц.
Гәалак аман амахә хаха,
Абӷьы зҿыҵшәаз ишиаҵәаз.
Жәҩан инаҵаԥшит ахы иҩаха:
– Анцәа дуӡӡа, абас ҳазшаз…
Адацқәа рцәажәабжь слымҳа иҭаҩит,
Ацәа иҭаӡыӡеит, – аԥсра зшаз –
Уалны иаҳшәо гәнаҳау? – Иааҩит,
Дгьыли-жәҩани рыбжьы игаз:
– Иҽҳәа нижьит амца иаҵхоз,
Иашҭа дҭыҵит уаҟа ииз.
Уаҳа ирмоуӡеит урҭ ахьаҵха,
Ирбеит гәнаҳан ишшәатәыз.
Амахә хаха уи анырит,
Абӷьы аҿыҵшәеит, ишиаҵәаз.
Аҵла иахараз адац иадырит,
Абӷьыц – амахә иаҿзыршәаз.
Ак машәырым, зегь азгәаҭоуп,
Зегь убарҭоуп знык уеиқәхар.
Зегь ҳазхымсша ԥҟарак ҳаҭоуп.
Амшын ӡмахуп имықәԥар.
Ахьырхьырҳәа аччаԥшь ааҩуан,
Арҩаш хыҽҽан иахькаҭәоз.
Амшын ацәқәырԥ аԥслымӡ аҩуан
Ашәах шкәакәа ныжьны ицоз.
Сышьҭа анысҵон аԥслымӡ хьшәашәа,
Иааишаз ацәқәырԥ исымх иагоз.
Сазыԥшын уи, амшын иашәан,
Амшын хықәаҿ зыԥсы нхоз.
Аӷба ашьҭа агәы зырффозгьы
Сышьҭеиԥш иарӡуан, насшәа избон.
Акызаҵәык сгәы зырӷәӷәозгьы,
Сгәыӷра иаԥшәман аӷба цон.
Аха сеидру зны ихынҳәуазу,
Ихыршәла инеиуан шьҭакгьы нмыжь.
Саргьы ахықәаҿ шьҭа сзыԥшуазу,
Сашьҭалашан, иабаҟоу снышь.
Аамҭа цеит, аӡыӷба мҩасхьеит,
Сышәҭгьы иадиаахьеит ақәыц.
Дырҩегьх ацәқәырԥ аԥслымӡ аҩхьеит,
Ахықә сықәтәоуп сааины ҿыц.
Сымцар акәын са сахьцаз,
Исымҳәар акәын исдырҳәаз.
Ажәҩан скыдлеит сиеҵәаны,
Адгьыл сықәыԥсеит сбылны.
Амца салашәан сымцан,
Сӡи-сымцеи нас еиқәҭәан.
Сыԥсаатәымхеит са сԥыруа,
Иҟам исҭахқәоу сдыруа.
Ажәа сырҭеит амаа скырц,
Излауала сҿы саԥшырц.
Амацәаз еикәша сҭакуп,
Аџьар сахьа сыхәда ихшьуп.
Уалқәак сыдуп исшәалароуп,
Исцәыӡхьоу иашак сыԥшаалароуп.
Сара сакәӡам уи зыӡбаз,
Адҵа сиҭеит са сызшаз.
Мцабзкгьы схылҵырц санбылуаз,
Мҵәыжәҩак сырҭарц санԥыруаз,
Срыҳәеит, сзыҳәаз рацәаны,
Аха иалгахьан сшаны.
Жәҩан иаҿыҵкьасон ақәа,
Рышьҭра иҭыҵуан нас аӡқәа.
Ақәа рыцқәа аԥша иаҟьон,
Ашәҭ пытҟәырқәа аҿышәшәон.
Ргәаҵа рымаӡа ҭаԥсуан,
Ԥсра цаԥхала иаадыртуан.
Аҩарқәа ашьҭақәа рыӡәӡәон,
Саныцәхала ақәа схьыкәкәон.
Ажәҩан хыбны сылбаахьан,
Арҩаш хыҵқәагьы еиқәтәахьан.
Адгьыл мҩасҩык иҟьашьызаап,
Инижьыз ашьҭагь ӡәӡәатәызаап.
Ақәа аҿыҵкьасон аҭуан,
Ажәҩан гәашәқәа нас иатуан.
Аԥша бжьалон шәаџьҳәара,
Иԥсыда, иржуада – сара.
Цыра-цыра ақәа каԥсон,
Ақәа хкәар саргьы сынҵәон.
Аԥша саҳәон: – сныжь умцан,
Ақәа сарцәон, са сымцан.
Алашьцара ҩнаҳаит суада,
Иныҩныҵны амш анца.
Ацәашь иқәгылаз згада,
Исыркьаҭаз шьыжь анша.
Изԥырхагада адунеи хәыҷ,
Сара аԥшәымас сахьаху.
Ари суада заҵә сыҩнахәаҽ,
Са сцәашьы лаша анарктәу.
Сшыҟаз, сымцахә иашьҭалада,
Изгаз ныҳәоу, ма шәироу,
Са саныҟам ара иҩнада,
Са сцәашьымца згарц зыхәҭоу.
Идәылҵны ицада, са санааиуаз,
Сара сышьҭахь индырхаз.
Сцәашьы ркьаҭа аҵх аиуаз
Сеиқәылашьца абас сзыртәаз.
Са саниз иршеит са истәу,
Адгьыл, амца, нас аӡы,
Акызаҵәык заа идыртәу,
Ашәи иаанагоит аԥсӡы.
Амра ҭашәа амза мгыла,
Амши аҵхи анеиԥыла,
Адгьыл ажәҩан иазҵаауан,
Мреи мзеи рышьҭахьҟа игьежьуан.
Ишеит рҳәеит, ишахьан,
Иргеит рҳәеит, иргахьан.
Ишәҭит рҳәеит, амахә хҵәан.
Иԥҵәаз амахәгьы иаҵәан.
Ӡысуп рҳәеит, ауаса,
Ихаауп рҳәеит, аҳәаса,
Аурҭ асын, иашәахеит,
Амзагь уадак иҩнахеит.
Аҟаԥшь шкәакәоуп ҳара ҳҿы,
Ҽадахеит рҳәеит ҳа ҳҽы.
Дҟәышхеит рҳәеит, агаӡа,
Ддыртәеит рҳәеит, дыԥшӡаӡа.
Иззымҳәашаз Ажәа иҳәеит,
Ҭакәажә нанамгак дырҳәеит.
Аԥш аҿырхит алаҳа,
Имгоз аҳәҳәабжь анраҳа,
Зегь еицҿыхеит ишәаны,
Исмаҳацызт ирҳәоны…
Адгьыл шыҟац, игьежьуеит,
Арма-ӷьырма ак зыҩуеит.
Сҽы кәадырны сҽыжәлан снеиуан,
Гәашьа лгәамҵра саргәаҭеиуан.
Шьыцрак сашьҭуамызт хара,
Сасрыҟәа дҽыжәылхуан лара.
Схы аха сымаӡам, сырҟьеит,
Амахә хаха аҵла иҿҟьеит.
Сыԥсы ҩнаӡит ҩн-хәыҷык,
Зынӡа иахьыҟаӡам са стәык.
Сцеит амҵәышәеиԥш сылбааҟьа,
Сшадыргоз шьоук алапҟьа.
Ацәгьа зҳәоз аҳамҭа игон,
Сара сиаша сыцәҭахон.
Иахьакәын иибоз агаӡа,
Ицәгьеи иҳамҭеи еилагӡа.
Аиааира иман аҩныҟа дцон,
Аҩсҭаа аҟырҟыр дыччон.
Ҳазшаз имҩақәа аиркхьан,
Дызшаз гәнаҳан дишахьан.
Қәыцуп ашәҭыцгьы зыхьчо,
Ишьҭахь дшәарҭоуп аԥхьа ицо.
Сымшқәа нысхит, амза нҵәеит,
Шықәсык сашьҭан схы сымбеит.
Схада егьырҭ зегь сыԥшаауан,
Нас са схы ашҟа саахынҳәуан.
Сымцарц амҵәышәеиԥш сылбааҟьа,
Садмыргарц шьоук алапҟьа.
Сыԥсак саҵҟьан, даҽа сыԥсак
Сышҟа иааиуеит ибганы.
Сымҩа никылоит насыԥдак,
Сзымцар алшоит сеибганы.
Усеиԥш сықәзаап, амҩа сықәзаап,
Ихнымҳәуа имҩа ахьцац ицоит.
Иԥышәам амҩа, шәарҭак ацзаап,
Ахра акәаԥраҿ џьара инҵәоит.
Зымца мҩасҩык, саԥхьа инеиуаз,
Ишьҭа схыларц, асыԥса бгон.
Ашьха ԥҽыха ацаҟь иеиуаз,
Амҩа ԥыххаа ирыцқьа ицон.
Ашәаԥыџьаԥ рцәа иҭаӡыӡон,
Шәымҭак арҩаш ҿаҳахон.
Сымҩа зныҳәоз са дсыхӡыӡон,
Зыԥсы кнаҳаз, сымрахон.
Шьыц игәара сҭамырԥшыкәа,
Асыԥса леира сацәганы,
Арҩаш хьшәашәа ҭысхьаз зыкәа,
Храцәгьак схалон сеибганы.
Ҽуаҩ хаҵак ҽыла днеиуеит,
Амҩа ирҭоит дызбалак.
Ахра шьауардын гәаҭеиуеит,
Ԥшак ацрыҵуам иахьцалак.
Ажәҩан хыбны апҟа шԥацо,
Сахьак ҭыхуа рышьҭа ргоит.
Ашаеҵәа ҽынла иабацо,
Амра гылаанӡа инаскьоит.
Зашәа зцәыӡыз иԥшаахьоума,
Ԥсык изымтәоз иагахьеит.
Ҽуаҩ хаҵа днаскьахьоума,
Иаԥхьа инеиуаз ицәцахьеит.
Аԥхьа идәықәлаз аԥхьа дцароуп,
Заамҭа иҽыжәу уихьӡаӡом.
Ажәҩа зцишаз, ижәҩа иҟьароуп,
Аԥсыӡ ӡыда еиқәхаӡом.
Имҩа дықәуп ҳҽыуаҩ хаҵа,
Исҳәогь, ишәҳәогь иаҳаӡом.
Имш иацәигаз ҳамҭак даҵа
Инеигоит, изымгаргьы дхынҳәӡом.
Снапсыргәыҵоуп изынгылоу Адунеи,
Са саԥшәыман, амчра сыман уа саннеи.
Иҟан Ажәа, са сажәаназ сычҳатәын,
Амчра сыҭан, избоз иашан иҳәатәын.
Ӡи-мцеи срылсын са сыӡрыжәын санаауаз,
Аха исыҭаз бызшәак акәын исаҳауаз.
Сымҩа хызҵәоз абла гәыӷра дахьырхәын.
Саԥхьа инеиуаз амҩа ԥызшәоз ишьҭа схын.
Дгьыл бызшәала, жәҩан маҭәала сеилаҳәан,
Лаԥшы лыԥха сара сыхьчаҩ ибла схан.
Уи ааигәазаргь ихаразаргь цәгьа ицарын,
Зымца ныҟәа, сышьҭа ихылаз цәгьа дажәын.
Аха идыруан уи са сеиҳа иахьцатәыз,
Аҵхи амши, дгьыли жәҩани ахьшатәыз.
Сыдгьыл цәажәон са сбызшәала имаӡаны,
Сымца саҵхон, сымца мкьаҭа сахьӡаны.
Са сдунеи ду, снапсыргәыҵа, са смаҿа,
Доуҳа зцырҵаз жәытә лыԥхала са сыхҿа,
Сыбла, сыхьчаҩ, сышьха ӡышқәа сызкәыхшоу,
Абарҭқәа срылхуп дунеи дуӡӡан исызшоу.
САБ ИНЫХ А
Са сшәиӡом, исҳәоит сыгәҭыха,
Самҵагылоуп саб Иныха.
Амчра сыцуп, агәра згоит,
Сныҳәагь, сышәигьы наӡоит.
Амца аҿгоуп ҳа ҳхәышҭаара,
Саб ишәеиҳәоит шәанаара.
Уи шәиныҳәоит цәашьы зку,
Ҳазцәымӷу, ҳашәира иаҿу.
Аха ҳныха амҵа ԥшьоуп,
Шәиреи ныҳәеи ара еиҟәгоуп.
Амца иаҿыргазар, имцоуп,
Сныха ахьыҟоу са сгәаҿоуп.
Исхарамкәа сгәы нзырхо
Иудыруаз, сныха ушҭанархо.
Сара усҟан усшәиӡом,
Аха сныҳәагь наӡаӡом.
Сныха шәамҵамлан шәшәиуа,
Са сызцәымӷу, сызшәиуа.
Исҳәоит ажәада ара сыгәҭыха,
Сныха иамҵоуп са сгәы аԥҽыха.
Уи сахысыр ҟалаӡом,
Мцыла сныха узацәцаӡом.
Са сшәиӡом, исҳәоит сыгәҭыха,
Самҵагылоуп саб Иныха!
Сыԥсы амҵәыжәҩа, акасы шкәакәа,
Аԥҭа ҟәашқәа, жәҩан аҵкы.
Апҟа мҩасқәа ицаз сымгакәа,
Ашьха сы-чча, изгаз зхаҵкы,
Ирҟәырҷахаз сымшқәа иргәылшәан
Насыԥк хшәалеит сыбла агәы.
Сҿахәы зныз абӷьыц агәылжәан
Изгаз, сықәирхеит агәы.
Аԥша ихылаз, сышьҭа иҟьалан,
Баша имҩасуан, уаҳа акгьы.
Сыԥсы амҵәыжәҩа ажәҩан иалан,
Скасы шкәакәан сцон саргьы.
Адәы иаҵәа – снапсыргәыҵа –
Ашәҭқәа зқәиааз са сдунеи…
Сымш исҿаччоз алакыҵа
Иҵшәаз бӷьыцны са саннеи,
Адгьыл сықәшәеит, сба-сазымбо,
Аамҭа исеижьаз сҿанаҳәарц.
Лыԥха зцымыз мҩакгьы сзымго,
Сдәы иаҵәара ашьац кабарц.
Уи ашәымҭак збара саӡаз,
Сыбла иххалеит иаҵәа ԥшшәык.
Ҿара ҿачча аԥштәы зҭаӡыз,
Исыдымхалаз нас митәык.
Ахәшә змыхәо хьаак ныжьны
Ицеит сдәы иаҵәа былны.
Са сышҵәуоз инеиужьны,
Чҳашьа змамызгьы чҳаны.
Инаскьазгон урҭ зегь сцәызгаз
Амш, исҿаччоз, сызжьахьаз,
Скәалаԥ хәыҷы ацаԥха ҭызгаз,
Сықәра агәашәқәагь аазыртхьаз.
Бла иҭамбо лаӷырӡны скаҭәаргьы,
Идырны мра шәахәа сарбом.
Ажәаракьны сыхьӡ нхаргьы,
Бзан иззымҳәаз, ԥсынгьы ирҳәом.
Цәыкәбар нықәба адгьыл иқәбаз,
Шьац ахҩааха злахь ианҵоу,
Мра хра иавҵыз дунеи иқәԥхаз.
Мра шәахәала рыхьӡ анҵоуп.
Аԥҭа ихызҩо шнеиша рхашҭит,
Лаӷырӡ ҭамбеиԥш қәа ҭабом.
Шьац иаҵәара ҳзыхьчом ашәҭеиԥш,
Аҭырас хызҵәаша дубом.
Аԥсы аҿыргоит Ахра ашәала,
Уахь ихамлашаз дыхәнеит.
Ԥсык днаскьаргоит ихәҭоу жәала,
Иԥсы анҭаз ажәак рымҳәеит.
Ацыӷ каԥоит, аамҭа иалԥан
Изцарызшәа абоит нҵәа.
Аамҭеи цыӷи ирзеилоу арбан –
Ҳҭыԥқәа ангәеиҭахьоу Анцәа.
Рашь мҵәыжәҩа сашҭа иҭагьежь ицәнарҳәит.
Аԥша чараз сгәашә изҭамлазт ихынҳәит.
Адгьыл азқәа иқәкәашахуан са сыԥсы.
Аеҵә хьеҩбжь сызлаз салнахуан лассы.
Жәҩан ианыҩны ҿыҭыбжьушәа исаҳауан,
Ара исызгәакьоу, уахь срышьҭрыма, сазҵаауан.
Амшқәа исеишуаз, лацҳа ицҳашашәа сзырбаз,
Саха змада, урҭгьы сԥырҵуан сгәыжәла збаз.
Сылакьысра ус мариамызт, сыц срыхьчон,
Изламҩазгьы, сызлацаша мҩа сдырбон.
Сҽышьҭа иҭиааз аҳаскьынқәа иаҵәахон,
Урҭ инрыжьыз сара гәалакгьы сырххон.
Зыҭра иҭамӡаз амшын гәрымуан санаба,
Ашәах шкәакәа цон са саԥхьа инкаба.
Аҭра ихшәазшәа амра аншәалон са снапы,
Зышла зҟәышраз сгәыӷра ицәызгон аиҳабы.
Амц мцуразар, Аиаша нҵәазар, са сзышьҭои,
Амшын гәрыми аԥҭа ҟьалеи сыздыршәои.
Амца ҿазҳәо, иашак сазҳәо дсыԥшаалап,
Срашь мҵәыжәҩа сашҭа иҭыԥраазгьы хынҳәлап.
АЦЦЫ ШӘ ШКӘАКӘА
Амца бызшәа ццышә иадыруеит, иаҵахьеит.
Алҩа хала аԥша наҵас иагахьеит.
Аҽҳәа кәицқәа гәыӷра шьаноуп имцахоит.
Ибылуа зегь царҭа змам роуп, ихәахоит.
Ииз дыԥсыроуп, даҽаӡә дироуп, ус иаԥуп.
Кәаша-гәырӷьеи, лаӷырӡ-ҵәыуеи ԥсҭазаара иатәуп.
Алаӷырӡқәа зҿысуа аӡамҩақәа былуеит,
Амра аԥсымҭаз жәҩан еҵәаџьаа адыркуеит.
Иааҩуа наҩӡом, урҭгьы ԥҟарақәак рызшоуп.
Ҿыц идәықәлаз имҩа ҿыцгьы иаԥхьа ишьҭоуп.
Шәан сызгәылаз, уа сагәылхны сырҵәахит,
Са исзыԥшызгьы шькыл дшангылаз уа дшьахит.
Ишьҭахь иааиуаз ҽуаҩ хаҵак сиԥшаауан,
Иазҳәаз сеидру, ашәа исцәыӡхьаз дазҵаауан.
Зегь ҳзынӡалоз Амш шьҭыԥраа наскьахьан,
Амра ихалаз ҷкәыни ӡӷаби иргахьан.
Амҩахәасҭа зны имҩадухон сызлацоз,
Аццышә шкәакәа сыхцәы сзашәуан, исыхьӡоз.
Амшгьы каран, саргьы скаран, ҳааԥсахьан,
Амца бызшәа аццышә шкәакәа иснарҵахьан.
Абз схьысыр амца кьларуа – сҭанархоит,
Аԥша анацла нас идәықәлоит, дгьыл иахьӡоит.
Адгьыл ԥышәоуп мцала, ӡыла, ԥша иаршәоит.
Адгьыл иқәшоу арҭ агәаҟрақәа ихьӡоит.
Доуҳаи гәнаҳаи рыхь еилазаргь, еиқәшәаӡом,
Доуҳа аҭыԥаҿ гәнаҳа аннеилак, ҳаиқәхаӡом.
Ӡи-мцеи анеиқәтәа, амцахә ыцәоит ҳхәышҭаара.
Амшқәа ирыцны имҩасыз сеидру уаҳа данаара.
Ԥсреи бзареигьы ашәа рԥызоуп ианрызку.
Амца иабылхьоу идыруеит абзиабара закәу.
Алацәгьа ахьҭарҵаз ашҭа иаҩсуеит зегь шәаны.
Амра халон аԥҭа рхызақәа ԥжәаны.
Лакә уарҳалын са сзынтәалаз санԥыруаз,
Еҵәа ҿымшәарц суарҳал каршәны санаауаз.
Аԥша сақәтәан, агәра мгакәа сагьшацәшәоз,
Ақәа кыдхаҽа сыхьӡахуан – сызкәабоз.
Цәыӡ бызшәала урҭ еицәажәон, исаҳауан,
Са сырцәыӡуан, зегь рҭыԥахь илбаауан.
Ларха-ҩарха дгьыли жәҩани сышрыбжьаз,
Маӡа сзымҵеит урҭ аҩыџьагь ирыбжьаз.
Сшәаныҟәо сааиуеит ԥшьаала,
Сӡиас цҳа ҿаҟәа сацәшәо.
Сықәымханда, ҳаи, са схала,
Арыжәтә сашьызшәа, сыбӷаӷо.
Иԥсы ицәкашәанда аламысда,
Адәеимҵакьача згазшәа збо.
Сыҟаз, сыҟамыз, сызусда,
Исымчуи, сакәӡам ак зыӡбо.
Аҟәараш зыхшаз аӡиас,
Ԥсра мҩас иишаз еицҵаны,
Саргьы саццоит уи аниас,
Инхаз дарбан иԥсраны?
Ишыԥсыша здыруа среиуоуп,
Ара – аамҭала, уахь – зынӡа.
Ацҳа ҿаҟәа сықәлан снеиуеит,
Саԥхьа инеиуаз збом иахьца.
Сызцо здыруеит, сахьцо здыруеит,
Уаҳа исзымҵеит, нас, сызшәо.
Ацҳа ԥҵәаргьы, аӡиас сыруеит,
Ицахьоу роуп уахь сзыхьӡо.
Сыԥсы сшьон, сахылаԥшуан,
Сдунеи хышә хәыҷ скылыԥшуан.
Сыҽҳәа мца хаа снаҵхалон,
Сымш гәыԥҵәага снадхалон.
Ицахьоу сашьҭан, сҵәуаӡом,
Истәым сазҳәо дсылаӡом.
Мҩасҩ дгәарҭоит ишьҭала,
Ацәгьа иԥызшьуагь дишьҭала
Дцалоит, уаҩы дгәеиҭаӡом,
Ацәгьа бзиа ишаҭаӡом.
Ашәаџь ззырҳәо ԥсразароуп,
Угәы анухьуа иҭазароуп.
Сыхь сычҳазаргь, гәашароуп,
Хьаа иаҵоу изгаша роуп.
Зымца икыдҟьа гәжәажәароуп,
Ҳәатә змам дымцәажәароуп.
Сларха-ҩархо сымцахәгьы
Шеиқәхо здырыр, сзымцахгьы,
Сцон иблыз иԥсышьала,
Сдунеи хәыҷ ахышәала.
Иаԥхьода ҳалахь, ианырҵаз анхалеит.
Иаҳхыччо ҳамшқәа ирдыруеит иану.
Иргази ицази еиԥырҵуам, еидхалеит,
Ирҳәаша рзымҳәеит, игам игатәу.
Иҳазҭаз инижьуам ауал ишәатәугьы,
Аамҭа иаршәыз ахыцгьы хынҳәуеит.
Шәышықәса царгьы, ирҳәоит иҳәатәугьы,
Мыцныха зфазгьы, аныха дакуеит.
Ҳазшазгьы, дыгәшаҭо, иҳаиҳәеит ҳашцаша,
Аԥшырҭа аԥшымҩа згазгьы дузжьом.
Маӡакоуп инижьыз – иаауа анҳахьӡаша,
Алымҳа узырдагәом, абла узыхҩом.
Ҳазшада, ҳабаҟаз, ҳабацо,
Иабаго уи ашәа иаҳмаҳаз?
Иаҳамшәац гәнаҳак ҳанаҵоу,
Мҩасраӡам, хьаԥшроуп инхаз.
Ашәа исҿыҵшәаз ԥсаатәк иахәызаап,
Ашьыжь қәакеиԥш иакәабеит.
Шәада адгьылгьы гәыкызаап,
Аччаԥшь хыҵны иахәлаҭәеит.
Сахьҭацәыхыз аԥша гәырӷьан,
Ашәа мҵарсны ишьҭыԥраахьан.
Амра шәахәа арыц арҵәыӷьан,
Абӷьыц хәыҷқәа гәылҭәаахьан.
Сара инҵәаз сыԥсы ықәханы,
Сымҩа цәашьгьы рцәыцәахьан.
Сыԥсы-рцәажәа-мыш сгәықәханы,
Сдунеи уаара цәдырҵәахьан.
Аеҵә рхьеҩбжьы зашәахаз
Ажәҩан ԥшын, ишаатра.
Жәҩангәашәԥхьара иаршанхаз,
Иаҳаит Ҳазшаз иҿааҭра.
Зашәа ҳамҭа зҿыҵшәахьаз,
Зыԥсы ззымшьаз дхьаазгаз.
Гәнаҳа ҿыхра ԥызшәахьаз,
Сыԥсаатә-ашәа ахьаагаз.
Абзиабара ашҭа сҭалан сеимдон,
Абзиабара арыцқәа акакала исыҟәшәон.
Иԥшасыр игәрамган, сшәон сышшәара,
Абзиабара арыцқәа ирцәызгон сҿара.
Мрашәахәа сыцын, сгәырӷьа еиҩнашон,
Сыблачча иӡбахә сҵыс иаанагон.
Ашәҭқәа сырҿыхон, аӡаӡа сырбон,
Абзиабара арыцқәа сгәаҵа иҭаԥсон.
Сымыш агәҭаҵәҟьа акын еиҟәыршәа,
Ареиԥш са сызҟәыбаз аамҭа аҭыӡшәа.
Алаԥш иаркараз блачча дааскьон,
Амсыр қьаад ианыхны сыхьӡ иҵәаӷәон.
Ашьха каԥкаԥқәа рҭыԥ иахҟьахьеит,
Ԥшаччеи блаччеи мҩасны ицахьеит.
Адәы ԥшӡа санхалан, аҳаскьынгьы сыцәҩеит,
Абзиабара арыцқәа дырҩегьх икаԥсеит.
Ашьыбжь сыцәхалеит, акыр сеилахан,
Ӡнымахәк саҿалеит, абаҳчаҿ сышәҭхан.
Ԥшачча диаԥысны блачча дысзааит,
Сымахә иԥырҵәаз ахьԥырҵәаз сыԥшааит.
Ашә аатын џьара сыҩналеит,
Сызбаз аҵла ашәҭқәа ҿалеит.
Са сзынгылаз усҟан дгьылын,
Ашәҭ зҿалаз ижәҩан гәилын.
Са саазышьҭыз адҵа сыҭан,
Мҩак саниҵеит зны сеибыҭан,
Мци ԥаршеии срыцымҵакәа,
Иргаз мҩакгьы сықәымҵакәа,
Гәырӷьаҿҳәашан сара имҩазгоз,
Адгьыл сацшан, уаҳа иабазгоз.
Аха араҟа сҭыԥ зыргәашоз,
Шьоук мҩасхьан сыхаа зрашоз,
Шәаџьк аанрыжьит иҳәаӡамкәа,
Мҩак ианысит игаӡамкәа,
Ирҳәеит ирҳәахьаз рҿыцны,
Инаскьазгоз ԥаршеик дрыцын.
Сымшәиӡакәа акы иннакылеит,
Иҭашәаз амра ҵыхла игылеит.
Са сзыҩналоз ибаша ҩнымызт,
Иҳәатәызгьы џьаргьы ианымызт.
Ԥсын иаҿазгьы цаԥханы,
Сгәаҵа иҭызгеит ирҟьаны.
Ԥсымҩа иқәлаз роуп инеиуа,
Иаҩсны ицаз ҳәа уаҩ дҟамлац.
Аԥхьа инеиуа, ишьҭанеиуа
Саргьы срылоуп сымхынҳәӡац.
Ашәароу, нас сацәшәалааит,
Еиҳа ишәарҭан са саниз.
Изҳәо дарбан, ирҳәалааит,
Ирҳәаз сықәшәеит сызҭахыз.
Амҩа ҳақәуп Анцәа иаҳзишаз,
Аԥхьа инеиуеит аԥхьа ицаз.
Маӡак сеиҳәеит са санишоз,
Амч ицәыӡуеит маӡа зҳәаз.
Аҵх лашьца, амш шкәакәа,
Срыцны снеиуеит урҭ сырԥшшәуп.
Амҩа сықәыз маӡа мҳәакәа,
Ҳазшаз имҭа маҭәа сшәуп.
Сшәа-сымшәа уи амҩа сықәуп.
Идырны снеиуеит уахь сышцо.
Исанажь! Сиҳәоит сара исыгу.
Суалқәа сшәарцоуп уахь сызцо.
Амш аинҟьабжь ҵәҵәакеиԥш иасит,
Хҭысқәак рымцабз хәыҵҟьеит нас.
Зышьҭа нзыжьыз цыршәак мҩасит,
Жәҩан лакыҵа иамшәа ицаз.
Адгьыл кнаҳа – амш злакнаҳау,
Цыршәа мҩасрак иаанагаз,
Жәҩан иахылҵыз дгьыл зыԥсцәаҳау,
Рымца кьаҭаҿ иҽҳәахаз,
Ирхашәышәуа аԥша сацлар,
Лахьынҵам уи, ҩынтәны ԥсроуп.
Амш кнаҳа сныжьны имҩаслар,
Реиҳа исцәымӷу аҵх саҭоуп.
Зны сыхҭысхап, мҩасшақә ирҳәо,
Иӡырҩуа лымҳак сынҭабап.
Сара исзырҳәо, уара иузырҳәо,
Иаанагазар мшык иагап.
Са сызцылои, нас сынзыжьуеи,
Маӡа ицәыргам мшык иахәуп.
Цыршәа мҩаси зышьҭа нзыжьуеи
Ирылшәаз бруҵас смаҭәахәуп.
Ԥшьа наԥшроуп лаԥш змырҟьалаз,
Гәыцқьоуп бзиа мш дзырҳәаз.
Насыԥуп ааԥын зхьынҳалаз,
Ргамоуп апытҟәыр еиҟәзыршәаз.
Ԥсаатәуп аԥырра зҿырҵааз,
Кәицхеит еҵәа блы икашәаз.
Хныхахәк иршьаноуп иҭырҵааз
Аныха, хԥа амҵа изызҳаз.
Исыздырам, срыздырам имҩасхьоу,
Рылабжыш ӡаӡа схьыршоуп.
Аӡымҩас, аӡыцәа аанҿасхьоу,
Аӡымҩақәа шәынтә ихыҵәҵәоуп.
Исҳәаша схәыцуеит ианыцәоу,
Аӡиас аанҿасра сахьӡар.
Нырцәҟа цәашьы мцак, исцәыцәоу,
Сахьӡанда, иҟалоит ибылӡар.
Амца ацрасит изымкышаз,
Ԥшаласк абыз ахьнашьит.
Шьоукы ирхашҭит ишыԥсышаз,
Имҩасхьаз рымышқәа ирызхьит.
Излысыз аҳәынҵәа рыхьтата,
Уарҳал дәы иаҵәа рҟьашьит.
Азараҟьеиԥш амра рҽаҭо,
Аамҭа агара дырҵысит.
Ирҳәеит ашәа анҳәатәымыз,
Ҵәыцак ашҳам ҭадырцәит.
Иргарц иахеит игатәымыз,
Изыԥсам ахьыӡ иарцәыцәит.
Рҿы иҭамӡаз ҭшәеит иабаргоз,
Ҵәгәыр есымшагь иаҿашәом.
Аԥсҭазаара шьҭырхит хәмаргас,
Ҳазшаз иибаз даҩсны дцом.
Иазымычҳар ацәқәырԥ хыҵуеит,
Уарҳал дәы иаҵәа зыӡәӡәо.
Аҳәынҵәа ашьҭа, нас ианыҵуеит,
Еиҭанырҵар ҳәа ауп сзыцәшәо.
Аамҭа агьама сныруеит, аа,
Аԥшшәы гәасҭоит даҽазных.
Аамҭа аҽыхәа сҽыжәлеит заа,
Аха сықәнаҵеит са сӷәых.
Сыхшыҩ иалсит, сгәаҵа иҭысит,
Ашәгьы ҿнахит са сдунеи.
Мҩацәгьак ҳақәлан, цәгьа ҳанысит,
Ҳаицын сҳәахит, сныжьны имцеи.
Аамҭа дунеи са исыцәдуз
Саҿыҵшәаргьы сԥыххаа сцон.
Анра иахьымӡаз, уажә иандуз,
Истәым гәнаҳак рымхны изгон.
Са сзыркараз ҿымҭра хьшәашәан,
Аамҭа аԥрыцәқәа ҭарс изкыз,
Аҿымҭра хьшәашәа аамҭа иашәан,
Бӷьыцны иагәылжәан са сызҿыз.
Саамҭа маҭәа сырхоз џьысшьон,
Са сышхоз сымбо сажәхьан.
Снапы мнеир сыԥсы аԥысшьуан,
Мҩаск сдунеи цаԥха игахьан.
Маӡа мзашҭак сҭанагалеит,
Ашә ихашҭит иазыркуаз.
Еҵәак кыдшәан ҵаҟа иҭалеит,
Икыдлаз акәзар саниуаз?
Дгьылаҿ ирҳәо уахь инаҩӡом,
Ԥшак мҵасуа ирыбжьахеит.
Ара, Мзашҭан скалам иаҩӡом,
Дгьыл ианыҵыз, стәымуаҩхеит.
Аԥша саҳәеит ихынҳәырцаз,
Схабар назгоз сҭынхара.
Еҵәатәылан избаз, исҵаз,
Цәгьа сшанаалоз аҳҭынра.
Еиҭаҳәашьак змоу акакәзар,
Аԥша иалшапгьы ҟасҵеит.
Гәырӷьаҿҳәаша адгьыл иақәзар,
Амзатәыла мзак сахшеит.
Ацҳаражәҳәаҩ ацҳа назгоз,
Аԥша сҿаччон сџьашьаны.
Сара сгәырӷьа дгьыл илбаазгоз
Аԥша шьҭан ишьаҳаны.
Аҵх саламӡеит, ианбашо,
Алашьцара акалҭ схарԥоуп.
Аԥсҭазаара абасҵәҟьа ишԥашоу,
Адгьыл кара џьныш даҭоуп.
Ацаԥха каиршәзаап ҳашҭаҿ,
Ԥсымҭәк ишьҭихит дахьӡаны.
Дылахазаргь џьара гәашәкаҿ,
Дҭалеит аԥшәма дыҭцаны.
Ԥсахҩык дақәиртәан аҽыхәа,
Ҽычча днеиуеит дыччаны.
Шаҳаҭс иҟоу, изуша ԥсыхәа
Аамҭоуп, ҳаазго ҳҿаҳәаны.
Ҳазшаз ҳаха иоуп знымзар,
Аҽыхәа иақәдыртәаз длаҳәып.
Лахь ианҵоугьы ӡәыр даԥшызар,
Аӡгьы ахьышьҭрахь ихынҳәып.
Аҵх иалызгаз жәеинраалоуп,
Гәырҩеи-хьааи ркалҭ иангоуп.
Ҳаиламӡозар, са сгәы акалоуп,
Аџьныш ишьҭа сгәашә иҭгоуп.
Арбаӷьқәа ҿырҭуеит аккаҳәа,
Аҵхи ашамҭеи еилдыргоит.
Ҵхыкгьы наскьаган акыҳәа,
Ашамҭанӡа Ашаеҵә ҷаԥшьоит.
Ажәҩан зыхьҵәуа закәызеишь,
Аҵх иахьыршаӡуп ақәа.
Амшын ду агәеисра зызкузеишь,
Раҳра нарцәызгаз аӡқәа.
Амахә иаҿыҵшәаз абӷьыцеиԥш,
Аҵх сагәылшәан скашәон.
Ааԥын иҿалаз аҿыцеиԥш,
Пытҟәыр хәыҷ агәаҵа сыҭшәон.
Хақәиҭрак арбаӷьқәа ироун,
Аҵх рлацҟьагаҿ ицҟьан.
Амш анапыразқәа ароун,
Ахшеиԥш ихыҵны икаҭәан.
Ашәыб зхьынҳалаз асыҵла,
Қәеи-ԥшеи иашәырхт амаԥар,
Ааԥын ахышәаҿ са сыҵла
Гәылҵуан, ашьыцра иамырҩар.
Амыдаӷьцәа џьара икаршәуп,
Изшәызхыз дарбан ҳәа шәымҵаан.
Ԥаршеи ныҟәгаҩ зынгьы днаршәуп.
Еиҭеишәиҵеит аамҭак аан.
Аларԥшыга – хара ԥшыга,
Ԥштәы еиқәаҵәала абла шәуп.
Ажә анҵыгь иԥҽит аныга,
Абласаркьагь абла ԥҽуп.
Ибла хиҩоит ихнатызаап,
Дызбар амуа ҟалацәеит.
Еиқәаҵәала игәгьы шәызаап,
Ишҳам ӡала дыркәабеит.
АМЦ А САҴХОИТ
Сааҟәымҵӡакәа амца саҵхоит,
Ԥхара зхылҵуаз зегь нҵәеит.
Амца саҵхоит, ахәа сылхоит,
Кәиц хәыҷыкаҿ сыԥсы збеит.
Сшәа сарҿыхоит, ак сыцрыхоит,
Ахәа сылоуп сыԥшаауа.
Зегь ҳаицрыхоит, зегь ҳаилыхоит,
Дарбан сеидру ҳзазҵаауа.
Иҟам иашьҭоуп еибаргәаҟуа,
Шьоук ирцәымӡыз рыԥшаауеит.
Зыԥсы ззымшьаз длабарҟыгәуа,
Абнаршәыра дылс даауеит.
Агәам дәылигоит еизызгаз,
Ҳамҭак даҵоуп мчыла изгаз.
Ахьӡ зырҳазгьы ибом иахьигаз,
Иаамҭа шԥанҵәеи иаазшәа збаз.
Ахәа сылоуп, ԥхарак сашьҭоуп,
Ԥхара зхылҵуаз зегь нҵәеит.
Зиаша згәыҵак сара исышьҭаз,
Дсаҩсны дцазаап, снаихьӡеит.
Ари аамҭа зынӡа иҿыцуп,
Адунеи зынӡа аҽакхеит.
Ҩыџьа ахьнеиуа гәрамгак дрыцуп,
Аӡәы атыша дыҭгатәхеит.
Снапсыргәыҵа амш антәалан,
Избон мракеиԥш хараны.
Аамҭа салаӡҩан са стәала,
Сцон уаҵәашҟа сыццакны.
Иахьа сашьҭан зынӡа исцәыӡын,
Сынхеит ӡнырцәҟа сымхынҳәуа.
Ари аамҭа са сзы иҿыцын,
Ишҿоу инхазаап санажәуа.
Сзыҩнамгылеит аҵх лашьцара,
Амш, сшыҩуаз сыхәнажәеит.
Мши ҵхи сдырӡит урҭ рыбжьара,
Гәаӷьҵас сгәылшәан срыцәкашәеит.
Адунеи кәалаԥ сынҭарҵан,
Ашә рхашҭын иадмыркӡеит.
Сыҵагылоуп снеины абарҵан,
Ацаԥха зцәыӡыз дымхынҳәӡеит.
Аеҵәара зжәын исзымхеит.
Адунеи ҭбааҿ цқьа сызнымхеит.
Са сыжәҩанын нҵәара зқәым,
Амш сақьаадын цәаҳәа зным.
Сзыҳәаз сиҭеит са сызшаз,
Еҵәан ҳамҭас са сзы ишаз.
Аеҵә сабылуан – имцан,
Ажәҩан салрышәшәан скаԥсан.
Слаӷырӡ ҵәуаҩны сгәыкны.
Адгьыл сықәҭәалон сқәаны.
Самкит, адгьылгьы ҭшәахеит,
Сан сзыхшаз лҿы стәымуаҩхеит.
Са сыԥшаамхеит, исыцәшәозма,
Аԥша иақәтәаз сындырхозма.
Ҿысҭын, ныҩрахан ицеит,
Шьха цыҩцыҩра иаҿахеит.
Сыԥсы ҭамгылеит аҭра,
Саргьы исылымшеит аԥшра.
Дунеи иамкыз – сашәахеит,
Сыԥсы ахьҭыҵыз инсырхеит.
Брагьк дыҩналеит са сыҩны,
Сқьаад ианысҵеит ак ҩны.
Ишьҭа анын иахьабалак,
Иԥсы сышьҭан сахьцалак.
Амца саҭәҳәан еибакӡом,
Ацаԥха сышәаҿ иҵәиӡом.
Мцада ихыҵит сыхьурӡы,
Хы ннамкылаӡеит скәалӡы.
Расак ԥысҽын иҭацәуп,
Сԥарда кныхны агәашә ихшьуп.
Сышәҭыш амахәқәа хыҵәҵәоуп,
Сҵыс ҷырҷыр хәыҷ ҵаҟа итәоуп.
Аԥша ҩнасуеит, схышәқәа аркуп,
Абрагь суада дыҩнакуп.
Сгәыгәым ӡыдоуп, иҭацәуп,
Абрагь сқьаад аҩра даҿуп.
Сқьаадгьы сылахьеиԥш иҩуп,
Исмаҳац бызшәак ануп.
Уи сырцәаԥхьар ҳәа ишәаны,
Брагьк дыҩнарҵеит са сыҩны.
Сҷан еизызгеит, изҭахходаз,
Са сынхарҭаҿ инсырходаз,
Исҳәаз дашьҭаӡам аӡәгьы,
Исҭынхозеи, зынӡа акгьы.
Ԥша назхасыз схыб артын,
Иамкыз схышәгьы абла ԥҽын.
Слажә абжьыҵәҟьа амаҳауа,
Ақәра иаҵан аҵҵы иқьуа.
Сышьыжь мрада ақәа ахьыкәкәон,
Аҩаргьы абӷьыжәқәа мҵарс ицон.
Ашҭа сықәын са сгәагәо,
Сгәыӷра ԥҽыхақәа еизыҟәшәо.
Ҭакәажәык дымҩасны днеиуан,
Аха дгьылаҿ иқәҵыз дреиуам.
Лхала дцәажәоит, зны даӷьуеит,
Аҵла абӷьыцқәа лыркәыкәуеит.
Сара сгәалҭаӡом зынӡа,
Лышьҭа схылеит ла данца.
Лымҩа лгон ашьац былны,
Сшәон сыблыр ҳәа слыхьӡаны.
Са сышкәакәан сеилаҳәан,
Лара ашәы еиқәаҵәа лхарԥан.
Мшын исцәылгоз уи дшәины,
Аҵых лысҭон слыхьӡаны.
Аӡә ицәыӡуа ҽаӡәы иԥшаароуп,
Ҳазшаз имҭа изиҭо игароуп.
Ашәҭ амҵәыжәҩа шәҭуп иҿало,
Асас ихьӡуп уашҭа иҭало.
Амза хьшәашәоуп, аха иԥхоит,
Аҵхи шамҭеи еилнаргоит.
Дгьыл иахшазгьы адгьыл дгароуп,
Ирҳаз гәнаҳагь иара ишәароуп.
Бнеи шәарахи алым раҳуп,
Абду иҳәаҭҳа иҩны икнаҳауп.
Наԥха иҳамҭа ишьҭра иазноуп,
Ишеибырҳәо асаркьал иасноуп.
Азхарамфа иԥа уицәшәароуп,
Иуҭахымгьы зны ак уҳәароуп.
Амҩа ҳақәуп, зегь ҳамҩасуеит,
Аамҭа иаҳиааиз ашақә иасуеит.
Уаарас аламыс узгозар,
Ауаҩ агагь ҭыԥк ибозар,
Гәырӷьа нымҵәоуп, иагьҭацәроуп,
Урҭ ирхашәалаз са соуп.
Иашан. Башамызт сзышьҭаз,
Амҵәыжәҩа ҿасҳәон иахьыԥҵәаз.
Иара ргәаҟын, џьара ишьын.
Маҭәа рхакеиԥш џьара ихшьын.
Ицаз ирыцын – ицахьан.
Мҿыкеиԥш аҽҳәаҿ ирбылхьан.
Џьара икәиц лашан иакын.
Зыԥсы зхырхуаз иҿакын.
Ашә иҩналон ианаркыз,
Ицәырҵуан иҟаз анҳәатәыз.
Зны исаркьалын, зны иԥсӡын,
Исхыҵуа исхало, са исыԥсын.
Аӡы анхыҵуаз уи цәқәырԥан,
Иашьҭаз дырнагон аԥан.
Амц ахьнымхоз ҳәа иԥшаауан,
Агәашә еиҿажьқәагь аанартуан.
Аиаша хыҵуан, зны иҭыкәкәон,
Аамҭа жьакца иахьыкәкәон.
Иаша гәыӷрала снырхан,
Сара Аиаша сацаԥхан.
Сара сыӡхьан, сынҵәахьан,
Ҿыц идәықәлаз срыхьӡахьан.
Аамҭа ӡиасны иҭыкәкәон,
Ацаҟь шьанҵа саҿыкәкәон.
Аҵх салахар сацәшәон,
Цәацәашь блыкеиԥш сацәынҵәон.
Маԥар шкәакәан шьыжь сашәын,
Ҭакәажә зымца лаба скын.
Сахьынҳалан ԥҭак сқәаны,
Рахәыцк саҿалон сашәаны.
Сыԥс-сымпыҵшәа еиқәсырхарц,
Сыҽҳәа-кәиц лаша ҽҳәахарц,
Сықә амҵәыжәҩақәа анартуан
Сырбаӷь шкәакәа ԥхьа ҿнаҭуан.
Иаҳәоз сеидру, исаҳаӡом.
Иссирзаргь, ԥхыӡла узынхаӡом.
Сара исусын са сызҿыз,
Сара инсыжьуа зхало ԥсыс.
Арантә ахаангьы сцаӡом,
Амш имҩасхьоугьы хынҳәӡом.
Адунеи ҭшәахеит уаҩ дҭамӡо,
Схәыҷра кьаҿ еиԥш еибатит.
Уажә иҭыԥдоу аԥсы абамцо,
Доуҳа мцабзны еибакит.
Ашәқәа ҿыхуп ашә ахьҿамыз,
Аччабжь ҩныҩуеит ҩын ҭацәык.
Жәа хаак дашьҭоуп ажәа зҿамыз,
Мшык аӡә даҳәоит, мыш заҵәык.
Ахәа еизигоит кәицк ихьчарцаз,
Зыҽҳәа иахыҵны анкьа ицаз.
Ак шихарам амц ифарцаз,
Аныха дамҵалеит ҳазжьаз.
Амца ацралеит изымкышаз,
Иӡт имыӡырцгьы зыхәҭаз.
Ҩыџьа еицәыӡит зынӡа абашаз,
Ичынқәа ирҩахеит ацәгьа зҳәаз.
Амҩа иқәлаз имҩа нижьит,
Ицаз уаҳа арахь дхынҳәӡом.
Арҭқәа гәазҭаз сгәы касыжьит,
Ихаз дунеикаҿ сзынхаӡом.
СЫЦ ҲАМЗ АРГЬЫ , СА СМААКЫРОУП
Амца саблын сымцахеит,
Ӡык саанахәан иӡсатәхеит.
Сыԥшахан амҵәыжәҩа сашьҭоуп,
Аеҵә кыдшәа ашьҭа сышьҭоуп.
Аԥсаа среиԥшхарц ашәа сҵароуп,
Сырҩашхарцаз храк сыӡәӡәароуп.
Сымшынхарцу, – сыцәқәырԥароуп,
Амшын гәамҵра џьара исҳәароуп.
Ашәах шкәакәа – сыԥсы еиқәхароуп,
Иаша қыҭан зны инаӡароуп.
Сыцҳамзаргьы, са смаакыроуп,
Ацәгьа ҭыҵыр сыҿгьы акыроуп.
Дзыԥҳада рҳәаргьы ирҳәааит,
Сацәшәаӡом, зегьы ираҳааит.
Саб дызнысыз имҩа цқьан,
Сабду нага иаб диԥан.
Ҳамҭак ааҳамгац ҳаҩны,
Ҳҩыза, ҳауа, қәлак дҭины.
Ишәарҭоу ажәлар дыршәихьеит,
Аҟәҟәа зхарҵаз иаб дыржхьеит.
Ԥшаџьбара зжәит инҭыркәкәа,
Уи аԥсҭазаара ахаҭакәын.
Ацәыкәбар – сыԥсы еизыркәкәа,
Изҭасшьызгьы сара сгәы акәын.
Гәырӷьа сзааго мшык анааиуаз,
Сыԥсҭазаара ԥҽыхак насҭон.
Ашәахәаԥҵәа сгәаҵӷа иеиуаз,
Аиԥшьырҭақәа ҩаԥхьа игәасҭон.
Адгьыл мҵәыжәҩа-ԥра зхагылаз,
Аԥсы шкәакәа ҳәыҳәшәа иԥрышан.
Ҳәахьа еицамкны ақьаад изнылаз,
Дгьыли-жәҩани иргеит еицыршан.
Сашәа сгарахеит схәыҷушәа,
Мшык сыцәцазаргь ҽаӡәы изааиуеит.
Дунеик салахт исыцәдушәа,
Цәқәырԥа кыдҟьа аамҭа сиааиуеит.
Аамҭа дәыӷба иҭоу зегь цароуп,
Сара исусу сара исымаз.
Амҩа зны иқәызгалаз згароуп,
Сахьынҿасыз шьҭа саԥшәымаз.
Амш аԥсҭазаара иадаҟьан,
Џьара иҩеижьын, џьара иԥжәахан.
Икнарҳахьан џьара иҩахан.
Аԥсҭазаараҿ идунеи ҟьаҟьан,
Нырцәи-аарцәи мшын ирымҩаз,
Зыԥсы иақәиҭыз иԥсы ҿихит,
Амш ианиҵахьаз анихит.
Иԥсҭазаара мшыкны ианымҩас,
Иалаӡазоуп шьҭа иҭынхазгьы.
Маӡа лыхуп иузымҳәаша,
Ушьҭахь иааиуа умҩа згаша
Игәеиҭаша, ибар инхазгьы.
Ишәарҭаӡам, жәлоуп игәылҵыз,
Аҽҳәа кәицуп иаҭынхазгьы.
Мшуп аԥсҭазаара дзырҳәазгьы.
Амш аԥсҭазаара иахылҵыз,
Дгьыли-жәҩани рышьхәа ахьеивҵоу,
Кәаԥ хәыҷыкаҿ са сыкнаҳауп.
Мшык иалаӡаз, уи дыгәнаҳауп,
Аԥсҭазаара бџьарны ианеиҵоу.
Амш аԥсҭазаара иадаҟьан,
Џьара иҩеижьын, џьара иԥжәахан…
Исҭахӡам иӷьычны малгьы,
Мчыла ирҳау хьӡгьы сҭахым.
Исмырҳац ахаан уалгьы,
Сдырҽхәаланда ҳәа сыԥшым.
Исымҳәароуп ашәи сгәаан,
Амш нҵәаанӡа инаӡоит.
Истәым сашьҭамлац ахаан,
Анцәа исаҭәеишьаз сызхоит.
Мҩа мариала ҩада схалом,
Сиаша лыхуп сшеибакәу.
Цәгьа иаҭныхны ҳамҭа снаалом,
Сабгьы издыруамызт закәу.
Саламгәырӷьац аӡәы ихьаа,
Сгәы ианыруеит бзиеи цәгьеи.
Уаҵәтәи сымыш гәасҭеит заа,
Зыԥсы зхыҵыз ҵхык смыршеи.
Са сышшоу ауп са сыԥҟара,
Сдунеи гәашәқәа зегь артым.
Сыбжьагылоуп ҵхи мши бжьара,
Дзааиуа иҟам сызҭахым.
Сыццышә лыхуп, зны сбылхьеитаз,
Аха ԥша ласык сазгом.
Зны слаӷырӡын, сҭабахьеитаз,
Сылабжышқәа шьҭа ишәсырбом.
Аԥсаа ирҿысҵааз ашәоуп исҳәо,
Исаҳахьаназ уа мгәарҭа.
Дгьыли-жәҩани маӡа еибызҳәо,
Срымаӡажәоуп са схаҭа.
Дунеи ҿыцкаҿ схышә лашароуп,
Ԥарда шкәакәа назыхшьу.
Гәнаҳа ныжьны арантә сымцароуп,
Сышьҭахь иааиуарз ианшәатәу.
Сҿыҭыбжьуп – ашәарҭа аныҟоу,
Ҵхагәҭан акәыз, ишәмаҳар.
Аша иԥҟароуп са сзықәныҟәо,
Сдоуҳа чысуп уа шәеимдар.
Еҵәа камшәа жәҩан хьынҳала,
Алаԥш сыҵакуп наџьнатә,
Сышәмаҳаит, уи ауп са сгәала,
Доуҳа зымԥыр – шәа шәыԥсаатә.
Цәала ацәажәара сыцәтәымуп, исҳәахьеит.
Сара сҿызхуа амҩа дықәуп, дааскьахьеит.
Мцан сызҿыхәоз, амца агьама са избахьеит.
Ныхак амҵан ацәашьы-ԥшӡа асыркхьеит.
Сыԥсы зҭаршәыз акәалаԥ цаԥха сыԥшааит.
Сыԥсы иҭызгаз сыцеиҩызшаша дысзааит.
Амзырхәага жәҩан Ахан лаша илбааит.
Мза маӡажәа сыҵызхыда ҳәа исызҵааит.
Ашьха ирҿыкьасаз лабжышла са скәабан.
Амшын ацәқәырԥ ҳаҵашьыцуан уи абан.
Хыхь ихалан аԥҭа ҟәашқәа рыҽдырбан,
Ажәҩан аҵла еҵәак алшәеит, ҳаи, избан?
Аҽҳәа мцада, жәҩан еҵәада ижәбахьоу?
Уаҩ дахьнымхо еҵәа тәыла ӡәыр шәцахьоу?
Амца дырцәоит рҳәеит мцала, избахьоу,
Саргьы среиуоуп уи аҳәамҭа агәра згахьоу.
Баша шәсышьҭоуп, имақаруа шәсыхьӡаӡом,
Зымҩа ззымгаз иҿыцу мҩала узцаӡом.
Цәала ицәажәо са исыцәтәымуп, сырзыԥшӡам.
Са сдунеиаҿ сара сгәамцоуп, ҽак акӡом.
Сыԥсы каршәны сылагылан,
Шьац иаҵәаран дәык хнаҩон.
Аамҭа-ԥҽыха-шькыл иангылан,
Амш ахҭысқәа мҵарс ицон.
Аршәаа иасуан аԥша ирхьымӡаз,
Ихыҵны амра-ччаԥшь каҭәон.
Аҵх лакәқәа, сеидру иахьыргаз,
Аеҵә бналан, рҭыԥқәа нхон.
Амш иагәылҵуан аԥшшәы шкәакәа.
Маӡа агәашәқәа зегь артын.
Гәашәк сынҭалон сыԥсы мгакәа,
Аха ԥсыда ара смыцхәын.
Доуҳа анацым амш мшума,
Аԥсаа рашәа сгәы хнарҷон.
Са сыԥшуп ҳәа амш ԥшума,
Ааишьа ацашьан, са сынхон.
Аха ицоз са сакәын, мшымызт,
Аҵх наскьаган амш хынҳәуан.
Амҩа сықәын, са сыԥшымызт,
Сцон сымҩасны, мҩак ҭацәуан.
СГӘИ СЫԤСИ
Сыԥсы нысхын, сгәы сынҽыжәлеит.
Сазгарымашь ҳәа сҵаауа.
Сыԥсы сцәызгаз хыҵны исыжәлеит,
Сыгәгьы сцәыргарц исзаауа.
Аӷәра сцәыргон шьоук исҿыхоз,
Сгәы алаӡараҿ сгәырӷьа збоз.
Сыԥсы исцәыргахьаз иаҿыхоз
Иццышә хәархьны, сызлагоз.
Цәқәырԥакыдҟьа амшын иӡхыҵуаз,
Гаҿа хықәҵас сгәы иҭаҭәон.
Сыдгьыл иақәлаз, еиҳа зхыҵуаз
Ҩырак сгәаҵан ианнаҵон.
Мшынгәаҿ аҷныш ихнагалаз
Аҵәаабжь иеиԥшын са сгәы абжьы.
Ианыхьчатәыз са сгәы иалаз
Аҵх иаасымнахуан шьыжьы.
Са сынзыжьхьаз сыԥсы иаԥылон,
Ианыччатәыз аарла иччон.
Ихәра ҭыԥны сгәы ианылон,
Сыԥсы анҵәашьала исцәынҵәон.
ИРҲӘАРЫЗ ЕИ
Схала снеиуан, схала сцәажәо,
Гәы сакарак сықәсны сцон.
Аԥша сышьҭан исышьҭагәжәажәо,
Исызгәамҭаз маӡа аҳәон.
Амра кыдшәон асакараҿ,
Сыԥсы сцәызгоз санӷьазкы.
Зны сахьыҟаз сашҭа, сгәараҿ,
Итәоуп сцәашьы лаша схаркы.
Иҭаҳәҳәоуп ара сзынхьааз,
Истәым шәыгақәак рыхьшьны.
Сара сакәӡам ирымоу хьаас
«Ирҳәарызеи» иамоу ишьны.
Исыцрыхоз аамҭак сацын,
Ашә сызхымҵуа цаԥха зҿаз.
Ҵхык санзыргьы, амш ҿыцын.
Схьаа хызтуаз маӡа зҳәоз.
Исыцымцаз сыԥсы ныжьны,
Гәы сакарахь ԥшак сагон.
Ҳәатә иаргәашаз инеиужьны,
Шықәсык ирҳәаша рзынхон.
Аӡыԥсы ахьыкәкәа аӡын мҩасит.
Ааԥынра-фҩы-хаа сԥынҵа иҭасит.
Еҵәак гылеит ҵхы знаԥхоз,
Аԥҭа иалҟьан икаԥхоз.
Амзырхәага амза архнышьна,
Сахьынҳалан адгьыл ныжьны,
Жәҩан-сас-дахьны исзыԥшын,
Сызынмаҭәа рҿыцны исшәын.
Уи цәанаалан, жәҩан маҭәамзи,
Дгьыли жәҩани рымҭа самзи.
Схәыҷра цәымза сгәыӷра аиуа,
Ашьац иаҵәа былуа снеиуан.
Аӡы сыхәлаҵәон сыӡхарцаз,
Анышь сыкәшалон сеиқәхарцаз.
Аиреи аԥсреи са срыбжьаршәын,
Саамҭа ԥҽыха саԥхьа икаршәын.
Зыцҳа рҿаҟәаз ӡиаск иртәын,
Уи нахысгьы амҩа дыртәын.
Аԥсы ашьаха шьҭа сахьӡомызт,
Саахынҳәыргьы шьҭахь сызцомызт.
Амц уатәызааит знык уанацла,
Амцқәа ртәылаҿ ухьӡ нхап.
Сара сыҵла ӷәӷәазааит дацла,
Сџьынџьаҿ сныҳәалап, сеиқәхап.
Сыԥсы ӡрыжәуп, амца иҽҳәызгеит,
Сҿажәкыр сӡы-мца снахәалап.
Аиаша сыцыз, саб ицәызгеит,
Саб итәылаҿ сынхалап.
Сара ари адгьыл сықәнагалеит ихьшәаны,
Сара ари адгьыл сықәнагалеит сашәаны.
Аамҭа сҽыжәын, аамҭа сацын сахьагоз,
Имҭа сыман, Ҳазшаз иишоз исызхоз.
Сара агәыцқьа, сара аԥсыцқьа сызҭаҵан,
Сара Аиаша сазымҵәыжәҩан сазхаҵан.
Адгьыл сықәын, адгьыл нықәны, бзиа избон.
Ҳазшаз иишаз, Иара имҩала снаскьон.
Ашьха рикаҿ маӡа бжьы ссирк саҳауан.
Мшын нырцә дырны, сашьа иԥа-ԥшӡа дысзаауан.
Аеҵәақәа схырхит аҵхаҿ санхәыҷыз,
Аха исзымгеит урҭ ркәиц хәыҷ ангатәыз.
Сара сышьҭра, сара сышьҭа са исхатәын.
Гәлымҳа иҭаҩыз сҭоурых бӷьыцаҿ ак ҩтәын.
Са сымҩасны, аамҭа сацын, бжьык сагон.
Сыгәра зыргаз, сара исыҭаз сыман сцон.
Ицқьоу усын, иԥшьаз усын бӷьыц ианҵоуп.
Сымшқәа инысхыз, шаҟа сыҭоу зегь ԥхьаӡоуп.
Сшәа сымшәаргьы, избаз сҳәаргьы сиаҳауеит,
Сиаша ныжьны цәгьак зуӡаргьы сахьирхәуеит.
Сыцҳа маакыра – сгәыӷрақәа хьаҽит.
Аӡы хәашь иҵнаӡәӡәеит уи ашьапы.
Сышьыжь-мра-хыҽҽа сыцәхыҵхьан саахьаԥшит,
Исызгәамҭеит ианавҵыз уи ашьхарԥы.
Ихалахьоу амра абацо, иҭашәароуп,
Блымҩоуп иннажьуа ашәаԥшь зҭынхаз.
Ӡи-мцеи еинышәашьа шроухьоу аҳәарцоуп
Амца агәыҵак амшын изазцаз.
Ублыроуп амца закәыҵәҟьоу убарцаз,
Игәыӷрадоу амш ԥсы ахам, иҭацәуп.
Ашьхарԥ ианхыҵуа амра уҿаҷҷарцаз,
Аҵхи ашареи рҳәаахь цатәуп.
Идәықлаз дахьнеиуа лагамҭак нҵәамҭоуп.
Ашҳам здыржәхьоу деиқәхазар ауеит.
Аԥсҭазаара адаҟьа инымҵәаӡо нҵамҭоуп,
Иаԥхьаша дирцаз лагамҭак гьежьуеит.
Аӡы хәашьқәа рыцҳа ахаангьы ишәарҭан,
Иқәлаша дзықәлом, иқәлаз дызцом.
Гәыӷра маакыран ацҳамҩа збарҭан,
Сықәлан санзымца, анҵәамҭагь сахьӡом.
Сҵырҟа џьыба жәлацк ааҭызган,
Ааԥын иаларшәны сгьежьит.
Ахәа хьшәашәа кәицк ацәызган,
Сыҽҳәа мцабзха еибасыркит.
Сымш ҩаза ашәшьы зҿықәтәоу,
Иԥсаатә шьҭыԥраан исыхҟьеит.
Сыԥсы аныҟәгаҩ амахә иқәтәоу
Аҳәыҳә шкәакәа амҵәыжәҩа аҟьеит.
Ажәҩан-ҵҟәашаа-благәы ихыҵны,
Аӡаӡа кәаԥқәа шьац иахьӡеит.
Изықәшаз аеҵә жәҩан ианыҵны,
Аҵх-шәындыҟәра-лакә иазцеит.
Са смыцхәызшәа, сызлагылаз
Маӡак ирҳәоз сыдмырҳаит.
Мра-шәахәа-мыш хаа сызԥылоз,
Шьоук сахызбааз сыршьаҳаит.
Доуҳа-ҿымцәа-жәлац сызҟьазар,
Доуҳа мцабзны зны исыхьӡап.
Еҵәа кыдшәа ажәак сҭынхазар,
Сышьҭахь иааиуа зны ираҳап.
Аԥшра сылшом – сыззыԥшыда?
Амш зымпыҵҟьан изцәыԥҽыда?
Амза кнаҳа згәы азынхаз,
Баша уеисоит, дгьыл иахәхаз.
Ашәа иардагәаз, измаҳаз,
Амза угарцу узеилаҳаз.
Уи лашароуп, ихаӡом,
Илашозаргь уарԥхаӡом.
Амра кыдшәома, иҭашәоит,
Апытҟәыр хәыҷ ашәҭ ахшоит.
Зымҩа назгахьоу дхынҳәӡом,
Агәы ашә цаԥхала иузартӡом.
Ԥшьа-ша-ныҟәа дызбахьоу,
Зымцахә иаҵхан еибакхьоу,
Доуҳа хылаԥшра рҭынхоуп,
Зымтәа мгыла џьныш дихцоуп.
Ашәыр аҵла иҿахаӡом.
Шәыр моу аҵлагь еиқәхаӡом.
Адгьыл шьалҭа агәаӷ шәымкын,
Аԥшра сылшом, сышәмырԥшын.
Ааԥын арҩышьыга сбарҵаҿ ишьхныԥсылеит,
Сыцәа хаа зырҟьалаз аԥсаа ашәала исԥылеит.
Аамҭа бжьыԥраа зшәаџьыз амш-ԥхыӡ мҩасуан.
Аԥша схышә инадхо саԥшаарц аршәаа иасуан.
Сара усҟан сыӡхьан, суада сыҩнаӡамызт,
Аамҭеи-ԥшахьи-ԥхыӡи раҵкыс сеиҵаӡамызт.
Сцон сыԥсы сазыӡырҩуа,ашәҭыц
ҟәашқәа рыҟәшәара.
Сымҩа нымҵәа рышәаган дгьыли-жәҩани
рышәара.
Сыԥсы ԥырра ԥышәаган, гәнаҳа схызхра
хыцушәа,
Снышәнап сыдгьыл хьааха сгәаҵа
иҭаршәу кәицушәа.
Исхашҭуама ирҳәахьоу, ахәра иашәоу
мцарцәароуп,
Амцабз-хыҵәа ҳамхәаҽырц
аӡи-амцеи еибарцәароуп.
Ааԥын шкәакәа ашьацраҿы сыбла
саркьа сцәылахеит.
Сашәа зымԥыр сшацугьы апытҟәыр
сагәылахеит.
Ааԥын зымтәа сышьҭалар
сышьҭахьҟа схынҳәышазма,
Сқәыԥшра аамҭа зҭахәаҽуа спытҟәыр
хәыҷ атышазма.
Ааԥын арҩышьыга сбарҵаҿ ишьхныԥсылеит,
Сыцәа хаа зырҟьалаз аԥсаа ашәала исԥылеит.
Аамҭа бжьыԥраа зшәаџьыз амш-ԥхыӡ мҩасуан.
Аԥша схышә инадхо саԥшаарц аршәаа иасуан.
Амш иамшәан икашәеит са сразҟы,
Гара иламӡаз, цәгьа сиршәеит са сӡыҟы.
Ԥша уазыррак иама ицеит схьаа арыц.
Ҵәаӷәа зхьысшьыз сымш саԥылеит еиҭа ҿыц.
Адаул еиԥш сашәа аныҩуан жәҩан аҭуан,
Сызлацашаз, зынӡа иҿыцыз мҩак аатуан.
Амра хьы шәахәа цҳаражәҳәон ҵаҟа, хыхь
Ахра ҟәашқәа арҩаш нрыжьуан шьыжь рыҽрыхь.
Арҭқәа збашаз, маӡа ирыҵаз – сыццакуан.
Анцәа иҳамҭа, Шҭа-чча гәашә-хәыҷ аасыртуан.
Маӡа каршәын, маӡа ҭаршәын, уа избара,
Згәы амца ҭамыз, зыгәра гамыз дзымбара.
Ныҳәа мҽышан, мшы мҩа ԥрышан,
Доуҳа ихьаҳәзи, цәашьы-мцабли ирыхьӡатәын.
Сышәҭқәа ргәараҿ са сӡыҟ гара сырҵысуеит.
Амш иамшәаз са сразҟы мҩагьы саԥшуеит.
Аԥша зымтәа ааира зааираз,
Гәашәк иҭалаз, шҭак зыԥшьаз.
Згәыцқьа аблышьа, зцашьа иааираз,
Ахьӡ анакәха, хьӡы зҭынхаз.
Ԥсаатә мҩасроуп са сымҩасра,
Мшылацәҟәысроуп са сбылра.
Адәыӷба зымца, са сгәы нҿасра,
Аамҭа хьымӡа са сцара.
Ахәыцтәқәа рдунеиаҿ шшоушәа сӡыҭуеит,
Ахәыцтәқәа рдунеиаҿ сдухан, сажәуеит.
Мшын цәқәырԥа схыҵәеит, сшәахха скабоит.
Сгәы цқьа исыцәҭыҵыз хәымга блак иабоит.
Ԥсаатәхап сышьҭызхыз арыцеиԥш саниз.
Саҿыҵшәеит, иахьнеишаз инхеит исзыԥшыз.
Сатәымызт, истәымызт аҭыԥ сахьынхаз,
Иснымҩит, сырнымҩит ара сызланхаз.
Иԥсыдоуп, игәыдоуп, бызшәак раҳаӡом.
Рхыхьмаҭәа ршәырххьеит, ахьҭагь иакӡом.
Ламысдак имҵәыжәҩаҿ ируеит урҭ аҳра.
Ҳаинышәом, ҳаицыҟоуп ҳаинаалом џьара.
Хьаауп араҟа арыжәтәеиԥш сызшьуа.
Среиуанда мамзар урҭ зегь зҵәахуа.
Ашкәакәа шкәакәоуп, ара иузҳәаӡом,
Гәи-ԥси еицрыҵхьеит, уаҳа еиқәшәаӡом.
Мҩа мш ахьырҳәоз сдәықәлеит џьара,
Ԥсаатәхап сышьҭызхыз сампыҵшәеит ара.
Иснымшәоз, сызнымшәоз сдунеи ҿыц ҭшәахеит.
Ижьакцаз барқәам дук сгәашә иҿахеит.
Цәашьы мцак сеиԥшны лашьцарак сырӷӷон.
Ламысдараа рҳаблан сламысдан сынхон.
АМААЛЫҚЬЦ ӘА РХЫЗ А
Сыԥсы ԥызжәеит – аҵкы шкәакәа,
Ацыԥжәахақәа сҵәахит.
Сыԥсы ҭысхит, сыԥсы шкәакәа,
Ҿыцны аҵкы ссиргьы зӡахит.
Амаалықьцәа рхыза шкәакәа,
Сыԥса цырцыр иахатәоу,
Аԥҭа ҟәашқәа рыгәра мгакәа,
Сыԥсы шкәакәоуп излатәоу.
Ажәа исыҭоу шьҭых иркыми,
Маӡа бжьы ссирк сырҳауа,
Сымаалықьцәа рыбла схыми,
Уи ауп аранӡагь сызлаауа.
Ашьыжь шкәакәа ахышә инхыҵны,
Бла мырхәага сҿадырҷҷоит.
Апытҟәыр хәыҷ ашәҭыц ҭыҵны
Сашҭа дәы иаҵәа иҭаԥсоит.
Амаалықьцәа сыԥсы рысҭеит,
Сыхьӡ иҩахеит рхахьы.
Аԥсы шкәакәа сыҵкы сшәысҵеит,
Сыԥсы рхыҵәеит шьамхахьы.
Ажәытәи аҿатәи еиныҩуеит,
Ҳрыбжьысны ашьшьыҳәа ҳцаларц.
Ҿызҭуада? Ахрақәа ирныҩуеит.
Сан лоуп – лыбжьы саҳаларц.
Арҩашқәа ирыцуп лыбжьы хаа,
Аԥҭақәа рхыза луанҭоит.
Илымаӡам уаҟагь аԥшыха,
Инымҵәаӡо лусқәа дрыхьӡоит.
Ахьҭа сакыр ҳәа дацәшәазаап,
Мражәла арыцқәа лалҵоит.
Асыԥса лымҩақәа акызаап,
Арҩашқәа дрыцны дааскьоит.
Сымшқәа ирыцлаз ахьаа
Лныруеит, са саԥхьа лара.
«Бхәыҷымзи, бышԥажәи ас заа!»
Иахьанӡагь даҿуп аҿыҭра.
Ажәытәи аҿатәи еиныҩуеит,
Ҳрыбжьысны ашьшьыҳәа ҳцаларц.
Ҿызҭуада? Ахрақәа ирныҩуеит.
Сан лоуп – лыбжьы саҳаларц.
Аамҭала инсыжьуеит сзыцәнымхо зегьы.
Сырхьымӡо сзыхьӡаша, исзымго акгьы.
Ԥшамаҭәак сшәысҵап ԥшшәыҳәа змаӡам.
Исҳәашаз крыҟоуп, макьана иҳәаӡам.
Сашәабжан, сажәабжан сынхаргьы сҭахӡам,
Инсыжьуа сдунеигьы аԥшәымак дахӡам.
Уи исхатәу ауп, цаԥхак ианартӡом,
Имҳәакәа исцәынхазгьы напык иазыҩӡом.
Истәыз, сызтәызгьы аамҭакаҿ сынхон,
Саамҭа абӷьыцқәа ирынӡалоз сҭынхон.
Исшон изаҳашаз аӡыхьеиԥш иржәырц,
Ашәҭ иҿышәшәаз ахаҭыԥан ишәҭырц.
Амш снаҿыхәар ҿамҩакгьы сызхап,
Ҿамҩак иҭаӡаша ашәа хаак сзаҳәап.
Ҽуаҩык иеиԥш сымҩасып, игап апҟара,
Сыҟан сшәызгәамҭеит, изуит алаура.
Сымҩа лашарцаз цәашьы ԥшӡак аркын,
Убриҵәҟьа шәахыбаан ишәырцәарц шәаҿын.
Сышьҭа дынхылеит ҭацәыкгьы дгәыкуа,
Сҩымҭақәа дрылоуп абӷьыцқәа ркәыкәуа.
Аҭарчеи мҵазырсыз ҽцәақәакгьы лыхьӡоит,
Дызлаҟам еидхәыцла аԥҳәысгьы ддырҽхәоит.
Ҽыуаарак дақәтәоуп аӷәра зхаӡам,
Шҭа ԥшӡак дынҭарҵеит, агәашәгьы ҿаӡам.
Сеидру, сыздыруам дзышьҭоу уи аԥҳәыс,
Лҽылшьуеит шәылкьысыр ҳәа дгылоуп ҽадҳәыск.
Дқьачақьуа дыхәмаруа адәыԥшӡаҿ «дкәашоит»,
Исыхьыз сыздыруам, зегьреиҳа слыцәшәоит.
Аџьныш дызхылҵыз ла лакәушәа збоит,
Ӡлагарак дынҭалан аиаша ллагоит.
Лааигәа сызгылом, дызҿугьы сҭахӡам,
Аџьныш игәара агәашә ҿаҵатәӡам.
Аҵаа абжьы сышьҭа иҭыҩуеит,
Аршәаа аҵх еиҩнасоит.
Изгәыӷьырцаз схы сазыҩуеит,
Ахызаҵә амца жәҩан арцоит.
Амца иалԥоит рашьк кьыркьыруа,
Аԥша мҵәыжәҩақәа мҩанҵо.
Ҳазшаз иоуп иаҳԥеиԥшу здыруа,
Ҳгәара иҭалаз џьныш дыҭцо.
Аԥсра аблақәа зынӡа икәицхеит,
Аиха рымца аԥсы анархуа.
Ашҳам напқәа абџьар иаҵхеит,
Ҳаԥсы атәыла заҵә ҭарцәуа.
Ҳаԥшьа иамкыз гәнаҳак хыҵуеит.
Иԥсы ҿнахуа ҽыхәа иахьӡаз.
Марҭашәарҭа ашәаԥшь аныҵуеит,
Мрамҩа мрашәахәа зхьыршаз.
Амра неиуеит сышьҭа аҟынӡа,
Ԥарда лаша схышә артуп.
Сыдгьыл ҿыхуп сара сҟынӡа,
Уи нахыстәи шәа ишәразҟуп.
Имцакыр сдунеи былуан,
Аԥсра сашьҭан, сыԥшаауан.
Еҵәа кыдшәак сҭанархон,
Доуҳа ԥсҿыхҩы сеиқәирхон.
Мца маҭәала сеилаҳәан,
Мца лых шахала сҿаҳәан.
Амца цон исыхҟьаны,
Сыԥсы сацлон сеиқәханы.
Мцамҩа ԥшалас сахнарҟьон,
Сыҵлагь амахәқәа ԥыҵәҵәон.
Сшәа сшәарымызт снаскьалон,
Саԥхьа имҩаслоз сихьӡалон.
Сзышьҭаз сеидру, сыԥшаауан,
Сымш нҵәахуан, сыҵх аауан.
Саргьы саҭәҳәон, мца еибакуан,
Жәҩанлыԥха адгьыл иазаауан.
Схәыҷын, сдухон, нас сажәуан.
Цҳагьежь сықәлан сцар схынҳәуан.
Амца сырцәон, са сымцан,
Изгоз нсыжьит са сынҵәан.
Адгьыл сакәшеит, икәымпылын,
Аеҵә саблит – ицацәан.
Адгьыл сакәшеит, аха идгьылын,
Дгьылынтә ажәҩан харацәан.
Анцәахә Ра дымҩасуан шәаԥшьны,
Адгьыл гәнаҳа наҟәыблаа.
Жәҩан аҵкар иахьыршьыз ҵәаԥшьны,
Џьныш маҭәа ҟьашь ишәхыблаа.
Ԥсы дхынҳәуан ирыцқьаз дгьылахь,
Ԥшартла игәыцқьа инҭаршәшәуа.
Аџьар ианырҵаз деиҭагылахт,
Гәнаҳа хыхга цәашь аркуа.
Ныхоуп рыцқьага мҩас иҟоу,
Мцыфараҳәа уахь цатәым.
Сара исзыҟоу, шәара ишәзыҟоу,
Ҳҿыхра иааиуа ус джьатәым.
Анцәа Ра дмыцхар, дымгылар,
Ӡышьҭра шәахысҭан инхап.
Ԥсы дахьцазгьы уахь даангылар,
Ҳадгьыл мцыкәашаа иргап.
СУЗЫ ԤШЫЗ
Н.К.
Сузыԥшыз, ара сыԥшыз,
Уара умҩахь уцала.
Са сгәыӷрақәа исцәыԥҽыз,
Рцыԥҽыхақәа ҟәшәала.
Сдунеи алу ду гьежьлап,
Сыԥс-кнаҳа блас исхаз.
Сахьынужьыз сузыԥшлап,
Унарха мҩа ԥсыс сахаз.
Асаркьал бз-хәыҷ кашәар,
Мца ркьаҭагоуп сара сзы.
Умаашьа гәнызгар, сагьаршәар,
Иахьа нсыжьып уаҵәазы.
Сыгәра усҭеит, игала,
Сгәы амцоуп уи зыҿгоу.
Уԥсы иузыхьчоугьы шьала,
Умҩа сгәоуп изҭгоу.
Цәашьы умырцәан иасыркыз,
Сныҳәа зцу былроуп.
Сахьынужьыз сузыԥшыз,
Умааӡаргьы, исықәу ԥшроуп.
Цәыкәбар кашәак сышьҭаныҟәо снаскьаӡеит,
Мра напыла иҟәшәаз, ашьҭагь сымбаӡеит.
Ашәах шкәакәа еимаа сышьан, ихахьан.
Агаҿ саван, ацәқәырԥ сышьҭақәа рҵәаххьан.
Зыххьа зцәыӡхьаз, амш мырхәага ԥсҭҳәала ихҩан.
Зҳәа назмыхәаз уи амш шынҵәашаз заа иӡбан.
Салаӡозу салаӡуазу мааҩ иахьҭаҵәахыз маӡан,
Сызлахәымыз џьара еицәажәаран ианҵан.
Сгәымца мыцәарц, мшы мышьҭацәгьак аазыртуаз,
Уаҩы мышьҭацәгьак схышә ихыҵуаз исзаауаз,
Ишьҭа сзаӡәӡәарц ӡыԥшьак сашьҭан сыԥшаауан,
Сгәы амца ҿымцәа мца хьыршаӡла дызбылуан.
Цәыкәбар камшәа, цәыкәбар ԥрыц хәыҷ ашьҭа схын,
Сдунеи хсаала снапсыргәыҵа сыԥсы анын.
Сымҩа мчымха зшәара зцәызго сыхҟьалап,
Мшы шәахәала мра хьыршаӡла исыӡәӡәалап.
Сашҭа сгәара агәашә сыԥсахып иахьаҿоу,
Дыр издырып сышзацәымцо лахь ианҵоу.
Сымш иӡхыҵыз, шаҟа схыҵыз ԥхьаӡатәӡам,
Цәыкәбар кашәак ашьҭа схыӡлар сыԥшаатәӡам.
Ԥшамҩас зымтәа нарҳәацәа,
Аԥсаа мшыхаа амаҵуцәа.
Ҵхы маӡажәа амза аԥрыцә,
Адгьыл иалыҳәҳәаз аныцә.
Дунеи хагак ҭазырхо,
Мӡырҩы мӡышәак дызнаԥхо.
Згәыӷра зшәыгоу хьычԥыԥыр,
Амш ахышә лаша анартыр,
Мрамш агәыжәла ацәҿыпып,
Ажәҩан саркьа ҳнаҿаԥшып.
Дгьыл маӡажәа ҳазӡарым,
Ацәгьеи абзиеи еилаӡарым.
Иарҳәала рҳәеит ачамгәыр,
Зшәыга нымҵәо ахьычԥыԥыр,
Амш анҵәамҭаз иаргьы нҵәоит,
Ашәа ззымҳәо ирахәыц ԥҵәоит.
Скәалаԥ аҷақ хәыҷ еибатуеит,
Иҭамӡа еиламӡаз еибарԥсуеит.
Сара еиҟәызкуаз срыбжьахеит,
Срымбаӡакәагь… сырҭынхеит.
Ажәҩан аҵа ԥыҭҳа-ԥыҭҳа,
Аԥҭа ԥжәахақәа аҿаԥсан.
Аԥша хьарч ҳәа абна лымҳа
Иҭахәыҭхәыҭуан, еиуацәан.
Са сырзеилан бӷьыци шәҭыци,
Маӡа сарҳәон исаҳар.
Сыҵырхырцаз рышәи рыци
Иаҿу шьыри иҿаҳахар.
Сара сакәӡам ирԥырхагоу,
Џьныш сасуп изырҳәацәо.
Исышьҭанҵәеит, са сабаҟоу,
Ираҳар, сашәоуп сыдзырбо.
Саамҭа ԥҽыха-саан сангылан,
Ладеи-ҩадеи сзеилмырго.
Ханк сыҩнамӡо сыҩнагылан,
Уадак кәаԥӡа исзеилмырго.
Ашәа уаара сгәаҵа иҭыҩуан,
Сгәы арахәыцқәа ирҿыхауа.
Иаази ицази рыбжьы еиныҩуан,
Мци ԥаршеии еиҿыхауа.
Мцаҭәҳәа срыҭәҳәо сырхьынҳалан
Сымшқәа ицоз инықәхәаша.
Нымҵәа ԥхыӡны сымцахә алан,
Сдунеи ҭынха ԥснықәырша.
Сҵәуа рыцын цангьы аангьы.
Мцарҩаш шыра иналашәаз,
Лныҳәа сзымхеит игәакьаз сангьы,
Лцамҭаз лхоуп илгәалашәаз.
Саамҭа ԥҽыха-саан сыцәкыдҟьар,
Сыԥсы ԥҽып исзымыҟәшәо.
Сымҵәыжәҩа ԥҵәа уаҳа исзымҟьар,
Скаԥсон сымшқәа срылышәшәо.
Аамҭа абӷьыцқәа рҩыра –
Саныҵит. Қәарбааӡа сбааӡан.
Аамҭа абӷьыцқәа рҩыра
Анхаларагь сыхәҭан.
Амца мыцәа иаҭәҳәо
Аӷа зкыз дааԥсар,
Аҽҳәа кәицқәа ҿазҳәо,
Имцахә мыцәа еиқәхар,
Мцак саргьы исыцрасып,
Саамҭа абӷьыцқәагь бап.
Мцаҭәҳәа ԥшакгьы насып,
Сызным абӷьыц еиқәхап.
Ҭагалан-мыш қәарқәашьеиуан,
Абӷьыц ҩеижьқәа нахьыкәкәон.
Аԥша цәгьахәыҭхәыҭ леиҩеиуан,
Мши-ҵхи реиҩшара иахьӡон.
Акалҭ аркьаҿуан амш ихьаҵыз,
Еҵәа цәымза аҵх рыхьчон.
Аамҭа гәыжәла адгьыл иацыз,
Сара сымышқәа ннарҵәон.
Сыԥсы рыццон иаази ицази,
Сынкахәыцуа сшәаџь ласҵон.
Сқьаадқәа ихази исцәыԥжәази
Ирныз аарла еилсыргон.
Иҳәатәыз нхон иҳәамкәа,
Аџьныш ҽыжәла игәаӷ сагон.
Ҳазшаз иажәа гон еицамкуа,
Жәҩан иабӷьыцны саԥхьо сцон,
Ианысхызу, лымҳа иҭамло,
Гәы маӡажәа ҳәашьа змам,
Џьныш-мҵәыжәҩа иқәтәа ихамло
Излеицәажәо, бызшәа иҵам.
Амш аччабжь геит ашамҭаз,
Амра хыҽҽан ианкаҭәа.
Амра блит ауп амш ацамҭаз,
Амшын хыҽҽан изкаҭәа.
Акәаԥ зыргылаз, нҵәамҭан, дарбан,
Уирц уԥсыроуп – рымҳәахьеи.
Ашьха еиҭазҳәоз ишьха уарбан,
Ашьха ирхалан имԥырхьеи.
Ҵаҟа мчыдоуп, ҵаҟа бжьыдоуп,
Изымԥыруа ҵаҟа итәоит.
Ԥырра злымшаз мҵәыжәҩа хьӡыдоуп,
Ҩада Ԥсылаша дынхоит.
Дгьыли-жәҩани ус еицылом,
Ҳәаак рымоуп маӡаны.
Изымцаша ԥхьа ддыргылом,
Инрыжьхьоу дрышьҭоуп дрыхьӡаны.
Иҭашәазгьы гылоит ҿыцны,
Ҩынтә иирцаз знык иԥсуеит.
Мшык саԥылеит Амра сацны,
Мҵәыжәҩа сымамзаргь сԥыруеит.
Снапсыргәыҵа аӡаӡа ианҭәалаз,
Сымра гыла шьыбжь нхыҳәҳәа,
Ихызаҵәха са сгәы иалаз,
Сыԥсы адгьылаз сажәа зымҳәа,
Идгьылтәымыз сцена хәмаррак,
Сгәысҽанӡамкәа са сназлаҳаз,
Иахьсзыҟамҵаз уаҳа ныррак,
Исымпыҵҟьан са сгәы икаҳаз,
Аԥҽыхақәа сыдгьыл иақәын.
Аӡыхәашьқәа аԥан ахьдырӡыз.
Ихықәхалаз мҩасҩык сакәын,
Саҭахымзар зынӡа сырӡыз.
Асырӡ леира салашәаргьы,
Ацәқәырԥақәа калҭла схырҩон.
Жәҩан лакыҵа амра ҿшәаргьы,
Ԥарда еиқәаҵәа аԥҭа ԥыржәон,
Еҵәа гәарҭак жәҩан иацралаз,
Рыццышә кәицқәа мцак рхылҵырц,
Аԥсы ҟьашьқәа дгьыл ианбаларц,
Ашамҭазын Амра цәырҵырц.
Аӡлагара салагеит, иахәлашәаз арыц.
Асоура еиҭалагеит, ӡнык саԥылеит ҿыц.
Санаауаз ҭагаларан, амахәқәа таруан,
Сзылгахьаз сеиҭалагеит, сымҩақәа хынҳәуан.
Ирҳәахьоу еиҭасҳәарым, сгәоуп зыбжьы зыргаз.
Шәыхәрақәа шәызҿасҳәарын, сыдгьыл гәыс иазҭаз.
Шәҭык сахыбаан ааԥынраз, ақәыцқәа сырфахьан.
Аԥхын саҩсны сцозма нас, ашәшьыраҿ саатәахьан.
Ԥхыӡгьы ҭынчрак сымамкәа сҿара хьымӡа сҭыст.
Иарбан уаҳа исымоукуа, исылшарыз, нас, ԥҳәыск.
Сгәыӷра рыцқәа еизызгахьан, сынарха рҷаԥшьон.
Блацәгьа ибла ицәызгахьан, бзагәырҩа иџьабон.
Мцак еиқәысҵан ицәаӡом, аҽҳәа шәыҽҳәатәаз.
Адгьыл гәнаҳа зықәӡаӡом, иршәааит изыхәҭаз.
Амш кәаша, ҽы-кәаша
Сақәтәоуп, сахҟьаӡом.
Кәаша-кәаша, мцакәаша
Сыцрасыргьы сбылӡом.
Еҵәа лаша, ҵәыџь лаша
Мца лаша ацроуп.
Еҵәа лаша, мза лаша –
Рыҩбагьы ԥхароуп.
Дгьыл кәаркәашьа хыгьежьаа,
Изҿугьы гьежьроуп.
Мра мца шоура хыгашьа
Амаӡам – былроуп.
Ԥсы цқьа ныжь изымцара,
Имҩақәа хыҵәҵәоуп.
Ԥшамҩас хага зымтәара,
Ҵламахәҭа хыжәжәоуп.
Сгәы амца зку иҿымцәаӡо,
Исыциз слахьынҵоуп.
Иблыр, сашәа иԥымҵәаӡо,
Ахьысҵәахуа шәа шәҿоуп.
Сара аҽыжәлашьа сдырҵеит санхәыҷыз,
Сара аԥсыуала скәашеит ианҵатәыз.
Сыдгьыл сахәит, игәырҩан исыламӡо.
Ичҳатәуп ҳәа акы саҩсит сеиҩаӡо.
Саныччашаз зынгьы сҵәуеит, ҵәуатәын.
Санымгылашаз сдыргылеит, гылатәын.
Исзымҳәашаз саламгеит – хдыррахап,
Доуҳа тәылаҿ насыԥ зқәашьу дыррахап.
Мҩак санылеит еиҳа ишәарҭаз, ԥышәаран.
Сызмарамыз кыр сырнышәеит нышәаран.
Инеихҭнысҵеит мци ҵабырги сранахан,
Мыц нышәара сара сзын иԥсран аха.
Мыц-ныха-фа сара сгәыӷра сымихуан,
Сыԥсы аҭыҩра – сыҩн агәашьагь аҵырхуан.
Сара идгьылтәыз адгьыл салан хыбаҩны,
Сыдгьыл қьаадаҿ сыхьӡи сыжәлеи наҵаҩны.
Мшык исыҭоу сзеигәырӷьаша салаӡо,
Ажәҩан саркьа ԥштәы иаҵәара салаӡҩо,
Сеиҭаҽыжәлеит схәыҷра зҽыжәыз сҽыхәа-лас,
Сеиҭаҭаарц схәыҷра аӡыхь сызҿыхәалоз.
Уаҟа сҵәуап инеиуыжьны, срыцҳаршьап,
Сыгәхьаазгоз сыҩны-сгәара сыцҷаԥшьап.
Аԥсаатә ҟьала, шьҭа сабацо сышьҭахьҟа,
Схәыҷра ахьыҟаз, сажәрагь ыҟаз, шәсышьҭамлан.
Аԥсҭазааа ахышәаҿ сҟарулуп, сҷаԥшьоит.
Аԥсҭазаара ахышәаҿ исцәыхәлоит, ишоит.
Аӡымҩас саԥылар, ахьышьҭра сыԥшаап,
Адәы мҩа санылар, арашьқәа срыхьӡап.
Аҷныши амшыни ирзеилоу саҳар…
Ажьираҿ ихьеҩбжь ааҩуеит Наҳар.
Амцеи аџыри еинышәарц иаҿуп.
Аԥсуа идоуҳа мцаҿ архышьнагь ахшьуп.
Аҷныши амшыни ирзеилоуп маӡак,
Икьаасуеит, ахықәаҿ еицырҳәоит ашәак.
Аԥсҭазаара ахықәаҿ сааины саагылеит,
Уаҳа мҩа шыҟам гәасҭан саангылеит.
Мҩак ауп иҳамоу Адунеи ду иахшаз,
Уимоу, аеҵә икыдшәа икашәаз.
Хәыцроуп сызражәыз, аранӡа саазгаз,
Аԥсҭазаара ахышәаҿ сҟарулуа сзыртәаз.
Ахықәаҿ санааи уа ахықәгьы сҷаԥшьоит,
Аҷныши амшыни маӡажәак рҳәоит.
Адгьыл сагәылҵит арахь санаауаз,
Аҷныши амшыни еицырҳәон ауаз.
Сыԥсы каршәын ауарҳал еиԥш,
Сылагылар ҳәа сацәшәон.
Сыԥсы каршәын ауарҳал еиԥш,
Сара ахаҳәқәа срыхҟьашон.
Агәыӷра ажәлақәа ласҵаргьы,
Агәырҩа рхылҵуан иҟато.
Аӡиас ашьҭа ҿыцахь сцаргьы,
Ахьышьҭрахь ауп сахьаго.
Ашәыр ҿыхны скалҭ ианызшәа,
Гәырҩа ахьызбоз исыҟәшәон.
Сыԥсы икаршәыз жәҩан иатәызшәа,
Аҳәыҳә шкәакәа иама ицон.
Амца еиқәысҵон еҵәа кәицла,
Жәҩанаҿ ҿыц сыҩны ҟасҵон.
Ара схәыцуан зынӡа ҿыцла,
Ҿыц агәыӷра жәла ласҵон.
Сыццакуан џьара, иахьакәыз
Сеидру, сдәықәлахуан еиҭа,
Ихәрыбӷьыцны сыԥсы ахьақәыз,
Сахьырзымхоз са схаҭа.
Жәҩан иаҵәа иаҵәазар,
Мра хьырхьыр ччароуп.
Шәыр ҟалак аҿазар,
Ҭагалануп – чароуп.
Мҵәыжәҩа ԥсаатә ԥыруазар,
Мшы лашак иахьӡеит.
Ӡаӡа-еимхәыц каҳәуазар,
Ӡаӡа-жәла лаҳҵеит.
Ԥхыӡ-маҭәа ҵых-лымҳа,
Ашаеҵәа еиҩнаршәеит.
Аблацәгьа алакәымҳа
Агәашәаҿ иканӡеит.
Ҵхы-ӡагәӡагә цәгьа-карҵәа,
Аҭыԥ-ла-ду даршәеит.
Ԥҳәыс-парпар калҭ-ԥхьарҵәа,
Агәылара илыцәшеит.
Арҭқәа сҳәарц идәықәлаз –
Аамҭа-ԥры сыцәцеит.
Исаҩс ицаз са сықәла
Сшәырқәа зегь лыҟәшәеит.
Снапсыргәыҵа адунеи иахсаалоуп,
Саргьы хәҭакны адунеи салоуп.
Са сыхҭысуп, са сгәырҩоуп,
Дунеи қьаадаҿ сыхьӡ анҵоуп.
Са сыԥхыӡуп, слабҿабоуп,
Шәара ишәхьаау зхьаау соуп.
Амца скьысны зны сбылхьеит,
Ахәаҿ скәиц хәыҷ еиқәхахьеит.
Ҟәышрак сашьҭан, сыԥшаауан.
Аха исхьымӡакәа схынҳәуан.
Изшоз сишьҭалан дсымбеит,
Мҩак санылан сымҩахҟьеит.
Сақәшәеит адгьыл ангьежьуаз,
Аҟәыш ихшыҩ аныԥсуаз,
Насшәа амацәыс лашон,
Царҭа мҩа заҵәык снарбон.
Аԥшандагеиԥш стыртыруан,
Снапсыргәыҵагь асыркуан.
Цәымзак гәасҭон хараны,
Сыҟам уаҳа схынҳәраны.
Аԥсҭазаара ԥхыӡуп – шәынтә ирҳәахьеит,
Аԥсҭазаара ҭәыцуп, уампыҵҟьеит уцеит.
Аӡымҩас иахықәуп, амшын иацәқәырԥоуп,
Иџьоушьап, аӡә дгәакьоуп, егьи даԥаԥсоуп.
Ҵашьа змаӡам ауп, гәыӷроуп, хжьароуп.
Аԥсҭазаара мпылуп, амба ҳа ҳауп.
Аԥсҭазаара ашәа хаауп, зны илаӷырӡуп,
Имхо кәалӡык еиԥш агәашәаҿ ихшьуп.
Рашьны изкәадыруа, мап, дҟамлаӡац.
Иџьоушьап, уи здыруа ԥхыӡгьы дмиӡац.
Аԥсҭазаара кныхны ҟамчыкеиԥш изку,
Шәынтә ирбахьазаргь уи амч закәу,
Гәыӷрак иҽыжәуп, аӷәра ахаӡам,
Аԥхыӡаҿ унхозар ари џьашьатәӡам.
Дәиаҵәак ҳақәуп ампыл еинҟьо,
Ҳаԥсҭазаара абӷьыцқәа ҳџьыба иҭаҵо,
Аԥсҭазаара ԥхыӡуп, аԥхыӡаҿ ҳанхоит,
Уанышәар, иунышәар аԥхыӡгьы узхоит.
Аԥхыӡ рашь иҽыжәу арахь шәылбаала,
Аԥсҭазаара ԥхыӡаҿ шәҭыԥ шәыԥшаала.
Ашьха рҩыҵа арҩаш кнаҳа,
Саҵагылан сҽыскәабон.
Ажәытәӡа иеиуоу аҵла еиҭаҳа,
Амахә хаха сыцҷаԥшьон.
Ахра иалшәаз ахаҳә ԥҽыха
Абжьы аныҩуан сгәаҵаҿы.
Аамҭа иснаҭозма аԥшыха,
Исзыԥшын уа ақәаҵаҿы.
Рашь мҩасны амҩа ҳақәлон,
Ҳамҩа ркаан, еибаҳҳәахьан.
Арҩаш хьшәашәа сыԥсы иақәҭәон,
Срашь кәадырны иҿасҳәахьан.
Ԥрымҩа иқәло дԥышәатәуп,
Дгьыли-жәҩани еизыҟацәоуп.
Аамҭеи-хҭыси еиныршәатәуп,
Адунеи усшәа иазыҟаҵоуп.
Гәы иқәхо мҩак данылароуп,
Уаамҭа атәаха унаҭаӡом,
Иааиуеи ицои еиԥылароуп,
Ацәгьа абзиа ашаҭаӡом.
Иарбан гәу сара сахьықәхаз,
Иарбан исҳәо исымҳәац.
Сызшьаз дарбан сара гәықәхас,
Исшьароума исымшьац?!
Аҟәараан амҵәыжҩа ахьамоу
Иаҵашьыцуа уџьасшьалап.
Ԥырра шьыцроуп, уи иахьамоу,
Дунеи ишақәлоу шәасҳәалап.
Ажәа сыман сара гәҭыхан,
Адәы сықәхар сықәнагап,
Ахаангьы ажәа ныхан,
Аҭыԥ-ныха еилаҳамгап.
Сыԥсы ҿнахуеит агәы сықәхар,
Мҵәыжәҩоуп ҩада сзырԥыруа.
Баҟоуп Ажәа, иара днымхар
Ихьӡ уазҳәо иузымдыруа.
Ажәа злоуҳәо бызшәа уаӡар
Ԥырроуп, гәнаҳак уаҵамлан.
Раԥхьа иҟан Ажәа рҳәазар,
Ҟәараан мҵәыжәҩа уашьҭамлан.
Амш лашара шьыжь сахшеит,
Амра ццышәны сканаԥсеит.
Амшын ацәқәырԥ сацыршәеит.
Ҳазшаз даалаган сиршәеит.
Мҩак саниҵеит иԥшаатәны,
Хреи цаҟьеи ирыҿганы.
Маӡак сеиҳәеит иашәаны,
Сара исҳәарцаз иажәаны.
Уи амҩала ус саауеит,
Маӡа бжьы ссирк саҳауеит.
Аӡын агәҭаз сышәҭқәа шәҭуеит.
Кәыркәа шоураз сыхьҭакуеит.
Са сдунеигьы са исхатәуп,
Сызҭаху, са сгәашәқәа артуп.
Доуҳа ԥшьала схы-сгәы ҭәуп.
Сгәырҩеи сгәырӷьеи рымца еиқәуп.
Гәнаҳа сымаӡам сара,
Ара иҟоуп схәышҭаара.
Шәымҩахыҵла арахь сбара,
Ҳазшаз дшәықәныҳәоит ара.
Изҭахыдаз, мшәан, сахьиз,
Џьаргьы ианырымҵеит сышиз.
Сызҳауан ауп ус иаԥын,
Аша исзишаз мҩак санын.
Сшәон саныӡлар мҩабжара,
Сыхьӡ ахьамҳәаӡоз џьара.
Аԥсҭазаара цәгьа саршәон,
Аамҭа хҭысқәа сырнаԥхон.
Дунеик сыман, згәашә аркыз.
Иаӡәзаҵәыкыз са исхатәыз.
Аиаша сашьҭан сыԥшаауа,
Саниз амзеиԥш сазҵаауа.
Имаӡан сара сҟазшьа,
Зынӡа илзымдыруаз саҳәшьа.
Са сыдгьылтәын, дгьылаз сшан,
Гәаӷьҵас маӡак акәа сҭан.
Сырбон сшыҟамыз зегьы,
Сақәшаҳаҭын уи саргьы.
Избан акәзар са смаӡан,
Адунеи маӡа саҭан.
Суаџьаҟ агәгәаҳәа амца ҭоуп.
Сеиқәыхьшәашәа сыҽҳәатәоуп.
Сыҩны ԥхазар цәгьа исҭахын,
Аха хьшәашәарак сахын.
Исшьеит ара шьашьа змамыз,
Исамхаҳәеит зынӡа иҳәамыз.
Амахә хысҵәеит са сзықәтәаз,
Ихьӡеит мыцла аныха зфаз.
Иџьасшьаӡом уаҳа акгьы,
Аха сраабӡом аӡәгьы.
Амҵ аанкылан изшьаҳаз,
Мци ԥаршеии ирыбжьахаз…
Ичҳа анырҳәо сҿаҳахоит,
Аҽҳәа аҿаԥхьагь ихьҭахоит.
Иԥҟоу ажәа рҳәеит изҳәаз,
Ираҳамашь уи иаҳәаз.
Ҟәышрак ацлоит агәырҩа,
Аӡгьы ахәаӡом аҵла анҩа.
Суаџьаҟ агәгәаҳәа амца ҭоуп,
Сеиқәыхьшәашәа сыҽҳәатәоуп.
Сара ԥхыӡтәылан сынхеит,
Сара ԥхыӡмаҭәа сырхеит.
Рашьны сгәыӷрақәа скәадырт,
Аԥхыӡ тәылаҿгьы сырдырт.
Шьыжьӡа сгылан кыр сеимдеит,
Исзымдырқәоз шьоукгьы збеит.
Ҿыцмызт уаҟа исдырҵоз,
Урҭ зегь здыруан уахь санцоз.
Ара иасӡомызт аԥша,
Акгьы иашьҭаӡам рыҽша.
Иааиуа рҭыԥқәа зегь дырбоуп,
Мци иашеи еилыргоуп.
Аҳра имаӡам аӡәгьы,
Саргьы сашьҭамлеит акгьы.
Дырхоуп амаалықь дԥыруа,
Доуҳауп ара аус здыруа…
Арҭ рынхашьа зегь ҵаны,
Исҳәарц салагеит сааны.
Аха срашь ԥырны ицахьан,
Аԥхыӡқәа ртәылаҿ ишахьан.
Сакәаршәуп аамҭа,
Сыздыруам сзыӡхыҵуоу.
Дунеи ҿыцк саҳамҭоуп,
Сеидру исхыҵуагь.
Мшы мра санымшәар,
Сыццышәха сбылуеит.
Мза маӡа кыдшәар,
Ахьҭа сакуеит.
Сцарцу гаҿала,
Ацәқәырԥ аапкуеит.
Сышнеиуа мҩапала,
Агәашә сцәадыркуеит.
Сакәшоит сеиҭакәшоит,
Адунеи ду гьежьуп.
«Аамҭа зегь ҳабжьоит» –
Издыруа бжьуп.
Ицеит рҳәеит имааӡацыз.
Ирҳәеит рҳәеит ирымҳәацыз.
Ирҭизаап иҭитәымыз.
Амҩа иқәлеит иахьцатәымыз.
Аршәаа иасит рышьҭа ихылаз,
Аха ицазаап урҭ нкылаӡ.
Иԥшын рҳәеит рыгәра згазгьы.
Дҭакуп рҳәеит рыцәгьа зҳәазгьы.
Аԥша анрысгьы ҩада ихалеит,
Ачамгәырбжь цәгьала ирнаалеит.
Ишәеит рҳәеит, изыцәшәада,
Ԥсышәа изымҵаӡеит Қабада.
Ҵыхла идәықәлан шьҭа ирыцәшеит,
Аҟәџьал былгьа ахҩа ахашәеит.
Амҩа иқәуп урҭ наскьоит,
Еҵәа блыкгьы шьҭа икашәоит.
Рашьқәак аӷәрақәа рҿарххы,
Иалсны иааиуан ҳа ҳамхы.
Иақәтәаз тәымқәан зегьы ирбон,
Ирычхынтәалақәаз ҽырбон.
Бымҩахыҵ арахь, са сыԥшӡа,
Сқәыԥшра быман баахынҳәы.
Сеиҭалԥылеит уи ақәыԥшӡа,
Сан лыԥҳа-ԥшӡа, хахәы-рҳәы.
Шьац иаҵәара былсны баама,
Уа са сышьҭақәагь ануп.
Ашәҭыц шкәакәақәа быҟәшәама,
Са сыхәҭаагь уа иҵәахуп.
Слашәхаӡама, сеидру исыхьыз,
Избом амҩа сызлацо.
Ианхалама џьара сыхьыӡ,
Сан лыбжьоума, мшәан, иго?
Амра игыло уахь игылоит,
Сыԥсы сныжьны уаҟа инхоит.
Ахцәы бырфын уа дысԥылоит,
Сара ара џьара скақәхоит.
Бымҩахыҵ арахь, са сыԥшӡа,
Сқәыԥшра быман баахынҳәы.
Сеиҭалԥылеит уи ақәыԥшӡа,
Сан лыԥҳа-ԥшӡа, хахәы-рҳәы.
Сцап арантәи зны сынкылаӡ,
Ӡаӡа пҟышҵас сынкаба.
Зны сзеигәырӷьаз са сызԥылаз,
Аҵла абӷьыжәеиԥш инкаԥса.
Сахьаго ҳәа сыԥсы сацын,
Гәыла исныруан агәырҩа.
Сыҵла камҳа са садацын,
Сыԥсы ҭнахуан иансыцәҩа.
Сыӷба шкәакәа аԥырсал леиуан,
Гәаӷк ихнажьуан ацәқәырԥа.
Аԥҭа шкәакәа ажәҩан аҩуан,
Ашьха ирхазҵоз ахҭарԥа.
Акы саҳәон дгьыл бызшәала,
Мцамҩахә сцәызго сихьынҳал,
Гәнаҳа сыцмызт сара стәала,
Иахалмыршәит сангьы лшьал.
Аԥшшәы шкәакәан сара сгала,
Имца шкәакәан сызбылуаз.
Аӷба шкәакәа сҭалеит схала,
Аԥырсал леиуан санхәаҽуаз.
Аӷба шкәакәа, сымш анҵәамҭа.
Амҩа иахьықәу ахықәгьы збоит.
Аԥсаатә зымтәа аԥсы ашьамҭа,
Аӷба шкәакәа сныжьны ицоит.
Исыхьыз роуп изҩыз, акымзарак хәыцым,
Сгәы иҭысыз роуп, амҩан аӡәызаҵәык дсыцым.
Сыԥсҭазаарагь хәыцым, мҩа башам сызниҵаз,
Иӷьычтәуп ҳәа акәӡам ашәагь заԥиҵаз.
Мши ҵхи еиламло еиҩызгаз дыԥшыхәуеит,
Иуиҭаз ауп иутәу, егьырҭ зегь анихуеит.
Амра зҵәахуа ҳәа аԥҭақәа хәыцуп,
Уаҩы мшык дахьнеиуа мӡышәакгьы дицуп.
Аԥҭақәа шкәакәоуп ажәҩан иаҵәазар,
Анцәаҵәҟьа дабаҟоу, ҳарҭ зегь ҳанцәазар.
Амрагь заҵәыхуп, иԥхо зегь лашома,
Мҵәыжәҩа зҭаххаз зегь ҿыцны иузшома.
Згәы амца зцәакыз иоуп ахьаа зирдыруа,
Иақәтәаша иакәхоит арашьгьы зкәадыруа.
Иахьухьуагь ухашҭуеит ахьаа уааразар.
Иузымҭиуа иузаамхәо рҳәоит уи уаҩразар.
Мшынуп аӷба зхырҵо ицәқәырԥозарц,
Сақәтәоуп уи аӷба акырӡа саршәозаргь.
Исыхьыз роуп изҩыз, акымзарак хәыцым,
Сгәы иҭысыз роуп, амҩан аӡәызаҵәык дсыцым.
Акымзарак хәыцым…
Инқыҭ хыҵит агәы ԥыржәан,
Аԥсҭҳәа еишьылӡа иахатәеит.
Абӷьыц изҩыз еиҭа ԥызжәан,
Инқыҭ хьаа самыртәеит.
Уаҳа исмоуит сара ҭынчрак,
Алашә имҩа саннагалт.
Мшәан, араҟа сара сџьынџьаҿ,
Инқыҭ гәамқәак сыԥнагалт.
Имҩасны ицозгьы ара инхозгьы
Идыршәуа Инқыҭҟа рлапҟьақәа,
Дышԥаҟамлеи абри збозгьы,
Иҭалт аӡмахеиԥш аҳәақәа.
Ицәқәырԥеит, Инқыҭ аангылом,
Ихыҵны ирыҵалт изҟьашьыз.
Ацәгьеи абзиеи еилагылом,
Ихысыз дарбан са сызшьыз.
Инқыҭ уаҳа аҭра иҭагылом,
Аԥсҭҳәа хыҵит, амш еилгеит.
Инқыҭ хҭысқәа са сдыргылом,
Сгәыӷра ԥсыдақәагь нҵәеит.
Снапсыргәыҵа иааи иантәалон,
Ԥхыӡым, арҭқәа лабҿабан.
Арыцқьараз тәымқәак ҭалон,
Изҟьашьызгьы рааигәа итәан.
Сымшынҵа абӷьыцқәа ԥызжәеит,
Урҭ ахҭысқәа шьҭа имаҭәам.
Сыжәла рыцны гәаӷьк сагәылшәеит,
Аамҭа ҽыхәагь аӷәра ахам.
Иԥеиԥшу сеидру имҵанарсыз,
Аӡиас хықәқәа рацәаӡоуп.
Инхаз гәашьоуп зны иахьарсыз,
Хәышҭаара мцак зынӡа ибгоуп.
Урҭ ахҭысқәа рҭыԥқәа рыман
Са сгәаҿеиԥш сымшынҵаҿгьы.
Агәашьа ахьарсу са саԥшәыман,
Исхьаа нымҵәоуп уи уажәгьы.
Сара араҟа гәырҩак сацуп,
Ихьчам сиашарагь ҭахоит.
Сжәытә дгьылаҿ аамҭа ҿыцуп,
Аџьныш имҭа фатә ршоит.
Сдоуҳа нымҵәа саркьал кнаҳа,
Абжьы ҭахәаҽуп, сацәшәоит.
Асаркьал-бз знык ианкаҳа,
Аџьныш ҳгәараҭа дкәашоит.
Са сҟамлааит ус ҟалозар,
Саркьалк абз сацәкашәап.
Саныҟамла сбызшәа нҵәозар,
Инхаз сгәашьагь агәҭа хжәап.
Амш агәыҵәҟьа аҩар ҭысуеит,
Ажәҩан ҵәуоит еиҵақьны.
Адыд хысуеит, имацәысуеит,
Аԥша бжьыҵуеит еинҟьаны.
Аԥсабара ацәа иҭаӡыӡоит,
Гәаӷқәак агәнаҳа рыхҟьоит.
Адуцәа хәмаруеит, ахәыҷқәа рҽырӡоит,
Идырҳаз агәнаҳа ддыршәоит.
Аҟәара хызҟьо ацәқәырԥ иаршәуа,
Ахаҳәқәа ахьыр-хьыр иччоит.
Рыԥсы рхыҵуеит аҳарџь каршәуа,
Ацәқәырԥ хьаҵқәа ҩаԥхьа икшоит.
Иблыз аццышә ҩада ихалоит,
Ҩада изҭыԥым зегь хынҳәуеит.
Аҵых акәа аԥхыӡ ҭалоит,
Рыгәра еибамгаӡо иааибуеит.
Амца зхысыз абжоуп иҟоу,
Адгьыл џьыба зегь ҭаӡоит,
Шәааи абасҳәо сара аҩныҟа,
Сгәашә цаԥха заҵә аӡәы иӡоит.
Сҳәынҵәра сцәыӡит са сыҵкы,
Аха иҿасҵеит уи ацкы.
Исымпыҵҟьан аҵәца ԥҽит,
Ҽакы иҭасҭәан аӡы зжәит.
Сыкәты каркар мҵаӡеит,
Аха Ҷыӷра кәтаӷьк аҵеит.
Аӡы агхазаап сышәҭгьы ҩеит,
Аха аҭыԥан аҿыц ҩеит.
Еҵәак кыдшәан икашәеит,
Уи аҭыԥан ҽак лашеит.
Аԥхьахә аман ҳара ҳҿы
Раԥхьа иҩеиуаз Гыд иҽы.
Аха иқәыргеит иажәны,
Иԥсит рыцҳа агәы ԥжәаны.
Жәаха аҽырыҩраҿ избон,
Гыд имаҭа ԥхьахә игон.
Ҽыхәак дақәтәан уи уажәы,
Цәгьала инаалон икәымжәы.
Аԥша насын ҵәак кашәеит,
Са сахьгылаз цәгьала сшәеит.
Адгьыл, ажәҩан зегь еибгоуп,
Ак рҿыцуп, ҽак рбгоуп.
Адунеи хаҭагь уаароуп,
Иаҳҭынхаша ауаҩроуп.
Сымшын рҳәеит сара зны,
Аҵых сашәын, нас сыхәлеит.
Сшьац иаҵәаран са сыдәны,
Амра цара сысын сҩеит.
Амшын сеиуан, сыцәқәырԥан,
Схаҳәхеит рҳәеит са сҭабан.
Ажәҩан скыдлан сымраны,
Сцеит сыхнымҳәуа сҭашәаны.
Аԥсаатә ԥрыга мҵәыжәҩан сшан,
Ирзеиԥымшьит знык сыԥҵәан.
Ахыц саршәит зны сыхҿан,
Сыԥҵәеит ацаҟьа санҟьан.
Исҭахымызт сгәырҩахар,
Сҭымҵуа гәыцқьак сынҭахар,
Аԥша саццан, сыԥшахеит,
Мцала тәылак ҭасырхеит.
Уаҳа гәнаҳа шьҭа исызгомызт,
Сызлацашаз мҩакгьы збомызт.
Ашәа ӡаӡан сынкаҭәан,
Аԥсаа ишьҭырԥаан сшәаны сҳәан.
АҾЫРПЫН АБЖЬЫ САҲАИТ…
Акомпозитор Оҭар Хәынҵариа изкны
Аҿырпын абжьы саҳаит, сара сцамҭаз,
Уи абжьы заҳаз рҳаит, ашәа анҵәамҭаз.
Иԥсы ҭыхны аӡәы икын, ираҳарцаз.
Сышԥахнахи уи абжьы аԥсабара иаҳамҭаз.
Бжьык ахыҩуан адунеи, зынӡа иҿыцыз.
Адунеи маӡа анартуан цаԥха ихәыцыз.
Ашәа бжьыда сатәнатәуан, агәи аԥси ирхылҵуан.
Аԥсаа рыжәҩа ладырҟәуан, аԥыррагь иаҟәыҵуан.
Агәы сықәхон сшанханы аҳҭынра саҭаан,
Аамҭа иамаз еиқәханы, ҿыц дырҩегьх иаҳҭаан.
Зегь сыԥшаазшәа са сзышьҭаз, ашәа бжьыда
сылсуан.
Амацәаз хәыҷ иҭашәаз итҟәаз сгәы иакьысуан.
Адгьыл рыцқьан игьежьуан уи абжьы сабаԥын.
Аԥсылаша ицәашьы акуан уажә
аԥсраҵәҟьагь ҳақын.
Ажәҩан ӡыӷәӡа иӡырҩуан, аԥҭақәагь аҿысын,
Насыԥ шкәакәа аӡә диуан ицахьазгьы рҿыцын.
Шәымҭак аамҭа уаангыл, аӡырҩыха соуӡом.
Ашәеи сымцахәи еидкыл, шәымҭак ауп исроуӡом.
Аҿырпын абжьы саҳаит сара сцамҭаз…
Сгәаҟ-ҵәаҟуа ҳәаак сахысит,
Ӡеилаҽҽак сацын аамҭас.
Шаҟа сырхьымӡеи, амца ахысит,
Ԥсшьахак смоуит ма уаҩҵас.
Сышшәоз сықәсит ӡлеирак ацҳа,
Ирҿаҟәазаап саԥхьа ицаз.
Аамҭа шсеишуаз, зынӡа алацҳа,
Уаҳа игәасымҭеит ишшаз.
Ашәас исҳәоз ахәра иашәан,
Ӡырҩашк касҭәеит лаӷырӡны.
Баша сықәын амҩа сашәан,
Сахылт сынхарҭа қьаԥҭаны.
Сныҳәа ҳаԥшьа аҵа кылҵәан,
Сжьыраҿ иӡхьан ажьаҳәа.
Сашҭа сгәара амӷ ахыҵәан,
Ибжьы сцәыӡхьан шьҭа аҵаҳәа.
Сыхгьы сцәыӡит шьҭа сзышьҭалои,
Иӡхьаз сшашьҭаз сыԥшаауа.
Сыҽҳәа хьшәашәа ара сзыдтәалоу,
Иаҵхо дарбан исзаауа.
Амра гылеит иахьымгылац,
Ԥшамҩас амца еибанаркит.
Дысзымдырӡеит шьыжьы исԥылац,
Агәашә сызҭалаз сцәаиркит.
Сыбжьы аныҩуеит цаҟьа ԥҽыхак,
Сцәашьы шкәакәа амца акуп.
Аҿы хыстырц иарку ныхак –
Ҳазшаз иашьапкра саҿуп.
Амца салԥеит мца зыцралаз,
Аԥша ҵәуа уоук аҳәон.
Амц мҩанигон сгәаҵа иҭалаз,
Абӷь ҩеижьқәа ашшы рыхгон.
Иаҵәа тәылан ииз абӷьыцқәа,
Рыччаԥшь аҵлақәа ирхьыкәкәон.
Сара сжәытәаҿ амш ҿыцқәа
Апҟа мҩасқәа реиԥш ицон.
Бӷьыцк изныҵхьаз ак анысҵон,
Ирҳәахьаз зегь ҿыц ирҳәон.
Аҽҳәа кьаҭаҿ мцак еиқәысҵон.
Сымҩасҩымзи иныжьны сцон.
Амца ҿыцәа ахәа хьшәашәа,
Акәа иҭаршәыз акәиц былхьан.
Сԥенџьыр ҿыхқәа рҿы ҭашәашәа,
Сыбжьы рцәыӡхьан, сырцәыԥсхьан.
Аӡиасқәа рыԥсы еиҭаркӡом,
Ахра амаӡа амшын иаҳәоит.
Лакә фырхаҵоуп, алым ҭаркӡом,
Са сцахьазаргь, сыԥсы нхоит.
Сыршьит рҳәеит инасгәыдҵан анкьа зны,
Скаҭәеит рҳәеит сара ӡырҩаш лаӷырӡны,
Нас сырҩашны ахра ҿыӡәӡәан ԥсрак сазцон,
Збызшәа згәыхьыз асаркьал еиԥш зны сҳәацәон.
Сшьацра хыблаан дәы иаҵәарак ҭасырхон,
Сҭакәажә ҟыргәны са сышнеиуаз, нас сҿахон.
Аршәаа иасуаз акаԥкаԥгьы сацҷаԥшьон зынгьы,
Сымшын хықәын, ацәқәырԥ ԥсырҭа зны саргьы.
Скакан рыцны араҵла салшәан скашәахьан,
Абна тоураҿ са санҟьалаз агыгшәыггьы
сдыршәахьан.
Сцаргьы саахуан, сыԥша ҟьалан, нас сеиқәтәон,
Ажәҩан ҳәынҵәра, еҵәа цыра зны сыҿшәон,
Мза ҭахамҭа, ҵхы лашьцамҭа, нас слашон.
Шьыжь мра гыла, амшркара нас сҭашәон.
Сжәытә ныхан Нцәа маӡажәа ахьгахьоу,
Сыхәра шәахон дгьыл-хәра-ныла зырӷьахьоу.
Ларха-ҩарха ԥсшьаха смоуӡо ус саауан.
Аҽҳәа ҿыцәа шьанҵа мцала еибасыркуан.
Дгьыл гьежьыхра сацгьежьыхуан зны схынҳәырц,
Ԥхьа сандәықәлоз инасеихсыз ҿыц сыршьырц.
Игазҽазуеит, игазҽазуеит сара сыӷба, амшын ихыу,
Сыдгьыл иахьуеит ахәра-зымӷьа, шәынтә ихәу.
Сҽы надихеит, са сгәы иалоу, амаҳмызқәа
ирыцәшәаӡом.
Еҵәа ҭала хыхь иццышәхеит, дгьыл аҟынӡа
инаӡаӡом.
Адгьыл гьежьи сара зымтәеи ҳаилаӡароуп,
ус иҳәоуп.
Арҵәаа ишыҳәҳәо иаша намҩ мцы-ҵла иҿоуп.
Мцы-ҵла-еиҭаҳа ашьапы иадтәала ирҷаԥшьоит,
Урҭ зегь гәазҭо, зычҳа ҟәышроу Ҳазшаз аҟырҟыр
дыччоит.
Жәытә ӡлагарак,алу еиқәхаз абжьы
ааҩуеит харантәы,
Ӡы-ԥшаҳәала ԥҳәыскгьы днеиуеит
исцәафахьоу агәаӷ са стәы,
Амца еиқәылҵеит, барбанџьиоуп, алҩа
ахылҵуеит уаҳа акгьы,
Аӡиас ашьҭыбжь, лара лхала, ари аҭыԥаҿ
уаҳа аӡәгьы.
Дымҩахыҵуам, нышәа ахьақәым, уаҟа
лхала азаҵәра дахуп.
Ажәҩан ҿачча еҵәа гәарҭак амза иацыԥхарц
иаҿуп.
Аҩсҭаа кылԥа ӡахәа кнаҳак дақәтәаны дгьалоит,
Мц-ныха-тәылаҿ аамҭа иҭоуп, ииҳәалак ҟалоит.
Аӷба саақәҵын амш сныҩнаԥалт ашә атын,
Мшын иацәызгаз, аӷба иҭызгаз
сгәыӷрақәагь еиԥшын.
Аиаҵәара адгьыл иамкуа аҩсҭаа аҭырас иааӡахьан,
Абла гәыӷреи жәла мышьҭацәгьеи
скаԥдан дрыман ихынҳәхьан.
Ҭагалан, сыхьтә кәасқьа, сыԥсшьарҭа,
Сбеиара, сџьынџь, сара смал исырҳаз.
Ҭагалан, сышықәсқәа рымҵа са стәарҭа,
Схахәы шла, сҳаскьын ҩежь сашҭа қәызҵаз.
Сымышқәа рдаҟьа, сааԥын амҵәыжәҩа,
сыӡын агәашә,
Зны инсыжьыз сдәы-иаҵәа-хан-лаша
алыкә хәыҷ наҿаршә.
Ҿыцәара зқәымкәа шаеҵәан сгәаҵа иҭаԥхоз.
Бӷьыц-ҿшәа ҭагалан схьы-аамҭа ҽцәырга,
Сымыш хырҩаԥшьаа, сымаӡа-ргама,
сықәра знаԥхоз,
Ихыш-хыҵәаз уӡырҩаш саанахәеит ма, сырга,
Сахәаҽуеит аарцәҟа инхаз ацәқәырԥа.
Сыԥхын-мца-шоура џырҵас саӡрыжәит,
Мҵәыжәҩада ԥрышьа ҳәа акрыҟоума, ишәҳәа.
Сымышқәа, саамҭа, сықәра – шьҭа сдыршәит.
Иаҳзеилаз ҭыӡшәада хәҭа-хәҭала иаҳшахьан.
Сышәҭқәа сыцәхырҵәеит, иӡыдоуп,
рдацқәагь ҩарушь?
Сыцәан сдырҿыхеит, акәкәыҳәа исыцрыхеит,
икаххаа ишахьан.
Ҭагалан сзыхҭыгәлаз сарҩашьеит,
сыздыруам, ӡнынӡа сцарушь?
Амшын хыҵны исыҵалеит, сықәҳәа сазгару,
Апытҟәыр ашәҭ згәылахаз амаӡа сҳәару.
Амш еиҩызшо амрацҳа, ҽыркәаша ҟазҵо,
Сыԥсы зқәыршәу дәы иаҵәа ашәҭыш иқәызҵо,
Адгьыл-хәра-мҩахәасҭақәа сырнымлацкәа иԥҵәо,
Сымыш-хҭыс-еилымгақәа сырхьымӡакәа инҵәо,
Жәҩан-лаӷырӡ-қәа-цырақәа сгәы иҭаԥсо ацәыкәбар,
Гәҭыха-ҳәарҭа жәҩан-еимҟьа Иҳақәиҭу исирбар,
Мза мзырхәага снықәланы рышҳара сцарын,
Хьы Еҵәаџьаа рыччабжьы дгьылгьы иахьӡарын.
Аԥсы рҿыхо иқәыҩрын ирмаҳац ашәак,
Исҵахьоу зегь схашҭыргьы инхарын уи ак.
Сҵыс ҷырҷыр-хәыҷ шәамҩангаҩ, аԥырра кақәхап,
Мшын-хыҵ ацәқәырԥа млашьқәа
сықәҳәаҵәҟьа сыргап.
Сыԥшып усҟан сышьҭахьҟа хәы-ҩаӡак сыхәнап.
Хәы-ҳарак ахь зымцақәа мҩабжара срыхьӡап.
Сеидру усҟан исҳәаша, исоуша сеиқәзырхо.
Мшын аҵа кәаԥ хәыҷыкаҿ бла лаша анҭаԥхо.
Сыԥсы ахҭнысҵап исшәаша дгьыл жәҩан ирҭаӡо,
Рыххатәыс ирмоурцы исышьҭалан ицо.
Ушьҭа ихылоит узҿыз гәаҭо,
Ухьӡ анырхуеит зны ианҵаз.
Шьоук нахыкәшоит ухьӡ шаҭо,
Ирҵәаӷәоит уԥсы злаҭаз.
Аҭоурых абӷьыцқәа ԥыржәоит.
Амаа нарҭоит иахьахәҭам.
Изқәымтәаӡац ҽурак ԥыршәоит,
Ирызнымкыло ӷәра зхаӡам.
Амыӷ зхиааз шҭак инҭалоит,
Ирымбашоуп ара изхьыԥшуа.
Аҩны икаҳахьоу иҩналоит,
Иԥсхьоу икәа инҭаԥшуа.
Иԥрыз аԥсаатә ӡәыр дахьӡома,
Уашьклахысыргьы ианцахьоу.
Иҟаз ыҟоуп ӡәыр изгозма,
Уара аӡәк уоума уи зҳәахьоу.
Амедалеиԥш аамҭа кнаҳауп,
Азганк ауп ҳа ҳахь ихоу.
Егьи аган зымбаз дыгәнаҳауп,
Цаԥха знымшәо Аиаша зҭоу.
СЫШЬЫ ЖЬ ШКӘАКӘА
Сышьыжь шкәакәа, сымра хьыблақәа зхьыршоу.
Сышәҭ абӷьыц хәыҷ апытҟәыр маӡа иҭатәоу.
Сыԥҭа рышҳа жәҩан ихысшьыз икакәкәо,
Сымза хьшәашәа амзырхәагақәа зхьыкәкәо.
Сыҵла иаҵәа ҩеижьӡа исцәыршәыз каԥсалап,
Са снаскьаргьы сҵыс хәыҷ сашәақәа аҳәалап.
Сҽыхәа зымтәа жәҩан икыдлап иԥырны,
Са сзеиԥхыӡуаз аеҵә рыцқәа ԥхьаӡаны.
Сышьҭра сықәлап сыдгьыл ҳҭынрахь са схынҳәны.
Иашәахаз қәа рыцны сықәҭәап сыхәшаны.
Еҵәа ҿыхра сцазшәа, жәҩан ҵла еҵәа ҿых,
Жәҩан ҳҭынра иацәызгап жәҩан еҵәақәа рҟәых.
Мца хьҭа зцу жәбахьоума, аҽҳәақәа еибакып,
Мца бызшәа шәҵахьоума, ишәмаҳар шәыблып.
Сышьыжь шкәакәа ҳамҭаз, сиаҭабуеит Ҳазшаз.
Амреи Ҿамзеи, жәҩани срықәыԥшырц сызгаз.
Сыҟан, сыҟоуп, сцароуп, иԥшаатәу рацәоуп.
Сымҩеи сҭыԥи рбароуп, ҳарҭ зегь ҳаиуацәоуп.
Сышьыжь шкәакәа, сымра срыцгылеит мышкы,
Аамҭа мҩас, са сҽыхәа сҽыжәҵыр аӷәра шәкы.
