Ауахәамаҿы – ахҭыс бзиа

Рашәарамза 23, амҽыша, абжьааԥны еиԥшымызт аҟәатәи ақьырсиан уахәамаҿы.
Араҟа ахҭыс бзиа мҩаԥысраны иҟан. Аԥшьа-ҭыԥ аҟны Аҟәа-Аԥсуа епархиа аиҳабы, аиереи Басариан ааигәа Москва иҭыҵыз ҩ-томкны иҟоу «Аԥсуа поезиа анталогиа» иԥшьон. Асовет мчра аамҭазы зеиԥш ҟамлацыз ахҭыс раԥхьаӡа акәны аԥшьа-ҭыԥ аҟны имҩаԥысуан аиереи Басариан иаԥшьгарала. Уи иазкны арахь имҩахыҵит «аԥсуа поезиа анталогиа» аиқәыршәаҩ апоет-аҵарауаҩ Мушьни Лашәриа иеиԥш, Аԥсны ашәҟәыҩҩцәа Реидгыла ахантәаҩы Борис Гәыргәылиа дзаԥхьагылаз аԥсуа поетцәеи ашәҟәыҩҩцәеи реиԥш, аҵарауаа, акультура амаҵ азызуа, амассатә информациа ахархәагақәа русуҩцәа. Аиқәшәара рҽаладырхәит аԥсны Жәлар Реизара Аиҳабы нугзар Ашәба, Аҟәа ақалақь ахада Леонид Лолуа, Аԥсны Жәлар Реизара адепутатцәа.
Ахҭыс зҽалазырхәырц еизаз рҽеибаркны ауахәама иҩналеит.
Аԥшьа-ҭыԥ аҟны ақьырсиан литература ахьтә ихадақәоу ахьықәу иқәуп «аԥсуа поезиа анталогиа» атомқәа аҩбагьы. Ишаԥу еиԥш, аныҳәара хациркуеит аиереи Басариан, уи иацхраауеит аԥшьа-ҭыԥ амаҵ азызуа аб Дорофеи, иара убас ауахәама ашәа зҳәо ргәыԥ. Аиҳарак аԥсышәала, нас аурысшәала имҩаԥысуан аныҳәара. Ара даҽа дунеиуп, даҽа ҭагылазаашьоуп. Ҳазшаз, зегь зымчу иҭыԥ-ԥшьа уаанахәоит, уаланахалоит, уагьхнахуеит, избанзар ацқьара, ақьиара, иувагылоу, иузааигәоу ибзиабара ашҟа ухьанарԥшуеит, ацәгьа-мыцәгьа уҟәнаблаауеит, амала угәы-уԥсы цқьаны уамҵахырхәап, уашьапкроуп, уи азы ҳазшаз уиҳәарап, мшаҽнеиԥш, имшра, илԥха уцзарц, илаԥш ухызцарц.
Аԥсни аԥсуа жәлари еигымзарц, аԥсуа идгьыл гәакьа аԥшәмара наунагӡа иаҭәашьамзарц, аԥсуа идоуҳа анарха амазарц, еизҳаларц, иажәеи иашәеи хыҵхырҭас, уасхырс ирымоу ихатәы бызшәа ҿиаларц, еихазҳауа, ажәеи ашәеи зырҿио, иӡырызго, ауаа ирылазырҵәо еснагь иҟазарц, ирызҳаларц, раԥҵамҭақәа рыла иаԥсоу абиԥарақәа рааӡаларц, Аԥсны аҭынчра наӡа шьақәгыларц – абарҭ роуп аԥшьаҩыра иану инаԥшьны аныҳәаҩ дзықәныҳәоз, иажәа ҳазшаз иҟынӡа инеирцгьы дзаҳәоз.
Акыраамҭа ицоз аныҳәареи уажәы-уажәы ирҳәоз ашәақәеи рышьҭахь «аԥсуа поезиа анталогиа» иԥшьоу аӡы ақәиҭәеит, иара убас изыӡырҩуаз зегьы ирықәҭәон, иеихырхәаны иџьар иагәӡуан.
Ахҭыс иазыԥҵәаз аныҳәара хыркәшан.Уи иалахәыз зегьы адәахьы иандәылҵ гәалашәагас инеилагылан рпатретқәа еицҭырхит. Уи нахыс аиереи Басариан зегь рахь ихы нарханы аҳәара ацҵаны, ахҭыс иадырганы еиҿкааз шьыбжьхьафара ашҟа инеиԥхьеит. Раԥхьа дгыланы аихагылахь иҩхалеит. Араҟа ирхиаз ачеиџьыка агьама умбар ҵасым ҳәа иԥхьаӡан. Еиҳабы-еиҵыбла еибарԥшны рҭыԥқәа ааныркылеит. Аиереи Басариан даҽазныкгьы дныҳәа-ныԥхьеит, анаҩсан рнапы адыркит.
Иазгәаҭазар ахәҭоуп, аиереи Басариан ишиҳәаз еиԥш, ари амш аԥшьа-ҭыԥ аҟны даҽа мшык ишаламҩашьоз. Ас еиԥш иҟоу аиқәшәарақәа раан амилаҭ еилаԥса ҟамлар шамуа зеиԥш бызшәалагьы аицәажәара шымҩаԥысло. Аха ари аҽны аԥсуаа аҳра ауан, аԥшәмарагьы ааннакылон ахатәы бызшәа – аԥсшәа. Аԥсышәала мацара имҩаԥысуан зегьы, избанзар еизаз зегьы аԥсуаан, асасцәа рымацара ракәымкәа, аԥшьаҭыԥ амаҵ азызууа – аиҳабы инаиркны аиҵбы иҟынӡа. Ачеиџьыка зырхиаз, асасцәа рымаҵ зуаз аҳәса ракәзаргьы, иаԥсыуаауп. Ари аҽны аԥсышәала ицәажәон, аԥсшәа рыҩныҩуан аԥшьаҭыԥ ахыбрақәа. Абри алагьы есааира аԥсуара  иазыхынҳәуеит, даҽакала иаҳҳәозар, аԥсуа уахәама аԥсуа даԥшәымоуп, нагӡарагьы амазааит. Ҳазшаз дырхылаԥшааит, илԥха рымазааит ҳажәлар, есқьынагьы ахҭыс бзиақәа, аныҳәақәа ирызкны аиқәшәарақәа раҭәеишьеит, ргәыхәтәгьы иахьигӡааит.
